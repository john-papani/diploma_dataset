ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΛ’

Πέμπτη 10 Μαρτίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 20ο Δημοτικό Σχολείο Κερατσινίου, το Γυμνάσιο Βουλιαγμένης και επισκέπτες από τη Νομαρχιακή Επιτροπή Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 11 Μαρτίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών: 
i) σχετικά με την εθελουσία έξοδο στον Ο.Τ.Ε. κ.λπ., σελ.
ii) σχετικά με την καταβολή των αναδρομικών του ΛΑΦΚΑ, σελ.
β) Προς τον Υπουργό Δημόσιας Τάξης σχετικά με τη δράση των Βαβύλη και Τριανταφυλλάκη και τις σχέσεις τους με την Ελληνική Αστυνομία κ.λπ., σελ.
γ) Προς τον Υπουργό Απασχόλησης και Κοινωνικής Προστασίας σχετικά με την καταβολή των αναδρομικών του ΛΑΦΚΑ κ.λπ., σελ.
δ) Προς την Υπουργό Εθνικής Παιδείας και Θρησκευμάτων:
i) σχετικά με τον έλεγχο της «ΧΡΥΣΟΠΗΓΗΣ»  και των σχέσεών της με παρακρατικά κυκλώματα, σελ.
ii) σχετικά με την εισήγηση του Υπουργείου για τη συγχώνευση σχολείων στην περιοχή της Θεσσαλονίκης με σκοπό την επίλυση του προβλήματος της διπλής βάρδιας, σελ.
ε) Προς τον Υπουργό Αγροτικής Ανάπτυξης και Τροφίμων σχετικά με τις καθυστερήσεις στα επενδυτικά σχέδια βελτίωσης για την κτηνοτροφία, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπ. Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης», σελ.
2. Κατάθεση Εκθέσεων Διαρκών Επιτροπών: 
α) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις», σελ.
β) Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
i) «Κύρωση της Δήλωσης Αρχών που διέπει την Πρωτοβουλία των Ηνωμένων Πολιτειών για την Ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Χώρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων της Ηνωμένων Πολιτειών», σελ.
ii) « Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για την αποφυγή της διπλής φορολογίας για την αποτροπή της φοροδιαφυγής αναφορά με τους φόρους του εισοδήματος», σελ.
iii) «Κύρωση της Συμφωνίας μεταξύ της Ελληνικής Δημοκρατίας και του Κράτους του Κουβέιτ για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου», σελ.
3. Κατάθεση πρότασης νόμου Βουλευτών του ΠΑΣΟΚ :«Τροποποίηση και Συμπλήρωση του Ν. 2737/1999 «Μεταμοσχεύσεις ανθρωπίνων ιστών και οργάνων και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΓΓΕΛΟΠΟΥΛΟΣ Ν., σελ.
ΑΝΔΡΟΥΛΑΚΗΣ Δ., σελ.
ΓΙΑΝΝΑΚΟΥ Μ., σελ.
ΔΟΥΚΑΣ Π., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΑΡΚΟΓΙΑΝΝΑΚΗΣ Χ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΡΩΤΟΠΑΠΑΣ Χ., σελ.
ΤΖΑΜΤΖΗΣ Ι., σελ.
ΦΩΛΙΑΣ Χ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί του σχεδίου νόμου του Υπ. Εθνικής Παιδείας και Θρησκευμάτων:
ΓΕΙΤΟΝΑΣ Κ., σελ.
ΔΑΜΑΝΑΚΗ Μ., σελ.
ΔΡΑΓΑΣΑΚΗ Μ., σελ.
ΚΑΡΑΜΠΙΝΑΣ Κ., σελ.
ΛΕΒΕΝΤΗΣ Α., σελ.
ΜΠΕΡΝΙΔΑΚΗΣ-ΑΛΝΤΟΥΣ Ε., σελ.
ΜΠΟΛΑΡΗΣ Μ., σελ.
ΠΑΝΤΟΥΛΑΣ Μ., σελ.
ΡΑΠΤΗ Σ., σελ.
ΡΟΒΛΙΑΣ Κ., σελ.
ΣΧΟΙΝΑΡΑΚΗ Ε., σελ.
ΤΑΛΙΑΔΟΥΡΟΣ Ε., σελ.
ΤΣΑΚΛΙΔΗΣ Φ., σελ.
ΧΟΥΡΜΟΥΖΙΑΔΗΣ Γ., σελ.

      ΠΡΑΚΤΙΚΑ ΒΟΥΛΗΣ
      IA΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΉΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛ΄
      Πέμπτη 10 Μαρτίου 2004
     Αθήνα, σήμερα στις 10 Μαρτίου 2004, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ιορδάνη Τζαμτζή, Βουλευτή Πέλλης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Δήμαρχος Κιλκίς ζητεί την ανακαίνιση των σιδηροδρομικών σταθμών στους Νομούς Κιλκίς και Σερρών και τη διασύνδεση των βιομηχανικών περιοχών του Κιλκίς με το εθνικό σιδηροδρομικό δίκτυο.
     2) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ένωση Αγροτικών Δασικών Συνεταιρισμών Κόνιτσας – Ζαγορίου – Μετσόβου ζητεί να δοθεί η δυνατότητα σε όλες τις ενώσεις να εισπράττουν τις επιδοτήσεις στη γεωγραφική ενότητα που ανήκει η κάθε μία.
     3) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Κεντρικού Ζαγορίου ζητεί επιχορήγηση για την αντιμετώπιση έκτακτων αναγκών που προέκυψαν από την κακοκαιρία.
     4) Οι Βουλευτές Ιωαννίνων και Β΄ Πειραιώς κύριοι ΚΩΝ/ΝΟΣ ΤΑΣΟΥΛΑΣ και ΙΩΑΝΝΗΣ ΤΡΑΓΑΚΗΣ  αντίστοιχα κατέθεσαν αναφορά με την οποία ο Δήμαρχος Περάματος Ιωαννίνων ζητεί την ένταξη της Λίμνης Παμβώτιδας στον προγραμματισμό διενέργειας πτήσεων υδροπλάνων από και προς τα Επτάνησα.
     5) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πρόεδρος της ΕΠΣΗΠ ζητεί την κατασκευή κλειστού γυμναστηρίου στα Γιάννινα κλπ.
     6) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Σερρών ζητεί την αύξηση της βασικής υποέκτασης που αναλογεί στο Νομό Σερρών για την καλλιέργεια ρυζιού.
     7) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύνδεσμος Επιχειρήσεων Πληροφορικής και Επικοινωνιών Ελλάδας διαμαρτύρεται για το πλαίσιο λειτουργίας του Συλλογικού Συστήματος Εναλλακτικής Διαχείρισης Αποβλήτων Ηλεκτρικού και Ηλεκτρονικού Εξοπλισμού.
     8) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Κίνηση Αδιόριστων Πολυτέκνων Εκπαιδευτικών με τρία παιδιά ζητεί την εφαρμογή της παραγράφου 3 του άρθρου 6 ν. 3255/2004 και για τους εκπαιδευτικούς με τρία παιδιά.
     9) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ψυχολόγοι και κοινωνικοί λειτουργοί του ΚΔΑΥ Ημαθίας και Χαλκιδικής ζητούν την ικανοποίηση επαγγελματικού τους αιτήματος.
     10) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Διεύθυνση Υγείας της Νομαρχιακής Αυτοδιοίκησης Μαγνησίας ζητεί τη μελέτη προτάσεων για την επίλυση προβλημάτων των κολυμβητικών δεξαμενών ξενοδοχειακών καταλυμάτων.
     11) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Αμβρακιωτών «ΤΟ ΠΑΓΓΥΡΑΚΙ» ζητεί την κατασκευή  δασικού χωριού στο δημοτικό διαμέρισμα Αμβρακιάς του Δήμου Θέρμου και τον εκσυγχρονισμό του οδικού δικτύου της περιοχής.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον έλεγχο του ΙΚΑ Πάτρας.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναγκαιότητα ανατιμολόγησης έργων της Πολιτιστικής πρωτεύουσας στην Πάτρα.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναπαλαίωση και ανάδειξη των κάστρων Ρίου – Αντιρρίου.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη δημοπράτηση μεγάλων έργων για την Πάτρα.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο αίτημα μεταφοράς του εργοστασίου Οινοπνευματοποιίας «ΣΠΗΛΙΟΠΟΥΛΟΥ» στη βιομηχανική ζώνη Πατρών.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα διακοπών ρεύματος στην περιοχή της Τερψιθέας.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προχειρότητα χάραξης της μίνι περιμετρικής οδού της Πάτρας.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα της ΤΕΔΚ Νομού Αχαΐας για χρηματοδότηση προγράμματος.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αξιοποίηση του Παναχαϊκού όρους.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε επικίνδυνους αυτοσχέδιους αγώνες αυτοκινήτων.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατασκευή του συλλεκτήριου αγωγού στο νέο λιμάνι της Πάτρας.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ασυδοσία που επικρατεί στο χώρο της δημόσιας υγείας.
     24) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στην ανάγκη επάνδρωσης του υποκαταστήματος της ΔΕΗ στη Βόνιτσα.
     25) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στις κακοτεχνίες του επαρχιακού δικτύου της Αιτωλ/νίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2310/21-7-04 ερώτηση των Βουλευτών κυρίων Λιάνας Κανέλλη, Ελπίδας Παντελάκη και Αντωνίου Σκυλλάκου δόθηκε με το υπ’ αριθμ. 105/9-8-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές ότι η κυβέρνηση δίνει ιδιαίτερη σημασία στην αντιμετώπιση της παράνομης διακίνησης και εμπορίας ανθρώπων και για το λόγο αυτό, συστήθηκε με την υπ΄ αριθμ. 60414/5-5-2004 απόφασή μου, Ειδική Επιτροπή σε επίπεδο Γενικών Γραμματέων των συναρμόδιων Υπουργείων και υπό την Προεδρία του Γενικού Γραμματέα του Υπουργείου Δικαιοσύνης, προκειμένου να συντονιστούν σε πολιτικό επίπεδο οι εργασίες για την εφαρμογή των διατάξεων του ν. 3064/2002 «Καταπολέμηση της εμπορίας ανθρώπων» .
     Η ως άνω επιτροπή αποτελείται από τους παρακάτω Γενικούς Γραμματείς:
     1. κ. Παναγιώτη Πανούρη, Γενικό Γραμματέα Υπουργείου Δικαιοσύνης,
     2. κ. Αθανάσιο Βεζυργιάννη, Γενικό Γραμματέα Υπουργείου Εσωτερικών, Δημόσιας Διοίκησης και Αποκέντρωσης,
     3. κ. Ευγενία Τσουμάνη-Σπέντζα, Γενική Γραμματέα Ισότητας Υπουργείου Εσωτερικών, Δημόσιας Διοίκησης και Αποκέντρωσης,
     4. κ. Βασίλειο Σταυρινό, Γενικό Γραμματέα Υπουργείου Οικονομίας και Οικονομικών,
     5. κ. Γεώργιο Γεννηματά, Γενικό Γραμματέα Υπουργείου Εξωτερικών,
     6. κ. Ανδρέα Καραμάνο, Γενικό Γραμματέα Υπουργείου Εθνικής Παιδείας και Θρησκευμάτων,
     7. κ. Σπύρο Βλιάμο, Γενικό Γραμματέα Υπουργείου Απασχόλησης και Κοινωνικής Προστασίας, 
     8. κ. Γιάννα Δεσποτοπούλου, Γενική Γραμματέα Υπουργείου Υγείας και Πρόνοιας, 
     9. κ. Λεωνίδα Ευαγγελίδη, Γενικό Γραμματέα Υπουργείου Δημόσιας Τάξης.
     Επίσης, στις εργασίες της επιτροπής συμμετείχαν: ο πρόεδρος του ΕΚΑΚΒ κ. Μήλιος, από το Υπουργείο Εσωτερικών (Διεύθυνση Μετανάστευσης) η κ. Κασνακούδη, από το Υπουργείο Εξωτερικών ο πρέσβης κ. Βέρρος, ο κ. Μοσκώφ σύμβουλος της ΥΔΑΣ και ο κ. Συρίγος νομικός σύμβουλος του Υφυπουργού Εξωτερικών κ. Στυλιανίδη, από το Υπουργείο Εθνικής Παιδείας και Θρησκευμάτων η κ. Κριάρη, Ειδική Γραμματέας Διαπολιτισμικής Εκπαίδευσης και Παιδείας Ομογενών, από το Υπουργείο Δημόσιας Τάξης ο ταξίαρχος κ. Σκότη ς και η αστυνόμος Α΄ κ. Ανδρεάκου.
     Η Επιτροπή αφού εξέτασε τα στάδια της πορείας ενός θύματος, από τον εντοπισμό του έως και τον επαναπατρισμό ή την ένταξή του στην αγορά εργασίας, προέβη, στην ανά συναρμόδιο Υπουργείο κατάρτιση προγράμματος δράσεων και τη λήψη συγκεκριμένων μέτρων.
     Το θύμα, εντοπίζεται είτε από την Ελληνική Αστυνομία (ΕΛ.ΑΣ) είτε μετά από προσφυγή του στη Μονάδα Προστασίας και Αρωγής του Εθνικού Κέντρου Άμεσης Κοινωνικής Βοήθειας (ΕΚΑΚΒ) του Υπουργείου Υγείας και Κοινωνικής Αλληλεγγύης, μέσω της Γραμμής 197 ή με οποιονδήποτε άλλο τρόπο.
     Στη συνέχεια του θέματος επιλαμβάνεται η Εισαγγελία η οποία αφού το υπάγει στις ειδικές διατάξεις προστασίας, αναθέτει στο ΕΚΑΚΒ ή σε Μη Κυβερνητικές Οργανώσεις (ΜΚΟ) τη φιλοξενία του και την ιατρική και ψυχολογική υποστήριξή του.
     Το θύμα, μπορεί να φιλοξενηθεί στους ξενώνες του ΕΚΑΚΒ ή των ΜΚΟ, που χρηματοδοτούνται από την Πολιτεία, μέχρι τρεις (3) μήνες. Κοινωνικοί λειτουργοί και ψυχολόγοι, οι οποίοι στελεχώνουν τους ξενώνες, συμπαραστέκονται στο θύμα καθ' όλη τη διάρκεια της εκεί παραμονής του, ενώ εντεταλμένοι υπάλληλοι αναλαμβάνουν τις διοικητικές τους διευκολύνσεις όσον αφορά τη χορήγηση άδειας διαμονής που επέχει και θέση άδειας εργασίας, εφόσον το θύμα προέρχεται από την αλλοδαπή και δεν επιθυμεί να επιστρέψει στη χώρα του. Παράλληλα, νομικοί αναλαμβάνουν τη νομική του προστασία και εκπροσώπηση.
     Στην περίπτωση κατά την οποία το θύμα επιθυμεί να επιστρέψει στη χώρα του, οι αρμόδιες υπηρεσίες ενημερώνουν την Πρεσβεία ή το Προξενείο του και, μέσω προγραμμάτων χρηματοδοτούμενων από την Ελληνική Πολιτεία με τη συνεργασία του Διεθνούς Οργανισμού Μετανάστευσης, εξασφαλίζεται ο ασφαλής επαναπατρισμός του και η συμμετοχή του σε προγράμματα επανένταξης στην τοπική κοινωνία.
     Σε περίπτωση που οι συνθήκες επιβάλλουν την παραμονή τους στην Ελλάδα, τα θύματα εντάσσονται σε χρηματοδοτούμενα από την Πολιτεία προγράμματα εκπαίδευσης και ένταξης στην αγορά εργασίας.
     Η Ειδική Επιτροπή, πέραν του σχεδιασμού του ολοκληρωμένου προγράμματος δράσεων για την καταπολέμηση της εμπορίας ανθρώπων, προχωρεί και στη λήψη των ακόλουθων μέτρων:
     - Τροποποίηση του νομικού πλαισίου ώστε αφενός μεν να επιτυγχάνεται ο άμεσος χαρακτηρισμός του θύματος από τον αρμόδιο Εισαγγελέα, για να μπορεί αυτό να επωφεληθεί το συντομότερο δυνατόν των διατάξεων περί προστασίας υποστήριξης και αρωγής και αφ΄ ετέρου να διευκολύνεται η χορήγηση άδειας διαμονής που ταυτόχρονα επέχει και θέση αδείας εργασίας.
     - Λειτουργία ειδικών αστυνομικών ομάδων για την καταπολέμηση της εμπορίας ανθρώπων σε πιλοτική μορφή στις Διευθύνσεις Ασφάλειας Αττικής και Θεσσαλονίκης.
     - Ανάθεση σε δύο εισαγγελείς στην Αθήνα των περιπτώσεων παράνομης διακίνησης και εμπορίας προσώπων.
     - Αναβάθμιση της λειτουργίας του Εθνικού Κέντρου Άμεσης Κοινωνικής Βοήθειας (ΕΚΑΚΒ). Υπό την εποπτεία και με χρηματοδότηση του Υπουργείου Υγείας και Κοινωνικής Αλληλεγγύης, το ΕΚΑΚΒ ασκεί πλέον κεντρικό ρόλο τόσο στη λειτουργία όσο και στη διαχείριση των ξενώνων φιλοξενίας θυμάτων. Ειδικότερα και με συγχρηματοδότηση από το Υπουργείο Οικονομικών και το Υπουργείο Εξωτερικών, τίθενται σε λειτουργία δύο ξενώνες (στην Αττική και στη Θεσσαλονίκη) και η επί εικοσιτετραώρου βάσεως λειτουργία μίας μονάδας προστασίας και αρωγής (ολιγόωρης παραμονής) με στόχο την ανάληψη και διεκπεραίωση από εξειδικευμένο προσωπικό, διοικητικών διαδικασιών προς όφελος του φιλοξενούμενου θύματος. Επιπλέον η εικοσιτετράωρη λειτουργία της τηλεφωνικής γραμμής 197 με πανελλαδική εμβέλεια, υπηρεσία στελεχωμένη από εξειδικευμένο προσωπικό, παρέχει τη δυνατότητα στα θύματα για απευθείας επικοινωνία, παροχή συμβουλών ιατρικής φύσης και ψυχολογικής υποστήριξης, παραπομπή περιπτώσεων που χρήζουν νομικής προστασίας και αρωγής κλπ.
     - Παρακολούθηση του θύματος από Κέντρα Πληροφόρησης και Συμβουλευτικής Γυναικών μετά την απομάκρυνση από τους ξενώνες και συμμετοχή σε προγράμματα εκπαίδευσης και εργασιακής ένταξης. Επίσης, θα υπάρχει ενημέρωση και ευαισθητοποίηση του κοινού και των γυναικών-θυμάτων, μέσω τηλεοπτικού και ραδιοφωνικού μηνύματος.
     - Συνεργασία με ξένες πρεσβείες και τον Διεθνή Οργανισμό Μεταναστεύσεως για τον επαναπατρισμό όσων θυμάτων το επιθυμούν.
     - Υπερδιπλασιασμός των κονδυλίων που χρηματοδοτούν δράσεις Μη Κυβερνητικών Οργανώσεων κατά της εμπορίας ανθρώπων που φθάνει το ποσό των 3.1 εκατομμυρίων ευρώ για το 2004. Οι δράσεις αναφέρονται μεταξύ άλλων α) στη λειτουργία τεσσάρων ξενώνων από ΜΚΟ σε Αθήνα και Ιωάννινα β) στην παροχή δωρεάν νομικής προστασίας σε Αθήνα, Θεσσαλονίκη, Πάτρα, Ηράκλειο και Βόλο (πιλοτικό στάδιο εφαρμογής) γ) στην λειτουργία παρατηρητηρίου εμπορίας παιδιών κατά την περίοδο των Ολυμπιακών Αγώνων.
     Εκτός από τα παραπάνω σημειώνεται η πραγματοποίηση τον Μάιο 2004 της διεθνούς αστυνομικής επιχειρήσεως «Mirage 2004» για την καταπολέμηση της εμπορίας ανθρώπων και με συμμετοχή των περισσοτέρων συναρμοδίων φορέων, η δημιουργία εθνικής βάσης δεδομένων για να διαπιστώνεται η πορεία της εμπορίας ανθρώπων και η θέσπιση «διαρκούς φόρουμ» ανταλλαγής απόψεων και ενημέρωσης μεταξύ των Υπουργείων με τις ΜΚΟ που θα λειτουργήσει από το Φθινόπωρο.
     Από τον Σεπτέμβριο θα λειτουργήσει «κομβικό σημείο επαφής» για το συντονισμό των δράσεων διεθνών οργανισμών και κρατών στην Θεσσαλονίκη, εναλλακτική έδρα του Συμφώνου Σταθερότητας.
     Τέλος, μελετάται η σύναψη διμερούς συμφωνίας με την Αλβανία κατά της εμπορίας παιδιών.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
     2. Στην με αριθμό 2498/29-7-04 ερώτηση του Βουλευτή κ. Βασιλείου Χρύση δόθηκε με το υπ’ αριθμ. 79/17-8-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση του σχετικού εγγράφου σας  με το οποίο μας διαβιβάσατε αναφορά του Βουλευτή κ. Β. Xρύση, σας γνωρίζουμε τα ακόλουθα:
     1. Η Δημοτική Ναυτιλιακή Εταιρία «ΤΗΛΟΣ 21ος Αιώνας» δεν υπέβαλε αίτημα για δρομολόγηση πλοίου της, τακτική ή έκτακτη, στη γραμμή Ρόδος - Χάλκη Τήλος - Νίσυρος κατά την τρέχουσα δρομολογιακή περίοδο.
     2. Το Ε/Γ - Τ/Ρ "SEA STAR" της εν λόγω εταιρίας εκτελεί μόνο περιηγητικά ταξίδια τόσο στο εσωτερικό, στις γραμμές Ρόδου - Τήλου - Νισύρου και Ρόδου - Χάλκης - Τήλου κατά τη θερινή μόνο περίoδo, όσο και στην Τουρκία.
     3. Με τις ΔΜ/Φ231.41/6368/10-6-04 και ΔΜ/Φ231.41/3261/12-5-04 αποφάσεις τoυ, το Υπουργείο Αιγαίου και Νησιωτικής Πολιτικής ενέκρινε κατ΄ εξαίρεση την παραλαβή επιβατών μίας διαδρομής κατά την εκτέλεση περιηγητικών ταξιδιών από το παραπάνω πλοίο, στη γραμμή Ρόδου- Τήλου- Νισύρου.
     4. Το ανάλογο αίτημα της πλοιοκτήτριας εταιρίας για την παραλαβή επιβατών μίας διαδρομής κατά την εκτέλεση περιηγητικών ταξιδιών στη γραμμή Ρόδου - Χάλκης - Τήλου δεν ικανοποιήθηκε, δεδομένου ότι η σύνδεση της Χάλκης με τη Ρόδο εξυπηρετείται από τα παρακάτω δρομολογημένα πλοία τα οποία, μάλιστα και εκτελούν δρομολόγια καθ΄ όλο το έτος:
     Α. Ε/Γ - Ο/Γ Β. ΚΟΡΝΑΡΟΣ Ν.ΑΓ. ΝΙΚ.05 και ΙΕΡΑΠΕΤΡΑ ΛΝ. ΑΓ. ΝΙΚ 07 (Γραμμή Ρόδος -Χάλκη- Διαφάνι - Κάρπαθος - Κάσος - Σητεία), 3 δρομολόγια / εβδομάδα + 1 δρομολόγιο / εβδομάδα από 1616/04 έως 15/9/04.
     Β. Ε/Γ -Δ/Ρ ΝΙΚΟΣ ΕΞΠΡΕΣ Ν.Ρ.206 και Ν. ΧΑΛΚΗ Ν.Ρ. 213 (Γραμμή Χάλκη - Σκάλα Καμείρου), 4 δρομολόγια / εβδομάδα και επί πλέον ελεύθερα δρομολόγια το Σαββατοκύριακο, οι πλοιοκτήτες των οποίων είναι Χαλκίτες οι οποίοι επί πολλά χρόνια εξυπηρετούν συνεχώς τη Χάλκη και τη χειμερινή περίοδο.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
     3. Στην με αριθμό 2057/8-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 40089/28-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, σχετικά με το αντικείμενο του θέματος, και μετά από σχετικό έγγραφο της Περιφέρειας Κρήτης, σας πληροφορούμε τα εξής:
     - Με την 1151/3-3-2004 απόφαση Γεν. Γραμματέα Περιφέρειας Κρήτης το έργο «Κατασκευή Αλιευτικού Καταφυγίου Μόχλου» Δ. Σητείας έχει ενταχθεί στο ΠΕΠ Κρήτης και στην ΣΑΕ Κρήτης 0023 με κωδικό έργου 2004 ΕΠ 00230094 και έχει εγκριθεί με την αρ. 4010/18-6-2004 απόφαση Γεν. Γραμματέα Περιφέρειας Κρήτης πίστωση 1.800.000 € για την πληρωμή της σχετικής δαπάνης.
     - Η δημοπράτηση του έργου αναμένεται, να γίνει μετά τον σχετικό έλεγχο των τευχών δημοπράτησης, που θα προσκομιστούν στην Υπηρεσία Αρχής Διαχείρισης ΠΕΠ Κρήτης από την Ν.Α. Λασιθίου.
     Ο Υφυπουργός
     ΑΘ. ΝΑΚΟΣ»
      4. Στην με αριθμό 2051/8-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΓΠ68473/30-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2051/8-7-2004 ερώτηση που κατατέθηκε στη Βουλή από τον Βουλευτή κ. Φ. Κουβέλη σχετικά με τη λειτουργία του Ν.Γ.Ν. Αθηνών «Η ΕΛΠΙΣ» σας γνωρίζουμε τα εξής:
     Για το Ν.Γ.Ν. Αθηνών «Η ΕΛΠΙΣ» το έτος 2004 προκηρύχτηκαν οι παρακάτω θέσεις:
     (1) θέση ΠΕ Διοικ. Λογιστ.
     (1) θέση ΠΕ Κοστολόγων
     (1) θέση ΤΕ Ραδιολογίας-Ακτινολογίας
     (2) θέσεις ΤΕ Νοσηλευτικής
     (2) θέσεις ΔΕ Αδ. Νοσοκόμων
     (1) θέση ΥΕ Βοηθ. Υγειον. Προσωπικού
     Με το πρόγραμμα απόκτησης εργασιακής εμπειρίας δόθηκαν (30) θέσεις διαφόρων κλάδων και ειδικοτήτων.
     Αναμένεται η προκήρυξη από το ΑΣΕΠ (1) θέσης ΤΕ Ραδιολογίας-Ακτινολογίας.
     Από το Υπουργείο Οικονομίας και Οικονομικών έχει δοθεί η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας.
     Στο πλαίσιο της ως άνω έγκρισης το Υπουργείο Υγείας και Κοινωνικής Αλληλεγγύης έχει ζητήσει με σχετικό έγγραφο (25-5-2004) από τα Νοσηλευτικά Ιδρύματα της χώρας την κατάρτιση καταλόγων για την ιεράρχηση αναγκών προσωπικού, προκειμένου να προχωρήσει η διαδικασία προκήρυξης των θέσεων αυτών.
     Συνημμένα σας διαβιβάζουμε το αρ. 7822/27-7-2004 έγγραφο του ΝΓΝ Αθηνών «Η ΕΛΠΙΣ», προκειμένου να ενημερωθείτε σχετικά.
     Ο Υπουργός
     Ν. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2049/8-7-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Δ15/Γ/13515/29-7-04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω σχετικής που κατέθεσε στη Βουλή ο Βουλευτής κ. Γεώργιος Παπαγεωργίου, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
     Σύμφωνα με το Νόμο 2545/97 (ΦΕΚ 2541Ν97) περί Βιομηχανικών και Επιχειρηματικών Περιοχών (ΒΙ.ΠΕ., ΒΙ.ΠΑ., ΒlΟ.ΠΑ) η πρωτοβουλία για τον καθορισμό των ΒΕ.ΠΕ. ανήκει σε φορείς ΒΕ.ΠΕ., ιδιωτικού ή δημόσιου τομέα, που πρέπει να έχουν τη μορφή ανώνυμης εταιρείας. Στους φορείς αυτούς επιτρέπεται να συμμετέχουν φυσικά ή νομικά πρόσωπα του ιδιωτικού τομέα καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις κλπ. (παράγραφος 1 άρθρου 3 του Ν. 2545/97). Για τον σκοπό αυτό υποβάλλεται στο Υπουργείο Ανάπτυξης αίτηση μετά των απαιτούμενων δικαιολογητικών, είτε από τους ιδρυτές του φορέα ΒΕ.ΠΕ. που πρόκειται να συσταθεί, είτε από τον ίδιο φορέα, εφόσον έχει συσταθεί.
     Επί της ουσίας, ο καθορισμός Βιομηχανικών Επιχειρηματικών. Περιοχών σε μια περιοχή προκύπτει από τη συνεκτίμηση παραγόντων που σχετίζονται με γενικότερες και ειδικότερες παραμέτρους (αναπτυξιακές παραγωγικές τάσεις της περιοχής, παραγωγικό δυναμικό, ύπαρξη άλλων ΒΕ.ΠΕ, επιλογή της συγκεκριμένης θέσης, οικονομικές προϋποθέσεις των φορέων ΒΕ.ΠΕ., συγκριτικά πλεονεκτήματα της περιοχής κ.α.) έτσι ώστε να τεκμηριώνεται επαρκώς η σκοπιμότητα και η βιωσιμότητα της επένδυσης.
     Έως σήμερα, με βάση τα παραπάνω στο Νομό Πιερίας έχει θεσμοθετηθεί το ΒlΟ.ΠΑ. Λιτοχώρου και η υλοποίησή του βρίσκεται σε εξέλιξη. Επιπλέον, έχει υποβληθεί αίτημα για τη δημιουργία ΒlΟ.ΠΑ. στην Κατερίνη ενώ στο γειτονικό Νομό Θεσσαλονίκης έχουν υλοποιηθεί ή βρίσκονται σε διαδικασία υλοποίησης αρκετές Βιομηχανικές Επιχειρηματικές Περιοχές (ΒΙΠΕ.).
     Για το Δήμο Αιγινίου μέχρι και σήμερα δεν έχει υποβληθεί αίτημα προς εξέταση.
     Τέλος, όσον αφορά στις στιγμιαίες διακοπές στις οποίες αναφέρονται οι βιομηχανίες στη βόρεια Πιερία και ιδιαίτερα στο Δήμο Αιγινίου, όπως μας πληροφόρησε η ΔΕΗ Α.Ε., είναι αναπόφευκτες και επιβάλλονται από το σύστημα προστασίας που ακολουθεί η ΔΕΗ Α.Ε. και όλες οι προηγμένες ηλεκτρικές εταιρείες, προκειμένου να αποφευχθούν βλάβες και διακοπές ηλεκτροδότησης μεγάλης έκτασης.
     Η αναβάθμιση του δικτύου Μέσης Τάσης (Μ.Τ) στην αναφερόμενη περιοχή καθώς και η αντιμετώπιση των οποιωνδήποτε προβλημάτων που αφορούν στην ποιότητα της παρεχόμενης ηλεκτρικής ενέργειας, θα επιτευχθούν με την ένταξη του νέου υποσταθμού 150 ΚV/ΜΤ του Αιγινίου, που βρίσκεται σε εξέλιξη.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
      6. Στην με αριθμό 2078/12-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. ΓΠ/69844/29-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2078/12-7-2004 ερώτηση που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη σχετικά με καταπάτηση οικοπέδου του ΙΚΑ που προοριζόταν για κατασκηνώσεις στην περιοχή Βουρβουρού, Ν. Χαλκιδικής, σας γνωρίζουμε ότι το θέμα δεν εμπίπτει στην αρμοδιότητά μας.
     Το Υπουργείο Υγείας και Κοινωνικής Αλληλεγγύης είναι- αρμόδιο για τον καθορισμό των προϋποθέσεων και διαδικασίας χορήγησης άδειας ίδρυσης και λειτουργίας παιδικών εξοχών που οργανώνονται με ίδια μέσα, με πληρωμή ή χωρίς πληρωμή από φυσικά ή νομικά πρόσωπα ή από δημόσιες υπηρεσίες ή Οργανισμούς ή Οργανώσεις.
     Οι παραπάνω προϋποθέσεις καθορίστηκαν με την αρ. οικ. 1277/1989 Απόφαση (ΦΕΚ 199/1989 τΒ), βάσει των οποίων εκδίδονται από την οικεία Νομαρχιακή Αυτοδιοίκηση οι σχετικές άδειες.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     7. Στην με αριθμό 6206/20-12-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1072/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπανω ερώτηση που κατέθεσε στη Βουλή ο Βουλευτής κ. Β. Κεγκέρογλου, σας πληροφορούμε τα εξής:
      Με την αριθ. 5241/2004 σύμβαση του Υπουργείού Αγροτικής Ανάπτυξης και Τροφίμων ανατέθηκαν στην Ένωση Εταιρειών MDM, TE.ΠE.M. O.E. και GEODATA οι εργασίες σήμανσης και καταγραφής αιγοπροβάτων της χώρας και καταχώρησης των σχετικών στοιχείων στην κτηνιατρική ηλεκτρονική βάση δεδομένων του Υπουργείου.
      Το Υπουργείο Αγροτικής Ανάπτυξης και Τροφίμων μέσω της αρμόδιας υπηρεσίας (Δ/νση Κ.Α.Φ.Ε. της Γενικής Κτηνιατρικής) και της Επιτροπής Παρακολούθησης και Παραλαβής του Έργου (ΕΠΠΕ), παρακολουθεί στενά την πορεία υλοποίησης του έργου. Συγκαλεί συσκέψεις ανά 15θήμερο με την ανάδοχο Ένωση Εταιρειών και συλλέγει ανά εβδομάδα τα στοιχεία της υλοποίησης των εργασιών από τις Νομαρχιακές Αυτοδιοικήσεις – Διευθύνσεις Κτηνιατρικής.
      Από τα μέχρι τώρα στοιχεία η πορεία του προγράμματος δεν είναι ικανοποιητική. Σημειώνεται σημαντική καθυστέρηση, λόγω διαφόρων προβλημάτων που επικαλείται ο ανάδοχος, τα οποία η Δ/νση Κ.Α.Φ.Ε. και η EΠΠΕ εκτιμούν ότι σε ελάχιστο βαθμό έχουν επηρεάσει την πορεία του έργου.
      Το ποσοστό υλοποίησης του μέχρι σήμερα έργου που έχει περατωθεί δεν ξεπερνά στην πλέον αισιόδοξη εκτίμηση το 15% του συνόλου, παρά το γεγονός ότι η εν λόγω σύμβαση λήγει στις 17-1-2005.
      Σύμφωνα με την Οδηγία (ΕΟΚ) 92/102, η οποία έχει ενσωματωθεί στο Εθνικό Δίκαιο με το Π. Δ/γμα 84/95, οι παραγωγοί όφειλαν να έχουν συμμορφωθεί με ένα σύστημα σήμανσης και καταγραφής των αιγοπροβάτων τους (εκμεταλλεύσεις και ζωικό κεφάλαιο) από το 1995. Επομένως τα ζώα, τα οποία αναχωρούν από την εκμετάλλευση γέννησης, υποχρεωτικά σημαίνονται με ενώτιο που επιτρέπει τη σύνδεσή τους με την εκμετάλλευση.
      Με τηv αριθ. 263493/27-7-04 Κοινή Υπουργική Απόφαση;η οποία αντικατέστησε την αριθ. 225801/16-5-2003 ΚΥΑ, θεσπίζονται τα αναγκαία συμπληρωματικά μέτρα για την, εφαρμογή του συστήματος αναγνώρισης, και καταγραφής των εκμεταλλεύσεων αιγοπροβάτων και του ζωικού τους κεφαλαίου, σε εφαρμογή του Κανονισμού (ΕΚ) 21/2004 του Συμβουλίου.
      Σύμφωνα με τον κανονισμό (ΕΚ) 21/2004, οι παραγωγοί οφείλουν να σημαίνουν όλα τα ζώα της εκμετάλλευσης ηλικίας 6 μηνών, τα οποία γεννήθηκαν από τις 9-7-2005, καθώς και τα ζώα που εισάγονται από τρίτη χώρα από τις 9-7-2005 (και δεν προορίζονται για σφαγή), με δύο ενώτια με ατομικό αριθμό. Στα ζώα που προορίζονται για σφαγή τοποθετείται ένα ενώτιο με τον κωδικό αριθμό της εκμετάλλευσης.
      Οι παραπάνω κανόνες σήμανσης και καταγραφής των αιγοπροβάτων, αποτελούν απαραίτητες προϋποθέσεις για την καταβολή των πριμοδοτήσεων στους κτηνοτρόφους από τις 9-7-2005.
      Το Υπουργείο Αγροτικής Ανάπτυξης και Τροφίμων εξετάζει εναλλακτικές λύσεις. που θα διασφαλίσουν την ολοκλήρωση του προγράμματος σήμανσης και καταγραφής των αιγοπροβάτων και διαβεβαιώνει ότι σε καμία περίπτωση δεν θα πληγεί το συμφέρον και το εισόδημα των κτηνοτρόφων.
      Ο Υφυπουργός
      Α. ΚΟΝΤΟΣ»
     8. Στην με αριθμό 4577/1-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 123396-ΙΗ/18-9-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4577/1.11.2004, την οποία κατέθεσε στη Βουλή ο Βουλευτής κ. Γεώργιος Ι. Παπαγεωργίου, σχετικά με το αίτημα για ίδρυση Τμήματος Τ.ΕΙ. στην περιοχή του Δήμου Κηρέως, σας γνωρίζουμε τα εξής:
      Για την ίδρυση νέου Τμήματος, Σχολής ή Παραρτήματος Τ. ΕΙ. απαιτείται καταρχήν, σύμφωνα με τον ιδρυτικό νόμο των Τ.Ε.Ι. (1404/1983), η υποβολή πλήρους και τεκμηριωμένης πρότασης από τα ίδια τα Ιδρύματα.
      Η πρόταση πρέπει να περιλαμβάνει στοιχεία, όπως:
      Την ύπαρξη σημερινών και την πρόβλεψη των μελλοντικών αναγκών της οικονομίας - κοινωνίας σε στελέχη - πτυχιούχους του προτεινόμενου Τμήματος.
      Την εξασφάλιση ζήτησης στην αγορά εργασίας.
      Την εκτίμηση του κόστους λειτουργίας και τη σχέση του κόστους αυτού με το προσδοκώμενο αποτέλεσμα.
      Τη δυνατότητα εύρυθμης λειτουργίας, με την εξεύρεση των απαραίτητων χώρων λειτουργίας, με την εξασφάλιση της απαιτούμενης χρηματοδότησης και με την εξεύρεση κατάλληλου εκπαιδευτικού και διοικητικού προσωπικού κ.λ. π.
      Τη δυνατότητα προσφοράς από τις τοπικές κοινωνίες κτιριακών εγκαταστάσεων, διευκολύνσεων στέγασης των φοιτητών κ.λ. π.
      Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
      Στο ΥΠ.Ε.Π.Θ. δεν έχει υποβληθεί πρόταση για την ίδρυση νέου Τμήματος Τ.Ε.Ι στην περιοχή του Δήμου Κηρέως από το πλησιέστερο Τ.Ε.Ι. και εν προκειμένω από το Τ.Ε.Ι. Χαλκίδας.
      Είναι γνωστό επίσης ότι η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε τις βασικές αρχές και προϋποθέσεις ανάπτυξης .της Ανώτατης Εκπαίδευσης, αλλά και τα ειδικά χαρακτηριστικά ανάπτυξής της κατά Περιφέρεια, δεν προέβλεπε την ίδρυση Τμήματος Τ.Ε.Ι. στην περιοχή του Δήμου Κηρέως.
      Βεβαίως, σημειώνεται ότι όλες οι προτάσεις των τοπικών φορέων, θα εξεταστούν και θα συνεκτιμηθούν στα πλαίσια της επόμενης φάσης της διεύρυνσης της Ανώτατης Εκπαίδευσης.
      Ο Υφυπουργός
      ΣΠ. ΤΑΛΙΑΔΟΥΡΟΣ»
     9. Στην με αριθμό 4573/1-11-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 123394/-ΙΗ/15-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4573/1-11-04 την οποία κατέθεσε στη Βουλή η Βουλευτής κ. Μαρία Δαμανάκη, και αφορά στο Τ.Ε.Ι. Κρήτης, σας γνωρίζουμε τα ακόλουθά:
      Το Τ.E.I. Κρήτης έχει επιχορηγηθεί από πιστώσεις του Τακτικού Προϋπολογισμού για το οικονομικό έτος 2004 με το ποσό του 7.000.000,00 €, για λειτουργικές δαπάνες και δαπάνες πληρωμής ωρομισθίου Εκπαιδευτικού προσωπικού.
      Οι συμβάσεις των T.E.I. όσον αφορά στους τέσσερις τελευταίους μήνες του έτους 2004 καλύπτονται από τον τακτικό προϋπολογισμό του παρόντος έτους, ο οποίος δεν προέβλεψε τις απαιτούμενες πιστώσεις ώστε να καλυφθούν τα Ιδρύματα στις υποχρεώσεις τους. Ως εκ τούτου γίνεται προσπάθεια από το ΥΠ.Ε.Π.Θ. ώστε να εξασφαλισθεί επιπλέον χρηματοδότηση για να αντιμετωπισθεί το πρόβλημα που έχει προκύψει με την υπογραφή συμβάσεων των εκτάκτων εκπαιδευτικών. Ήδη με την κατάθεση του νέου προϋπολογισμού επιδιώκεται η αύξηση των λειτουργικών δαπανών των Τεχνολογικών Εκπαιδευτικών Ιδρυμάτων ώστε να μπορέσουν να αντιμετωπίσουν τα οικονομικής φύσεως προβλήματά τους.
      Αναφορικά με τους ωρομισθίους εκπαιδευτικούς που απασχολούνται μέσω των έργων του ΕΠΕΑΕΚ διευκρινίζεται ότί δεν υφίσταται θέμα χρηματοδότησης αυτών διότι το Τ.Ε.Ι. Κρήτης έχει επαρκώς χρηματοδοτηθεί για την κάλυψη των αναγκών του, την τρέχουσα χρονική περίοδο.
      Αναλυτικά έχουν υποβληθεί δαπάνες για τα έργα:
      α) «Προγράμματα Προπτυχιακών Σπουδών -Τ.Ε.Ι. Κρήτης»
      β) «Ενίσχυση Σπουδών Πληροφορικής του Τ.Ε.Ι. Κρήτης»
      γ) «Διεύρυνση Τριτοβάθμιας Εκπαίδευσης 2003-2006»
      που καλύπτουν ποσοστό πολύ μικρότερο του 80% των ήδη χορηγηθεισών χρηματοδοτήσεων γεγονός που υποδηλώνει ύπαρξη χρηματικού πλεονάσματος, η διαχείριση του οποίου εμπίπτει στην αρμοδιότητα του Ιδρύματος.
      Ειδικά για τα έργα «Διεύρυνση Τριτοβάθμιας Εκπαίδευσης 2001-2004» μέσω των οποίων το ΕΠΕΑΕΚ χρηματοδοτεί τις αμοιβές των ωρομισθίων καθηγητών μέχρι 31/8/2004 έχουν πραγματοποιηθεί χρηματοδοτήσεις έως και το 95% του συνολικού προϋπολογισμού, γεγονός από το οποίο συνάγεται η ύπαρξη μέριμνας του φορέα για την τακτοποίηση των εν λόγω δαπανών.
      Επισημαίνεται ότι σε κανένα από τα εν λόγω έργα δεν έχει υποβληθεί αίτημα περαιτέρω χρηματοδότησης.
      Τέλος αναφορικά με την εκπροσώπηση του έκτακτου εκπαιδευτικού πρoσωπικού στα συλλογικά όργανα του Τ.Ε.Ι. σας γνωρίζουμε ότι η συμμετοχή τους στα συλλογικά όργανα διοίκησης των Τ.Ε.Ι. δεν προβλέπονται από την ισχύουσα νομοθεσία.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ
     10. Στην με αριθμό 4565/1-11-04 ερώτηση του Βουλευτού κ. Κων/νου Σπηλιόπουλου δόθηκε με το υπ’ αριθμ. 123392/ΙΗ/15-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4565/1-11-04 που κατέθεσε στη Βουλή ο Βουλευτής κ. Kων/νος Σπηλιόπουλος σχετικά με το αίτημα για ίδρυση Τμήματος ΤΕΙ στην πόλη του Αιγίου, ας γνωρίζουμε τα ακόλουθα:
      Για την ίδρυση νέου Τμήματος στα ΤΕΙ απαιτείται καταρχήν, σύμφωνα με τον ιδρυτικό νόμο των ΤΕΙ (1404/83), η υποβολή πλήρους και τεκμηριωμένης πρότασης από τα ίδια τα Ιδρύματα.
      Η πρόταση πρέπει να περιλαμβάνει στοιχεία όπως:
      - Την ύπαρξη σημερινών αλλά και μελλοντικών αναγκών της οικονομίας - κοινωνίας σε στελέχη - πτυχιούχους του προτεινόμενου Τμήματος.
      - Την εξασφάλιση ζήτησης στην αγορά εργασίας.
      - Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
      - Τη δυνατότητα εύρυθμης λειτουργίας, ειδικότερα από άποψη απόκτησης χώρων λειτουργίας, εξεύρεσης του κατάλληλου εκπαιδευτικού προσωπικού κ.λ. π.
      - Τη δυνατότητα προσφοράς από την τοπική κοινωνία κτιριακών εγκαταστάσεων, διευκολύνσεων στέγασης των φοιτητών κ.λ.π.
      - Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
      Στα πλαίσια της ανάπτυξης της Ελληνικής Ανώτατης Εκπαίδευσης, ιδρύθηκε από το ΥΠΕΠΘ στην πόλη του Αιγίου παράρτημα του ΤΕΙ Πάτρας με το Τμήμα Φυσικοθεραπείας με έναρξη λειτουργίας το ακαδ. έτος 2003 - 2004.
      Η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπ/σης, η οποία εισηγήθηκε τις βασικές αρχές και προϋποθέσεις ανάπτυξης της Ανώτατης Εκπαίδευσης, αλλά και τα ειδικά χαρακτηριστικά ανάπτυξης της κατά Περιφέρεια, δεν προέβλεπε την ίδρυση άλλου Τμήματος ΤΕΙ στην περιοχή του Αιγίου.
      Βεβαίως, το ΤΕΙ της Πάτρας, παράλληλα με την πρότασή του για την ίδρυση του Τμήματος Φυσικοθεραπείας, υπέβαλε πρόταση για ένα ακόμα Τμήμα στο Αίγιο (Εμπορίας Διαφήμισης - Marketing - και Τυποποίησης Αγροτικών Προϊόντων).
      Σημειώνεται ότι όλες οι προτάσεις των ιδρυμάτων, αλλά και αυτές των τοπικών φορέων θα εξεταστούν και θα συνεκτιμηθούν στα πλαίσια της επόμενης φάσης της διεύρυνσης της Τριτοβάθμιας Εκπαίδευσης.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
      11. Στην με αριθμό 4474/26-10-2004 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 152122/0092/10-11-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Χρήστος Πρωτόπαπας, σας γνωρίζουμε ότι το θέμα της χορήγησης του επιδόματος τυφλότητας σε όλους τους τυφλούς συνταξιούχους του Δημοσίου, μελετάται από το Υπουργείο Οικονομίας & Οικονομικών και εξετάζεται η αντιμετώπισή του σε προσεχές Συνταξιοδοτικό Νομοσχέδιο, σε συνδυασμό με όσα ισχύουν, για τα ανωτέρω πρόσωπα, βάση των διατάξεων του Κώδικα Πολιτικών και Στρατιωτικών Συντάξεων.
      Ο Υφυπουργός
      ΠΕΤΡΟΣ ΔΟΥΚΑΣ»
     12. Στην με αριθμό 6053/14-12-2004 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1053/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή η Βουλευτής κα Α. Ξηροτύρη- Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Στο πλαίσιο της υλοποίησης των Γεωργοπεριβαλλοντικών Μέτρων του Εγγράφου Προγραμματισμού Αγροτικής Ανάπτυξης 2000 - 2006 (ΕΠΑΑ) και συγκεκριμένα των Μέτρων 3.13 «Διατήρηση Γεωργικών εκτάσεων για την προστασία της άγριας ζωής», 3.2 «Βιολογική Κτηνοτροφία» και 3.4 «Εκτατικοποίηση της Κτηνοτροφίας», ενισχύονται οι παραγωγοί προκειμένου να αναλάβουν δράσεις που συμβάλλουν στη διατήρηση και προστασία της απειλούμενης και σπάνιας άγριας ζωής (αρκούδα και λύκος).
     Οι δράσεις αφορούν χορήγηση ειδικής ηλεκτροφόρας περίφραξης σε παραγωγούς κηπευτικών και μελισσοκόμους καθώς επίσης και χορήγηση Ελληνικού Ποιμενικού σκύλου σε κτηνοτρόφους.
     Τα Μέτρα αυτά, που ήδη εφαρμόζονται, θα συνεχιστούν τα επόμενα χρόνια και οι ενδιαφερόμενοι μπορούν να ενταχθούν για μια πενταετία μετά την δημοσιοποίηση της πρόσκλησης εκδήλωσης ενδιαφέροντος.
      Ο Υφυπουργός
      Α. ΚΟΝΤΟΣ»
      13. Στην με αριθμό 5989/10-12-2004 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 1038/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 111814/17-12-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), σε απάντηση της ανωτέρω ερώτησης του Βουλευτή κ. Χ. Αηδόνη.
    Ο Υφυπουργός
    Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    
      14. Στην με αριθμό 5958/9-12-2004 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1032/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
    Η αναμόρφωση της Κ.Α.Π. στον τομέα του ρυζιού, αρχίζει από την εμπορική περίοδο 2004/2005 (εσοδεία 2004). Βάσει αυτής:
    α) Καθορίστηκε η Μέγιστη Εγγυημένη Έκταση (Μ.Ε.Ε.) στα 203.330 στρέμματα, με βάση το μέσο όρο της καλλιεργηθείσας έκτασης της περιόδου αναφοράς 1999 - 2001.
     β) Σχετικά με την περιφερειοποίηση, δεν έγινε υποδιαίρεση της Μ.Ε.Ε. σε ζώνες, οπότε ολόκληρη η έκταση της Ελλάδος ανήκει σε μία ζώνη, γεγονός που μειώνει την ποινή σε περίπτωση υπέρβασης της έκτασης λόγω αναλογικότητας.
     γ) Για την εσοδεία του 2004 θα χορηγηθεί ενίσχυση συνδεδεμένη με την παραγωγή ύψους 1.323,96 €/εκτάριο.
     δ) Όπως προβλέπει ο Κανονισμός 1782/2003 του Συμβουλίου, τα δικαιώματα ενίσχυσης των ορυζοπαραγωγών θα υπολογισθούν βάσει της τριετίας αναφοράς 2000/2002, ο δε υπολογισμός και καθορισμός τους, στα πλαίσια της νέας Κ.Α.Π., εμπίπτει στις αρμοδιότητες του Ο.Π.Ε.Κ.Ε.Π.Ε. και αποτελεί, ήδη γι' αυτόν αντικείμενο πρώτης προτεραιότητας.
     Η οδηγία του Συμβουλίου 91/676/ΕΟΚ «για την προστασία των υδάτων από την νιτρορύπανση γεωργικής προέλευσης» εναρμονίσθηκε με την Ελληνική Νομοθεσία με την αριθμ. 16190/1335/1997 Κοινή Υπουργική Απόφαση «Μέτρα και όροι για την προστασία των νερών από τη νιτρορρύπανση γεωργικής προέλευσης» (ΦΕΚ 519/Β').
     . Στο πλαίσιο του άρθρου 3 παράγραφος 1 της Οδηγίας καθορίστηκαν αρχικά με την αριθμ. 19652/1906/1999 Κοινή Υπουργική Απόφαση (ΦΕΚ 1575/Β') τέσσερις (4) ευπρόσβλητες στη νιτρορύπανση, ζώνες, που είναι οι παρακάτω:
     1. Η περιοχή της Δυτικής και Ανατολικής Θεσσαλίας.
     2. Η περιοχή του Κωπαϊδικού πεδίου
     3. Η περιοχή του Αργολικού πεδίου
     4. Η λεκάνη του Πηνειού Ηλείας.
     Ο κατάλογος των ευπρόσβλητων ζωνών συμπληρώθηκε με την αριθμ. 20419/2522/2001 Κοινή Υπουργική Απόφαση (ΦΕΚ1212/Β΄) με τις παρακάτω περιοχές:
     1. Την περιοχή του Κάμπου Θεσσαλονίκης - Κιλκίς - Πέλλας - Ημαθίας.
     2. Την περιοχή της λεκάνης του Στρυμόνα του Νομού Σερρών.
     3. Την περιοχή της πεδιάδας Άρτας - Πρέβεζας.
     Για την εφαρμογή της Οδηγίας αρμόδιο Υπουργείο για την χώρα μας καθορίστηκε το ΥΠΕΧΩΔΕ, το οποίο για το σκοπό αυτό ανέθεσε στο Πανεπιστήμιο Πατρών την εγκατάσταση ενός δικτύου μετρήσεων και παρακολούθησης των νιτρικών στα υπόγεια και επιφανειακά νερά της χώρας μας. Μετά το πέρας των μετρήσεων, και τη σύνταξη της σχετικής μελέτης, καθορίστηκαν οι παραπάνω επτά (7) ευπρόσβλητες ζώνες.
     Η χώρα μας, συμμορφούμενη με το άρθρο 5 της Οδηγίας για τη νιτρορύπανση, εξέδωσε με Κοινή Υπουργική Απόφαση τα Προγράμματα Δράσης για τις τέσσερις πρώτες ευπρόσβλητες στη νιτρορύπανση ζώνες, ενώ για τις υπόλοιπες περιοχές, μεταξύ των οποίων και η περιοχή της λεκάνης του Στρυμόνα του Ν. Σερρών, δεν έχουν ακόμα εκδοθεί τα Προγράμματα Δράσης, τα οποία βρίσκονται στο στάδιο επεξεργασίας και πρόκειται να εκδοθούν σύντομα.
     Τα Προγράμματα Δράσης για κάθε ευπρόσβλητη περιοχή περιλαμβάνουν τα υποχρεωτικά μέτρα του Παραρτήματος ΙΙΙ της Οδηγίας. Ειδικότερα, αποτελούν ένα σύνολο κανόνων υποχρεώσεων των παραγωγών, των οποίων οι εκμεταλλεύσεις βρίσκονται στην ευπρόσβλητη περιοχή και για τις κυριότερες καλλιέργειες αυτής. Οι κανόνες αυτοί σχετίζονται με :
     - Την υποχρέωση εφαρμογής ενός μέγιστου επιτρεπτού ορίου αζωτούχου λίπανσης κατά κύρια καλλιέργεια και εδαφική κλάση, λαμβάνοντας υπόψη τις εδαφοκλιματικές συνθήκες, την κλίση του εδάφους και τις συνθήκες άρδευσης σύμφωνα με τα καθοριζόμενα στο Παράρτημα κάθε Προγράμματος Δράσης.
     - Την εφαρμογή της κατάλληλης δόσης λίπανσης, στον κατάλληλο χρόνο, με σκοπό τον περιορισμό των απωλειών αζώτου λόγω έκπλυσης ή επιφανειακής απορροής.
     - Την υποχρέωση των παραγωγών να χρησιμοποιούν ορθολογικά συστήματα άρδευσης και να εφαρμόζουν αριθμό αρδεύσεων και δόση άρδευσης, ώστε να μειωθεί ο κίνδυνος διάβρωσης λόγω επιφανειακής απορροής. Επιπλέον, να εφαρμόζουν πρακτικές για τη μείωση της βαθιάς διήθησης και την παράλληλη προστασία των υδάτινων πόρων από την εξάντληση:
     - Την ορθολογική διαχείριση των κτηνοτροφικών αποβλήτων για τη μείωση της σημειακής ρύπανσης από αζωτούχες ενώσεις. Για τις περιοχές που υπάρχουν κτηνοτροφικές μονάδες, μέσα από τα Προγράμματα Δράσης καθορίζονται η χωρητικότητα και οι προδιαγραφές κατασκευής των δεξαμενών συλλογής και αποθήκευσης των κτηνοτροφικών αποβλήτων. Επισημαίνεται ότι στη χώρα μας η νιτρορύπανση των νερών από κτηνοτροφικά απόβλητα είναι πολύ περιορισμένη και σημειακής μορφής.
     - Τη διατήρηση αυτοφυούς βλάστησης, κατά την φθινοπωρινή και χειμερινή περίοδο, στις επικλινείς εκτάσεις και γενικότερα σε περιοχές υψηλού κινδύνου έκπλυσης νιτρικών.
     - Τη λήψη των κατάλληλων μέτρων για την ασφαλή μεταφορά και αποθήκευση των λιπασμάτων.
     Ο Υφυπουργός
     Α. ΚΟΝΤΟΣ»
      15. Στην με αριθμό  6059/14-12-2004 ερώτηση του Βουλευτή κ. Χρήστου Βερελή δόθηκε με το υπ’ αριθμ. 1052/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή ο Βουλευτής κ. Χ. Βερελής, σας πληροφορούμε τα εξής:
     Με το Π. Δ/γμα, 311/2002 καταργήθηκε ο Εθνικός Οργανισμός Καπνού και η ακίνητη περιουσία του μεταβιβάστηκε στο Eλληνικό Δημόσιο (παρ. 9 του άρθρ. 13 του ν. 3147/2003), με την αριθμ. 247417/27-8-2003 Απόφαση του Υπουργού Γεωργίας, που μεταγράφηκε νόμιμα στα οικεία Υποθηκοφυλάκεια.
     Με τις διατάξεις της παρ. 4 του άρθρου 4 του ν. 3147/2003, όπως αυτή προστέθηκε με την παρ. 12 του άρθρου 19 του ν. 3208/2003, ο Υπουργός Γεωργίας δύναται να παραχωρεί δωρεάν, κατά χρήση για ορισμένο χρονικό διάστημα, ακίνητα ιδιοκτησίας του Υπουργείου Γεωργίας, μεταξύ αυτών και την ακίνητη περιουσία του πρώην ΕΟΚ, προς το Δημόσιο, ΟΤΑ ή άλλα νομικά πρόσωπα δημοσίου ή ιδιωτικού δικαίου που εκπληρούν κοινωφελή σκοπό ή με αντάλλαγμα προς άλλα νομικά πρόσωπα, ύστερα από υποβολή σχετικού αιτήματος.
      Με την αριθμ. 5520 πε/25-2-2004 Απόφαση του Υπουργού Γεωργίας παραχωρήθηκε δωρεάν η χρήση ισόγειας αίθουσας πολυορόφου οικοδομής, επιφανείας 700. τ.μ., που βρίσκεται στο Αγρίνιο Αιτωλοακαρνανίας, επί της οδού Μακρή 18 στο Πανεπιστήμιο Ιωαννίνων, με σκοπό την αποθήκευση του μηχανολογικού εξοπλισμού και του αρχειακού υλικού για την ίδρυση Μουσείου Καπνού.
      Προς το παρόν ούτε ο Δήμος Αγρινίου ούτε το ΙΚΑ έχουν υποβάλει αίτημα παραχώρησης κτηρίου ιδιοκτησίας του Υπουργείου Αγροτικής Ανάπτυξης και Τροφίμων στην περιοχή της Αιτωλοακαρνανίας, για τους αναφερόμενους στην ερώτηση σκοπούς, προκειμένου να εξεταστεί στα πλαίσια των ισχυουσών διατάξεων με την έκδοση σχετικής Υπουργικής Απόφασης.
      Ο Υφυπουργός
      Α. ΚΟΝΤΟΣ»
      16. Στην με αριθμό 6035/14-12-2004 ερώτηση του Βουλευτή κ. Κωνσταντίνου Ζαχαράκη δόθηκε με το υπ’ αριθμ. 1051/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 113411/22-12-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), σε απάντηση της ανωτέρω ερώτησης του Βουλευτή κ. Κ. Ζαχαράκη.
Ο Υφυπουργός
Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 5991/10-12-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1039/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληροφορούμε τα εξής:
     Η Βόρεια Εύβοια, είναι γεωγραφικά απομονωμένη από την κεντρική Εύβοια, λόγω του ορεινού όγκου, του κακού οδικού δικτύου και της μεγάλης χιλιομετρικής απόστασης. 
     Η σφαγειoτεχνική υποδομή της κεντρικής Εύβοιας είναι γεγονός ότι δεν εξυπηρετεί τους κτηνοτρόφους της βόρειας Εύβοιας. 
     Με Διυπουργική Απόφαση έχουν καθορισθεί οι διαδικασίες υπαγωγής επενδυτικών σχεδίων μεταποίησης και εμπορίας γεωργικών προϊόντων σε προγράμματα ενίσχυσης για την περίοδο 2000 - 2005 μέσω του Γ' ΚΠΣ καθώς και του Δ' ΚΠΣ και στην οποία προβλέπεται η ενίσχυση για ίδρυση σφαγείων ή εκσυγχρονισμό παλιών σφαγείων σε ποσοστό 50%.
      Η Νομαρχιακή Αυτoδιoίκηση Εύβοιας έχει χορηγήσει άδεια σκοπιμότητας για ίδρυση σφαγείου 3 γραμμών και δυναμικότητας 800 tn, στον ιδιώτη κ. Παναγιώτη Γ. Βασιλείου στην περιοχή Πύργου του Δήμου Ωραιών.
     Προϋπόθεση όμως για τη χορήγηση της ενίσχυσης είναι η υποβολή ολοκληρωμένου φακέλου ο οποίος μέχρι σήμερα δεν έχει υποβληθεί. 
     Ο Υφυπουργός
     Α. ΚΟΝΤΟΣ»
      18. Στην με αριθμό 6196/18.12.04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. ΓΠ/132254/5.1.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 6196/18-12-2004 ερώτηση που κατατέθηκε στη Βουλή από τον Βουλευτή κ. Α. Κατσιφάρα σχετικά με μετακινήσεις προσωπικού στο Π.Γ.Ν. Πατρών, σας γνωρίζουμε τα εξής:
      Μετά από εισήγηση του Διοικητού του ΠΓΝ Πατρών, το ΔΣ αποφάσισε ομόφωνα την 1-12-2004 την αμοιβαία εναλλαγή θέσεων των έξι τομεαρχών της Νοσηλευτικής Υπηρεσίας, ανά δύο.
      Σημειωτέον ότι η ανά δυάδες αναδιάταξη αφορά τις δυάδες εκείνες όπου η μία τομεάρχης αντικαθιστούσε την άλλη σε περίπτωση απουσίας της. Η νέα Διοίκηση θα προχωρήσει στις μετακινήσεις με βάση το κριτήριο του χρόνου παραμονής στην ίδια θέση και το κριτήριο της εντατικής απασχόλησης των υπαλλήλων σε μερικές θέσεις (που προέρχεται από τις απαιτήσεις της θέσης), σε σχέση με άλλες λιγότερο εντατικής απασχόλησης, ανεξάρτητα από τα πολιτικά «πιστεύω» του καθενός. Δεν είναι στη λογική της χρηστής Διοίκησης να γίνονται εξαιρέσεις προσώπων από τον γενικό κανόνα.
      Όλοι οι εργαζόμενοι πρέπει να συμμετέχουν στην εναλλαγή των θέσεων ώστε να προκύπτει ωφέλεια για τον Οργανισμό. Η παραμονή του ίδιου προσωπικού στις ίδιες θέσεις συντελεί στην αποτελμάτωση του προσωπικού, όπως συμβαίνει παντού και δεν είναι στην λογική της νέας Διοίκησης να συνεχισθεί η ίδια κατάσταση. Στο Νοσοκομείο για την σημερινή Διοίκηση υπάρχουν υπάλληλοι χωρίς πολιτικό χρώμα.
      Ο Υφυπουργός
      Α. ΓΙΑΝΝΟΠΟΥΛΟΣ»
      19. Στην με αριθμό 6178/17.12.04 ερώτηση της Βουλευτού κ. Έλενας Ράπτη δόθηκε με το υπ’ αριθμ. 132265/5/05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 6178/17.12.2004 ερώτηση που κατατέθηκε στη Βουλή από την Βουλευτή κα Ε. Ράπτη, σχετικά με την ανάπτυξη των υποδομών για την πραγματοποίηση αεροδιακομιδών ασθενών, σας γνωρίζουμε τα εξής:
      Λόγω Ολυμπιακών Αγώνων, το Υπουργείο Υγείας και Κοινωνικής Αλληλεγγύης είχε σαν άμεση προτεραιότητα τη διεκπεραίωση συντονισμού και οργάνωσης των υποχρεώσεων κάλυψης αυτών.
      Από 6.6.2004 στο Ε.Κ.Α.Β., που είναι ο δημόσιος φορέας αεροδιακομιδών ασθενών, συνεστήθη επιτροπή επεξεργασίας του επιχειρησιακού και ιατρικού μέρους των αεροδιακομιδών, το έργο της οποίας έχει προγραμματισθεί να τεθεί σε ευρεία συζήτηση στο Υπουργείο Υγείας και Κοινωνικής Αλληλεγγύης. Στη συζήτηση αυτή θα περιλαμβάνονται όλα τα ερωτήματα και η τελική τους επεξεργασία θα αποτελεί τη νομοθετική πρόταση προς τη Βουλή των Ελλήνων.
      Επισημαίνουμε ότι, επί του παρόντος την επιχειρησιακή ευθύνη των αεροδιακομιδών ασθενών έχει το Υπουργείο Εθνικής Άμυνας.
      Ο Υφυπουργός
      Α. ΓΙΑΝΝΟΠΟΥΛΟΣ»
      20. Στην με αριθμό 6139/16.12.04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 131280/5.1.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 6139/16-12-2004 ερώτηση που κατατέθηκε στη Βουλή από τον Βουλευτή κ. Λ. Γρηγοράκο σχετικά με τις επιπτώσεις στη δημόσια υγεία από τα φυτοφάρμακα, σας γνωρίζουμε ότι αρμόδιο να απαντήσει για το εν λόγω θέμα είναι το συνερωτώμενο Υπουργείο Αγροτικής Ανάπτυξης και Τροφίμων.
      Το Υπουργείο Υγείας και Κοινωνικής Αλληλεγγύης έχοντας την ευθύνη της προστασίας της Δημόσιας Υγείας, συνεργάζεται με τα συναρμόδια Υπουργεία, ώστε να προστατεύεται αποτελεσματικά η δημόσια υγεία από την αλόγιστη χρήση φυτοφαρμάκων, ζιζανιοκτόνων και λιπασμάτων.
      Ο Υφυπουργός
      Α. ΓΙΑΝΝΟΠΟΥΛΟΣ»
      21. Στην με αριθμό 6279/22.12.04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. ΤΚΕ/Φ2/352/7.1.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6279/22-12-2004, που κατέθεσε στη Βουλή η βουλευτής κα Ευαγγελία Σχοιναράκη-Ηλιάκη και αναφέρεται στην εφαρμογή του Π.Δ.164/2004 στους εκπαιδευτικούς με σύμβαση εργασίας ιδιωτικού δικαίου ορισμένου χρόνου στο Πανεπιστήμιο Κρήτης, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 για την ορθή ενσωμάτωση της Κοινοτικής Οδηγίας 1999ΠΟ/ΕΚ του Συμβουλίου της 28ης lουνίου 1999 στο εσωτερικό δίκαιο, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων κρίνεται από τα αρμόδια, κατά περίπτωση, όργανα.
      Για όσους δεν συμπεριλαμβάνονται στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της εμπειρίας τους.
      Για τα υπόλοιπα θέματα, που θίγονται στην ερώτηση αυτή, αρμόδιο να απαντήσει είναι το συνερωτώμενο Υπουργείο Εθνικής Παιδείας & Θρησκευμάτων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      22. Στην με αριθμό 6279/22.12.04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. ΤΚΕ/Φ2/352/7.1.05 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6279/22-12-2004, που κατέθεσε στη Βουλή η Βουλευτής κα Ευαγγελία Σχοιναρακη - Ηλιάκη και αναφέρεται στην εφαρμογή του Π.Δ.164/2004 στους εκπαιδευτικούς με σύμβαση εργασίας ιδιωτικού δικαίου ορισμένου χρόνου στο Πανεπιστήμιο Κρήτης, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης lουνίου 1999 στο εσωτερικό δίκαιο, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων κρίνεται από τα αρμόδια, κατά περίπτωση, όργανα.
      Για όσους δεν συμπεριλαμβάνονται στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της εμπειρίας τους.
      Για τα υπόλοιπα θέματα, που θίγονται στην ερώτηση αυτή, αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      23. Στις με αριθμό  6011 και 6012/13.12.04 ερωτήσεις του Βουλευτή κ. Γεωργίου Παπαγεωργίου δόθηκε με το υπ’ αριθμ. 615/10.1.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι υπεύθυνη είναι η Περιφέρεια Στερεάς Ελλάδας, η οποία και μας γνώρισε ότι γίνονται οι παρακάτω ενέργειες:
      - Για την παράκαμψη Λουτρών Αιδηψού ολοκλήρωση των εργασιών απαιτείται να συνταχθούν γεωλογικές και γεωτεχνικές μελέτες σε δύο σημεία που παρουσιάστηκαν κατολισθητικά φαινόμενα, απομένουν χωματουργικές εργασίες σε μήκος 800 μ., η διαμόρφωση ισόπεδου κόμβου προς Αιδηψό και ασφαλτοστρώσεις.
      - Έχει γίνει νέα πρόταση για την εξασφάλιση των απαιτούμενων πιστώσεων των νέων προκυπτόντων εργασιών και μελετών και την ένταξή τους στο πρόγραμμα της Περιφέρειας Στερεάς Ελλάδας, μετά την ικανοποίηση της οποίας θα γίνει νέα δημοπράτηση αυτών.
      - Οι μέχρι σήμερα εργασίες κατασκευής του υπόψη έργου έχουν ανέλθει στο ποσό των 10.272.716,39 ευρώ, ενώ για τις συνταχθείσες μελέτες των τεχνικών έργων και για συμπληρωματικές γεωλογικές μελέτες και γεωτεχνικές έρευνες, το αντίστοιχο ποσό ανέρχεται σε 495.583,67 ευρώ. Το συνολικό δε κόστος των μέχρι σήμερα καταβληθεισών αποζημιώσεων για απαλλοτριώσεις είναι ύψους 8.807.846,86 ευρώ.
      - Το έργο είναι ενταγμένο στο ΓΚΠΣ με κρατική συμμετοχή 25% και συμμετοχή διαρθρωτικού Ταμείου 75%. Η συμπληρωματική χρηματοδότηση που απαιτείται θα πρέπει να εξασφαλιστεί από Εθνικούς πόρους.
      Οι απαλλοτριώσεις έχουν συντελεστεί στο μεγαλύτερο μέρος τους πλην κάποιων μικρών συμπληρωματικών που απαιτούνται και εκκρεμεί απόφαση του Εφετείου για αποζημίωση ορισμένων εναπομενόντων τμημάτων απαλλοτριουμένων ιδιοκτησιών.
      Για τον Οδικό άξονα Ιστιαία-Βουτάς υπάρχουν δύο τμήματα για την απαλλοτρίωση των οποίων αναμένεται έκδοση της απόφασης του αρμόδιου Δικαστηρίου.
      - Οι μέχρι σήμερα εργασίες κατασκευής του υπόψη έργου έχουν ανέλθει στο ποσό των 957.102,86 ευρώ, το δε κόστος των μέχρι σήμερα καταβληθεισών αποζημιώσεων για απαλλοτριώσεις είναι ύψους 208.363,90 ευρώ.
      - Το έργο είναι ενταγμένο στο Γ ΚΠΣ με κρατική συμμετοχή 25% και συμμετοχή διαρθρωτικού Ταμείου 75%.
      - Οι απαλλοτριώσεις έχουν συντελεστεί στο μεγαλύτερο μέρος τους πλην κάποιων μικρών συμπληρωματικών που απαιτούνται για την ολοκλήρωση του έργου, που προβλέπεται να συντελεσθούν στις 30.5.2005.
      - Σε κάποια θέση του άξονα παρουσιάστηκε πρόβλημα κατολίσθησης και για το τμήμα αυτό γίνονται ενέργειες να κατασκευασθεί με νέα εργολαβία.
Ο Υπουργός
Γ. ΣΟΥΦΛΙΑΣ»
      24. Στην με αριθμό 6185/17.12.04 ερώτηση των Βουλευτών κυριών Ευαγγελίας Σχοιναράκη-Ηλιάκη, Ροδούλας Ζήση, Αντωνίας Αντωνίου, Αγγελικής Γκερέκου, Χρύσας Μανωλιά, Αθανασίας Μερεντίτη, Αικατερίνης Περλεπέ-Σηφουνάκη και Θεοδώρας Τζακρή δόθηκε με το υπ’ αριθμ. ΤΚΕ/Φ2/608/11.1.05 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση: 
      «Σε απάντηση της ερώτησης, με αριθμό 6185/17-12-2004, που κατέθεσαν στη Βουλή οι Βουλευτές κυρίες Σχοιναράκη- Ηλιάκη Ευαγγελία, Ζήση Ροδούλα, Αντωνίου Αντωνία, Γκερέκου Αγγελική, Μανωλιά Χρύσα, . Μερεντίτη Αθανασία, Περλεπέ- Σηφουνάκη Αικατερίνη και Τζακρή Θεοδώρα, σας γνωρίζουμε τα εξής:
      Το ΚΕΘΙ είναι νομικό πρόσωπο ιδιωτικού δικαίου και λειτουργεί υπό την εποπτεία και τη χρηματοδότηση της Γενικής Γραμματείας Ισότητας του ΥΠΕΣΔΔΑ. Ως κύριο σκοπό σύμφωνα με το νόμο έχει τη διεξαγωγή επιστημονικών μελετών και ερευνών για θέματα ισότητας των φύλων, καθώς και την προαγωγή της ισότητας των ευκαιριών στην απασχόληση και την οικονομική ανάπτυξη με το σχεδιασμό, την εφαρμογή, την παρακολούθηση και την αξιολόγηση προγραμμάτων επαγγελματικής κατάρτισης μέσα στο πλαίσιο πολιτικής για την ισότητα των φύλων, όπως αυτή καθορίζεται από τη Γενική Γραμματεία Ισότητας. Στο πλαίσιο αυτό έχει αναπτύξει και υπηρεσίες συμβουλευτικής υποστήριξης των γυναικών σε πολλούς τομείς.
      Η βαρύτητα του συμβουλευτικού έργου, αναγνωρίζεται ρητά στις εθνικές προτεραιότητες Πολιτικής και Δράσης για την ισότητα των Φύλων (2004-2008), όπως υιοθετήθηκαν από την κυβερνητική επιτροπή στις 2/11/2004, σύμφωνα με τις οποίες το έργο αυτό θα συνεχισθεί και θα ενισχυθεί.
      Κύριο μέρος της χρηματοδότησης του ΚΕΘΙ από της ιδρύσεώς του προέρχεται από ευρωπαϊκά προγράμματα και το έμψυχο δυναμικό του αμείβεται από αυτά. Ο αριθμός του απασχολούμενου προσωπικού εξαρτάται από την ανάγκη εξυπηρέτησης των προγραμμάτων και αυξομειώνεται με συμβάσεις έργου ή συμβάσεις ορισμένου χρόνου ανάλογα με τη φάση εξέλιξης του κάθε προγράμματος. Η τεχνογνωσία που διαθέτει ο φορέας και η εμπειρία πολλών στελεχών του είναι εξαιρετικά σημαντική, ενώ το έργο που έχει επιτελέσει σε επίπεδο ερευνητικό, υλοποίησης εθνικών και ευρωπαϊκών προγραμμάτων και συμβουλευτικής έχει εκτιμηθεί και εκτιμάται από το σύνολο της ελληνικής κοινωνίας.
      1. Ειδικότερα, και σε ότι αφορά στη συμβουλευτική του φορέα θα πρέπει να γίνει σαφές, ότι δεν τίθεται ζήτημα συρρίκνωσης όπως λανθασμένα έχει διαρρεύσει, αφού η συμβουλευτική στήριξη των γυναικών θα συνεχίσει να παρέχεται στα παραρτήματα του ΚΕΘΙ στη Θεσσαλονίκη, Πάτρα, Ηράκλειο και Βόλο. Σε ό,τι αφορά την παροχή συμβουλευτικής υποστήριξης στην Αθήνα (για την όποία έχει λήξει το χρηματοδοτούμενο πρόγραμμα) έχει ήδη εξασφαλιστεί μέσω του Μέτρου 5.3 του Ε.Π. του Υπουργείου Απασχόλησης η αποκέντρωση της συμβουλευτικής σε 17 νέα Περιφερειακά Σχήματα στις 13 Περιφέρειες της Χώρας, με το έργο «Ολοκληρωμένες Παρεμβάσεις υπέρ των Γυναικών» της Γενικής Γραμματείας Ισότητας και το οποίο υλοποιεί το ΚΕΘΙ ως Επιστημονικός Σύμβουλος.
      Πιο συγκεκριμένα, το έργο αυτό συμβάλλει αποφασιστικά στην παροχή ποιοτικών υπηρεσιών συμβουλευτικής στις γυναίκες για την ένταξή τους στην αγορά εργασίας. Για το σκοπό αυτό, έχει δημιουργηθεί σταθερός επιστημονικός μηχανισμός 35 ατόμων που συντονίζει Επιστημονικά και στηρίζει τις δράσεις παροχής υπηρεσιών προς τις γυναίκες, σε όλες τις περιφέρειες, αξιοποιώντας έτσι την πολυετή εμπειρία των στελεχών του ΚΕΘΙ, αναβαθμίζοντας τον ρόλο και τις υπηρεσίες που ο -φορέας προσφέρει σε πανελλήνιο επίπεδο.
      Από την 1-1-2004 δεν είχε προβλεφθεί δυνατότητα κάλυψης υπηρεσιών συμβουλευτικής από σχετικό Ευρωπαϊκό Πρόγραμμα και οι ασχολούμενοι με αυτή αμείβοντο για ένα χρόνο από Προγράμματα του Υπουργείου Παιδείας και του Υπουργείου Απασχόλησης που δεν έχουν σχέση με το αντικείμενο, δημιουργώντας έτσι προβλήματα στην οικονομική διαχείριση του φορέα.
      Συγκεκριμένα, η νέα διοίκηση αναγκάστηκε να καλύψει δαπάνες σχετικά με οφειλές στον Δικηγορικό Σύλλογο Αθηνών και Θεσσαλονίκης που δεν εγκρίθηκαν επιλέξιμες από τις διαχειριστικές αρχές και την Ευρωπαϊκή Επιτροπή με επιβάρυνση του Τακτικού Προϋπολογισμού.
      Το ΚΕΘΙ, μέσω των προγραμμάτων τα οποία ήδη είναι σε εξέλιξη και μαζί με αυτά που πρόκειται να αναλάβει μέσα στα επόμενα έτη, θα συνεχίσει να εκπληρώνει τους στρατηγικούς του στόχους.
      Ήδη, για το 2005, από το αναμενόμενο να εγκριθεί έργο στο πλαίσιο του Ε.Π. Υπουργείου Απασχόλησης, σχετικά με τις Συνοδευτικές Υποστηρικτικές Υπηρεσίες, φιλοδοξεί να υποστηρίξει τα Συμβουλευτικά Κέντρα στην Αθήνα, Πάτρα, Ηράκλειο και Βόλο, αλλά και να λειτουργήσει νέα κέντρα στη Θράκη και στην Ήπειρο που μέχρι σήμερα δεν υπήρχαν, με υγιή χρηματοδότηση. Με τον τρόπο αυτό όλες οι δαπάνες θα είναι επιλέξιμες από τις διαχειριστικές αρχές και την Ε.Ε. και δεν θα διακινδυνεύεται η αξιοπιστία του φορέα.
      2. Καθόσον αφορά το θέμα του προσωπικού πρέπει να γίνει σαφές ότι στο μεγαλύτερο μέρος του πρόκειται για προσωπικό με συμβάσεις εργασίας ορισμένου χρόνου που έχουν ήδη λήξει Κατά συνέπεια, δεν πρόκειται περί απολύσεων αλλά περί λήξης συβάσεων. Οι περιπτώσεις αυτές κρίνονται με βάση το πεδίο εφαρμογής του Π.Δ. 164/04, με κάθε νομιμότητα, το δε Δ.Σ του ΚΕΘΙ, με αιτιολογημένη απόφασή του σύμφωνα με τις σχετικές διατάξεις έκρινε ότι δεν καλύπτουν πάγιες και- διαρκείς ανάγκες του φορέα, αλλά τις ανάγκες υλοποίησης συγκεκριμένων προγραμμάτων χρηματοδοτούμενων από τα ευρωπαϊκά κονδύλια. Το προσωπικό προσλαμβάνεται για να υλοποιήσει συγκεκριμένα έργα στο πλαίσιο Επιχειρησιακών Προγραμμάτων, πρέπει να πληρώνεται από αυτά και με το τέλος του Προγράμματος λήγει η εργασιακή τους σχέση με τον φορέα.
      Σε ότι αφορά τον ισχυρισμό για δήθεν πελατειακές σχέσεις, σημειώνουμε ότι ένα μεγάλο μέρος του ως άνω προσωπικού (67 άτομα) είχε προσληφθεί κατά το προ των εκλογών του Μαρτίου 2004 διάστημα, χωρίς να έχουν εξασφαλισθεί οι αποδοχές τους, με νόμιμη χρηματοδότηση.
      Τέλος, ως προς τη διαδικασία προκήρυξης θέσεων, αυτή γίνεται με νόμιμες και διαφανείς διαδικασίες, σε αντίθεση με το παρελθόν, και μέσα στα πλαίσια του επιχειρησιακού προγράμματος του Υπουργείου Εθνικής Παιδείας και Θρησκευμάτων για την ευαισθητοποίηση των εκπαιδευτικών με παρεμβατικά προγράμματα της ισότητας των φύλων και δεν έχει καμία σχέση με το αντικείμενο των εργαζομένων της Συμβουλευτικής.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 11 Μαρτίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3 του Κανονισμού της Βουλής)
     1. Η με αριθμό 730/8.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τους Υπουργούς Απασχόλησης και Κοινωνικής Προστασίας και Δικαιοσύνης, σχετικά με την άρνηση συμμόρφωσης του ΟΑΕΔ προς δικαστικές αποφάσεις κλπ..
     2. Η με αριθμό 732/8.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αποζημίωση των πληγέντων από τις πλημμύρες στον Έβρο, την κατασκευή αντιπλημμυρικών έργων κλπ.
     3. Η με αριθμό 725/14/7.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με τη διαλεύκανση των δραστηριοτήτων κυκλωμάτων σε καίριους τομείς, το διαχειριστικό έλεγχο στις περιουσίες των Μητροπόλεων κλπ.
     (Θα απαντήσει η Υπουργός Εθνικής Παιδείας και Θρησκευμάτων.)
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του  Κανονισμού της Βουλής)
     1. Η με αριθμό 731/8.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την παραχώρηση αίθουσας στο Μέγαρο Μουσικής για τον εορτασμό της επετείου της ένωσης της Επτανήσου με την Ελλάδα κλπ.
     2. Η με αριθμό 734/8.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Δικαιοσύνης και Δημόσιας Τάξης, σχετικά με τις συνθήκες κράτησης στις φυλακές Αμυγδαλέζας.
     3. Η με αριθμό 729/8.3.2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Πολιτισμού, σχετικά με το πόρισμα των ελεγκτών για την οικονομική διαχείριση στην ομοσπονδία του Βόλεϊ κλπ..
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Θα ξεκινήσουμε με την πρώτη επίκαιρη ερώτηση του δεύτερου κύκλου, γιατί ο κύριος Υφυπουργός έχει μία ανειλημμένη υποχρέωση. 
      Θα συζητηθεί η με αριθμό 719/7.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Ανδρουλάκη προς τον Υπουργό Οικονομίας και Οικονομικών, σχετικά με την εθελούσια έξοδο στον ΟΤΕ κλπ..
      Η επίκαιρη ερώτηση του κυρίου συναδέλφου έχει ως εξής:
      «Ο εκσυγχρονισμός του Ο.Τ.Ε., η ανταγωνιστική λειτουργία του με ιδιωτικοοικονομικά κριτήρια στην ανοιχτή αγορά και η περαιτέρω είσοδος ξένων επενδυτών θα ήταν θετικό γεγονός για την εθνική οικονομία, ωστόσο το συγκεκριμένο σχέδιο «εξυγίανσης» και «εθελούσιας εξόδου» δεν μπορεί να μετατρέπει σε ελλείμματα των ασφαλιστικών ταμείων τα υπερκέρδη των μετόχων.
      Επίσης η μονοδιάστατη καταβολή μετοχών του Ο.Τ.Ε. στο ασφαλιστικό ταμείο και ανεπαρκής είναι και υψηλό βαθμό ρίσκου έχει και συνεπώς πρέπει να μετατραπεί σε ένα πιο ασφαλές καλάθι χρηματοοικονομικών – ασφαλιστικών προϊόντων. 
      Συνεπώς ερωτάται ο κύριος Υπουργός:
      Υπάρχει συγκεκριμένη μελέτη που να αποτιμά την πραγματική επιβάρυνση με έλλειμμα του ΤΑΠ-ΟΤΕ και κατά συνέπεια του Ι.Κ.Α., ενόψει της πιθανής συγχώνευσής τους;
      Σε ποια έκταση αυτά τα σχέδια «εθελούσιας εξόδου» και πρόωρης συνταξιοδότησης εντείνουν την ανακατανομή εισοδήματος σε βάρος των χαμηλοσυνταξιούχων του Ι.Κ.Α. και κυρίως των νεότερων γενεών, που καλούνται να πληρώσουν το λογαριασμό;»
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. Ευχαριστώ και για την πρόταξη σχετικά με την επίκαιρη ερώτηση του συναδέλφου. 
    Επιδίωξη της πολιτείας πάντοτε είναι η επιτάχυνση της εξυγίανσης των ΔΕΚΟ, και της ανταγωνιστικής τους παρουσίας στο νέο οικονομικό περιβάλλον με ταυτόχρονη διασφάλιση τόσο του δημοσίου συμφέροντος όσο και της βιωσιμότητας των ασφαλιστικών ταμείων. Η στόχευση αυτή συνδέεται οργανικά με την ασκούμενη οικονομική πολιτική επιτάχυνσης της υγιούς ανάπτυξης και της ήπιας δημοσιονομικής εξυγίανσης, που θα διασφαλίσει πρόσθετους και επαρκείς πόρους για την κοινωνική προστασία. Στο πλαίσιο της στρατηγικής τόνωσης της ανταγωνιστικότητας και εξωστρεφούς ανάπτυξης μέριμνα των παρεμβάσεων της πολιτείας αποτελεί η αποφυγή αποσπασματικών ρυθμίσεων του προβλήματος χρηματοδότησης των φορέων ασφάλισης, που περιορίζουν τη βιωσιμότητα και την επάρκεια του συστήματος στη διάρκεια, μεταθέτοντας τα βάρη επιμέρους παρεμβάσεων στο μέλλον. 
    Έτσι, σε σχέση με τη διαδικασία ενοποίησης ασφαλιστικών φορέων, παρά το γεγονός ότι η επιδιωκόμενη από τις ισχύουσες νομοθετικές παρεμβάσεις των νόμων 3029/2002 και 3232/2004 ομογενοποίηση φορέων και καθεστώτων ασφάλισης αποτελεί οδηγό εκλογίκευσης του ασφαλιστικού συστήματος και άμβλυνσης δυσλειτουργιών και ανισοτήτων ως προς τους όρους και τα επίπεδα της κοινωνικοασφαλιστικής κάλυψης, εντοπίζονται σημαντικές ελλείψεις και ανεπάρκειες ιδίως σε ό,τι αφορά την κρίσιμη παράμετρο της χρηματοδότησης του συστήματος, όπως και τη μετακίνηση των φορέων επικουρικής σε σχέση με τους φορείς κύριας ασφάλισης. 
    Η αντιμετώπιση των ανεπαρκειών αυτών θα επιτευχθεί με συντονισμένα βήματα που θα διασφαλίζουν τη συνεννόηση και το διάλογο με τους κοινωνικούς εταίρους. 
    Σε σχέση ειδικότερα με τον εν εξελίξει διάλογο μεταξύ της διοίκησης και του προσωπικού της ΟΤΕ Α.Ε. που περιλαμβάνει συνταξιοδοτικά ζητήματα, επισημαίνουμε ότι το Υπουργείο Οικονομίας και Οικονομικών δεν παρεμβαίνει στη λειτουργία και διαχείριση της εταιρείας, σύμφωνα με τις διατάξεις του ν. 2190/1920. Το δημόσιο συμμετέχει αποκλειστικά ως κάτοχος μέρους του μετοχικού κεφαλαίου της ΟΤΕ Α.Ε. στις γενικές συνελεύσεις αυτής, με εκπρόσωπό του. Μέριμνα ωστόσο της πολιτείας είναι η αξιόπιστη και ολοκληρωμένη καταγραφή του κόστους των νέων ρυθμίσεων, που θα προκύψουν από τις διμερείς διαπραγματεύσεις, ώστε να αναλυθεί εκείνο το επίπεδο χρηματοδοτικών δεσμεύσεων, που θα διασφαλίζει το δημόσιο συμφέρον, όπως και την αποφυγή επιβάρυνσης των ήδη ασφαλισμένων. 
    Στο πλαίσιο αυτό, γνώμονας των συντονισμένων παρεμβάσεων του Υπουργείου Οικονομίας και Οικονομικών είναι: Εφόσον συμφωνηθεί λύση του προβλήματος, αυτή να εφαρμοστεί με αναλογική σε σχέση με τη μετοχική συμμετοχή του κράτους, επιβάρυνση του δημοσίου, όπως και με επαρκή αντιμετώπιση ελλειμματικών πιέσεων στα ταμεία κύριας και επικουρικής ασφάλισης. 
    Ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Κύριε Ανδρεουλάκη, έχετε το λόγο.
    ΔΗΜΗΤΡΗΣ ΑΝΔΡΟΥΛΑΚΗΣ: Κύριε Υπουργέ, για τον εκσυγχρονισμό του ΟΤΕ δεν έχω και δεν έχουμε, πιστεύω, καμία αντίρρηση. Αλλά εσείς είστε ο εγγυητής αυτής της διαδικασίας. Είστε ο «μεγαλομέτοχος» του ΟΤΕ, εκφράζετε τον Έλληνα συνταξιούχο και πρέπει κατά κάποιον τρόπο να εγγυηθείτε και τα συμφέροντα των χαμηλοσυνταξιούχων του ΙΚΑ, οι οποίοι κινδυνεύουν να φορτωθούν πολλούς λογαριασμούς από τις ΔΕΚΟ. Θέλω, λοιπόν, με σαφήνεια να μου απαντήσετε. Υπάρχουν αναλογιστικές μελέτες ή έστω πότε θα είναι έτοιμες για την ένταξη του ΤΑΠ ΟΤΕ στο ΙΚΑ στο άμεσο μέλλον ή του ΟΑΠ ΔΕΗ ή των άλλων ΔΕΚΟ; Να μην προχωρούμε στα τυφλά σχετικά με το ασφαλιστικό. Διότι κινδυνεύουμε, κύριε Υπουργέ. Θα σας πω μια φράση του Χαρίλαου Φλωράκη -σ’ αυτό το ιερό ίδρυμα επιτρέπεται να πω μια κακή φράση- «κατουράς τη θάλασσα, θα το βρεις στο αλάτι». Αυτό κάνουμε διαρκώς στο Κοινοβούλιο. Έτσι λύνουμε τα προβλήματα. Μεταθέτουμε στο φορολογούμενο του μέλλοντος τα προβλήματα, στις επερχόμενες γενιές, στους χαμηλοσυνταξιούχους. 
    Και θα ήθελα να πω ότι, αν έγκαιρα δεν διασφαλίσουμε, δεν κατοχυρώσουμε τη βιωσιμότητα του ΙΚΑ και των μεγάλων ταμείων, κινδυνεύουμε, κύριοι συνάδελφοι, σε συνθήκες κρίσης αργότερα, σε πέντε, σε δέκα χρόνια, μια κυβέρνηση –οποιαδήποτε κυβέρνηση- να πάρει τη μοιραία απόφαση. Να μας πει, δυστυχώς, χρεοκοπήσαμε, δώστε μια ελάχιστη κρατική σύνταξη και όποιος έχει ιδιωτική σώθηκε. Ο σώζον εαυτόν σωθήτω. Σας πληροφορώ, κύριοι συνάδελφοι, ότι ήδη η παγκόσμια τράπεζα στο τελευταίο της μνημόνιο για το ασφαλιστικό, εγκαταλείπει τα περί μεταρρυθμίσεων και λέει ότι δεν γίνεται τίποτα με το ασφαλιστικό, δώστε μια ελάχιστη σύνταξη από τη φορολογία και όποιος έχει ιδιωτική ασφάλιση σώθηκε. Αυτό θα είναι, κατά τη γνώμη μου, το τέλος των κοινωνικών ασφαλίσεων και των αναδιανεμητικών και των κεφαλοποιητικών. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Ανδρεουλάκη. 
    Κύριε Υπουργέ, έχετε το λόγο. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Με πολλή προσοχή κατέγραψα τις αιτιάσεις του κυρίου συναδέλφου. Εκείνο που θέλω να πω είναι ότι είναι σαφής η απάντηση στην πρωτολογία μου, αλλά επίσης θέλω να σας πω ότι προχωρούμε, όπως έχουμε υποσχεθεί, σε διαρθρωτικές αλλαγές μέσα από συναινετικές διαδικασίες. Επίσης εκείνο που είναι γνωστό τοις πάσι και θα το επαναλάβω για άλλη μια φορά είναι ότι εφόσον υπάρξει συμφωνία μεταξύ της Διοικήσεως του ΟΤΕ και με τους εργαζομένους του ΟΤΕ, τότε θα βοηθήσει και η Κυβέρνηση ούτως ώστε να υλοποιηθούν οι αποφάσεις αυτές σύμφωνα με τους νόμους που επικρατούν. 
    Εκείνο που θέλω επίσης να επισημάνω είναι ότι κρίνουμε ως πάρα πολύ θετικό το γεγονός ότι οι εργαζόμενοι αντιλαμβάνονται και αυτοί μέσα σ΄ ένα καλοπροαίρετο πνεύμα ότι κάτι πρέπει να γίνει, ούτως ώστε η εταιρεία να πάει καλύτερα και αντιλαμβάνονται και εκείνοι, μαζί με τη διοίκηση, ποιο είναι το καλό του ΟΤΕ και προς ποια κατεύθυνση πρέπει να κινηθούν. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
    Εισερχόμαστε στις επίκαιρες ερωτήσεις πρώτου κύκλου. 
    Πρώτη είναι η με αριθμό 724/7-3-2005 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Δημοσίας Τάξης, σχετικά με τη δράση των Βαβύλη και Τριανταφυλλάκη και τις σχέσεις τους με την Ελληνική Αστυνομία κλπ. 
    Η επίκαιρη ερώτηση του κ. Τζαμτζή έχει ως εξής:
    «Το τελευταίο διάστημα γίνεται πολύς λόγος για τη «δράση» κάποιων Απόστολου Βαβύλη και Ι. Τριανταφυλλάκη.
    Σύμφωνα με τις αποκαλύψεις ο Απόστολος Βαβύλης φέρεται να έχει λειτουργήσει ως πληροφοριοδότης της Ελληνικής Αστυνομίας, και ταυτόχρονα ως προμηθευτής ηλεκτρονικών συστημάτων με δράση πέραν της χώρας μας και σε άλλες χώρες. Μάλιστα, χρησιμοποιώντας πλαστά διαβατήρια και πολλά διαφορετικά ονόματα.
    Ο Ι. Τριανταφυλλάκης επίσης φέρεται να εμπλέκεται στις υποθέσεις αυτές και στη χορήγηση αδειών οπλοφορίας σε κακοποιούς. 
    Ερωτάστε κύριε Υπουργέ.
    Α) Ποιες ήταν οι σχέσεις του Απόστουλου Βαβύλη με το Υπουργείο Δημοσίας Τάξης, εργασιακές, εμπορικές ή άλλες και σε ποιους έχει χορηγήσει άδειες οπλοφορίας ο Τριανταφυλλάκης;
    Β) Υπάρχει ανάμειξη άλλων στελεχών του Υπουργείου Δημοσίας Τάξης με τις «δραστηριότητες» των Βαβύλη και Τριανταφυλλάκη και εάν υπάρχουν, ποιες ήταν οι σχέσεις αυτές;»
    Κύριε Υπουργέ, έχετε το λόγο. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημοσίας Τάξης): Κύριε Πρόεδρε, κύριοι συνάδελφοι, θα πρέπει κατ’ αρχάς να διευκρινίσω ότι η όποια πληροφόρηση δοθεί σήμερα από μένα στη Βουλή αφορά πεπραγμένα της ΕΛΑΣ ή των άλλων δημοσίων υπηρεσιών προ της 7ης Μαρτίου 2004, δηλαδή τότε που κυβέρνηση στον τόπο από δεν ήταν η Κυβέρνηση της Νέας Δημοκρατίας, αλλά κυβερνήσεις του ΠΑΣΟΚ. 
    Αν ήθελε κανείς, συνοπτικά, με λίγες λέξεις, να προσδιορίσει την προσωπικότητα του Βαβύλη και τις σχέσεις του με το κράτος θα έλεγα ότι είναι μια περίεργη και σκοτεινή προσωπικότητα –προκύπτει από επίσημα έγγραφα- σαφώς εγκληματική, η οποία είτε εξαπατούσε, είτε συναλλασσόταν, είτε προστατευόταν από δημόσιες υπηρεσίες. Δεν είναι ξεκάθαρο αυτό το πράγμα. 
    Εκτιμώ ότι με τη σύλληψή του που θα επιτευχθεί –δεν πιστεύω να μπορέσει να έχει το ακαταδίωκτο και να μην συλληφθεί ποτέ- ίσως τα πράγματα διευκρινιστούν καλύτερα και να γνωρίζουμε επιτέλους τι συνέβη, ποιος ήταν και τι έκανε. Ίσως μάλιστα τη σύλληψή του να την απεύχονται κάποιοι άλλοι περισσότερο απ΄ ότι ο ίδιος. 
    Ενημερωτικά θα ήθελα να σας πω ότι αυτήν τη στιγμή ο Βαβύλης διώκεται με τέσσερα ανάλογα έγγραφα των ελληνικών δικαστικών αρχών, δικαστικές αποφάσεις, εντάλματα συλλήψεως. Επίσης, υπάρχει και μία ανακοίνωση της ιταλικής δικαιοσύνης, με την οποία προκύπτει ότι του έχει επιβληθεί κάθειρξη επτά ετών από το δικαστήριο της Βενετίας, για εμπορία ναρκωτικών ουσιών.
    Το περίεργο -αν θέλετε να κάνω μία αξιολόγηση του περιεχομένου των εγγράφων σε σχέση με συναλλαγές του Βαβύλη με το δημόσιο, για τις οποίες θα μιλήσω παρακάτω- είναι ότι, ενώ το 1994 γίνεται η ανακοίνωση από τις ιταλικές αρχές προς τις ελληνικές αρχές για την καταδίκη του Βαβύλη, για τα επτά χρόνια κάθειρξης, δεν υπάρχει καμία ενέργεια –δεν προκύπτει, τουλάχιστον, καμία ενέργεια- προκειμένου να επιτευχθεί η σύλληψή του. 
    Στη συνέχεια, ενώ το Φεβρουάριο του 1997 εκδίδεται απόφαση του Τριμελούς Εφετείου Κακουργημάτων Λαρίσης, με την οποία διατάσσεται η σύλληψη και σε περίπτωση σύλληψης η προσωρινή κράτηση του Βαβύλη, περνάνε πέντε ολόκληροι μήνες για να σταλεί το έγγραφο από το Τμήμα Ασφάλειας Μαγνησίας στη Διεύθυνση Εγκληματολογικών Ερευνών για να καταχωρισθεί στα ΔΕΑ. Αυτό έγινε τον Ιούνιο. Και στη συνέχεια, για να καταχωρισθεί στα ΔΕΑ φθάσαμε στον Οκτώβριο του 1998, δηλαδή μετά από δεκατέσσερις ολόκληρους μήνες.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Κύριε Πρόεδρε, εκτιμώ ότι το θέμα είναι πολύ σημαντικό και θα ήθελα να σας παρακαλέσω να μου δώσετε μισό λεπτό ακόμη.
    ΠΡΟΕΔΡΕΥΩΝ (Ιωάννης Τραγάκης): Το θέμα είναι αρκετά επίκαιρο. Θα σας δώσω μία άνεση χρόνου.
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Από εκεί και πέρα έχουμε το εξής περίεργο: Το Σεπτέμβριο του 1997, δηλαδή οκτώ ολόκληρους μήνες από τότε που έχουμε την απόφαση του Τριμελούς Εφετείου με την οποία διατάσσεται η σύλληψή του, συναλλάσσεται με το Υπουργείο Δημόσιας Τάξης. Και συναλλάσσεται όχι εν κρυπτώ. Προκύπτει από δημόσια έγγραφα ότι ήταν παρών στην παράδοση και παραλαβή διαφόρων πραγμάτων, τα οποία πώλησε προς το ελληνικό δημόσιο. 
    Και το ερώτημα, το οποίο τίθεται, είναι το εξής: Καλά, ο ίδιος μπορεί να μην γνώριζε ότι έχει διωκτικά έγγραφα σε βάρος του ή να ήλπιζε ότι μπορεί να μην είναι γνωστά στην υπηρεσία. Όταν, όμως, πηγαίνεις στο στόμα του λύκου, μέσα στο Υπουργείο Δημόσιας Τάξης ή σε Υπηρεσίες Ασφαλείας, θα πρέπει λογικά κάποιος να σε έχει ενημερώσει ότι όντως δεν διώκεσαι με οποιοδήποτε έγγραφο επισήμως ή αν και υπάρχει επίσημα το έγγραφο αυτό, εντούτοις να προστατεύεσαι.
    Τα υπόλοιπα, κύριε συνάδελφε, στη δευτερολογία μου, μετά την τοποθέτησή σας.
    ΠΡΟΕΔΡΕΥΩΝ (Ιωάννης Τραγάκης): Ο κ. Τζαμτζής έχει το λόγο για δύο λεπτά.
    ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, κύριε Πρόεδρε, πραγματικά είναι πολλά τα ερωτηματικά, τα οποία υπάρχουν για την υπόθεση ιδιαίτερα του Απόστολου Βαβύλη. 
    Σας ακούω με έκπληξη να μου λέτε ότι το Φεβρουάριο του 1997 υπάρχει καταχώριση στα ΔΕΑ. Για να γίνει, όμως, η καταχώριση φτάνουμε στον Οκτώβριο του 1998 και ότι ενδιάμεσα υπάρχει αγοραπωλησία με προμηθευτή τον Απόστολο Βαβύλη. Μάλιστα, ο άνθρωπος αυτός βρίσκεται στην παράδοση-παραλαβή.
    Είναι, λοιπόν, εύλογο το ερώτημα, κύριε Υπουργέ: Ποιος ακριβώς ήταν αυτός ο οποίος ενημέρωσε το Βαβύλη για να μην έχει φόβο να μπαίνει, όπως είπατε, στο στόμα του λύκου; Ποιος είναι αυτός ο οποίος τον ενημέρωσε για να μην έχει φόβο να μπαινοβγαίνει στο Υπουργείο Δημοσίας Τάξεως;
    Ταυτόχρονα υπάρχει το ερωτηματικό: Έχει εκδοθεί από τη Νομαρχία Μαγνησίας διαβατήριο για το Βαβύλη, ενώ υπάρχουν καταδικαστικές αποφάσεις και ενώ ο Βαβύλης καταζητείται σε όλο τον κόσμο πλέον. Διότι και η ιταλική δικαιοσύνη τον κυνηγά, έχει γίνει ενημέρωση στα ΔΕΑ, στα δελτία εγκληματολογικών αναζητήσεων και αυτά τα χαρτιά πηγαίνουν παντού. Πώς, λοιπόν, εκδίδεται το διαβατήριο από τη νομαρχία;
    Υπάρχουν, κύριε Υπουργέ, πάρα πολλά ερωτηματικά.
    Εγώ στέκομαι σε αυτό το οποίο έχει πει ο ίδιος Πρωθυπουργός. Απόλυτη διαφάνεια. Εγώ –και χαίρομαι ειλικρινά, γιατί ξεκινάτε πλέον να ερευνήσετε το θέμα- θέλω να ζητήσω από εσάς να ερευνηθεί το θέμα σε βάθος. Τα ερωτηματικά που υπάρχουν είναι πολλά. Πού έχει αναμειχθεί ο Βαβύλης; Έχει μπλεχτεί σε πωλήσεις όπλων, ηλεκτρονικών συστημάτων; Κάποιες πληροφορίες λένε ότι ο Βαβύλης προμήθευσε το Υπουργείο Δημοσίας Τάξεως με θωρακισμένες «Mercedes», οι οποίες μάλιστα είχαν προβληματικούς ανεμοθώρακες. Έχει μπερδευτεί σε πολλές υποθέσεις. Ποιος τον κατηύθυνε; Ήταν μέσα στην ΕΥΠ; Ποιοι ήταν οι άνθρωποι οι οποίοι τον κατηύθυναν; Ποιοι του έδωσαν τις ταυτότητες; Με ποιους συνεργαζόταν; 
    Όλα αυτά τα θέματα και τα ερωτηματικά θα πρέπει να απαντηθούν. Και θέλω ειλικρινά να ζητήσω να ερευνηθούν από εσάς σε βάθος, διότι το μεγάλο ερωτηματικό είναι πώς ένας άνθρωπος, ο οποίος είναι καταζητούμενος από το 1997 από τις διωκτικές αρχές, δηλαδή από το Υπουργείο Δημοσίας Τάξεως, συναλλάσσεται, προμηθεύει το Υπουργείο Δημοσίας Τάξεως, μπαινοβγαίνει στο Υπουργείο Δημοσίας Τάξεως και κανείς δεν τον ακουμπάει.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο κύριος Υφυπουργός έχει το λόγο για δύο λεπτά.
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αγαπητέ συνάδελφε, εγώ μπορώ να σχολιάσω και να τοποθετηθώ μόνο πάνω σε αυτά τα οποία προκύπτουν επίσημα από δημόσια έγγραφα ή εν πάση περιπτώσει όταν η απόδειξη είναι δεδομένη. Το τι γράφουν οι εφημερίδες, τι λένε οι δημοσιογράφοι, τα σέβομαι, αλλά δεν μπορώ να τα υιοθετήσω, σε καμία περίπτωση, εάν δεν έχουμε την πλήρη απόδειξη, την οποία πρέπει να έχουμε, για να έχουμε μία επίσημη τοποθέτηση από αυτήν εδώ τη θέση.
    Θα ήθελα να πω, λοιπόν, ότι και εμένα με εντυπωσιάζει ότι ενώ από το 1998 υπάρχει καταχώριση στα δελτία εγκληματολογικών αναζητήσεων, που σημαίνει ότι όλες οι αρχές του κράτους είναι με το δάκτυλο στη σκανδάλη άμα τη θέα του κ. Βαβύλη να τον συλλάβουν, εντούτοις τον Αύγουστο του 2002 πηγαίνει στο Βόλο Μαγνησίας και ως καλός κύριος φροντίζει και εκδίδεται ένα διαβατήριο με το όνομα Απόστολος Βαβύλης του Αλεξάνδρου, ήτοι με τα πραγματικά του στοιχεία. Προφανώς επεχείρησε με το διαβατήριο αυτό να εξέλθει της χώρας. Και επειδή κάποιος τον πληροφόρησε -κι εδώ πάλι έχουμε το άλλο πρόβλημα ποιος τον πληροφόρησε ότι είναι καταχωριμένος ως διωκόμενος στις εξόδους της χώρας- στη συνέχεια φροντίζει και εκδίδει άλλο διαβατήριο από άλλη νομαρχιακή αυτοδιοίκηση της Ανατολικής Αττικής ως Απόστολος Φωκάς, μετά από δεκαπέντε ημέρες περίπου. Δηλαδή εδώ εάν κάνουμε λογικούς συνειρμούς, θα δει κανείς ότι κάτι δεν πάει καλά.
    Τώρα, όσον αφορά τα υπόλοιπα, τις συναλλαγές που είχε με το δημόσιο, ο ίδιος δεν συναλλάσσετο ποτέ. Εκπροσωπούσε εταιρεία ιρλανδικών συμφερόντων ως Απόστολος Βαβύλης και πράγματι υπέγραφε, παρίστατο, αλληλογραφούσε με το Υπουργείο Δημόσιας Τάξης.
    Σχετικά με τα αυτοκίνητα, τα οποία είπατε, όντως είχε, όχι προμηθεύσει, αλλά αναλάβει τη θωράκιση αυτοκινήτων, που είχε αγοράσει από αλλού, το Υπουργείο Δημόσιας Τάξης. Και πράγματι αυτή η θωράκιση απεδείχθη ότι δεν ήταν η κατάλληλη. Και εν πάση περιπτώσει στο τέλος μάλλον το δημόσιο βγήκε ζημιωμένο.
    Για το θέμα της πλαστής ταυτότητας που εξεδόθη από το Καπανδρίτι θα ήθελα να ενημερώσω την Εθνική Αντιπροσωπεία ότι ποινικά εκκρεμεί η υπόθεση στο Τριμελές Πλημμελειοδικείο με διάφορους κατηγορούμενους -Τριανταφυλλάκη και άλλους- και εκδικάζεται, αν δεν κάνω λάθος, τον Απρίλιο. Πειθαρχικά είχε τεθεί τότε στο αρχείο. Ήδη, όμως, έχει ανασυρθεί και ερευνάται και πάλι για τη διαπίστωση τυχόν πειθαρχικών ευθυνών πλέον από όργανα της τάξεως, τα οποία ακόμη υπηρετούν.
    Δεν πρέπει να υπάρχει καμία αμφιβολία ότι η έρευνα θα είναι σε βάθος. Και δεν πρέπει να υποθέσει κανείς ότι δεν γίνεται ό,τι είναι ανθρωπίνως δυνατόν, για να συλληφθεί ο Βαβύλης. Ίσως, όμως, οι διασυνδέσεις του διεθνώς –πιθανώς- αλλά και μέσα στην ελληνική Δημόσια Διοίκηση να είναι τέτοιες που υπάρχει αδυναμία, προς το παρόν, σύλληψής του. Θα συλληφθεί, όμως. Και όταν συλληφθεί, τότε θα δούμε τι θα μας πει και ο ίδιος και που μπορεί να φτάσει και τι θα βγάλει η έρευνα. Σε καμία περίπτωση δεν είμαστε διατεθειμένοι να συγκαλύψουμε το οτιδήποτε. Άλλωστε η διαφάνεια είναι η σημαία της Κυβέρνησης και αυτή θα υπηρετήσουμε μέχρι τέλους.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και μαθήτριες από το 20ο Δημοτικό Σχολείο Κερατσινίου –της «πατρίδας» μου δηλαδή- συνοδευόμενοι από τέσσερις δασκάλους.
    Η Βουλής τους καλωσορίζει.
    (Χειροκροτήματα από όλες τις πτέρυγες της Βουλής)
    Δεύτερη είναι η με αριθμό 715/7.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την καταβολή των αναδρομικών του ΛΑΦΚΑ κλπ..
      Η επίκαιρη ερώτηση του κ. Πρωτόπαπα έχει ως εξής: 
      «Για μεγάλο χρονικό διάστημα οι αρμόδιοι κυβερνητικοί παράγοντες έσπευσαν με κάθε αφορμή να καθησυχάσουν τους συνταξιούχους για το θέμα της χορήγησης των αναδρομικών του ΛΑΦΚΑ, δηλώνοντας πως «και μία προσφυγή, αν δικαιωθεί, τα αναδρομικά θα χορηγηθούν σε όλους».
      Η μεθόδευση, όμως, της παραίτησης από την προσφυγή του συνεργάτη του Υφυπουργού Οικονομικών, την ημέρα μάλιστα της συζήτησης του θέματος στο Eλεγκτικό Συνέδριο –και ενώ όλες οι πληροφορίες μιλούσαν για «θετική εισήγηση» υπέρ των συνταξιούχων- δημιουργεί ένα μείζον θέμα ηθικής τάξης σε βάρος της Κυβέρνησης. Kαι αυτό, γιατί δημιουργείται δικαιολογημένα η αίσθηση ότι, προκειμένου η Kυβέρνηση να κερδίσει χρόνο και να μειώσει το ύψος των αναδρομικών, όχι μόνο αναίρεσε τη «δέσμευσή» της, αλλά δεν δίστασε να προχωρήσει σ΄ ένα πρωτοφανή εμπαιγμό εκατοντάδων χιλιάδων συνταξιούχων, υπονομεύοντας και τη στοιχειώδη αξιοπιστία στη σχέση του κράτους με τους πολίτες.
      Για τους λόγους αυτούς ερωτώνται οι Υπουργοί: 
      1. Γνώριζαν, ναι ή όχι, όταν προέβαιναν στις καθησυχαστικές δηλώσεις, την πρόθεση του κ. Γούλα για την απόσυρση της προσφυγής;
      2. Αληθεύουν οι πληροφορίες ότι η όλη μεθόδευση σχεδιάστηκε σε ειδική κυβερνητική σύσκεψη σε ανώτατο επίπεδο; 
      3. Τι είναι διατεθειμένοι να κάνουν, για να αποδώσουν τα αναδρομικά του ΛΑΦΚΑ στους συνταξιούχους;»
      Το λόγο έχει ο κύριος Υπουργός για τρία λεπτά.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριοι συνάδελφοι, ειλικρινά θα περίμενα μετά την καταλυτική παρέμβαση του Πρωθυπουργού στο θέμα του ΛΑΦΚΑ, να έχει αποσυρθεί η συζητούμενη ερώτηση, γιατί διαψεύδεται από τις εξελίξεις τόσο στο ύφος της όσο και στο περιεχόμενό της. 
      Eιλικρινά διερωτώμαι, με βάση τα όσα αναφέρονται στην ερώτηση, πού συνίσταται ο εμπαιγμός των συνταξιούχων. Στο γεγονός ότι η Κυβέρνηση της Νέας Δημοκρατίας στο τέλος του Απριλίου του 2004 προχώρησε στην ανακοίνωση και στη νομοθέτηση της κατάργησης του ΛΑΦΚΑ από 1/7/2004, τη στιγμή που η προηγούμενη κυβέρνηση παρανόμως παρέτεινε την ισχύ της διάταξης του ν. 2084 μέχρι τις αρχές του 2008; Πού συνίσταται ο εμπαιγμός; Στο ότι η Κυβέρνηση, παρ’ όλο που δεν είχε δεσμευθεί για κάτι σχετικό, δεσμεύθηκε μετά τις εκλογές να καταβάλει στο σύνολο των συνταξιούχων τα αναδρομικά, έστω κι αν δικαιωνόταν αμετάκλητα ακόμη και ένας συνταξιούχος στα δικαστήρια και να επεκτείνει το περιεχόμενο αυτής της απόφασης για το σύνολο των συνταξιούχων, τη στιγμή που ο σημερινός Αρχηγός του ΠΑΣΟΚ ανακοίνωνε στις 3 Μαρτίου, ενώ είχε προηγουμένως δεσμευτεί για την άμεση κατάργηση της διάταξης και όχι για τη χορήγηση αναδρομικών, ότι θα προχωρούσε στις 31/12/2005στην κατάργηση του ΛΑΦΚΑ από την 1/1/2006; 
      Πού συνίσταται ο εμπαιγμός; Στο ότι η Κυβέρνηση, παρ’ όλο που δεν υπήρχαν τα χρήματα στο λογαριασμό, γιατί είχαν διατεθεί όλα αυτά τα χρόνια για τους σκοπούς που η διάταξη νόμου προέβλεπε, δηλαδή για την ενίσχυση ταμείων που είχαν οικονομικά προβλήματα, εννοώ τα 800.000.000 περίπου που εισέρρευσαν στον ειδικό λογαριασμό, σε μία περίοδο που τα ταμεία αντιμετώπιζαν ιδιαίτερα οικονομικά προβλήματα, με γενναιοδωρία ο ίδιος ο Πρωθυπουργός προχώρησε στην ανακοίνωση της επιστροφής των αναδρομικών κατά το αίτημα των ίδιων των συνταξιούχων, οι οποίοι ζητούσαν πολιτική παρέμβαση, πολιτική λύση και δέχονταν οι ίδιοι, όπως έλεγαν και στα Μέσα Μαζικής Ενημέρωσης, να τους καταβληθούν σταδιακά τα αναδρομικά, όπως και γίνεται με την καταλυτική παρέμβαση του Πρωθυπουργού;
      Κύριε συνάδελφε, εκτιμώ ότι ιδιαίτερα για το ΛΑΦΚΑ το ΠΑΣΟΚ δεν νομιμοποιείται να προβάλει ενστάσεις, να προβάλει αιτήματα, γιατί με τη στάση του μέχρι σήμερα και με την παράταση της ειδικής εισφοράς μέχρι το τέλος του 2007 που έκανε, έπρεπε να είναι απολογούμενο απέναντι στον ελληνικό λαό, απολογούμενο απέναντι στους συνταξιούχους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Πρωτόπαπα, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, εφόσον με ρωτάτε πού συνίσταται ο εμπαιγμός που επιχειρήσατε σε βάρος των εννιακοσίων χιλιάδων συνταξιούχων, θα σας το επαναλάβω για να το εμπεδώσετε: 
      Ο εμπαιγμός συνίσταται στο ότι βάλατε τον κ. Γούλα, που ήταν στο γραφείο του κ. Δούκα, να αποσύρει την προσφυγή, προκειμένου να βρεθούν στον «αέρα» εννιακόσιες χιλιάδες άνθρωποι, που σας είχαν πιστέψει και περίμεναν τα αναδρομικά. Και όταν σηκώθηκαν και οι πέτρες και όταν αγανάκτησε και το πανελλήνιο και όταν σύσσωμοι οι συνταξιούχοι, αλλά και η Αντιπολίτευση -και όσο μας αφορά- και το ΠΑΣΟΚ διαμαρτυρήθηκαν και αποκάλυψαν αυτήν την πρωτοφανή πολιτική εξαπάτηση, τότε εξαναγκάστηκε ο κ. Καραμανλής να κάνει τη σχετική δήλωση και να πάρει πίσω τα όσα ο κ. Αλογοσκούφης, ακριβώς την προηγούμενη της δήλωσης του κυρίου Πρωθυπουργού, είχε πει. Άδειασε και τον Υπουργό του ακόμη, παρ’ ότι -απ’ ό,τι φαίνεται- μαζί είχαν σχεδιάσει όλη αυτήν την πρωτοφανή εξαπάτηση. Αυτή είναι η πραγματικότητα, εφόσον θέλετε να τα ακούσετε.
      Από εκεί και πέρα, τι γίνεται τώρα; 
      Δεν μας είπατε για την ταμπακέρα, κύριε Υπουργέ. Συγκεκριμένα, πότε θα έρθει το νομοσχέδιο στη Βουλή; Τι θα περιλαμβάνει; Με ποια διαδικασία θα αποδοθούν τα αναδρομικά; Και να μας πείτε, παρακαλώ, μέσα σε ποιο χρονικό διάστημα θα έρθει η σχετική ρύθμιση; Διότι ωραίες είναι οι εξαγγελίες, αλλά δεν σας πιστεύει κανένας. Και νομίζω ότι αυτό έχει γίνει σε μια σειρά ζητήματα. Και πρέπει κάποια στιγμή να δεσμεύεστε συγκεκριμένα. Γιατί θα προσέξατε και σε μία έρευνα που έγινε σήμερα –και κλείνω μ’ αυτό- ότι το 88% των πολιτών δεν εμπιστεύονται την πολιτική του Υπουργείου σας για την ανεργία, το 85% των πολιτών δεν εμπιστεύονται την πολιτική του Υπουργείου σας για τις συντάξεις και το 82% των πολιτών δεν εμπιστεύονται τη γενικότερη πολιτική σας και τη δουλειά σας για το ασφαλιστικό. 
      Επιτέλους δείτε την κατάσταση και κάντε κάτι, προκειμένου να αποδείξετε τη χρησιμότητά σας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρωτόπαπα.
      Κύριε Υπουργέ, έχετε το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Φαίνεται ότι ο κύριος συνάδελφος δεν παρακολουθεί τα όσα ο Πρωθυπουργός ανακοινώνει και συνεπώς στερείται ενημέρωσης. Ο κύριος Πρωθυπουργός την προηγούμενη Παρασκευή ανακοίνωσε ότι τα αναδρομικά θα καταβληθούν σε πέντε εξαμηνιαίες δόσεις, με την πρώτη δόση να καταβάλλεται στο τέλος του Ιουνίου του 2006. Ένα το κρατούμενο. Δεύτερον, γνωρίζετε πολύ καλά ότι ένα νομοσχέδιο, για να έρθει στη Βουλή και για να εξειδικευθεί μία πρωθυπουργική εξαγγελία, χρειάζεται κάποια προετοιμασία. «Σιμά, κοντά Λαμπρή», λένε στο χωριό μου, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Συγκεκριμένα. Θέλω την ταμπακέρα.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εσείς που επί δέκα χρόνια παρανόμως παρακρατούσατε τα αναδρομικά του ΛΑΦΚΑ και δεν είχατε δεσμευτεί ποτέ, όχι για την επιστροφή τους, αλλά ούτε καν για την επέκταση της όποιας δικαστικής απόφασης για το σύνολο των συνταξιούχων, δεν νομιμοποιείστε να βάζετε τέτοια ερωτήματα.
      ΧΡΗΣΤΟΣ ΠΡΩΤΟΠΑΠΑΣ: Πότε θα φέρετε το νόμο; Αφήνουμε το παρελθόν. Κοιτάμε μπροστά.
      ΠΡΟΕΔΡΕΥΩΝ (Ιωάννης Τραγάκης): Κύριε Πρωτόπαπα, σας παρακαλώ. Μην διακόπτετε.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Από κει και πέρα, κύριε Πρωτόπαπα, πρέπει να γνωρίζετε –το είπε και ο Πρωθυπουργός προχθές- ότι σχετικά με το ΛΑΦΚΑ, είχε γίνει μεγάλη σύσκεψη πριν από ενάμιση μήνα στο γραφείο του Πρωθυπουργού για τα αναδρομικά του ΛΑΦΚΑ. Ο κ. Γούλας, τον οποίο προσπαθούμε να παραδώσουμε βορά στην κοινωνία, είναι ένας έντιμος άνθρωπος, ο οποίος όμως ενεργούσε ατομικά.
      ΧΡΗΣΤΟΣ ΠΡΩΤΟΠΑΠΑΣ: Εντολή πήρε ο άνθρωπος.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ατομικά και για τον εαυτό του και όχι ως εκπρόσωπος των συνταξιούχων. Αυτό το δηλώνουν οι ίδιοι οι συνταξιούχοι. Κατέθεσε την αγωγή και διεκδικούσε τα αναδρομικά με δική του πρωτοβουλία. Και με δική του πρωτοβουλία έγινε η απόσυρση.
      Από κει και πέρα υπάρχει κάτι άλλο, το οποίο το γνωρίζετε, αλλά το αποσιωπάτε: Γνωρίζετε ότι η υπόθεση του κ. Γούλα αφορούσε μόνο τους συνταξιούχους του δημοσίου. Για τους συνταξιούχους του ιδιωτικού τομέα…
      ΧΡΗΣΤΟΣ ΠΡΩΤΟΠΑΠΑΣ: Είχατε πει:  «Ένας αν δικαιωθεί».
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): …που είναι και οι περισσότεροι -είναι διπλάσιοι, τριπλάσιοι από τους συνταξιούχους του δημοσίου- και που τα χρήματα είναι σε αναλογία ένα προς τρία, η μοναδική απόφαση που είχε εκδοθεί, ήταν αρνητική. Παρ’ όλα αυτά, όμως, η Κυβέρνηση είχε δεσμευτεί να επεκτείνει την όποια απόφαση για το σύνολο των συνταξιούχων. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Θα συζητηθεί τώρα η τέταρτη, η με αριθμό 714/7-3-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τους Υπουργούς Εθνικής Παιδείας και Θρησκευμάτων και Δημόσιας Τάξης, σχετικά με τον έλεγχο της «ΧΡΥΣΟΠΗΓΗΣ» και των σχέσεών της με παρακρατικά κυκλώματα.
      Η επίκαιρη ερώτηση του κ. Κωνσταντόπουλου έχει ως εξής:
      «Κάθε μέρα αποκαλύπτονται στοιχεία για την παραεκκλησιαστική οργάνωση «ΧΡΥΣΟΠΗΓΗ», που εμφανίζεται ως η μήτρα νοσηρών καταστάσεων και σκοτεινών διαπλοκών, διαχειρίζεται μεγάλη οικονομική περιουσία και διεισδύει τόσο στο μοναστικό χώρο και στην ιεραρχία όσο και στη δικαιοσύνη και τη διοίκηση, όπως προκύπτει από τη δράση των Γιοσάκη, Βαβύλη, Φαρμάκη και άλλων.
      Πρόκειται για επικίνδυνο παραεκκλησιαστικό κύκλωμα, που «αλωνίζει» εντός της δικαιοσύνης, της δημόσιας τάξης και της εξωτερικής πολιτικής. 
      Ερωτώνται οι κύριοι Υπουργοί:
      1. Θα διαταχθεί έλεγχος των οικονομικών της «ΧΡΥΣΟΠΗΓΗΣ»; Το Υπουργείο Παιδείας συμφωνεί με την ανεξέλεγκτη δράση παραεκκλησιαστικών οργανώσεων αυτού του τύπου;
      2. Ποια έρευνα διατάχθηκε για τις καταγγελίες περί συνεργασίας «ΧΡΥΣΟΠΗΓΗΣ»-ΕΥΠ, σχέσεων με διεθνή κέντρα και κρατικές υπηρεσίες;
      3. Εκλήθη και από ποια δημόσια αρχή ο κ. Καλλίνικος να υποστεί τον έλεγχο της πολιτείας για την αδιαφανή και έκνομη πολυσχιδή δραστηριότητα των επιλέκτων του κλίματος της «ΧΡΥΣΟΠΗΓΗΣ»;»
      Η Υπουργός Εθνικής Παιδείας και Θρησκευμάτων κ. Μαριέττα Γιαννάκου έχει το λόγο για τρία λεπτά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Σχετικά με την ερώτηση του κ. Κωνσταντόπουλου και τον οικονομικό έλεγχο της «ΧΡΥΣΟΠΗΓΗΣ», θα ήθελα να πω ότι κατ’ αρχήν, σύμφωνα με την παράγραφο 4 του άρθρου 48 του ν. 5590/77 περί Καταστατικού Χάρτη της Εκκλησίας της Ελλάδος, οι πράξεις διαχείρισης γενικότερα της μοναστηριακής περιουσίας υπόκεινται σε οικονομικό έλεγχο, διενεργούμενο από επιθεωρητές δημοσίων διαχειρίσεων, που μπορούν να οριστούν με κοινή απόφαση του Υπουργού Οικονομικών και του Υπουργού Παιδείας. 
      Γενικός έλεγχος σε όλες τις μητροπόλεις της χώρας, κύριε Κωνσταντόπουλε, έγινε επί κυβερνήσεως Καραμανλή το 1978. Έκτοτε, και μέχρι το 1985, έλεγχος διενεργείτο μετά από καταγγελίες ή περιστασιακά. Από το 1985 και μετά ελαττώθηκαν πάρα πολύ οι έλεγχοι –αυτό είναι αλήθεια- και από το 1998, όταν απεφάσισε το Υπουργείο Οικονομικών να προβεί σε ελέγχους, το τότε Υπουργείο Παιδείας εδήλωσε ότι αυτό μπορεί να γίνει μόνο κατόπιν εισαγγελικής εντολής. Η ουσία είναι ότι κατόπιν υπουργικής αποφάσεως μπορεί αυτό να γίνει και, σε κάθε περίπτωση που δημιουργούνται οι οποιεσδήποτε υποψίες, βεβαίως οι Υπουργοί θα προχωρήσουν στη διαδικασία που απαιτείται. 
      Σχετικά με τη σχέση της «ΧΡΥΣΟΠΗΓΗΣ» με παρακρατικές μυστικές υπηρεσίες, ούτε το Υπουργείο Δημόσιας Τάξης ούτε η Εθνική Υπηρεσία Πληροφοριών έχει καμία σχέση με τη «ΧΡΥΣΟΠΗΓΗ». Οι αρμόδιες υπηρεσίες της Ελληνικής Αστυνομίας δεν κατέχουν κανένα στοιχείο. Τώρα για όσα έγγραφα βγαίνουν στη δημοσιότητα, έχει διαταχθεί ΕΔΕ από το Υπουργείο Δημόσιας Τάξης. Όταν βγουν τα συμπεράσματά της, βεβαίως ο Υπουργός Δημόσιας Τάξης μπορεί να σας πληροφορήσει.
      Για την αναζήτηση συγκεκριμένα του Βαβύλη, διενεργήθηκε κατ’ οίκον έρευνα σε διαμέρισμα της οδού Μελά στο Χολαργό. Εξετάστηκε ο ιερωμένος Νικόδημος Φαρμάκης, ο οποίος φέρεται ότι κατείχε όπλο. Την άδεια όπλου JERICHO των 9mm είχε πάρει με σύσταση του εισαγγελέως και με νόμιμο τρόπο, γι’ αυτό και η Αστυνομία του την έδωσε. Εν συνεχεία, προσήλθε στο Τμήμα Καπανδριτίου, εδήλωσε στις 15-2-2005 ότι δεν επιθυμεί να κατέχει πλέον την άδεια και παρέδωσε το όπλο. Ο Σεβασμιότατος Μητροπολίτης Πειραιώς κ. Καλλίνικος δεν εκλήθη ποτέ από την Ελληνική Αστυνομία για εξέταση σχετικά με τα αναφερόμενα στην ερώτησή σας. Σχετικά με τα μέτρα για τη δικαιοσύνη, γνωρίζετε τις εξαγγελίες του Υπουργού Δικαιοσύνης. Είναι ένα σύνολο μέτρων. Δεν έχω το χρόνο να τα πω, μπορώ να τα καταθέσω γραπτώς. 
      Τώρα η Κυβέρνηση και το Υπουργείο Παιδείας δεν σκοπεύουν να αναμειχθούν σε ζητήματα που έχουν σχέση με θέματα ηθικής τάξεως εντός της Εκκλησίας, διότι καλούν την Εκκλησία να προβεί στις ανάλογες ενέργειες με βάση το δικό της εθιμικό δίκαιο. 
      Πάγια αρχή του Υπουργείου Εθνικής Παιδείας είναι ότι η Εκκλησία της Ελλάδος και οι οργανώσεις που συνδέονται μ’ αυτήν, οφείλουν να συμμορφώνονται με τις ισχύουσες συνταγματικές διατάξεις και τις επιταγές νομιμότητας, προκειμένου να προάγεται ο δημοκρατικός χαρακτήρας του πολιτεύματος και ιδιαίτερα, οι βασικές αρχές του πολιτικού και κοινωνικού φιλελευθερισμού, οι οποίες αναφέρονται στην ελευθερία συνειδήσεως και εκφράσεως στη δημόσια ζωή, στην ανεκτικότητα και στο σεβασμό της διαφορετικότητας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ.
      Το λόγο έχει ο κ. Κωνσταντόπουλος για δύο λεπτά.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δυστυχώς, η πραγματικότητα έχει φτάσει σε τέτοιο σημείο, ώστε όλοι πλέον να φωνάζουν και να λένε «Φτάνει πια η υποκρισία, φτάνουν πια τα μεγάλα λόγια που είναι κούφια».
      Η διαπίστωση –λυπάμαι- προκύπτει από την ίδια σας την απάντηση. Ουδέποτε το Υπουργείο Παιδείας και το Υπουργείο Οικονομικών έκαναν έλεγχο, από το 1978 μέχρι σήμερα και αυτό είναι παράβαση καθήκοντος, που καμία επινόηση δεν μπορεί να φαλκιδεύσει, ότι δηλαδή εκτιμήθηκε πως πρέπει να υπάρχουν προηγουμένως καταγγελίες. 
      Σήμερα, που αποκαλύπτονται όσα αποκαλύπτονται, διατάξατε έλεγχο; Γιατί δεν διατάξατε έλεγχο; Γιατί δεν έχετε μέχρι σήμερα κινητοποιήσει τους ελεγκτές του Υπουργείου Οικονομικών; Γιατί δεν παίρνετε καμία πρωτοβουλία; Γιατί υιοθετείτε αυτήν την τακτική της «αγίας αποχής»; Και κάτι ακόμη το οποίο είναι πάρα πολύ καίριο και ουσιαστικό. Έχετε Γενική Γραμματεία Θρησκευμάτων στο Υπουργείο; Την έχετε καλύψει; Έχετε Γενική Διεύθυνση Θρησκευμάτων στο Υπουργείο; Την έχετε πληρώσει; Έχει αρμοδιότητα η Γενική Διεύθυνση και η Γενική Γραμματεία να εφαρμόζεται η νομιμότητα και στις εκκλησιαστικές οργανώσεις; Γιατί εξακολουθείτε αυτήν την ηθελημένη παράλειψη συμμόρφωσης προς τη βασική δημοκρατική αρχή της νομιμότητας;
      Και κάτι ακόμα. Κυρία Υπουργέ, επειδή δεν ήσασταν εδώ, θα σας παρακαλούσα να πάρετε τα Πρακτικά από την προηγούμενη ερώτηση ενός συναδέλφου της Νέας Δημοκρατίας προς τον Υφυπουργό Δημόσιας Τάξης, για να δείτε εκεί ότι το Υπουργείο Δημόσιας Τάξης περιγράφει ζοφερές καταστάσεις για βρωμερά κυκλώματα, στα οποία εμπλέκονται αυτοί τους οποίους αναφέρετε, ο κ. Βαβύλης, ο κ. Φαρμάκης, ο μοναχός που παίρνει άδεια οπλοφορίας, σαν να μη συμβαίνει τίποτε. Ο Βαβύλης ως μοναχός και ο Φαρμάκης ως μοναχός αλωνίζουν σε κρίσιμους τομείς της εξωτερικής πολιτικής και της δημόσιας τάξης. Και έρχεστε με την τυπική απάντηση ότι δεν έχει το Υπουργείο Δημόσιας Τάξης σχέση με το Βαβύλη; Ή δεν έχει η ΕΥΠ; Μα, μιλάμε για παρακρατικό κύκλωμα, που διεισδύει και δρα και εκμεταλλεύεται την Εκκλησία, τη δικαιοσύνη και τα κρατικά κέντρα. 
      Και εσείς κάθεστε; Και εδώ η «αγία αποχή»; Έπρεπε να κληθεί από εισαγγελέα ο κ. Καλλίνικος; Δεν μπορεί το Υπουργείο Παιδείας, στα πλαίσια της ευθύνης που έχει για την εποπτεία, να τον φωνάξει και να του πει: «Πώς, κύριε, συμβαίνει όλα αυτά τα βρωμερά και επικίνδυνα που αποκαλύπτονται, για τα παρακρατικά κυκλώματα να ανήκουν στο κλίμα της «ΧΡΥΣΟΠΗΓΗΣ»; Να προμηθεύονται από τη «ΧΡΥΣΟΠΗΓΗ» τηλέφωνα, να έχουν το «καλώς έχειν» από τη «ΧΡΥΣΟΠΗΓΗ», να αξιοποιούν τις ευχέρειες της «ΧΡΥΣΟΠΗΓΗΣ», να βγαίνει παραιτηθείς ιεράρχης και να λέει ότι η «ΧΡΥΣΟΠΗΓΗ» με την ΕΥΠ αναζήτησαν στοιχεία σε βάρος του;» Και βγαίνει ο κ. Καλλίνικος και λέει: «Ναι, αναζητήσαμε στοιχεία από όλες τις κρατικές υπηρεσίες». Και εσείς δεν το φωνάζετε; Γιατί; Είναι εθνικός αφοριστής και εθνικός υβριστής ο κ. Καλλίνικος; Δεν μπορείτε να τον φωνάξετε και να του πείτε: «Τι είναι αυτά που συμβαίνουν κάτω από το ράσο της «ΧΡΥΣΟΠΗΓΗΣ»; Στο κλίμα της «ΧΡΥΣΟΠΗΓΗΣ» δεν ανήκουν όλα αυτά τα «άνθη του κακού», που μολύνουν σήμερα το δημόσιο βίο της χώρας;
      (Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Η υπεύθυνη Κυβέρνηση είναι κάπου αλλού; Κυβερνώμαστε έτσι; Με τον «αυτόματο πιλότο»; Φωνάξτε τους. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Και κάτι ακόμα, κυρία Υπουργέ.
      Ευτυχώς υπάρχουν ιεράρχες που μπορούν να λειτουργούν ως πρότυπο. Δεν σας ενοχλεί το γεγονός ότι αυτοί που εκτρέφουν, καλύπτουν, συγκαλύπτουν και διευκολύνουν αυτά τα κυκλώματα, περιφέρονται ως υβριστές του πολιτικού συστήματος, του δημοσίου βίου και ανεπιθύμητων πολιτικών προσώπων; Δεν υπάρχει ένας θεσμικός παράγοντας σ’ αυτήν τη χώρα, που να βάλει μία θεσμική τάξη και να καλέσει σε εξηγήσεις τουλάχιστον; Ένας θεσμικός παράγοντας δεν υπάρχει;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Το λόγο έχει η κυρία Υπουργός.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Κωνσταντόπουλε, το να φωνάξει ο Υπουργός Παιδείας ένα μητροπολίτη και να τον ρωτήσει, είναι το πιο εύκολο πράγμα του κόσμου. Το θεσμικό έχει σημασία και αυτό που καλύπτεται από τη νομιμότητα. 
      Θέλω να σας πω ότι το τελευταίο διάστημα έχουν διενεργηθεί έλεγχοι στην Ιερά Μονή Αγίου Δημητρίου Σαλαμίνος, Κοιμήσεως της Θεοτόκου, στον Άγιο Νικόλαο Σεληνίων, στον Ευαγγελισμό της Θεοτόκου του Ασπροπύργου, στους Αγίους Αποστόλους και στην Αγία Παρασκευή Ελευσίνος και Μάνδρας, στη Μητρόπολη Κορίνθου, στη Μητρόπολη Μαρωνείας και Κομοτηνής, στη Μητρόπολη Ελευθερουπόλεως, στη Μονή του Τιμίου Προδρόμου Δερβένη και στην Ιερά Μονή του Οσίου Θεοδώρου Κυθήρων. Δεν έχουν σταματήσει οι έλεγχοι εκεί που πράγματι υπάρχουν υποψίες και θα δείτε ότι οι έλεγχοι θα συνεχιστούν και θα γίνουν. 
      Δεύτερον, θέλω να σας πω ότι, όταν καταλήξει η ΕΔΕ του Υπουργείου Δημόσιας Τάξης, θα έχουμε απαντήσεις γι’ αυτά τα ζητήματα. Δεν υπάρχει καμία αμφιβολία ότι υπάρχουν ερωτηματικά, με πιθανή εμπλοκή προσώπων με κρατικές υπηρεσίες ή συγκεκριμένες δραστηριότητες. 
      Ορισμένα από τα θέματα που θίξατε, είναι ηθικής τάξεως, κύριε Κωνσταντόπουλε. Πράγματι, αν κάποιος είναι υβριστής του πολιτικού συστήματος, είναι πάρα πολύ ενοχλητικό. Αλλά ζούμε σε δημοκρατία. Και όπως αντιλαμβάνεσθε, δεν είναι δυνατόν να κλείσουμε το στόμα κανενός. Γι’ αυτό ακριβώς και τόνισα ότι, κατά τη γνώμη μας, αυτοί κρίνονται.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν είπα αυτό.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Κωνσταντόπουλε, όποιος μάλιστα αναμειγνύεται με την πολιτική, κρίνεται αναλόγως. Νομίζω ότι δεν υπάρχει τίποτα μονομερές σ’ αυτήν την υπόθεση. Ο καθένας μπορεί να πάρει τις απαντήσεις του.
      Θέλω να σας βεβαιώσω, όμως, ότι το Υπουργείο Παιδείας δεν έχει απλώς διακριτούς ρόλους με την Εκκλησία. Έχει ξεκαθαρίσει, μέσα στην υπάρχουσα κατάσταση, από την πρώτη στιγμή τις σχέσεις του.
      Τώρα, για τη Γενική Γραμματεία Θρησκευμάτων. Κύριε Κωνσταντόπουλε, οι αρμοδιότητες του Γενικού Γραμματέα του Υπουργείου περιλαμβάνουν και τη Γενική Γραμματεία Θρησκευμάτων. Εγώ δεν προτίθεμαι να τοποθετήσω πρόσωπο ιδιότυπο, με ειδικές εκκλησιαστικές σχέσεις, στη Γενική Γραμματεία Θρησκευμάτων. Δεύτερον, ο Γενικός Διευθυντής Θρησκευμάτων θα τοποθετηθεί τώρα με τους γενικούς διευθυντές, διότι ήδη είχε αποχωρήσει και εν όψει της τοποθέτησης γενικών διευθυντών δεν ήταν δυνατό να κάνω ειδική διαδικασία ή να ορίσω κάποιον αυθαιρέτως. Άρα, δεν τίθεται τέτοιο ζήτημα ως προς τη διοίκηση του Υπουργείου.
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η Τρίτη, η με αριθμό 721/7.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την εισήγηση του Υπουργείου για τη συγχώνευση σχολείων στην περιοχή της Θεσσαλονίκης με σκοπό την επίλυση του προβλήματος της διπλής βάρδιας.
      Η επίκαιρη ερώτηση του κυρίου συναδέλφου αναλυτικότερα έχει ως εξής:
      «Πρόσφατα το Υπουργείο Παιδείας εισηγήθηκε στην αρμόδια επιτροπή της Νομαρχίας Θεσσαλονίκης τη συγχώνευση μιας σειράς σχολείων, με το αιτιολογικό ότι θα λυθεί το πρόβλημα της διπλής βάρδιας.
      Οι συγχωνεύσεις, όμως, αυτές δεν λύνουν το πρόβλημα, αντίθετα δημιουργούν άλλα πρόσθετα προβλήματα, όπως: την αναγκαστική προσαρμογή των μαθητών λόγω γεωγραφικής ανομοιομορφίας στην προέλευσή τους, τη σημαντική αύξηση του μαθητικού πληθυσμού στα τμήματα, τη διαμόρφωση αιθουσών διδασκαλίας σε ακατάλληλους χώρους, τη δραστική μείωση θέσεων εργασίας εκπαιδευτικού και λοιπού προσωπικού κλπ..
      Επειδή το πρόβλημα της διπλής βάρδιας των σχολείων και της εύρυθμης λειτουργίας τους λύνεται μόνο με την ανέγερση νέων διδακτηρίων, εξοπλισμένων με εργαστήρια και κατάλληλη σύγχρονη υλικοτεχνική υποδομή και επειδή οι σχετικές χρηματοδοτήσεις μειώνονται αντί να αυξάνονται, με αποτέλεσμα τα προβλήματα να μην οδηγούνται στη λύση τους,
      Ερωτάται η κυρία Υπουργός:
      Τι μέτρα θα πάρει για να μην υλοποιηθούν οι συγχωνεύσεις των σχολείων;
      Ποιες είναι οι προθέσεις της όσον αφορά την αύξηση των χρηματοδοτήσεων, ώστε να πάψει το πρόβλημα της σχολικής στέγης στο Νομό Θεσσαλονίκης να αποτελεί βασικό παράγοντα για τις σημαντικές ανωμαλίες στη λειτουργία των σχολείων;»
      Θα απαντήσει ο Υφυπουργός Υγείας κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, εκείνο που ενδιαφέρει όσον αφορά το γεωγραφικό χάρτη, το λειτουργικό χάρτη πάνω στον οποίο τοποθετούμε σε όλη τη χώρα τις σχολικές μονάδες, είναι η διαδικασία που ακολουθείται για τις συγχωνεύσεις ή και για τις ιδρύσεις νέων μονάδων. 
      Εκείνο που θα ήθελα να διορθώσω σ’ αυτό, δηλαδή στο διαδικαστικό, είναι η πρώτη φράση της επίκαιρης ερωτήσεώς σας: «Πρόσφατα το Υπουργείο Παιδείας εισηγήθηκε στην αρμόδια επιτροπή της Νομαρχίας Θεσσαλονίκης τη συγχώνευση μιας σειράς σχολείων». Δεν γίνεται έτσι. 
      Σύμφωνα με το ισχύον θεσμικό πλαίσιο εμείς, το Υπουργείο Παιδείας δηλαδή, στέλνει μια εγκύκλιο σε όλες τις διευθύνσεις πρωτοβάθμιας και δευτεροβάθμιας εκπαίδευσης σε όλη τη χώρα και ζητά από την άνοιξη, εν όψει των ρυθμίσεων που πρέπει να γίνουν για το επόμενο σχολικό έτος, τις δικές τους προτάσεις. Οι προτάσεις των διευθύνσεων σε κάθε νομαρχία έρχονται στο Νομαρχιακό Συμβούλιο και στη Νομαρχιακή Επιτροπή Παιδείας. Από εκεί και μετά, από αποφάσεις αυτών των οργάνων σε επίπεδο νομαρχίας έρχονται οι εκτιμήσεις όλες μαζί, δηλαδή και των υπηρεσιακών οργάνων και των νομαρχιακών οργάνων, στο Υπουργείο Παιδείας και εκεί λαμβάνεται η απόφαση για τη συγχώνευση σχολείων, για την κατάργηση σχολικών μονάδων ή για την ίδρυση νέων σχολικών μονάδων. Άρα δεν είμαστε εμείς που εισηγηθήκαμε τη συγχώνευση. Μας την εισηγήθηκαν. Έχω, αν θέλετε, να σας καταθέσω και τη σειρά των διοικητικών πράξεων, ώστε να δείτε του λόγου μου το αληθές για τα συγκεκριμένα σχολεία.
      Για να δούμε, λοιπόν, ακριβώς αυτόν το χάρτη, για τον οποίο μιλήσαμε.
      Κύριε συνάδελφε, η Θεσσαλονίκη –και το ξέρετε, γιατί είστε Βουλευτής Θεσσαλονίκης- έχει δύο διευθύνσεις, της Ανατολικής και της Δυτικής Θεσσαλονίκης. Να δούμε τα προβλήματα στα οποία εστιάζεται η ερώτησή σας κατά τομέα, δηλαδή κατά περιοχή.
      Στην πρωτοβάθμια εκπαίδευση στη Διεύθυνση Ανατολικής Θεσσαλονίκης έχουμε συγκεκριμένη πρόταση, με την εξής σειρά: τη νομαρχιακή συμφωνία, την πρόταση της Διευθύνσεως κλπ., για συγχώνευση δύο δημοτικών σχολείων, του 1ου και του 4ου της Τριανδρίας. Οι προτάσεις αντίστοιχα υπάρχουν και για τη συγχώνευση δύο δημοτικών σχολείων του 101ου και του 114ου Θεσσαλονίκης. 
      Ποιοι λόγοι, για να τους πούμε σύντομα, προτείνονται: Θα πρέπει να υπάρχει πρωινή βάρδια στα συνενούμενα σχολεία και να λειτουργήσουν και τα δύο αντίστοιχα συνενούμενα ως ολοήμερα σχολεία. Η πρόταση μάλιστα οδηγεί και σε αύξηση θέσεων των εκπαιδευτικών και όχι σε μείωση.
      Στη δευτεροβάθμια εκπαίδευση έχουμε πρόταση συγχώνευσης δύο γυμνασίων του 2ου και του 3ου Άνω Τούμπας και αντιστοίχως του 28ου και του 29ου της Άνω Τούμπας. Ο λόγος είναι ένας: η πρωινή βάρδια και στα δύο σχολεία, που δεν είχαν πρωινή βάρδια.
      Οι προτάσεις αυτές στις οποίες αναφέρομαι όσον αφορά τη Διεύθυνση Ανατολικής Θεσσαλονίκης, θα πρέπει να ξέρετε ότι έγιναν κατά πλειοψηφία δεκτές από τη νομαρχιακή επιτροπή με τη σύμφωνη γνώμη –την έχουμε στα χέρια μας- των συλλόγων γονέων και κηδεμόνων και με ελάχιστες αντιδράσεις της τοπικής ΕΛΜΕ. 
      Στη Διεύθυνση Δυτικής Θεσσαλονίκης δεν υπάρχουν προτάσεις συγχωνεύσεων και δεν είναι ανάγκη να αναφερθούμε.
      Όσον αφορά για το κτηριακό θέμα, θα επαναλάβω, κύριε συνάδελφε, αυτά για τα οποία έχουμε μιλήσει και με τη Νομαρχία Θεσσαλονίκης, με τους φορείς και με τις διευθύνσεις. 
      Οι επιχορηγήσεις για το 2004, για να μπορούμε να εξαλείψουμε τη διπλοβάρδια που φτάνει στο 18% των σχολείων της Νομαρχιακής Αυτοδιοίκησης και στο 36% των σχολείων στο δήμο λόγω ελλείψεως καταλλήλων οικοπέδων, είναι 5.155.355 ευρώ έκτακτες και 8.000.000 ευρώ τακτικές. Τα 5.000.000 ευρώ περίπου των έκτακτων επιχορηγήσεων είναι για την αγορά δύο μεγάλων οικοπέδων στο κέντρο της Θεσσαλονίκης. Τα έχουμε πει εδώ και στον κοινοβουλευτικό έλεγχο. 
      Συνεπώς για το θέμα της στέγης πρέπει να γνωρίζετε ότι κατασκευάζονται ήδη επτά σχολεία. Δεκαεννιά οικόπεδα αποκτήθηκαν ήδη και είκοσι εννιά μελέτες αυτήν τη στιγμή εκπονούνται από τον ΟΣΚ. Πιστεύω ότι αυτές οι μελέτες θα είναι έτοιμες μέσα στο επόμενο δίμηνο.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Η ερώτηση, κύριε Πρόεδρε, θα μπορούσα να πω ότι είχε δύο στοιχεία: 
      Το πρώτο είναι το διαδικαστικό. Ύστερα από τις διευκρινίσεις που έδωσε ο κύριος Υφυπουργός δεν έχω κανένα λόγο να μη δέχομαι ότι πραγματικά δεν δόθηκε άμεση εντολή. Ωστόσο με την εγκύκλιο, αφήσατε τις δυνατότητες οι νομαρχιακές επιτροπές οι σχετικές με τα θέματα να παίρνουν τις αποφάσεις που στο τέλος είναι αρνητικές, πράγμα που κι εσείς είμαι σίγουρος ότι το πιστεύετε.
      Το άλλο στοιχείο που αφορά την ουσία, κύριε Υπουργέ, είναι το πρόβλημα της σχολικής στέγης. Με τους αριθμούς που αναλύσατε ή που αναφέρατε απλώς δεν λύνεται το πρόβλημα. Και φαίνεται ότι και μετά την επέκταση των αρμοδιοτήτων του ΟΣΚ στη Θεσσαλονίκη, πάλι το θέμα δεν λύθηκε. 
      Όλες οι εκπαιδευτικές περιοχές της Θεσσαλονίκης διαμαρτύρονται για το τρομερό πρόβλημα της σχολικής στέγης. Οικόπεδα δεν υπάρχουν ή τελικά κινδυνεύουν να αποχαρακτηριστούν. Οι πιστώσεις, αυτές που πρέπει να δίνονται, δεν δίνονται. Οι μελέτες σε μερικές περιπτώσεις δεν υπάρχουν. Είναι οξύτατο το πρόβλημα.
      Πριν από λίγα χρόνια είχε εκτιμηθεί η ανάγκη σε χρήματα περίπου ογδόντα δισεκατομμύρια δραχμές. Θυμάμαι τότε ο Υφυπουργός κ. Πετσάλνικος είχε ανακοινώσει το ρυθμό χρηματοδοτήσεων, ότι κάθε χρονιά θα δίνονταν 9.000.000.000 κλπ. Φθίνουσα είναι η χρηματοδότηση. Από τα 5.000.000.000 πήγε στα 3.000.000.000, μετά στα 2.000.000.000. Είναι τρομερό πρόβλημα αυτό της σχολικής στέγης. Αν δεν λυθεί και άλλες συγχωνεύσεις θα έχουμε και άλλο υπερπληθυσμό στις αίθουσες. Τελικά οι διαμαρτυρίες, όσο και αν λέτε ότι δεν είναι έντονες, είναι, κύριε Υφυπουργέ και πρέπει να το πιστέψετε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Καλός έχει το λόγο να δευτερολογήσει.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν συμφωνώ με το συνάδελφο ότι είναι αρνητικού χαρακτήρα οι συγχωνεύσεις. 
      Βεβαίως, κύριε συνάδελφε, επειδή εκτιμώ πάρα πολύ και το λόγο σας τον πολιτικό, αλλά και το συνολικό έργο σας με την ενασχόληση στα θέματα της παιδείας και ως δασκάλου και ως πολιτικού, θα ήθελα να σας πω ότι όντως δεν είναι ευχάριστο -κι εδώ συμφωνούμε- ούτε να καταργούνται σχολεία ούτε να συνενώνονται.
    Αλλά επειδή θα ήθελα να γνωρίζετε αναλυτικά και από τις αποφάσεις του Νομαρχιακού Συμβουλίου της Θεσσαλονίκης και από τις εισηγήσεις που μας έκαναν πριν προβούμε σ’ αυτές τις διοικητικές πράξεις οι αντίστοιχες διευθύνσεις θα ήθελα να σας πω το εξής: Δεν είναι τα πράγματα έτσι όπως σας τα έχουν πει ίσως. Στα δύο διδακτήρια, τα πρώτα που ανέφερα τα οποία λειτουργούν μέχρι τώρα οι τέσσερις σχολικές μονάδες βρίσκονται σε όμορα οικόπεδα δε χρειάζεται, δηλαδή, να μετακινηθεί ο πληθυσμός. Και μάλιστα οι αύλιοι χώροι τους χωρίζονται μεταξύ τους με ένα απλό κιγκλίδωμα στα συνενούμενα. 
    Δεύτερον, οι δύο σχολικές μονάδες στο 3ο Τούμπας και στο 28ο Θεσσαλονίκης λειτουργούν σε δύο εναλλασσόμενους κύκλους πρωί-απόγευμα. Το μείζον που κατακτήθηκε με τη συνένωση των πολύ κοντινών σχολείων είναι ότι έχουμε πρωινή βάρδια και όχι διπλοβάρδια. Αυτά είναι μεγάλα κεκτημένα. 
    Να γνωρίζετε και κάτι άλλο ότι επίσης όσον αφορά τα δημοτικά σχολεία οι συνενώσεις οδηγούν σε δημιουργία θέσεων υποδιευθυντών αφού ο πληθυσμός των μαθητών πλέον μεγαλώνει ανά σχολική μονάδα, με αποτέλεσμα να διευκολύνεται και η διοικητική αλλά και η λειτουργική διαδικασία μέσα στην όλη εκπαιδευτική.
    Τώρα, όσον αφορά το μείζον θέμα που θίξατε για τη σχολική στέγη κανείς δεν είπε και δεν ισχυρίστηκα εγώ με τα στοιχεία που έδωσα ότι λύνεται έτσι το πρόβλημα της διπλοβάρδιας, δηλαδή, το κλασσικό και δύσκολο πρόβλημα που καίει τη Θεσσαλονίκη. Είναι βέβαιο ότι αν δεν υπάρχουν και αν δεν μπορεί να βρει η Τοπική Αυτοδιοίκηση σε όλα της τα επίπεδα κατάλληλα οικόπεδα για να τα χαρακτηρίσει και να τα δώσει στον ΟΣΚ για να γίνουν σχολεία, τότε το πρόβλημα είναι μείζον και δεν είναι κυβερνητικό.
    Όσον αφορά τις εξαγγελίες που είπατε της προηγούμενης πολιτικής ηγεσίας περί χρηματοδοτήσεων σε υψηλούς ρυθμούς, εμείς δεν το κάνουμε αυτό. Θα δείτε τώρα μέσα στο Μάρτιο τις νέες επιχορηγήσεις από την κατανομή των πιστώσεων που θα δώσουμε μέσω του Υπουργείου Εσωτερικών και που προέρχονται από το πρόγραμμα δημοσίων επενδύσεων του τακτικού προϋπολογισμού και τότε θα δούμε πως μπορούμε να αντιμετωπίσουμε τα προβλήματα με τις φετινές πιστώσεις. Δηλαδή μακριά από εμάς οι υποσχέσεις που δεν θα τηρηθούν. Κοιτάμε αυτά που σας είπα τα στοιχεία και σας τα έδωσα να είναι δεσμευτικά και να μας υποχρεώνουν στην υλοποίηση και στη λύση των οξυτέρων από όλα τα προβλήματα. 
    ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις δεύτερου κύκλου:
    Δεύτερη είναι η υπ’ αριθμόν 716/7.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Οικονομίας και Οικονομικών, σχετικά με την καταβολή των αναδρομικών του ΛΑΦΚΑ κλπ.
    Αναλυτικότερα η επίκαιρη ερώτηση του κυρίου συναδέλφου έχει ως εξής:
    «Η Κυβέρνηση της Νέας Δημοκρατίας συνεχίζοντας την αντιλαϊκή πολιτική και τον εμπαιγμό σε βάρος εκατοντάδων χιλιάδων συνταξιούχων αρνείται να καταβάλει τα αναδρομικά από το χαράτσι του ΛΑΦΚΑ και καταφεύγει σε απαράδεκτα τεχνάσματα.
    Το ΠΑΣΟΚ και η Νέα Δημοκρατία έχουν τεράστιες ευθύνες γιατί με τις συντάξεις πείνας καταδικάζουν τη συντριπτική πλειοψηφία των συνταξιούχων στη φτώχεια και επιπρόσθετα τους  χαράτσωσαν με τις κρατήσεις του ΛΑΦΚΑ. 
    Το ΚΚΕ στηρίζει τον αγώνα των συνταξιούχων και απαιτεί την άμεση καταβολή των αναδρομικών.
    Ερωτάται ο κύριος Υπουργός τι μέτρα και πότε προτίθεται να πάρει η Κυβέρνηση για την άμεση καταβολή των αναδρομικών για όλους τους συνταξιούχους».
    Ο Υφυπουργός Οικονομίας και Οικονομικών κ. Δούκας έχει το λόγο.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, στην ερώτηση του συναδέλφου κ. Τσιόγκα, ήθελα να αναφέρω πρώτον ότι γνωρίζουμε ότι ένας πολύ μεγάλος αριθμός συνταξιούχων ζει στα όρια της φτώχειας, γνωρίζουμε όλοι και το ιστορικό της παρακράτησης του ΛΑΦΚΑ και πώς η κυβέρνηση του ΠΑΣΟΚ το επέκτεινε για πέντε χρόνια το 1997 και το επέκτεινε για άλλα πέντε χρόνια, ένα μήνα πριν τις εκλογές. Και γνωρίζετε με το άρθρο 31 του νόμου, πώς μπορούσαν να δαπανηθούν τα έσοδα των κρατήσεων υπέρ του ΛΑΦΚΑ. 
    Η Κυβέρνηση της Νέας Δημοκρατίας τήρησε στο ακέραιο την προεκλογική της δέσμευση για κατάργηση της κράτησης υπέρ του ΛΑΦΚΑ με συνέπεια να αυξηθούν οι συντάξεις από 1% μέχρι 5%. Παρά το γεγονός ότι δεν ήταν προεκλογική μας δέσμευση η καταβολή των αναδρομικών, η Κυβέρνηση αποφάσισε να καταβάλει τα αναδρομικά σε όλους τους δικαιούχους σε πέντε εξαμηνιαίες δόσεις. Η πρώτη δόση θα καταβληθεί στο τέλος του Ιουνίου του 2006. Κάθε δικαιούχος θα λάβει τα αναδρομικά που προβλέπουν οι σχετικοί νόμοι και σας διαβάζω τη δήλωση του Πρωθυπουργού που έκανε στις 4 Μαρτίου: «Ανεξαρτήτως, λοιπόν, από την έκβαση των ένδικων μέσων στη δικαιοσύνη τα αναδρομικά του ΛΑΦΚΑ θα καταβληθούν στους συνταξιούχους. Κάθε συνταξιούχος θα λάβει στο ακέραιο αυτό που κατά νόμο δικαιούται σύμφωνα με το ειδικό καθεστώς που τον διέπει. Η καταβολή των χρημάτων θα γίνει σε πέντε εξαμηνιαίες δόσεις η πρώτη των οποίων θα δοθεί στο τέλος του πρώτου εξαμήνου του 2006. Αυτό αντέχει η οικονομία και μάλιστα με μεγάλη δυσκολία, αυτό μπορεί να γίνει και αυτό θα γίνει».
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο.
    ΔΗΜΗΤΡΙΟΣ ΤΣΙΟΓΚΑΣ: Είναι ένα πολύ σοβαρό και επίκαιρο πρόβλημα που απασχολεί εννιακόσιες χιλιάδες συνταξιούχους. Ο ΛΑΦΚΑ ήταν ακόμη ένα ληστρικό χαράτσι σε βάρος των συνταξιούχων το οποίο επέβαλε η Κυβέρνηση της Νέας Δημοκρατίας με το ν. 2084/92. Η ληστεία σε βάρος των συνταξιούχων έγινε σε μια περίοδο που η τότε κυβέρνηση είχε εξαπολύσει μια ολομέτωπη επίθεση στα δικαιώματα και στις κατακτήσεις των εργαζομένων και των συνταξιούχων με στόχο να καταργήσει και δικαιώματα και κατακτήσεις όπως για παράδειγμα: 
    Τα κατώτατα όρια των ενσήμων ήταν τέσσερις χιλιάδες πενήντα και το πήγατε στις τέσσερις χιλιάδες πεντακόσια ένσημα. Την αύξηση του ορίου ηλικίας συνταξιοδότησης. Την αποσύνδεση των κατώτατων ορίων του ΙΚΑ από τα είκοσι ημερομίσθια του ανειδίκευτου εργάτη. Την κατάργηση της αναπροσαρμογής των συντάξεων με το σύστημα της ΑΤΑ. Την κατάργηση σταδιακά του υπολογισμού των δώρων Χριστουγέννων, Πάσχα και του επιδόματος άδειας. Με το ν. 2084/92 ανεβάσατε τα όρια ηλικίας συνταξιοδότησης στις γυναίκες από εξήντα στα εξήντα πέντε δήθεν στο όνομα της ισότητας. 
    Στη συνέχεια το ΠΑΣΟΚ ακολούθησε την ίδια αντεργατική πολιτική στο ζήτημα του ΛΑΦΚΑ. Ενώ έλεγε ότι θα το καταργήσει ψήφισε δύο νόμους τον 2592/98 και τον 3029/2002 για να συνεχίσει να κλέβει τους συνταξιούχους. Και με το ν. 3232/2004 αποφάσισε αυτά τα αποθεματικά να τα παίξει στο Χρηματιστήριο, όπως έκανε και με άλλα αποθεματικά ταμείων όπου χάθηκαν δισεκατομμύρια για τους συνταξιούχους.
    Ταυτόχρονα και η Νέα Δημοκρατία και το ΠΑΣΟΚ κρατούν σε απαράδεκτα χαμηλά επίπεδα τις συντάξεις. Είναι επίπεδα ελεημοσύνης. Είναι χαρακτηριστική η εισοδηματική πολιτική σας όπου οι αυξήσεις που ανακοινώσατε για τους συνταξιούχους είναι από 0,40 έως 1.00 ευρώ το μήνα. Ούτε μισό κουλούρι δεν μπορούν να αγοράσουν με αυτά και η Κυβέρνηση αναγκάστηκε να κάνει πίσω, κάτω από την κινητοποίηση των συνταξιούχων και του Πανεργατικού Αγωνιστικού Μετώπου. 
    Ο κύριος Πρωθυπουργός με τη δικαιολογία, όπως και εσείς σήμερα, ότι δεν έχετε χρήματα, είπε ότι θα τα δώσετε σε πέντε εξαμηνιαίες δόσεις, δηλαδή από του χρόνου το καλοκαίρι και μέχρι το 2008 τα χρήματα αυτά. Δηλαδή, ζήσε Μάη μου να φας τριφύλλι. Οι περισσότεροι δεν ξέρουμε αν θα είναι σ’ αυτήν τη ζωή. Την ίδια ώρα κάνετε τα πάντα για να αυξήσετε τα κέρδη των βιομηχάνων τα οποία εκτινάσσονται στα ύψη. Τράπεζες, οι βιομήχανοι, οι εμποροβιομήχανοι, θησαυρίζουν κυριολεκτικά.
    Τα χρήματα του ΛΑΦΚΑ να τα δώσετε όλα μαζί τώρα και με τόκο, κύριε Υφυπουργέ και να αυξήσετε τις κατώτερες συντάξεις στα 960 ευρώ το μήνα. Αυτή είναι η απαίτηση του Κομμουνιστικού Κόμματος Ελλάδος. 
    Εμείς λέμε ότι στα νέα μέτρα που εξυφαίνονται για την κοινωνική ασφάλιση θα πρωτοστατήσουμε για να μην παρθούν πίσω δικαιώματα από συνταξιούχους και εργαζόμενους. Και βεβαίως θα απαιτήσουμε να δοθούν λύσεις σ’ αυτά τα προβλήματα. 
    Και βέβαια πρέπει να πούμε ότι πάνω από το 70% των συνταξιούχων παίρνουν συντάξεις έως 500 ευρώ το μήνα. Οι συνταξιούχοι πρέπει να βγάλουν συμπεράσματα γιατί τους εμπαίζετε και γιατί τους κοροϊδεύετε και εσείς και το ΠΑΣΟΚ και σίγουρα πρέπει να κινητοποιηθούν μαζί με τους εργαζόμενους στην απεργία στις 17 του Μάρτη με αυτά τα αιτήματα.
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, ρωτήσατε κάτι πολύ συγκεκριμένο και σας απάντησα πολύ συγκεκριμένα και εσείς μας κάνατε εδώ ολόκληρη διακήρυξη για τα οικονομικά της τελευταίας δεκαετίας. Ξέρετε ότι κάνουμε μια πολύ συνετή, πολύ σώφρονα, πολύ φιλολαϊκή πολιτική, στα πλαίσια των δυνατοτήτων που έχουμε.
      Έχετε την εντύπωση ότι βρήκαμε γεμάτα ταμεία και τα φυλάμε, όπως ο Κέρβερος τον Άδη; Ο ίδιος ο Πρωθυπουργός δήλωσε ότι κινούμαστε στα όρια της αντοχής που έχουμε. 
      ΔΗΜΗΤΡΙΟΣ ΤΣΙΟΓΚΑΣ: Φυλάτε τα κέρδη των βιομηχάνων και των τραπεζιτών, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Τσιόγκα. Δεν σας διέκοψε ο κύριος Υπουργός. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μπήκατε σε άλλα θέματα τώρα. Μπήκατε σε θέματα ανταγωνιστικότητας της ελληνικής οικονομίας, για το τι άλλες πολιτικές θα έπρεπε να ακολουθηθούν. Έχετε τη δική σας φιλοσοφία. Την έχω εξετάσει, τη σέβομαι προσωπικά, αλλά νομίζω ότι δεν μπορούμε να παρασυρθούμε σε άλλα θέματα αυτή τη στιγμή. 
      Νομίζω ότι η δήλωση της Κυβέρνησης ήταν πολύ γενναία. Λύνει οριστικά το πρόβλημα των αναδρομικών του ΛΑΦΚΑ και οποιεσδήποτε άλλες σχετικές ανακοινώσεις και διευκρινίσεις χρειαστεί να γίνουν, θα τις κάνουμε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες από το Γυμνάσιο Βουλιαγμένης, συνοδευόμενοι από τρεις καθηγητές. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες της πτέρυγες της Βουλής)
      Τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου εδώ βρίσκονται οι Βουλευτές που ελέγχουν την Κυβέρνηση και οι Υπουργοί, στους οποίους απευθύνονται οι ερωτήσεις. 
      Ακολουθεί η με αριθμό 723/7-3-2005 τρίτη και τελευταία επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με τις καθυστερήσεις στα Επενδυτικά Σχέδια Βελτίωσης για την κτηνοτροφία. 
      Η επίκαιρη ερώτηση της κ. Ξηροτύρη αναλυτικότερα έχει ως εξής:
      «Τα σχέδια βελτίωσης της τρίτης περιόδου (27/07 έως 10/10/03) που αφορούσαν την κτηνοτροφία ήταν στην ευθύνη του Υπουργείου. Σύμφωνα με κοινή υπουργική απόφαση χρηματοδοτούνται μέσω του ΕΠΑΑΥ και προωθήθηκαν για απόφαση-έγκριση από τον Υπουργό. Ενάμιση χρόνο μετά δεν υπάρχουν εγκριτικές αποφάσεις και η κατάσταση αυτή έχει σε ομηρία τους κτηνοτρόφους, αφού δεν μπορούν να προχωρήσουν στις επενδύσεις, ενώ όσοι το έκαναν, σύμφωνα με τις υποδείξεις της προέγκρισης με δική τους ευθύνη, κινδυνεύουν να μην πληρωθούν για δαπάνες που ενδεχομένως θα κριθούν μη επιλέξιμες. 
      Ιδιαίτερο πρόβλημα θα συναντήσουν οι νέοι αγρότες, σε σχέση με ημερομηνίες λήξης του σχεδίου δράσης, είτε γιατί στο μεταξύ θα έχουν συμπληρώσει το τεσσαρακοστό έτος ηλικίας είτε γιατί δεν θα έχουν ολοκληρώσει το σχέδιο δράσης εντός τριετίας και θα πρέπει να επιστρέψουν την πρώτη δόση. 
      Οι εγκριθέντες προϋπολογισμοί είναι πλέον μη ρεαλιστικοί (τιμές 2003 στη μελέτη, τιμές 2005 στην πράξη).
      Εκ νέου καθυστερήσεις αναμένονται, αφού μετά τις εγκρίσεις θα πρέπει να εκδοθούν άδειες για κτηριακές εγκαταστάσεις. 
      Ερωτάται ο κύριος Υπουργός:
      Γιατί καθυστερούν οι εγκριτικές αποφάσεις για επενδύσεις στην κτηνοτροφία που υποβλήθηκαν έγκαιρα και διαθέτουν πλήρη δικαιολογητικά, την ευθύνη των οποίων ανέλαβε ο ίδιος ο Υπουργός, ενώ υπάρχει ήδη πείρα πολλών ετών γι’ αυτό το πρόγραμμα; 
      Σε περίπτωση έγκρισής τους, πώς θα αντιμετωπιστούν οι δαπάνες που έγιναν από κτηνοτρόφους το 2004 και μπορεί να μην κριθούν επιλέξιμες, τα σχέδια δράσης των νέων αγροτών, οι επιβαρύνσεις λόγω των διαφορετικών τιμών του 2005 και η αναγκαία έκδοση αδειών για τα κτίσματα; 
      Θα υπάρξουν κονδύλια για την εξυπηρέτηση ανάλογων επενδυτικών σχεδίων και μετά την τέταρτη προκήρυξη;».
      Στην ερώτηση θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      Κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, πρέπει να πούμε, κύριε Πρόεδρε και κύριοι συνάδελφοι, ότι στα επιχειρησιακά προγράμματα του Γ’ Κοινοτικού Πλαισίου Στήριξης σημειώθηκε κατά το έτος της δικής μας διακυβέρνησης σημαντική επιτάχυνση στους ρυθμούς υλοποίησής τους, δεδομένου ότι ολοκληρώθηκαν όλες οι ενέργειες αξιολόγησης των προτάσεων των προκηρύξεων που είχαν προηγηθεί και εκδίδονται εγκριτικές αποφάσεις προς τους δικαιούχους των ενισχύσεων για το σύνολο σχεδόν των επενδύσεων.
      Επίσης, θα πρέπει να πούμε ότι επετεύχθη ένας άθλος, δηλαδή να ικανοποιηθεί ο κανόνας Ν+2 της αποδέσμευσης των κοινοτικών πόρων και στα τέσσερα επιχειρησιακά προγράμματα που υλοποιεί το Υπουργείο. Χαρακτηριστικά στην κοινοτική πρωτοβουλία inter plus, όπου ήταν βέβαιη η απώλεια πόρων, η πορεία αντιστράφηκε και από 10% το Μάρτιο του 2004 φθάσαμε στο 28% το Μάρτιο του 2005.
      Τα σχέδια βελτίωσης υλοποιούνται μέσω του επιχειρησιακού προγράμματος «αγροτική ανάπτυξη-ανασυγκρότηση της υπαίθρου» και με την αναθεώρηση του προγράμματος και την έγκρισή του από την Ευρωπαϊκή Ένωση στις 19-11-2004 εξασφαλίστηκαν πρόσθετες πιστώσεις ύψους 360.000.000 ευρώ στη δημόσια δαπάνη του προγράμματος. Από το ανωτέρω ποσό 40.000.000 ευρώ πρόσθετη χρηματοδότηση δόθηκε στα σχέδια βελτίωσης, δηλαδή, στο μέτρο ένα-ένα. 
      Πρέπει να πούμε ότι υπήρξε στην αρχή μία καθυστέρηση για την έκδοση των εγκριτικών αποφάσεων των σχεδίων βελτίωσης του τομέα της κτηνοτροφίας, η οποία οφείλεται κυρίως στις πολυδαίδαλες διαδικασίες που προβλέπονται στην κοινή υπουργική απόφαση 532/2003, η οποία εναρμονίζει την ευρωπαϊκή νομοθεσία τη σχετική με την υλοποίηση του Γ΄ Κοινοτικού Πλαισίου Στήριξης, με την εθνική, την οποία, όμως, δεν υπογράψαμε εμείς, αλλά υπέγραψε η προηγούμενη κυβέρνηση. 
      Με την κοινή αυτή υπουργική απόφαση προβλέπεται μια δαιδαλώδης, όπως είπα, διαδικασία και επιπλέον παρουσιάζεται το πρωτοφανές φαινόμενο, οι εγκρινόμενοι επενδυτές αγρότες να έχουν δικαίωμα τεσσάρων μηνών για να προσκομίσουν τα πρόσθετα δικαιολογητικά, οπότε ακολουθεί εκ νέου έλεγχος και νέες εγκριτικές αποφάσεις, προκειμένου να λάβουν την οριστική έγκριση. 
      Προκειμένου να επιταχύνουμε τις διαδικασίες προχωρήσαμε στις εξής ενέργειες:
      Πρώτον, πιέσαμε όλες τις περιφέρειες της χώρας να προχωρήσουν από τη δική τους πλευρά τις διαδικασίες και να στείλουν τα σχέδια που είχαν στις περιφέρειες στο Υπουργείο Αγροτικής Ανάπτυξης και Τροφίμων. Διότι πρέπει να πούμε ότι όταν αναλάβαμε, ούτε ένα σχέδιο βελτίωσης υπήρχε στο Υπουργείο. Το Υπουργείο εγκρίνει τα σχέδια βελτίωσης. 
      Δεύτερον, θέσαμε ως τελικό δικαιούχο του μέτρου, που ήταν η Διεύθυνση Προγραμματισμού του Υπουργείου, μία νέα Διεύθυνση, διότι η Διεύθυνση Προγραμματισμού υλοποιούσε και άλλα προγράμματα και δεν ήταν σε θέση να προχωρήσει με ταχείς ρυθμούς τα σχέδια βελτίωσης. Γι’ αυτό δημιουργήσαμε την ειδική Υπηρεσία Εφαρμογής Συγχρηματοδοτούμενων Ενεργειών  από το Γεωργικό Ταμείο της Ευρωπαϊκής Ένωσης, η οποία στελεχώθηκε γρήγορα από νέους υπαλλήλους και στελέχη της Μονάδας Οργάνωσης Διαχείρισης και ανέλαβε πλέον η νέα Υπηρεσία, διότι η προηγούμενη δεν ήταν σε θέση να εκπληρώσει το έργο αυτό, την εφαρμογή του προγράμματος. 
      Τρίτον, προχωρούμε πλέον με πολύ γρήγορους ρυθμούς στις εγκρίσεις και τις αξιολογήσεις των σχεδίων, έτσι ώστε –και αυτό είναι το πλέον σημαντικό- έως τα μέσα Απριλίου να έχουν εκδοθεί όλες οι σχετικές αποφάσεις, οι οποίες πρέπει να πούμε ότι δεν είναι λίγες, ότι ανέρχονται σε χίλιες πεντακόσιες.
      Θεωρούμε, λοιπόν, ότι από την απραξία που παραλάβαμε, από την απραξία που υπήρχε, δώσαμε μία αποφασιστική προώθηση στο θέμα το σχεδίων βελτίωσης και πλέον, όχι μόνο δεν υπάρχει και δεν θα υπάρξει καμία καθυστέρηση, αλλά πλέον όλα τρέχουν με πολύ γρήγορους ρυθμούς.
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Βέβαια δεν χρειάζεται να τονίσω πάλι -το έχουμε πει πολλές φορές- ότι επιχειρησιακά προγράμματα όπως αυτό της ανάπτυξης και της ανασυγκρότησης της υπαίθρου, όχι μόνο πρέπει να ολοκληρώνονται, αλλά πρέπει να είναι απ’ αυτά που ολοκληρώνονται πρώτα και όχι με τόσες καθυστερήσεις. 
      Σ’ αυτά τα προγράμματα και σε αντίστοιχα προγράμματα του Ταμείου Συνοχής και των έργων προστασία του περιβάλλοντος κλπ. μέχρι το 2003 έκαναν να εκδοθούν οι κοινές υπουργικές αποφάσεις. Και αυτή η κοινή υπουργική απόφαση το 2003 εγκρίθηκε.
      Εμείς δεν συμφωνούμε με το «ζήσε Μάη μου να φας τριφύλλι» και με το ότι καταφέραμε με τον κανόνα Ν+2 να μην έχουμε απώλεια πόρων, διότι η ύπαιθρος έχει ανάγκη πόρων εδώ και τώρα και ιδιαίτερα οι κτηνοτρόφοι με το μεγάλο πρόβλημα που έχουμε στο ισοζύγιο φυτικής και ζωικής παραγωγής. 
      Κύριε Υπουργέ, λέτε για τις προσπάθειες που κάνετε, αλλά δεν έχουν αποδώσει γι’ αυτό το πρόγραμμα. Τα πράγματα είναι πάρα πολύ δύσκολα. Μόλις τον Ιανουάριο του 2005, αφού είδατε τα αδιέξοδα –και εγώ τον Ιανουάριο είχα καταθέσει την πρώτη γραπτή μου ερώτηση- ιδρύσατε αυτήν τη νέα διεύθυνση για να επιταχύνετε αυτά τα πράγματα. Και μου απαντάτε ότι μέχρι τώρα εγκρίνατε μόνο διακόσια εβδομήντα σχέδια από τα χίλια εξακόσια και ότι μέχρι τέλος Μαρτίου, δηλαδή, τώρα που κουβεντιάζουμε, θα προχωρήσουν τα υπόλοιπα. 
      Η κατάσταση δεν είναι καλή. Ούτε και εσείς έχετε κάνει, γι’ αυτό το συγκεκριμένο πρόγραμμα των σχεδίων βελτίωσης της κτηνοτροφίας, τις ενέργειες που έπρεπε να κάνετε. 
      Δεν μου απαντάτε σε δύο σημεία. Επειδή η κοινή υπουργική απόφαση είναι πάρα πολύ δυσμενής για τους κτηνοτρόφους, εφόσον οι υπηρεσίες τρία χρόνια δεν κάνουν τίποτα, τι έχουν βάλει στην κοινή υπουργική απόφαση; Έχουν βάλει ότι με ευθύνη του κτηνοτρόφου θα αρχίσει η επένδυση και εάν δεν πάει καλά είναι δική του ευθύνη. 
      Κανείς δεν του συμπαρίσταται. Όμως, εγώ σας ρωτώ το εξής: Εσείς τι θα κάνετε, αν βρείτε ορισμένα πράγματα για τα οποία ο άνθρωπος, αφού εδώ και τρία χρόνια δεν έχει ανταπόκριση από πουθενά, είναι λογικό να έχει κάνει και λάθη; Είναι ένας εγκαταλελειμμένος κτηνοτρόφος. Τι θα κάνετε μ’ αυτό το θέμα; 
      Επίσης, τι θα κάνετε με τη διαφορά τιμών που υπάρχει με την αναθεώρηση του 2003 μέχρι το τέλος του 2005, οπότε θα καταλήξει να γίνει η έγκριση των σχεδίων; Τι θα κάνετε με τους νέους αγρότες που ενδεχομένως ορισμένοι έχουν συμπληρώσει το τεσσαρακοστό έτος της ηλικίας τους; Τι θα γίνει με την τέταρτη προκήρυξη; Θα υπάρξει δυνατότητα κάποια προβλήματα πολύ σημαντικά της τρίτης προκήρυξης να μπορέσουν να καλυφθούν από την τέταρτη και να μη χάσουμε πόρους;
      Κύριε Υπουργέ, το ουσιαστικό δεν είναι να λέμε κάθε φορά ότι δεν χάνουμε πόρους και θα το μεταθέσουμε. Ξέρετε και εσείς ότι η ύπαιθρος έχει τεράστιες ανάγκες, ότι αυτό το πρόγραμμα της κτηνοτροφίας έχει αργήσει  πάρα πολύ και δεν με καλύψατε με τις απαντήσεις σας. 
      Θα ήθελα να ξέρω εάν υπάρχει η δυνατότητα να κάνετε και άλλες απλουστεύσεις για το ηλεκτρικό ρεύμα στους κατά κύριο επάγγελμα κτηνοτρόφους. Μη μένετε στις δυσκολίες του παρελθόντος, αλλά κάντε κάτι. 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κύριος Υπουργός, για να δευτερολογήσει. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, εμείς όχι μόνο δεν μένουμε στις δυσκολίες του παρελθόντος, όχι μόνο δεν μένουμε σε μία πολυδαίδαλη και δύσκολη να εφαρμοστεί κοινή υπουργική απόφαση, αλλά, όπως σας είπα, με πολύ γρήγορους ρυθμούς προχωρούμε στην έγκριση των χιλίων πεντακοσίων σχεδίων βελτίωσης μέχρι τα μέσα Απριλίου. Σε αυτές μας τις αποφάσεις, στις αξιολογήσεις, λαμβάνουμε πολύ σοβαρά υπ’ όψιν όλα όσα είπατε, τα προβλήματα, δηλαδή, που πιθανώς θα προκύψουν από την ημέρα που θα έχουν υποβάλλει τα σχέδια μέχρι την ημέρα που θα πάρουν την τελική τους έγκριση. 
      Όσον αφορά την τέταρτη προκήρυξη του σχεδίου βελτίωσης, θέλω να πω ότι αναμένεται πως θα διατεθεί το υπόλοιπο του προγράμματος του μέτρου 1.1, ύψους περίπου 60.000.000 ευρώ. Αυτό το ποσό μπορεί να αυξηθεί από την πρόσθεση αδιάθετων υπολοίπων των προηγούμενων προκηρύξεων. Η βεβαιότητα αυτής της εκδοχής θα προκύψει μετά από την έκδοση των οριστικών αποφάσεων της τρίτης περιόδου και τις απεντάξεις από τις δύο πρώτες προκηρύξεις. Το Υπουργείο θα κρίνει εάν θα προβεί σε άλλη προκήρυξη μετά από την ολοκλήρωση των διαδικασιών της τετάρτης προκήρυξης. Η απόφαση θα στηριχθεί στην ύπαρξη αδιάθετων πιστώσεων.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Γενικότερα, για την επιτάχυνση υλοποίησης του Γ΄ Κοινοτικού Πλαισίου Στήριξης και τον περιορισμό της γραφειοκρατίας του Υπουργείου, στα πλαίσια της αναθεώρησης των προγραμμάτων, εξαντλούμε κάθε δυνατότητα απλούστευσης των διαδικασιών. Συγκεκριμένα, η απλούστευση των διαδικασιών περιλαμβάνει τον περιορισμό των δικαιολογητικών στα απολύτως απαραίτητα, τη διευκόλυνση του έργου της αξιολόγησης των προγραμμάτων μέσω της σύστασης της νέας ειδικής υπηρεσίας εφαρμογής συγχρηματοδοτούμενων δράσεων που θα είναι ο τελικός δικαιούχος των μέτρων 1.1 και 3.1 και τον ΟΠΑΓ, την επιτάχυνση των προθεσμιών για την έκδοση εγκριτικών πράξεων μέσω της αλλαγής των φορέων υποδοχής των αιτήσεων των ενδιαφερομένων. 
      Πρέπει να πούμε ότι εμείς γνωρίζουμε πως, επί σειρά ετών, η κτηνοτροφία ήταν ο μεγάλος ασθενής της ελληνικής αγροτικής οικονομίας. Πρέπει, όμως, να πούμε ότι τα μέτρα που πήραμε μέσα σε ένα χρόνο δεν ελήφθησαν τα προηγούμενα είκοσι. Εμείς έχουμε στόχους και στρατηγική, έτσι ώστε να μετατρέψουμε την ελληνική κτηνοτροφία από ασθενή της ελληνικής αγροτικής οικονομίας στην προωθητική μηχανή, έτσι ώστε οι κτηνοτρόφοι μας, που κυρίως είναι αγρότες στις παραμεθόριες και ορεινές περιοχές, να είναι αυτοί που θα σύρουν την ατμομηχανή της ανάπτυξης της αγροτικής μας οικονομίας. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης». 
      Κύριοι συνάδελφοι, έχει απομείνει προς ψήφιση το άρθρο 4 του νομοσχεδίου. Στη σημερινή συνεδρίαση θα συζητηθούν τα άρθρα 14 έως 21 του νομοσχεδίου σε μία ενότητα και υπάρχουν εννέα εμπρόθεσμες τροπολογίες Βουλευτών. 
      Κύριε Υπουργέ, θέλετε να κάνετε ορισμένες διευκρινήσεις; 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων):  Θα ήθελα να καταθέσω στα Πρακτικά ορισμένες νομοτεχνικές βελτιώσεις στο άρθρο 4 εν συνεχεία της συζήτησης που είχαμε χθες και γι’ αυτόν το λόγο είχαμε κρατήσει το άρθρο 4, καθώς επίσης και στο άρθρο 14, όπου προστίθεται μία παράγραφος διευκρινιστική για τις δημοσιοποιήσεις. Τα καταθέτω για τα Πρακτικά και παρακαλώ να μοιραστούν και στους συναδέλφους. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      «ΝΟΜΟΤΕΧΝΙΚΕΣ ΒΕΛΤΙΩΣΕΙΣ ΕΠΙ ΤΟΥ ΝΟΜΟΣΧΕΔΙΟΥ ΠΕΡΙ Δ.Ο.Α.Τ.Α.Π. (10.3.2005)
      Στο άρθρο 4 παράγραφος 1 περίπτωση α μετά τη λέξη «τον τίτλο» προστίθεται η φράση «και όχι από άλλο με οποιοδήποτε τρόπο συνεργαζόμενο με αυτό ίδρυμα». Μετά τη φράση «αδιάβλητες διαδικασίες» προστίθεται η φράση «, ανάλογες με αυτές που ισχύον στα άλλα προγράμματα σπουδών με παρακολούθηση. »
      Στο άρθρο 4 παράγραφος 2 εδάφιο τελευταίο διαγράφεται η λέξη «πιστωτικές» και, τίθεται σε αντικατάσταση της η λέξη «διδακτικές».
      Άρθρο 4, παράγραφος 3 εδάφιο δεύτερο διαγράφονται οι λέξεις «παρακολούθηση εργαστηρίων.
      Στο άρθρο 4 παράγραφος 4 εδάφιο πρώτο αντικαθίσταται οι λέξεις «σε εύλογο χρόνο» με τις λέξεις «στις δύο επόμενες από την υποβολή στο ίδρυμα της σχετικής αίτησης του ενδιαφερομένου εξεταστικές περιόδους». Στο ίδιο εδάφιο διαγράφονται οι λέξεις «παρακολούθηση εργαστηρίων και» 
      Στο άρθρο 4 παράγραφος 5 εδάφιο α διαγράφεται η ακόλουθη φράση «Όταν τα ημεδαπά εκπαιδευτικά ιδρύματα δεν συμμορφώνονται προς την κατά την προηγούμενη παράγραφο υποχρέωσή των, αλλά και σε κάθε περίπτωση,». Στο τέλος του εδαφίου αυτού προστίθεται η ακόλουθη φράση, «όταν το κρίνει σκόπιμο». Το β εδάφιο του άρθρο 4 παράγραφος 5 διαγράφεται.
      Στο άρθρο 4 παράγραφος 5 εδάφιο τέταρτο διαγράφεται η λέξη «πτυχιακών».
      Στο άρθρο 11 παράγραφος 4 προστίθεται τελευταίο εδάφιο ως εξής: «Σε κάθε περίπτωση απόκλισης από τις ως άνω προθεσμίες λόγω έλλειψης στοιχείων εκδίδεται αιτιολογημένη απόφαση του Οργανισμού».
      Στο άρθρο 13 παράγραφος 1 διαγράφεται η φράση «οποτεδήποτε και κατ' επανάληψη» και τίθεται «εντός ενός έτους από την κοινοποίηση της απόρριψης του αιτήματος του».
      Στο άρθρο 14 προστίθεται τέταρτη παράγραφος ως εξής:
      «Οι αποφάσεις του άρθρου 4 παρ. 2 για τα εντατικά τριετή προγράμματα σπουδών, του άρθρου 11 παρ. 2 περίπτωση γ περί αναγνώρισης ή μη ομοίων τίτλων, .του άρθρου 12 παρ.1 για τα πανεπιστήμια διεθνούς κύρους και ο κατάλογος των ομοταγών πανεπιστημίων και τεχνολογικών ιδρυμάτων ανώτατης εκπαίδευσης του άρθρου 7 παρ.2 λαμβάνουν δημοσιότητα με κάθε πρόσφορο μέσο»»)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τσαλίδης.
      ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, σήμερα συνεχίζουμε τη συζήτηση των άρθρων που έχουν απομείνει. 
      Σε ό,τι αφορά το άρθρο 14, μετά από την προσθήκη που έκανε ο κύριος Υπουργός, πιστεύω ότι πλέον υπάρχει πλήρης δημοσιοποίηση όλων των περιπτώσεων που θα μπορούσαν να αποτελέσουν ένα θολό τοπίο και συνεπώς, με αυτόν τον τρόπο, διασφαλίζεται η διαφάνεια. 
      Σε ό,τι αφορά στο άρθρο 15 υπάρχουν ορισμένες εξουσιοδοτικές διατάξεις, η κυριότερη από τις οποίες θεωρώ ότι είναι η έκδοση υπουργικής απόφασης για τον τρόπο εξέτασης, βαθμολόγησης και οι λεπτομέρειες για το σύστημα και τη διαδικασία των εξετάσεων που διενεργεί ο ίδιος ο οργανισμός. 
      Το επόμενο κεφάλαιο αφορά στη διάρθρωση των διοικητικών υπηρεσιών, τα παραρτήματα, το νομικό γραφείο που δημιουργείται για πρώτη φορά στον υπό ίδρυση Οργανισμό, ΔΟΑΤΑΠ, όπου προβλέπονται τρεις διευθύνσεις και δύο αυτοτελή γραφεία. 
      Στο άρθρο 17 περιγράφονται τα προσόντα, καθώς και ο αριθμός των θέσεων που αφορούν στο μόνιμο προσωπικό. 
      Με το άρθρο 18 καθορίζονται οι πόροι του Οργανισμού. 
      Στο άρθρο 19 υπάρχουν μεταβατικές διατάξεις, οι οποίες πρέπει να ισχύουν μετά από την κατάργηση του ΔΙΚΑΤΣΑ και του Ινστιτούτου Τεχνολογικής Εκπαίδευσης. 
      Τα άρθρα 20 και 21 δεν αφορούν το νομοσχέδιο αυτό καθαυτό. Το άρθρο 20 αφορά αθλητές που έχουν κατακτήσει τουλάχιστον μία νίκη σε χειμερινούς ή θερινούς Ολυμπιακούς Αγώνες και γίνεται κάποια τροποποίηση στην ηλικία. 
      Το άρθρο 21 αναφέρεται στη μη δυνατότητα επιβολής οποιασδήποτε μορφής σωματικής τιμωρίας στη δευτεροβάθμια εκπαίδευση, μια και αυτό έλειπε από τη σχετική νομοθεσία, διότι υπήρχε μόνο για την πρωτοβάθμια εκπαίδευση.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Μπόλαρης. 
      ΜΑΡΚΟΣ ΜΠΟΛΑΡΗΣ: Κύριε Πρόεδρε, θα πρέπει να πω ότι με τις σημερινές νομοτεχνικές βελτιώσεις, που κατέθεσε ο κύριος Υπουργός, κλείνει από κάθε πλευρά το θέμα των ενδεχόμενων παρενεργειών που θα μπορούσαν να υπάρξουν από ερμηνείες σε σχέση με αναγνώριση πτυχίων και αυτό είναι ιδιαίτερα σημαντικό. 
      Επομένως, οι νομοτεχνικές βελτιώσεις στο άρθρο 4 στις παραγράφους 1 και 2 νομίζω ότι είναι ιδιαίτερα θετικές. 
      Στο άρθρο 11 νομίζω ότι, μετά από τη σωστή βελτίωση που γίνεται, θα πρέπει να διαγραφεί η φράση που λέει «από τη συγκέντρωση των απαραίτητων στοιχείων» γιατί δεν χρειάζεται. Σας παρακαλώ να το δείτε από νομοτεχνικής πλευράς. 
      Επίσης, θέλω να επισημάνω ότι είναι εξαιρετικά σημαντική για τη λειτουργία του καινούργιου Οργανισμού η προσθήκη που γίνεται στο άρθρο 14, η οποία, ρητά, προβλέπει δημοσιότητα για τέσσερα σημαντικά ζητήματα: για τα εντατικά τριετή προγράμματα σπουδών που πρέπει να τα γνωρίζουν οι φοιτητές και οι γονείς, για την αναγνώριση ή μη ομοίων τίτλων, δηλαδή τις πανομοιότυπες περιπτώσεις που αναφέραμε, για το ποια είναι τα πανεπιστήμια διεθνούς κύρους στο άρθρο 12 και φυσικά πρέπει να δημοσιευθεί ο κατάλογος των ομοταγών πανεπιστημίων και τεχνολογικών ιδρυμάτων. Η δημοσιότητα αυτή πρέπει να λαμβάνει χώρα με κάθε πρόσφορο μέσο. 
      Βεβαίως, γνωρίζουμε ότι αυτές οι διαδικασίες απαιτούν ένα ιδιαίτερο φόρτο εργασίας, αλλά επισημαίνουμε από αυτό το Βήμα, ότι είναι εξαιρετικά σημαντικό και κρίσιμο αυτοί οι κατάλογοι και η δημοσίεύσή τους να γίνουν το συντομότερο δυνατόν.
	Όσον αφορά τα υπόλοιπα άρθρα, θα μου επιτραπεί στο άρθρο 15 στην παράγραφο 5, όπου αναφερόμαστε στην αξιολόγηση ανά τριετία του οργανισμού, να υπογραμμίσω πως αυτή θα πρέπει να είναι μία ουσιαστική διαδικασία, όχι μία τυπική σαν κι αυτές που γνωρίζουμε με τις βαθμολογήσεις των δημοσίων υπαλλήλων, όπου όλοι παίρνουν άριστα σε όλα. Θα πρέπει να είναι μία ουσιαστική διαδικασία, γιατί είναι μία πρόκληση η οποία θα πρέπει να έχει συνέχεια. Συμφωνούμε ότι πρόκειται για μία καινοτόμο διάταξη, η οποία πρέπει να εφαρμοστεί, αλλά με επιστημονικά δεδομένα.
	Στο άρθρο 19 στην παράγραφο 7 υπάρχει ένα ζήτημα που πρέπει να διευκρινίσουμε, σχετικά με το αν οι μετατάξεις των υπαλλήλων θα είναι υποχρεωτικές. Απ’ ό,τι με ενημερώνουν οι συνάδελφοι που ασχολούνται περισσότερο με τα εργατικά ζητήματα, αυτή είναι η διαδικασία των υποχρεωτικών μετατάξεων, χωρίς να λαμβάνεται υπόψη η άποψη του υπαλλήλου για το πού θέλει να μετακινηθεί. Είναι ένα ζήτημα το οποίο έχει καταργηθεί εδώ και πολλά χρόνια. 
	Νομίζω ότι εδώ, εφόσον θα πρέπει να μεταταχθούν κάποιοι υπάλληλοι, θα πρέπει να ληφθεί υπόψη το πού θέλουν να μετακινηθούν, για να μην μπλέξει ο οργανισμός με δικαστήρια σε σχέση μ’ αυτόν τον τομέα, πράγμα το οποίο θα δημιουργήσει πρόβλημα στο υπαλληλικό προσωπικό και, φυσικά, θα δημιουργήσει παρενέργειες στη λειτουργία του οργανισμού.
	Θα μου επιτρέψετε να διατυπώσω μία σκέψη σε σχέση με όσα, προηγουμένως, η κ. Υπουργός Παιδείας είπε στην Αίθουσα αυτή απαντώντας σε σχετική ερώτηση. Η κ. Υπουργός, σήμερα, επανέλαβε σκέψεις τις οποίες έχει διατυπώσει δημόσια και σε συνέντευξή της στα «Νέα». Μ’ αυτές τις σκέψεις της μας διακηρύσσει τη θεωρία της μη παρέμβασης στα εκκλησιαστικά πράγματα, ενώ στην πραγματικότητα οι θέσεις αυτές φαίνεται ότι είναι προσχηματικές και αποτελούν μία σαφή προσπάθεια αποενοχοποίησης της ηγεσίας της Εκκλησίας, όχι σε υποθέσεις που είναι αμιγώς υποθέσεις ιεραρχίας, αλλά και σε υποθέσεις που φαίνεται ότι άπτονται άλλων θεσμικών λειτουργιών, όπως η λειτουργία της Δικαιοσύνης.
	Υπ’ αυτήν την έννοια, οι θέσεις που εκφράστηκαν από την κ. Υπουργό ακυρώνουν θέματα ουσιαστικής λειτουργίας δημοκρατικών θεσμών. Μ’ αυτόν τον τρόπο αναδεικνύεται, πως μερικοί αντιλαμβάνονται ότι το μείζον θέμα, απ’ αυτήν την κρίση που υπάρχει στην Εκκλησία, είναι να εκπληρώσει η Νέα Δημοκρατία τις υποχρεώσεις της προς συγκεκριμένους ιεράρχες και όχι προς την Εκκλησία.
	Θεωρώ ότι μία τέτοια συμπεριφορά δείχνει τουλάχιστον άγνοια του προβλήματος και δείχνει και άγνοια του πόσο ευρύ είναι το θέμα και η αποστολή που έχει η Ορθόδοξη Εκκλησία. 
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ο κ. Χουρμουζιάδης έχει το λόγο.
	ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, θα ήθελα να κάνω μία παρατήρηση για το άρθρο 14 στην παράγραφο 3, επειδή ένα από τα θέματα που έχουν θιγεί είναι το θέμα της ταχύτητας. Εδώ λέει ότι ο ενδιαφερόμενος οργανισμός, ύστερα από αίτηση, είναι δυνατό να λάβει την απάντηση. Ο οργανισμός δίνει την απάντηση ύστερα από εισήγηση του ειδικού εισηγητή. 
	Κύριε Υπουργέ, αυτή η διαδικασία «καταθέτω αίτηση, ο ειδικός εισηγητής λαμβάνει υπόψη το αίτημα, εισηγείται στον οργανισμό, ο οργανισμός απαντά» είναι μία χρονοβόρα διαδικασία. Δεν ξέρω αν μπορεί να βρεθεί ένας άλλος τρόπος. Βέβαια, ο ηλεκτρονικός τρόπος θα ήταν ο καλύτερος, αλλά δεν είναι όλοι κάτοχοι ηλεκτρονικών μέσων, δηλαδή δεν μπορούν να χρησιμοποιήσουν το Ίντερνετ κλπ.
	Στο άρθρο 15 στην παράγραφο 2 καθορίζεται, ύστερα από υπουργική απόφαση το θέμα των εξετάσεων. Με άλλες ερωτήσεις που έχω κάνει, αυτή η δυνητικότητα όπως την είπα, εν πάση περιπτώσει η ασάφεια, πείτε την όπως θέλετε, ότι μόνο με απόφαση του Υπουργού ή της Υπουργού θα καθορίζονται η εξεταστέα ύλη, η τρόπος των απαντήσεων, ο τρόπος της βαθμολόγησης, εμένα αυτό το πράγμα, αυτή η πρόβλεψη από το νόμο με ανησυχεί και νομίζω ότι θα δημιουργήσει προβλήματα στο θέμα των εξετάσεων.
	Στο άρθρο 16 στην παράγραφο 2, όπου καθορίζονται τα τμήματα της διεύθυνσης, υπάρχει η εξής σύνδεση, το εξής σχήμα: Ανθρωπιστικές με τις Καλές Τέχνες, ενώ στην περίπτωση που περιγράφονταν οι αρμοδιότητες των μελών του Διοικητικού Συμβουλίου είχαμε Φιλολογία συν Φιλοσοφία και Καλές Τέχνες συν Φυσική Αγωγή. 
      Στα τμήματα δεν φαίνεται αυτή η διάρθρωση και δεν ξέρω για ποιο λόγο. Κατ’ αρχήν, δεν υπάρχει τμήμα ούτε σε κανένα από τα τμήματα υπάρχει η αρμοδιότητα της Φυσικής Αγωγής. Λείπει εντελώς. Νομίζω ότι το πρόσεξα και δεν έκανα λάθος. 
	Τέλος, για το άρθρο 18, εκεί που γίνεται η αναφορά για το παράβολο, μία από τις περιπέτειες ή, εν πάση περιπτώσει, ένα από τα προβλήματα που έχουν οι υποψήφιοι είναι τα παράβολα, κύριε Υπουργέ. Τουλάχιστον θα μπορούσε να υπάρχει μία πρόβλεψη για εφάπαξ καταβολή του παραβόλου κι όχι για κάθε φορά που θα προσέρχονται και το ξέρουμε πολύ καλά. Είναι δυνατόν, ένας υποψήφιος για αναγνώριση να έλθει και δύο και τρεις φορές. Καταλαβαίνετε πόσο επαχθές είναι το να είναι υποχρεωμένος να καταβάλλει πολλές φορές το παράβολο.
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ο κ. Καραμπίνας έχει το λόγο.
	ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, πριν αναπτύξω τους λόγους για τη διευθέτηση από πλευράς της Κυβέρνησης της τροπολογίας σχετικά με τις μεταγραφές φοιτητών από το εξωτερικό, θα ήθελα να διευκρινίσω ότι δεν υπάρχει κανένα ίδιον συμφέρον που με οδήγησε στην κατάθεση αυτής της τροπολογίας -τα παιδιά μου φοιτούν σε ελληνικά πανεπιστήμια- ούτε κανένα συγγενικό μου πρόσωπο υπάρχει ανάμεσα στους φοιτητές στους οποίους αναφερόμαστε. Ενδιαφέρονται οι συγκεκριμένοι φοιτητές για το 2002, το 2003 και το 2004. Επειδή η υπόθεση αυτή έχει δημιουργήσει κάποια προβλήματα και αφήνει και υπονοούμενα, θεώρησα σκόπιμο να κάνω αυτήν τη διευκρίνιση. 
	Κύριοι συνάδελφοι, ο ν. 3027/2002 κατήργησε, ως γνωστόν, τις μεταγραφές Ελλήνων φοιτητών του εξωτερικού στα ημεδαπά ΑΕΙ, όμως συγχρόνως δημιούργησε μία κοινωνική αδικία σ’ ένα μικρό αριθμό φοιτητών. Συγκεκριμένα, στα ακαδημαϊκά έτη 2002-2003 και 2003-2004, που λογίζονται, εκ του νόμου, ως τα τελευταία του παλαιού καθεστώτος, έλαβαν μέρος στις εξετάσεις της αρμόδιας Επιτροπής Μεταγραφών και ΕΜΕ, με σκοπό τη μεταγραφή, τους Έλληνες φοιτητές οι οποίοι είχαν περατώσει επιτυχώς, καθ’ ολοκληρία στο εξωτερικό, τα δύο πρώτα έτη των σπουδών τους. 
	Όμως, η κατάργηση της δυνατότητας μεταγραφής σε συνδυασμό με το γεγονός της μη συγκέντρωσης της οριζόμενης, στον μέχρι τότε ισχύοντα νόμο, βαθμολογίας στέρησε οριστικά τη δυνατότητα σε ορισμένο αριθμό φοιτητών να δοκιμάσουν, εκ νέου, την αρχισάμενη διαδικασία μεταγραφής τους.
	Έτσι, παρατηρήθηκε το παράδοξο φαινόμενο Έλληνες φοιτητές που είχαν επιτυχώς περατώσει στα πανεπιστήμια και πολυτεχνεία του εξωτερικού τα δύο ολόκληρα έτη σπουδών, δοκιμασία από την οποία απορρέει η επιστημονική τους ικανότητα και επάρκεια, λόγω παράλειψης του νέου νόμου να ρυθμίσει ακριβώς αυτήν την ειδική περίπτωση των εκκρεμών μεταγραφών τους, να καταδικαστούν στην οριστική «εξορία». 
      Αυτή η κοινωνική αδικία λαμβάνει μεγαλύτερες διαστάσεις αν αναλογιστούμε ότι οι κενές θέσεις, που υφίστανται στα ελληνικά ΑΕΙ και που προσδιορίζονται γι’ αυτούς, είναι κατά πολύ περισσότερες από τους συγκεκριμένους φοιτητές που προσήλθαν και συμμετείχαν στις σχετικές περί μεταγραφής εξετάσεις των ακαδημαϊκών ετών 2002-2003 και 2003-2004.
      Περιττό να τονίσω ότι τον αριθμό των κενών θέσεων, κατ’ έτος και κατά πανεπιστήμιο, έχει καθορίσει με πολύ μεγάλη φειδώ η πολιτεία δια νόμου.
      Σύμφωνα με τα εκδοθέντα αποτελέσματα, από την ΚΕΕΜΕ των άλλων ακαδημαϊκών ετών, οι κενές θέσεις που υφίστανται για το μεν ακαδημαϊκό έτος 2002-2003 σε όλα τα ΑΕΙ ανέρχονται σε 2933, ενώ οι βρισκόμενοι σε αναμονή μεταγραφής φοιτητές ανέρχονται 437. Για δε το ακαδημαϊκό έτος 2002-2003 και 2002-2004 οι κενές θέσεις που υφίστανται ανέρχονται στις 2235, ενώ οι φοιτητές ανέρχονται στους 391.
      Εκ των ανωτέρω 230 περίπου φοιτητές έχουν προσφύγει στα δικαστήρια, με συνέπεια να αναγκάζεται να λειτουργεί η ΚΕΕΜΕ στο διηνεκές.
      Από τα ανωτέρω στοιχεία προκύπτει ότι σε κάθε περίπτωση αναφερόμαστε σε μικρό αριθμό, εν αναμονή μεταγραφής, φοιτητών και, πάντως, σε υπάρχουσες κενές θέσεις των οικείων τμημάτων των ελληνικών ΑΕΙ των ανωτέρω δύο ακαδημαϊκών  ετών. 
      Είναι, λοιπόν, δυνατόν να ταλαιπωρούνται νέα παιδιά που στο πρόσωπό τους συντρέχουν οικογενειακοί, οικονομικοί και άλλοι λόγοι που επιβάλλουν τη συνέχιση των σπουδών τους στην Ελλάδα και να καταφεύγουν στα δικαστήρια της χώρας μας εξαιτίας μιας ατέλειας του νόμου, ερχόμενοι μάλιστα, παρά τη θέλησή τους, σε αντιπαράθεση με το Υπουργείο Παιδείας και την ΚΕΕΜΕ, με μόνο σκοπό την ακύρωση των τότε εξετάσεών τους και τον πειθαναγκασμό του κράτους στη δικαστική επιβολή επανεξετάσεώς τους;
      Συνεπώς, η προτεινόμενη νομοθετική ρύθμιση, κύριοι συνάδελφοι, θεραπεύει την αδίκως απολεσθείσα νόμιμη προσδοκία των συμμετασχόντων φοιτητών στις εξετάσεις εκείνων των δύο ετών και την κλονισθείσα εμπιστοσύνη τους έναντι της πολιτείας να ολοκληρώσουν την αρξαμένη, ήδη, διαδικασία μεταγραφής τους. Συγχρόνως, ικανοποιεί τις αρχές του Υπουργείου Παιδείας που εδράζονται στη χρηστή διοίκηση και στην αμοιβαία εμπιστοσύνη των δύο πλευρών.
      Τέλος, αξίζει να τονίσω ότι στην πραγματικότητα, μόνο τώρα, κλείνει ουσιαστικά η λειτουργία της ΚΕΕΜΕ και συνεπώς τίθεται σε πλήρη ισχύ ο νόμος περί απαγόρευσης μεταγραφών, ενώ, παράλληλα, ουδεμία επιβάρυνση συνεπάγεται η προτεινόμενη νομοθετική ρύθμιση για τον κρατικό προϋπολογισμό.
      Επίσης, κύριε Υπουργέ, θα ήθελα να σημειώσω ότι τα παιδιά που έχουν μείνει μετέωρα, λόγω της ατέλειας και της αδικίας του νόμου, δεν είναι ούτε πράσινα, ούτε γαλάζια, ούτε κόκκινα και κίτρινα. Είναι απελπισμένα παιδιά και περιμένουν την οφειλόμενη από το κράτος κοινωνική ευαισθησία και την οριστική λύση. 
      Κύριε Υπουργέ, στην περίπτωση απόρριψης αυτής της τροπολογίας, θα πρέπει να είναι η απόρριψη πλήρως αιτιολογημένη και ως προς το νομικό και ως προς το ουσιαστικό μέρος της υπόθεσης και, φυσικά, όχι να είναι μία μονολεκτική απόρριψη. Αυτό για μένα απαιτεί ο σεβασμός έναντι των συμπολιτών μας που αντιμετωπίζουν μείζονος, γι’ αυτούς, σημασίας προβλήματα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να ανακοινώσω προς το Σώμα ότι πρώτον, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις». 
      Δεύτερον, η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
      α) «Κύρωση της Δήλωσης Αρχών που διέπει την Πρωτοβουλία των Ηνωμένων Πολιτειών για την Ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Χώρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών».
      β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για την αποφυγή της διπλής φορολογίας για την αποτροπή της φοροδιαφυγής αναφορικά με τους φόρους του εισοδήματος».
      γ) «Κύρωση της Συμφωνίας μεταξύ της Ελληνικής Δημοκρατίας και του Κράτους του Κουβέιτ για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      Η κυρία Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Το θέμα της αναγνώρισης των ακαδημαϊκών τίτλων από πανεπιστήμια του εξωτερικού είναι ιδιαίτερα σημαντικό και βεβαίως, εκείνο που πρέπει να τονίσω είναι, ότι δεν λύνεται με την αλλαγή ονόματος σε καμιά περίπτωση. Όμως ήταν κοινή διαπίστωση ότι χρειαζόταν η ριζική αναμόρφωση του συστήματος αναγνώρισης των τίτλων από το εξωτερικό. 
      Όντως, υπήρξε ιδιαίτερα προβληματική η λειτουργία, επικυρωμένο αυτό απ’ όλους μας, ταλαιπώρησε αρκετές χιλιάδες πτυχιούχους επί αρκετό καιρό και όπως και ο εισηγητής μας, αλλά και όλοι όσοι μίλησαν από την Κοινοβουλευτική Ομάδα του ΠΑΣΟΚ, στηρίζουμε όλες τις διατάξεις εκείνες, που συμβάλλουν στη γρήγορη εξυπηρέτηση των αιτούντων, όπως είναι η καθιέρωση σχετικών προθεσμιών και βεβαίως, με πιο διαφανείς και ορθολογικές διαδικασίες ιδιαίτερα στο νέο ρόλο του νέου αυτού φορέα, αυτόν της ενημέρωσης και της πληροφόρησης, γιατί αυτό είναι ιδιαίτερα σημαντικό. Ωστόσο, η λειτουργία του νέου φορέα θα κριθεί στην πράξη, διότι κατά τη δική μου άποψη, και ο προηγούμενος φορέας και ο νέος στην ίδια λογική στηριζόταν. Το πρόβλημα ήταν η σωστή οργάνωση των λειτουργιών και, βεβαίως, η λειτουργία κάποιων προσώπων που στελέχωναν αυτόν τον οργανισμό.
      Ο ρόλος του νέου προέδρου και του διοικητικού συμβουλίου είναι ιδιαίτερα σημαντικός. Όμως πρέπει να δούμε και κάποια πράγματα. 
      Στο άρθρο 14, κύριε Υπουργέ, βάζετε μια τέταρτη παράγραφο η οποία προσπαθεί να βάλει ασφαλιστική δικλείδα στην παράγραφο 2 του άρθρου 4 σε σχέση με την αναγνώριση πτυχίων με εντατικά τριετή προγράμματα σπουδών, τα οποία με τεκμηριωμένη απόφασή του θα επικυρώνει το Συμβούλιο του ΔΟΑΤΑΠ. Σωστά έχω καταλάβει; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ναι, δίνεται η δυνατότητα δημοσιότητας…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ακριβώς. Εκεί, λοιπόν, σωστά μπαίνει ο κατάλογος των πανεπιστημίων και των τεχνολογικών ιδρυμάτων ανωτάτης εκπαίδευσης εξωτερικού που θα δίνεται σε δημοσιότητα. Και επιτρέψτε μου, εδώ, να τονίσω συμφωνώντας, βέβαια, σε αυτό που βάζετε να μπει χρονοδιάγραμμα υλοποίησης, για τους εξής λόγους, κύριε Υπουργέ. Είσθε εκπαιδευτικός και γνωρίζετε πολύ καλά κάποια πράγματα ιδιαίτερα το γεγονός ότι τώρα, αυτό το διάστημα που μιλάμε, πολλά από τα παιδιά που τελειώνουν τα λύκεια, παράλληλα με τις εξετάσεις εδώ στη χώρα μας κάνουν και τις αιτήσεις τους για πανεπιστήμια του εξωτερικού.
      Είναι λοιπόν πάρα πολύ καλό, θα είναι ιδιαίτερα θετικό και σημαντικό γι’ αυτούς να βγει το συντομότερο δυνατόν αυτός ο πίνακας, αν είναι δυνατόν μέχρι το Μάιο, για να μπορούν να επιλέξουν τα πανεπιστήμια, ώστε να μη χάσουν και αυτά τα παιδιά της χρονιάς αυτής την ευκαιρία ή αν θέλετε και αυτά τα παιδιά που έχουν ένα χρόνο φοιτήσει, αλλά θέλουν να βελτιώσουν το πανεπιστήμιο με βάση και το νέο νομοθετικό πλαίσιο που θα ισχύει πλέον στην Ελλάδα σε σχέση με την αναγνώριση των πτυχίων τους.
      Ένα άλλο στοιχείο που θα ήθελα να σταθώ, κύριε Υπουργέ, και το έθεσε ο κ. Χουρμουζιάδης είναι για το παράβολο αναγνώρισης. Πράγματι το παράβολο αναγνώρισης των πανεπιστημιακών τίτλων από το ΔΙΚΑΤΣΑ και τώρα από το ΔΟΑΤΑΠ είναι ακριβό. Κάτι θα πρέπει να γίνει. Φανταστείτε ανθρώπους μεροκαματιάρηδες που με τόσους κόπους σπούδασαν τα παιδιά τους να θέλουν να δώσουν και αυτό το παράβολο. Βέβαια μια φορά θα γίνει αυτό, αλλά και πάλι θα πρέπει να δώσουμε την πραγματική διάσταση και όχι τραβηγμένα ποσά γιατί κάποιοι δεν μπορούν να ανταποκριθούν και σ’ αυτά. Και συμφωνώντας βέβαια όπως και ο συνάδελφος που εισηγείται το νομοσχέδιο το ψηφίζω.
      ΠΡΟΕΔΡΕΥΩΝ (Ιωάννης Τραγάκης): Η κ. Μπερνιδάκη έχει το λόγο.
      ΕΛΕΥΘΕΡΙΑ ΜΠΕΡΝΙΔΑΚΗ- ΑΛΝΤΟΥΣ: Κυρίες και κύριοι συνάδελφοι, με το υπό συζήτηση νομοσχέδιο επιχειρείται η σύσταση του Οργανισμού Αναγνώρισης Τίτλων Ακαδημαϊκών και Πληροφόρησης και η κατάργηση του ΔΙΚΑΤΣΑ.
      Όλοι γνωρίζουμε ότι τα προβλήματα που αντιμετωπίζουν οι πολίτες στη συναλλαγή τους με το ΔΙΚΑΤΣΑ είναι τόσα πολλά που έχουν κλονίσει την εμπιστοσύνη των πολιτών προς το συγκεκριμένο αυτό φορέα. Όμως σε ειδική έκθεσή του, όπως επεσήμανε ο Συνήγορος του Πολίτη το 2002 μεταξύ άλλων είχαν παρατηρηθεί στο ΔΙΚΑΤΣΑ και τα ακόλουθα. Πρώτον, μεγάλη καθυστέρηση σε όλα τα στάδια της διαδικασίας αναγνώρισης των τίτλων σπουδών που αποκτήθηκαν στην αλλοδαπή και δεύτερον, έλλειψη ενημέρωσης των πολιτών τόσο για τη διαδικασία αναγνώρισης των τίτλων σπουδών από το ΔΙΚΑΤΣΑ όσο και για την εξέλιξη της προσωπικής υπόθεσής τους. 
      Είναι γεγονός ότι αφ’ ενός ο συνδυασμός της διαδικασίας που ακολουθείτο από το ΔΙΚΑΤΣΑ κατά την αναγνώριση τίτλων και αφ΄ ετέρου η ανεπάρκεια της υλικοτεχνικής υποδομής και των μεγάλων ελλείψεων στη στελέχωση με εξειδικευμένο προσωπικό, έχει δημιουργήσει σοβαρά διοικητικά και οργανωτικά προβλήματα τα οποία δεν επέτρεπαν στο κέντρο να ανταποκριθεί με επάρκεια στην αποστολή του.
    Το υπό συζήτηση νομοσχέδιο έχει τους εξής σημαντικούς στόχους: Πρώτον, την αναμόρφωση της αποστολής του κρατικού φορέα αναγνώρισης τίτλου σπουδών, καθώς και του πλαισίου λειτουργίας του, με σκοπό τη δημιουργία μιας διαφανούς, ταχείας και αποτελεσματικής διαδικασίας αναγνώρισης των τίτλων σπουδών.
    Δεύτερον, την αντιμετώπιση του αναμφισβήτητου γεγονότος της κακοδιοίκησης του ΔΙΚΑΤΣΑ. 
    Και τρίτον, την αποκατάσταση του κρατικού φορέα αναγνώρισης των ακαδημαϊκών τίτλων στα μάτια των πολιτών, ως μηχανισμού με σαφείς στόχους και επαρκή υποδομή για την πραγμάτωσή τους. 
    Επίσης οι προϋποθέσεις και τα κριτήρια αναγνώρισης των ακαδημαϊκών τίτλων που τίθενται με το άρθρο 4 και που ακολουθούν τα κοινώς αποδεκτά ευρωπαϊκά κριτήρια, είναι ιδιαίτερα ευκρινή και θεωρώ ότι συμβάλλουν με επιτυχία στην αποφυγή λαθών και παραλείψεων στη διαδικασία αξιολόγησης και αναγνώρισης τίτλων σπουδών. 
    Η αξιολόγηση των τίτλων σπουδών του εξωτερικού θα γίνεται πλέον με αντικειμενικά κριτήρια, έτσι ώστε να αποφεύγονται αφ’ ενός αντιφατικές καταστάσεις, όπως αυτές που γνωρίσαμε στο παρελθόν, σε θέματα αναγνώρισης των τίτλων σπουδών και αφ’ ετέρου τα φαινόμενα διαφθοράς που κατ’ επανάληψη παρουσιάστηκαν με το προηγούμενο σύστημα. 
    Θέλω, όμως, εδώ να σταθώ ιδιαιτέρως στο άρθρο 14, το οποίο κατά την άποψή μου θέτει έναν από τους πιο σημαντικούς σκοπούς του υπό σύσταση οργανισμού: το θέμα της ενημέρωσης. Βάσει του άρθρου 14, ο οργανισμός είναι η αρμόδια κρατική αρχή ενημέρωσης για τα θέματα οργάνωσης και λειτουργίας της τριτοβάθμιας ανώτατης εκπαίδευσης στη χώρα μας και ενημερώνει τους ενδιαφερομένους και τα εκπαιδευτικά ιδρύματα. Αυτό ήταν η μεγάλη πληγή του παρελθόντος. Κανείς ποτέ δεν ήξερε ούτε αν είχε συμπληρώσει το φάκελό του ακόμα. 
    Σύμφωνα με την ειδική έκθεση του Συνηγόρου του Πολίτη, το ΔΙΚΑΤΣΑ αδυνατούσε να παράσχει στους ενδιαφερομένους προφορική ή γραπτή ενημέρωση για την πορεία της υπόθεσής τους. Αδυνατούσε επίσης να τους γνωστοποιήσει τους λόγους της μεγάλης καθυστέρησης στη διεκπεραίωση της υπόθεσής τους και στις περισσότερες περιπτώσεις, όπως είπα, αδυνατούσε ακόμα να ειδοποιηθεί ο ενδιαφερόμενος εάν ο φάκελός του είχε συμπληρωθεί. 
    Το άρθρο 14, με την ενίσχυση του τομέα ενημέρωσης του υπό σύσταση οργανισμού, έρχεται να επιλύσει τα μεγάλα προβλήματα που μέχρι τώρα αντιμετώπιζε το ΔΙΚΑΤΣΑ στον τομέα της επικοινωνίας του με τον πολίτη. 
    Εύχομαι και ελπίζω το άρθρο 14, με την πολιτική βούληση του Υπουργείου Παιδείας, να μη μείνει μόνο γράμμα του νόμου, αλλά να αποτελέσει έναυσμα σωστής ενημέρωσης και πληροφόρησης του κοινού, και ιδιαιτέρως, των ξένων φοιτητών για τις εκπαιδευτικές ευκαιρίες που προσφέρουν τα ακαδημαϊκά ιδρύματα της χώρας μας ή που θα πρέπει να προσφέρουν. 
    Για το λόγο αυτό θεωρώ ότι η στελέχωση και η ενίσχυση του τμήματος ενημέρωσης του υπό σύσταση οργανισμού είναι κεφαλαιώδους σημασίας. Δεν πρέπει ο νέος οργανισμός, ιδιαιτέρως σε θέματα ενημέρωσης, να αναλωθεί σε ζητήματα γραφειοκρατίας και δεν νομίζω να διαφωνεί κανείς ότι η χώρα μας έχει όλα τα εχέγγυα να αποτελέσει κέντρο ακαδημαϊκών σπουδών τόσο για τα Βαλκάνια, όσο και για την ευρύτερη περιοχή της Μεσογείου. Πρέπει να φθάσουμε κάποτε στο σημείο, τα εκπαιδευτικά μας ιδρύματα της τριτοβάθμιας εκπαίδευσης να γίνουν ανταγωνιστικά με αυτά του εξωτερικού, τόσο σε προγράμματα σπουδών, όσο και σε υποδομές. Πρέπει αντί να εξάγουμε φοιτητές και να χάνουμε ανθρώπινο δυναμικό, που συνήθως εγκαθίσταται για εργασία στις χώρες σπουδών στο εξωτερικό, να γίνουν σταδιακά κέντρα εκπαίδευσης και πόλος έλξης φοιτητών από το εξωτερικό. Πολλά χρειάζονται βεβαίως να γίνουν προς αυτήν την κατεύθυνση, όπως η ουσιαστική αξιολόγηση των εκπαιδευτικών ιδρυμάτων. 
    Κυρίες και κύριοι συνάδελφοι, σήμερα που η παιδεία πρέπει να αποτελεί το μεγάλο εθνικό κεφάλαιο της χώρας μας, οι ριζικές αλλαγές στο σύστημα ακαδημαϊκών αναγνωρίσεων που επιδιώκονται με το υπό συζήτηση σχέδιο νόμου, αποδεικνύουν τη σοβαρότητα με την οποία αντιμετωπίζει η κυβέρνηση τα θέματα παιδείας. 
    Ολοκληρώνοντας, σας καλώ να υπερψηφίσετε το νομοσχέδιο, διότι εκτιμώ, ότι αυτό θα καταστήσει δυνατή τη λειτουργία του κρατικού φορέα αναγνώρισης ακαδημαϊκών τίτλων σπουδών κατά τρόπο που να ανταποκρίνεται πραγματικά στην αποστολή του, αλλά και στις προσδοκίες των πολιτών, θεραπεύοντας οριστικά τις παθογένειες του υπό κατάργηση ΔΙΚΑΤΣΑ. 
    Ευχαριστώ. 
    (Χειροκροτήματα από όλες τις πτέρυγες της Βουλής)
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Γείτονας. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είχα καλή τύχη και άλλη φορά να διαδεχθώ στο Βήμα την εκλεκτή συνάδελφο, κ. Μπερνιδάκη. 
    Κατ’ αρχήν, κύριε Πρόεδρε, θέλω να θίξω ένα διαδικαστικό θέμα. Κύριε Υπουργέ, έχω μπροστά μου το κείμενο των νομοτεχνικών βελτιώσεων που έχετε διανείμει, στο οποίο πέρα από το άρθρο 4, που κρατήθηκε χθες, βλέπω δύο βελτιώσεις στα άρθρα 11 και 13. Επειδή αυτά έχουν ψηφιστεί από χθες, θέλω να διευκρινιστεί ότι αυτές  οι αλλαγές έχουν περιληφθεί στα άρθρα αυτά χθες πριν την ψηφοφορία. 
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό ήθελα να δηλωθεί για να μην υπάρξει καμία ασάφεια σε σχέση με τα ψηφισθέντα. 
    Δεύτερη παρατήρηση. Στο άρθρο 18, κύριε Υπουργέ, αναφέρονται οι πόροι του οργανισμού. Διαβάζω: «Κληρονομιές κλπ., πρόσοδοι από διαχείριση περιουσίας, έσοδα από παράβολα και άλλα». 
    Εάν διαβάσετε την έκθεση του Γενικού Λογιστηρίου θα διαπιστώσετε ότι επιχορηγείται ο οργανισμός με κρατική επιχορήγηση. Πιστεύω –και δέστε το με τους νομικούς- ότι πρέπει να περιληφθεί στους πόρους οπωσδήποτε και η κρατική επιχορήγηση, γιατί αλλιώς θα υπάρξουν προβλήματα. Δέστε αυτό το θέμα νομικά. Υπάρχει ζήτημα. Αν διαβάσετε την έκθεση του λογιστηρίου είναι σαφής στο ότι επιβαρύνεται ο κρατικός προϋπολογισμός. 
    Έρχομαι τώρα στο άρθρο 4 και τις διορθώσεις που έκανε, ο κύριος Υπουργός. Οι διορθώσεις απαντούν σε μεγάλο βαθμό και στις προτάσεις που υπέβαλαν οι συνάδελφοι από όλες τις πτέρυγες και ιδιαίτερα στις προτάσεις του ΠΑΣΟΚ και στις δικές μου συγκεκριμένες προτάσεις. Και αναφέρομαι στο σκέλος των τροποποιήσεων που ξεκαθάρισαν ορισμένα ζητήματα. Εγώ χαίρομαι ιδιαίτερα γιατί ξεκαθαρίστηκε το θέμα των εργαστηρίων. Διότι αλλιώς θα υπήρχε εμπλοκή σε όλο αυτό το σύστημα παραπομπής αποφοίτων για συμπληρωματικά μαθήματα και αξιολόγηση με εξετάσεις είτε μέσα από τα πανεπιστήμια και ΤΕΙ είτε από τον οργανισμό. Θεωρώ πολύ σημαντικό το ότι ξεκαθαρίστηκε αυτό το ζήτημα. Ενισχύει τη λειτουργικότητα του νόμου. Όπως επίσης θεωρώ ιδιαίτερα σημαντικό το ότι ξεκαθαρίστηκε και το θέμα της με οποιοδήποτε πρόσφορο τρόπο δημοσιότητας –είχα αναφερθεί χθες- όσον αφορά φυσικά τα ομοταγή ιδρύματα, αλλά ιδιαίτερα και εκείνο το οποίο εγώ είχα επισημάνει και με ενδιέφερε, τα εντατικά τριετή προγράμματα σπουδών. Αυτές τις θεωρώ σημαντικές βελτιώσεις, φυσικά μαζί με την ουσιαστική βελτίωση που ήταν και συλλογική πρόταση του ΠΑΣΟΚ και αφορά την παράγραφο 1 του άρθρου 4. Έτσι ξεκαθαρίζεται ότι δεν μπορεί μέσα από οποιαδήποτε ερμηνεία στην αρχική διατύπωση να επιχειρηθεί τυχόν προσπάθεια αναγνώρισης των κέντρων ελευθέρων σπουδών. 
    Κλείνοντας, κύριε Πρόεδρε, θέλω να πω ότι έγινε όλες τις μέρες μια παραγωγική συζήτηση. Εμείς ως Βουλευτές, αλλά και συνολικά δια του εισηγητού μας, το ΠΑΣΟΚ, αναγνωρίζοντας το πρόβλημα και σεβόμενοι το δικαίωμα των παιδιών για μόρφωση, όπως επίσης και την αγωνία των γονέων, προσπαθήσαμε με συγκεκριμένες προτάσεις, οι περισσότερες από τις οποίες έγιναν αποδεκτές, να συμβάλουμε ουσιαστικά στη βελτίωση του νομοσχεδίου, ώστε να δομήσουμε έναν αξιόπιστο οργανισμό αναγνώρισης ακαδημαϊκών τίτλων. Λειτουργικό και φερέγγυο. Κάτι που έχουμε χρέος απέναντι στην κοινωνία και ιδιαίτερα στους νέους ανθρώπους.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Παντούλας. 
     ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
     Το πρώτο πράγμα που θέλω να τονίσω, κύριε Υπουργέ, αφορά το άρθρο 14. Συμφωνώ με τη διατύπωση όπως έχει γίνει, αλλά νομίζω πως πρέπει να προστεθεί αυτό το οποίο είπατε χθες εδώ μέσα. Ο κατάλογος δηλαδή των νομοταγών πανεπιστημίων και τεχνολογικών ιδρυμάτων ανώτατης εκπαίδευσης του άρθρου 7 παράγραφος 12 και των εντατικών τμημάτων να λαμβάνει δημοσιότητα με κάθε πρόσφορο μέσο. Αλλά ο πρώτος κατάλογος που θα εκδοθεί, με βάση την εμπειρία του ΔΙΚΑΤΣΑ -γιατί έχει πλέον διαμορφωθεί μία κατάσταση- πρέπει να έχει ένα συγκεκριμένο χρονικό όριο. Είπατε χθες το Σεπτέμβριο. Να βάλουμε το Σεπτέμβριο. Από εκεί και πέρα βέβαια, θα βελτιώνεται αυτός ο κατάλογος. Το πρώτο, λοιπόν, πράγμα είναι αυτό που αφορά στο άρθρο 14.
     Στο άρθρο 18 συμφωνώ με την παρατήρηση που έκανε ο κ. Γείτονας, όσον αφορά δηλαδή τους πόρους του νέου οργανισμού. Δεν μπορεί να μην υπάρχει εκεί ως πόρος και η κρατική επιχορήγηση. Αλλά, επίσης, κύριε Υπουργέ, θέλω στο άρθρο 18 να δείτε το ύψος του παράβολου, που απ’ ό,τι φαίνεται στην οικονομική έκθεση έχουμε μία θετική διαφορά μεταξύ εισπράξεων και κόστους της εργασίας. Δηλαδή το παράβολο στοχεύει στο να συνεισφέρουμε στα δημόσια έσοδα;
     Στο άρθρο 19 παράγραφος 7 η διάταξη ως έχει, υπονοεί υποχρεωτικές μετατάξεις. Αλλά έχει απαγορευτεί προ πολλού η υποχρεωτικότητα των μετατάξεων. Επομένως θα πρέπει να ληφθούν υπ’ όψιν οι αιτήσεις των υπαλλήλων για τις υπηρεσίες μετάταξης. Εάν δεν γίνει αυτό, θα εμπλακεί ο οργανισμός σε δικαστικές περιπέτειες και αυτό είναι πάρα πολύ σημαντικό. 
     Το τέταρτο που θέλω να πω έχει να κάνει με το χρόνο έκδοσης των υπουργικών αποφάσεων και των προεδρικών διαταγμάτων. Τώρα είναι στο διηνεκές. Μπορεί να γίνει και μετά από ένα χρόνο, δύο χρόνια, τρία χρόνια, και επομένως να μην λειτουργήσει ο οργανισμός ουσιαστικά. Πρέπει να υπάρξει δέσμευση χρονικού ορίου για την έκδοση των προεδρικών διαταγμάτων και των υπουργικών αποφάσεων.
     Χθες τοποθετήθηκα σε σχέση με τα πανεπιστήμια της Γιουγκοσλαβίας. Γυρίζοντας το μεσημέρι στο γραφείο μου βρήκα ένα ΦΑΞ. Εδώ υπάρχει ένα τηλεγράφημα, τηλεαντιγράφημα λέγεται, της Πρεσβείας της Ελλάδας στο Βελιγράδι, που λέει: 
     «Ισοτιμία τίτλων σπουδών Πανεπιστημίου Κραγκούεβατς Γιουγκοσλαβίας. Παραθέτω κατωτέρω για ενημέρωσή σας ρηματική διακοίνωση του ομοσπονδιακού Υπουργείου Εξωτερικών, με την οποία μας γνωστοποιεί ότι οι τίτλοι σπουδών του πανεπιστημίου σπουδών του Πανεπιστημίου Κραγκούεβατς είναι πλήρως ισότιμοι με αντίστοιχους τίτλους σπουδών των λοιπών πανεπιστημίων της Γιουγκοσλαβίας». 
     Η εν λόγω ρηματική διακοίνωση απεστάλη σε απάντηση σχετικού ερωτήματος που υπέβαλε η Πρεσβεία στο ομοσπονδιακό ΥΠΕΞ της Γιουγκοσλαβίας. Έχουμε εδώ το κείμενο και τη μετάφραση στα ελληνικά, το κείμενο στη σερβοκροατική -τη γλώσσα που χρησιμοποιούν- όπως επίσης και το έγγραφο του Υπουργού Παιδείας. Παρατηρείται, λοιπόν, το οξύμωρο σχήμα το ΔΙΚΑΤΣΑ να θεωρεί αυτήν την ισοτιμία πολύ σωστή για την Πρίστινα, για το Πανεπιστήμιο της Νις και δεν ξέρω για ποια άλλα, αλλά με βάση το ίδιο έγγραφο να απορρίπτει την ισοτιμία για κάποια άλλα πανεπιστήμια.
     Πρέπει να απαλλάξουμε τους νέους απ’ αυτήν την ταλαιπωρία που υφίστανται στο ΔΙΚΑΤΣΑ, κύριε Υπουργέ. Σας καταθέτω αυτά τα έγγραφα να τα μελετήσετε. Κάποιοι γονείς μας παρακολούθησαν χθες και είχαν την ευκαιρία να μου τα στείλουν. Θέλω να τα καταθέσω και για τα Πρακτικά της Βουλής, αλλά να τα πάρετε και εσείς αυτήν τη στιγμή στα χέρια σας. 
     Σας ευχαριστώ πάρα πολύ.
     (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
     Ο συνάδελφος κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, δυο, τρία θα ήθελα να σημειώσω. 
     Στο άρθρο 13 λέει ότι αν το αίτημα της αναγνωρίσεως του τίτλου απορρίπτεται, μπορεί να προσφύγει στο διοικητικό συμβούλιο και στη συνέχεια να απευθυνθεί και σε ειδική επιτροπή επανεξέτασης. 
     Στο άρθρο 14 πληροφορίες μπορεί να λαμβάνονται με έναν καθορισμένο τρόπο. Φοβάμαι ότι υπάρχει κίνδυνος να επαναληφθούν τα νοσηρά φαινόμενα που είχαν παρατηρηθεί και στο παρελθόν. Πρέπει να βρεθεί ένας τρόπος ελεγκτικός, ώστε όλοι οι υπεύθυνοι να μπορούν να κινούνται μέσα στα νόμιμα πλαίσια. Γιατί να μην αναγνωρίζεται, δηλαδή, ο τίτλος σπουδών όταν ο άλλος δικαιούται της αναγνωρίσεως; Αυτό πρέπει να δούμε πώς θα το προλάβουμε. Το να υποχρεώνουμε τους υποψηφίους να καταφεύγουν διαδοχικά από τη μία επιτροπή στην άλλη, αυτό μπορεί να πάρει δεν ξέρω πόσο χρονικό διάστημα, να μην πω πόσα χρόνια. Είναι κάτι που στο παρελθόν είχε δυστυχώς συμβεί κατά κόρον και δεν πρέπει να επαναληφθεί και στο μέλλον.
     Στο άρθρο 15 προσδιορίζεται ο τρόπος εξέτασης και βαθμολόγησης. Θα πρέπει να δούμε όμως τι γίνεται και στις άλλες ανεπτυγμένες ευρωπαϊκές χώρες, στην Αγγλία, στη Γαλλία, στη Γερμανία. Γιατί δεν υπάρχουν εκεί τέτοια φαινόμενα και παρατηρούνται μόνο εδώ στην Ελλάδα; Νομίζω ότι υπάρχουν πάρα πολλά περιθώρια βελτιώσεως.
     Στο άρθρο 18 τα έσοδα είναι από κληρονομιές, από διαχείριση της περιουσίας και από το παράβολο. Δεν υπάρχει, δηλαδή, εδώ καμιά κρατική συμμετοχή. Αν καταλαβαίνω καλά, αυτή η υπηρεσία είναι δημόσια και δεν μπορεί να βασίζεται ούτε στη διαχείριση της περιουσίας, ούτε στο παράβολο. Και εάν θέλετε, υπάρχει και ένας σκανδαλισμός: Αν δεν έχουμε έσοδα, τότε ή θα πρέπει να αυξήσουμε το παράβολο ή να υποχρεώσουμε αυτούς που ζητούν την αναγνώριση του τίτλου να ξαναυποστούν τη δοκιμασία για να μπορέσουμε να έχουμε περισσότερα παράβολα. Δυστυχώς, είναι φαινόμενα που έχουν παρατηρηθεί επανειλημμένα και πρέπει να προφυλαχθούν. 
     Στο άρθρο 19 καταργείται το ΔΙΚΑΤΣΑ αλλά στην ουσία υποκαθίσταται από ένα άλλο όργανο, που θέλω να ελπίζω ότι θα λειτουργήσει και εύχομαι να λειτουργήσει καλύτερα.
     Αυτό που μου έκανε εντύπωση και κυρίως παίρνω το λόγο, κύριε Πρόεδρε, είναι ότι λέει δεν επιτρέπεται η επιβολή σωματικής τιμωρίας σε μαθητές της δευτεροβάθμιας εκπαίδευσης. Δηλαδή στην πρωτοβάθμια επιτρέπεται; Στην τριτοβάθμια επιτρέπεται;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Στην πρωτοβάθμια υπάρχει ρητή διάταξη. Δεν υπήρχε για τη δευτεροβάθμια, είναι προφανές.
     ΑΘΑΝΑΣΙΟΣ ΛΕΒΕΝΤΗΣ: Πρέπει να προσδιορίζουμε διαδοχικά, κύριε Υπουργέ; Γιατί δεν λέμε ότι απαγορεύεται αυστηρώς …
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Αφού ρυθμίζεται, κύριε συνάδελφε, το θέμα για την πρωτοβάθμια. Θα το ξαναρυθμίσουμε; Για τη δευτεροβάθμια υπήρχε κενό.
     ΑΘΑΝΑΣΙΟΣ ΛΕΒΕΝΤΗΣ: Η τριτοβάθμια; 
     Ε, λοιπόν, νομίζω ότι η σωματική τιμωρία απαγορεύεται σε κάθε πτυχή της παιδείας και της κοινωνικής ζωής. Νομίζω ότι αυτό είναι αυτονόητο. Δεν πρέπει να προσδιορίζουμε διαδοχικά. Είναι νομίζω όχι απλώς υπερβολή αλλά μας εκθέτει και διεθνώς. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριε Υφυπουργέ, έχετε το λόγο για τέσσερα λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να κάνω ορισμένες παρατηρήσεις.
     Πρώτον, στο θέμα των επιχορηγήσεων. Από τον κρατικό προϋπολογισμό προβλέπεται για υπαλλήλους, για τη μεταφορά των υπαλλήλων, για τους παρέδρους, για τους νομικούς συμβούλους. Από εκεί και πέρα εάν τα έσοδα δεν επαρκούν θα υπάρξει πρόβλεψη.
     Σε ό,τι αφορά το θέμα «από τη συγκέντρωση των απαραίτητων στοιχείων» των άρθρων 11, που το συζητήσαμε και χθες, δεν μπορούμε να την απαλείψουμε. Άλλωστε το επισημάναμε και χθες, ότι και στον κώδικα διοικητικής διαδικασίας προβλέπεται ρητά ότι η προθεσμία αρχίζει από την κατάθεση της αίτησης στην αρμόδια υπηρεσία και την υποβολή ή συγκέντρωση του συνόλου των απαιτούμενων δικαιολογητικών, πιστοποιητικών ή στοιχείων και δεν μπορούμε να ρυθμίσουμε διαφορετικά απ’ ό,τι ρυθμίζει ο κώδικας διοικητικής διαδικασίας.
     Σε ό,τι αφορά στις μετατάξεις δεν προβλέπουμε υποχρεωτικές μετατάξεις. Ένας οργανισμός διαλύεται, μεταφέρονται στο Υπουργείο Παιδείας οι θέσεις και από εκεί και πέρα το υπηρεσιακό συμβούλιο θα εκτιμήσει, προφανώς, τις αιτήσεις των ενδιαφερομένων, πού θέλουν να πάνε και εκεί θα πάνε.
     Σε ό,τι αφορά στη δημοσιότητα. Δεν μπορούμε να βάλουμε χρονοδιάγραμμα. Άλλωστε πρέπει να σας πω και να το πω δημόσια, ότι εάν κάποιος υποψήφιος θέλει σήμερα να πάρει πληροφορίες, μπορεί μέσα από το διαδίκτυο, από το ΔΙΚΑΤΣΑ να πάρει κάποιες κατευθύνσεις. Θα συγκεκριμενοποιηθούν, θα βελτιωθούν και το Σεπτέμβριο με τη νέα σχολική χρονιά θα είναι στη διάθεση όλων και σε έντυπη μορφή και σε ηλεκτρονική, ούτως ώστε να υπάρχει άνεση και η επιλογή. Βεβαίως, μιλάμε πάντα για τα πανεπιστήμια που έχουν κριθεί τα τμήματά τους εδώ με κάποιες αιτήσεις ενδιαφερομένων.
     Θα προσθέσουμε εκεί στο άρθρο 16 παράγραφος 2 εκεί που λέει «επιστημών υγείας και φυσικής αγωγής», που υπήρχε η παράλειψη. 
     Σε ό,τι αφορά στα θέματα των μετεγγραφών εξωτερικού που ετέθησαν με την τροπολογία του συναδέλφου κ. Καραμπίνα, δεν μπορεί να γίνει δεκτή δεδομένου ότι το 2002 είχε δοθεί μία μεταβατική περίοδος δύο ετών. Και δεν υπάρχει πρόθεση της Κυβέρνησης να ξανανοίξει το θέμα των μετεγγραφών εξωτερικού, έχει κλείσει οριστικά.
      Σε ό,τι αφορά το παράβολο, το ύψος του παραβόλου, δεν ρυθμίζεται στο σχέδιο νόμου. Αυτό παραπέμπεται στην κοινή υπουργική απόφαση και εκεί θα εξεταστεί ποιο μπορεί να είναι το ύψος του, ώστε να είναι εύλογο και λογικό και να μην είναι δυσανάλογο με τις οικονομικές δυνατότητες των αιτούντων.
      Θα ήθελα να πω ότι δεν υπάρχει ανάγκη νομοθετικής ρύθμισης εκκρεμών υποθέσεων. Ρυθμίζονται διαδικαστικά τα θέματα. Πρωταρχική προτεραιότητα του νέου διοικητικού συμβουλίου του νέου ΔΟΑΤΑΠ είναι να κλείσει θετικώς ή αρνητικώς, αλλά οριστικώς τις εκκρεμείς υποθέσεις του παρελθόντος και να επανεξετάσει θέματα και ζητήματα με ειδικούς επιστήμονες σε ό,τι αφορά το ισότιμο των πανεπιστημίων αυτών του εξωτερικού, όπου υπάρχουν εκκρεμή θέματα, ώστε να υπάρχει πλέον μια σαφής και οριστική αντιμετώπιση όλων αυτών των εκκρεμών υποθέσεων.
      Αυτές είναι οι παρατηρήσεις μου. Έχω ολοκληρώσει, κύριε Πρόεδρε και επιφυλάσσομαι για τις τροπολογίες.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ.
      Η κ. Ράπτη έχει το λόγο.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Είμαι υποχρεωμένη να σημειώσω για μίαν ακόμη φορά σε αυτήν την τριήμερη συζήτηση του νομοσχεδίου για το ΔΙΚΑΤΣΑ την απουσία της προσφιλέστατής μας Υπουργού Παιδείας κ. Γιαννάκου, την οποία είδαμε, βεβαίως, να είναι παρούσα κατά τη διάρκεια του κοινοβουλευτικού ελέγχου. Ίσως να έχει πρόσθετη εργασία, να προετοιμαστεί για τη συνεδρίαση της επιτροπής για το Ευρωσύνταγμα, προκειμένου να βρει μία συγκεκριμένη θέση η Κυβέρνηση. Ίσως να είναι το γεγονός ότι δεν αντέχει να βλέπει έργο του προκατόχου κ. Πέτρου Ευθυμίου να γίνεται νόμος με τη δική της Κυβέρνηση. Το προσπερνώ και πηγαίνω επί της ουσίας του νομοσχεδίου.
      Να συμπληρώσω σε αυτά που πολύ εύστοχα παρατήρησαν ο εισηγητής μας και οι συνάδελφοι, μερικά ακόμα σημεία. Πρέπει να δούμε το θέμα των παραρτημάτων λιγάκι με προσοχή, ώστε να είναι σαφές ότι τα παραρτήματα ουσιαστικά λειτουργούν ως διαβιβαστές αιτήσεων και ως πόλοι παροχής πληροφοριών και ενημέρωσης. Ένα ζήτημα είναι αυτό.
      Ένα άλλο θέμα είναι στο άρθρο 17, στο σημείο 2, ότι πρέπει να διασαφηνιστεί αν οι ειδικοί εισηγητές θα έχουν το υπηρεσιακό συμβούλιο των μόνιμων υπαλλήλων του Υπουργείου Παιδείας.
      Από κει και πέρα, υπάρχει το άρθρο 18 και έχει να κάνει με το θέμα της χρηματοδότησης. Εδώ θα θυμίσω στον κύριο Υπουργό ότι εκτός από το ΔΙΚΑΤΣΑ έχουμε και το ΙΤΕ, το ινστιτούτο τεχνολογικής εκπαίδευσης, που περιλαμβάνεται στο νέο οργανισμό. Το ΙΤΕ έχει επιχορήγηση από το Υπουργείο Παιδείας. Δεν αναφέρεται πουθενά μέσα. Νομίζω ότι πρέπει να γίνει αναφορά και να διασαφηνιστεί.
      Επίσης, για τους υπαλλήλους που εργάζονται στο ΙΤΕ, θα πρέπει στην παράγραφο 7 -αν δεν κάνω λάθος- στο άρθρο 19, να ληφθεί υπ’ όψιν ότι οι εργαζόμενοι στο ΙΤΕ είναι διοικητικά σε διεύθυνση της κεντρικής υπηρεσίας του Υπουργείου Παιδείας.
      Ένα τελευταίο ζήτημα είναι το θέμα των μεταβατικών διατάξεων. Στις μεταβατικές διατάξεις βλέπουμε να γίνεται πρόβλεψη για τα διοικητικά, δεν βλέπουμε όμως να γίνεται πρόβλεψη -και θέλω να δούμε πώς μπορούμε να το διασαφηνίσουμε- για τις εκκρεμείς υποθέσεις. Δεν βάζουμε μία τελεία, δεν υψώνουμε έναν τοίχο μέχρι την ημερομηνία που ισχύει ο παλιός νόμος και ανοίγουμε μια καινούργια πόρτα με τον καινούργιο. Κατά συνέπεια υπάρχουν υποθέσεις, οι οποίες βρίσκονται σε εκκρεμότητα. Επίσης σε εκκρεμότητα βρίσκονται και διάφορες υποθέσεις που έχουν να κάνουν με δικαστικές εκκρεμότητες είτε από πολίτες που έχουν προσφύγει εναντίον του ΔΙΚΑΤΣΑ είτε και το αντίστροφο. Αυτά είναι ζητήματα που πρέπει να δούμε.
      Και το τελευταίο που έχει σχέση και με τις μεταβατικές διατάξεις, είναι ότι νομίζω ότι θα πρέπει να επιμείνουμε λίγο στο χρονοδιάγραμμα. Σε αυτό το σημείο επιμένουμε, γιατί είναι κρίσιμο. Γιατί, εάν δεν «δέσουμε» λίγο τα πράγματα χρονικά, κινδυνεύουμε αυτό το νομοσχέδιο πραγματικά να μας οδηγήσει σε χειρότερα αποτελέσματα, παρά σε καλύτερα, πράγμα για το οποίο μοχθούμε σήμερα εδώ νομοθετώντας.
      Έχει πολύ μεγάλη σημασία, για παράδειγμα, το θέμα της πληροφόρησης, που ανέφερε, ο κύριος Υπουργός, ασφαλώς. Υπάρχει η ιστοσελίδα, υπάρχουν κάποιες πληροφορίες. Όμως είναι το κεντρικό, το κομβικό σημείο. Πρέπει σε πολύ μικρό χρονικό διάστημα να εμπλουτιστεί η ιστοσελίδα και πλέον τα παιδιά και οι οικογένειες που κάνουν το σχεδιασμό τους για την επόμενη σχολική χρονιά να ξέρουν πού βαδίζουν. Είναι πάρα πολύ σημαντικό.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κυρία συνάδελφε.
      Κύριε Υφυπουργέ, έχετε να συμπληρώσετε τίποτα;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 14 έως 21 και επί του άρθρου 4 και εισερχόμαστε στην ψήφισή τους ξεχωριστά.
      Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
      ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Κυρίες και κύριοι συνάδελφοι, εισερχόμαστε στη συζήτηση των τροπολογιών.
      Κύριε Υπουργέ, θα κάνετε δεκτή κάποια τροπολογία από τις εμπρόθεσμες;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε, γίνεται δεκτή μία τροπολογία, η τροπολογία με γενικό αριθμό 283 και ειδικό αριθμό 72.
      ΠΡΟΕΔΡΕΥΩΝ (Ιωάννης Τραγάκης): Θέλει κανείς εκ των συναδέλφων να μιλήσει γι’ αυτήν την τροπολογία; Όχι.
      Κηρύσσεται περαιωμένη η συζήτηση επί της τροπολογίας με γενικό αριθμό 283 και ειδικό αριθμό 72.
      Ερωτάται το Σώμα: Γίνεται δεκτή η τροπολογία με γενικό αριθμό 283 και ειδικό αριθμό 72;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 283 και ειδικό αριθμό 72 έγινε δεκτή κατά πλειοψηφία και εντάσσεται ως ίδιον άρθρο στο νομοσχέδιο.
      Έχετε τίποτε άλλο, κύριε Υπουργέ;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Δραγασάκη, έχετε ζητήσει το λόγο επί μιας τροπολογίας σας, που δεν γίνεται δεκτή. Ορίστε, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, έχω καταθέσει, όπως είναι γνωστό, μία τροπολογία, που αφορά τη διενέργεια οικονομικού ελέγχου στις μητροπόλεις και στα εξαρτημένα από αυτές ιδρύματα. Την τροπολογία την κατέθεσα στην επιτροπή εκπρόθεσμα, γι’ αυτό δεν συζητήθηκε. Έχει επανακατατεθεί στην Ολομέλεια εμπρόθεσμα και μπορούμε να τη συζητήσουμε.
      Από τότε που κατατέθηκε η τροπολογία μέχρι σήμερα, το θέμα έχει συζητηθεί και δημόσια αλλά και στο Σώμα, με αφορμή επίκαιρη ερώτηση που είχα καταθέσει στον κ. Ρεγκούζα, με αφορμή επίκαιρη ερώτηση που είχε κατατεθεί από τον κ. Ανδριανόπουλο και απάντησε ο κ. Καλός και σήμερα με αφορμή ερώτηση του τέως Προέδρου του Συνασπισμού, του κ. Κωνσταντόπουλου, που απάντησε η κυρία Υπουργός.
      Θα περιοριστώ σε μια εξαιρετικά λιτή, όσο μπορώ συνοπτική αποσαφήνιση των πραγματικών δεδομένων. Διότι υπήρξε μεγάλη σύγχυση γύρω απ’ το θέμα. Πρώτο, λοιπόν, δεδομένο: ο οικονομικός έλεγχος της εκκλησίας είναι όχι μόνο δικαίωμα, αλλά και υποχρέωση της πολιτείας. Γιατί; Πρώτον, διότι η εκκλησία αποτελεί επιχορηγούμενο από τον κρατικό προϋπολογισμό νομικό πρόσωπο δημοσίου δικαίου. Και δεν είναι δυνατόν, όταν ελέγχεται οικονομικά η Προεδρία της Δημοκρατίας, να τίθεται υπό αμφισβήτηση αν πρέπει να ελέγχονται τα ιδρύματα της εκκλησίας.
    Δεύτερον, ο οικονομικός έλεγχος της εκκλησίας προϋποθέτει πολιτική και όχι διοικητική εντολή. Ο οικονομικός έλεγχος της εκκλησίας δεν προϋποθέτει εντολή εισαγγελέα, όπως λανθασμένα μας είπε εδώ ο κ. Ρεγκούζας. Δεν προϋποθέτει σύμφωνη γνώμη των μητροπολιτών, όπως λανθασμένα μας είπε εδώ ο κ. Καλός. Ούτε βεβαίως προϋποθέτει άδεια του κ. Χριστόδουλου -παρ’ όλο που είδα ότι έκανε επιστολή και ζητάει και εκείνος τώρα πια να γίνει έλεγχος -ούτε απαιτείται προηγούμενη καταγγελία ανώνυμη ή επώνυμη. Ούτε απαιτείται διοικητική εντολή, όπως είπε ο κυριος Πρωθυπουργός λανθασμένα. Το μόνο που απαιτείται είναι κοινή υπουργική απόφαση των Υπουργών Οικονομικών και Παιδείας. Άρα το μόνο που απαιτείται είναι πολιτική εντολή, πολιτική βούληση. Τίποτα άλλο. Όλα τα άλλα είναι τρίπλες, κρυφτούλι γύρω από ένα πρόβλημα. 
    Γιατί απαιτείται τώρα ειδικός διαχειριστικός έλεγχος; Διότι κανονικός έλεγχος έχει να γίνει τριάντα χρόνια. Έχει να γίνει από το 1978. Τα είπε η Υπουργός πριν. Άρα σήμερα για να γίνει ουσιαστικός έλεγχος πρέπει, πρώτον, να προηγηθεί απογραφή της περιουσίας και των μεταβολών που έχουν επέλθει σ’ αυτήν. Δεύτερον, πρέπει να προηγηθεί «πόθεν έσχες» των μητροπολιτών, έλεγχος του «πόθεν έσχες», να ξεχωρίσει η ιδιωτική από τη μη ιδιωτική περιουσία. Τρίτον, πρέπει να οριστεί το αντικείμενο του ελέγχου. Θα ελεγχθούν τριάντα χρόνια; Θα ελεγχθούν δειγματοληπτικά; 
    Γι’ αυτούς τους λόγους και παρ’ όλο που ο έλεγχος μπορεί ενδεχομένως να γίνει και με την υφιστάμενη νομοθεσία υπό μια ευρεία της ερμηνεία, επειδή ενδέχεται να υπάρξουν νομικές περιπλοκές, ακριβώς γι’ αυτό θεωρούμε ότι χρειάζεται η νομοθετική ρύθμιση που προτείνουμε, όπου ορίζουμε το αντικείμενο του ελέγχου με σαφήνεια, μπαίνει χρονοδιάγραμμα κλπ. 
    Τέλος, καταθέτω στη Βουλή ορισμένα έγγραφα. Σε μια προηγούμενη συζήτηση αναφέρθηκε στην Αίθουσα αυτή το όνομα του πρώην γενικού διευθυντή του Υπουργείου Παιδείας, του κ. Κοντογιάννη. Αφέθηκε εντύπωση, όχι από εμένα αλλά από τον Υπουργό τότε, ότι η προσωπική άποψη του κ. Κοντογιάννη, ως υπηρεσιακός παράγων του Υπουργείου Παιδείας, ήταν να μη γίνει έλεγχος. Ο κ. Κοντογιάννης μου έστειλε μια επιστολή, την οποία καταθέτω. Μου έστειλε και άλλα έγγραφα από τα οποία προκύπτει ότι η υπηρεσιακή του άποψη ήταν να γίνει διαχειριστικός έλεγχος. Την άποψη αυτή την υπέβαλε με έγγραφο στον Υπουργό του και δεν είχε την κάλυψη της πολιτικής ηγεσίας. 
    ΜΑΡΙΑ ΔΑΜΑΝΑΚΗ: Ποιον Υπουργό; 
    ΙΩΑΝΝΗΣ ΔΡΑΓΑΣΑΚΗΣ: Το έγγραφο στάλθηκε 24/11/2000 προς τον Υπουργό του και επανήλθε, επειδή δεν πήρε απάντηση, στις 29/02/2001. Δεν θυμάμαι ποιος ήταν Υπουργός. 
    ΠΡΟΕΔΡΕΥΩΝ (Ιωάννης Τραγάκης): Καταθέστε την παρακαλώ. 
    ΙΩΑΝΝΗΣ ΔΡΑΓΑΣΑΚΗΣ: Γενικά υπήρξε μια εσωτερική αλληλογραφία ανάμεσα στην υπηρεσία του Υπουργείου και την πολιτική ηγεσία του Υπουργείου. Η άποψη της υπηρεσίας -και αυτό θέλω να γραφτεί- ήταν ότι πρέπει να γίνει έλεγχος. Δεν υπήρξε η πολιτική κάλυψη για να γίνει. Αυτά για την ιστορία και για να μην υπάρξει λανθασμένη εντύπωση για ένα πρόσωπο το οποίο δεν γνώριζα, τουλάχιστον μέχρι αυτήν τη στιγμή.
    Ευχαριστώ. 
(Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Επομένως οι δικές σας τροπολογίες: η τροπολογία με γενικό αριθμό 272 και ειδικό 62, η τροπολογία με γενικό αριθμό  273 και ειδικό 63, η τροπολογία με γενικό αριθμό 274 και ειδικό 64 και η τροπολογία με γενικό αριθμό 278 και ειδικό 68 δεν γίνονται δεκτές. 
    ΚΩΝΣΤΑΝΤΙΝΟΣ ΡΟΒΛΙΑΣ: Ζήτησα το λόγο, κύριε Πρόεδρε. 
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα μπορούσα να έχω το λόγο; 
    ΠΡΟΕΔΡΕΥΩΝ (Ιωάννης Τραγάκης): Θέλετε να ακούσετε πρώτα τον κ. Ρόβλια που έχει ζητήσει έγκαιρα το λόγο ή θέλετε να μιλήσετε πρώτα εσείς. 
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα τώρα να πάρω το λόγο.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω, σχετικά με την τροπολογία που κατέθεσε ο κ. Δραγασάκης ότι, πρώτον, ο ν. 590/1977 είναι σαφής, προβλέπεται η δυνατότητα με κοινή υπουργική απόφαση των Υπουργών Οικονομικών και Εθνικής Παιδείας και Θρησκευμάτων να διεξαχθεί διαχειριστικός και οικονομικός έλεγχος. Άρα λοιπόν είναι θέμα αυτή η απόφαση να ενεργοποιηθεί και να γίνει. Εμείς δεν έχουμε αντίρρηση να προχωρήσουμε. Η απόφαση του κ. Κοντογιάννη αφορούσε την κυβέρνηση του ΠΑΣΟΚ. Αρνήθηκε ο τότε Υπουργός να προχωρήσει σε διαχειριστικό, οικονομικό έλεγχο.
    Δεύτερον, σε ό,τι αφορά στον έλεγχο του «πόθεν έσχες», πρέπει να σας πω ότι η ίδια η Ιερά Σύνοδος της Εκκλησίας της Ελλάδος το έχει ζητήσει και εμείς το εξετάζουμε σε επόμενη νομοθετική ρύθμιση να το φέρουμε και να το συμπεριλάβουμε, ώστε συνολικά να αντιμετωπιστεί ένα θέμα σύνθετο και με πολλές πτυχές. Δεν νομίζω ότι μπορεί να αντιμετωπιστεί με μια τροπολογία αποσπασματικά. Θα έρθει ειδική νομοθετική ρύθμιση η οποία θα συμπεριλάβει όλα τα ζητήματα του διαχειριστικού οικονομικού ελέγχου της εκκλησίας, του «πόθεν έσχες» και των οικονομικών δηλώσεων των ιεραρχών, σύμφωνα άλλωστε και με την πρόταση της Ιεράς Συνόδου της Εκκλησίας της Ελλάδος. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
    Η τροπολογία με γενικό αριθμό 271 με ειδικό αριθμό 61 του κ. Στρατάκη δεν συζητείται γιατί δεν είναι παρών. 
    Οι τροπολογίες 279 και 280 των κ. Αλιβιζάτου και του κ. Βεργίνη δε συζητούνται γιατί δεν είναι παρόντες. 
    Η τροπολογία 281 του κ. Καραμπίνα συζητήθηκε. 
    Η τροπολογία του κ. Ζαγορίτη έγινε δεκτή. 
    Η τροπολογία του κ. Μάνου ήταν εκπρόθεσμη. Την ανέπτυξε χθες.
    Κύριε Ρόβλια, έχετε το λόγο για δύο λεπτά.
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, χωρίς να διαφωνώ επί του πολιτικού μέρους της τροπολογίας, οφείλω να πω ότι η τροπολογία τίθεται επί λανθασμένης νομικής βάσης. Και θα εξηγήσω το γιατί. 
    Από το άρθρο 98, παράγραφος 1, περίπτωση γ’ του Συντάγματος προκύπτει ότι στον κατασταλτικό έλεγχο του Ελεγκτικού Συνεδρίου υπάγονται όλα τα νομικά πρόσωπα δημοσίου δικαίου που διαχειρίζονται δημόσιο χρήμα. Είναι συνταγματική επιταγή. Δεν χρειαζόμαστε καμία διάταξη νόμου για να ελέγξει το Ελεγκτικό Συνέδριο την εκκλησία, τις μητροπόλεις και τα νομικά πρόσωπα της εκκλησίας, εφόσον αυτά αφ’ ενός είναι νομικά πρόσωπα δημοσίου δικαίου και αφ’ ετέρου μεταξύ των πόρων τους περιλαμβάνεται το δημόσιο χρήμα. Συνεπώς δεν χρειάζεται καμία τροπολογία για τον έλεγχο των οικονομικών της εκκλησίας. 
    Όσον αφορά στον οικονομικό έλεγχο τον οποίο ανέφερε ο κύριος Υπουργός του άρθρου 46 του ν. 590/1977, αυτός είναι ένας εσωτερικός έλεγχος που προβλέπεται από τον ειδικό νόμο της εκκλησίας, τελείως διάφορος του συνταγματικά επιβαλλόμενου ελέγχου του Ελεγκτικού Συνεδρίου. Άρα δεν έχει νόημα να συζητάμε ούτε για νομοθετικές ρυθμίσεις ούτε για υπουργικές αποφάσεις. 
    Κύριε Υπουργέ, μέσω υμών, καλούμε την Κυβέρνηση να ενεργοποιήσει τις διατάξεις του Συντάγματος έτσι ώστε το Ελεγκτικό Συνέδριο να προβεί στον κατασταλτικό έλεγχο των οικονομικών της εκκλησίας, των μητροπόλεων, των ιερών ναών, των μονών και των νομικών προσώπων της Εκκλησίας. Είναι συνταγματική επιταγή και ας μη χάνουμε το χρόνο μας με τροπολογίες και με υπουργικές αποφάσεις. Άμεσα ενεργοποιήστε τις διατάξεις του Συντάγματος, διαφορετικά έχετε μέγιστη πολιτική ευθύνη εν όψει των τελευταίων γεγονότων.
    Ευχαριστώ πολύ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. 
    Έχω την τιμή να ανακοινώσω προς το Σώμα ότι εξήντα ένας Βουλευτές του ΠΑΣΟΚ κατέθεσαν πρόταση νόμου: «Τροποποίηση και Συμπλήρωση του ν. 2737/1999 «Μεταμοσχεύσεις ανθρωπίνων ιστών και οργάνων και άλλες διατάξεις»».
    Παραπέμπεται στην αρμόδια Διαρκή Επιτροπή. 
    Κυρία Δαμανάκη, έχετε το λόγο. 
    ΜΑΡΙΑ ΔΑΜΑΝΑΚΗ: Κύριε Πρόεδρε, η τροπολογία του συναδέλφου, του κ. Δραγασάκη του Συνασπισμού, είναι σημαντική, διότι θέτει μπροστά μας ένα σοβαρό πρόβλημα το οποίο συζητείται τις τελευταίες μέρες και για το οποίο πρέπει να υπάρξει μια λύση. Αυτό νομίζω είναι το μείζον. Και η Κυβέρνηση πρέπει να τοποθετηθεί υπεύθυνα απέναντι στο ευρύ θέμα που αφορά στον έλεγχο των οικονομικών της εκκλησίας.
    Μετά την τελευταία κρίση το θέμα έχει πάρει ευρύτατες διαστάσεις και επομένως δεν μπορούμε να πούμε ότι μπορεί κανείς να κλείσει τα μάτια μπροστά στο πρόβλημα αυτό. Πρέπει να βρεθεί ένας τρόπος ελέγχου. Ασφαλώς να μη δημιουργεί την εντύπωση ότι ακόμα και αν δεν υπάρχουν προβλήματα εμείς πάμε να τα δημιουργήσουμε, ούτε να δημιουργεί την εντύπωση μιας εκ των προτέρων αντιπαράθεσης της πολιτείας με την εκκλησία, αλλά, πάντως, μετά τις τελευταίες εξελίξεις ο έλεγχος είναι επιβεβλημένος. 
    Να αποσαφηνίσουμε λοιπόν τι είδους έλεγχος μπορεί να γίνει. Ο συνάδελφος κ. Ρόβλιας τεκμηρίωσε με πολύ σαφή τρόπο ότι υπάρχει ο συνταγματικός κατασταλτικός έλεγχος -που έχει κατοχυρωθεί συνταγματικά εννοώ- από το Ελεγκτικό Συνέδριο, ο οποίος δεν χρειάζεται απολύτως καμία νομοθετική παρέμβαση. Μπορεί να προχωρήσει.
    Σε αυτό, λοιπόν, θέλουμε την άποψη της Κυβέρνησης. Θα προχωρήσει σε αυτόν τον έλεγχο; Θα ενεργοποιήσει τις σχετικές διατάξεις;
    Και μη μου απαντήσετε, κύριε Υπουργέ, αναφερόμενος στο παρελθόν. Το παρελθόν έχει κριθεί. Σήμερα με βάση και την κρίση να δούμε αν μπορούμε να προχωρήσουμε και πώς θα προχωρήσουμε. Θα προχωρήσει αυτός ο έλεγχος;
    Εμείς, εν πάση περιπτώσει, ως ΠΑΣΟΚ, για να είμαι πολύ σαφής, υποστηρίζουμε ότι ο έλεγχος πρέπει σήμερα να προχωρήσει. Πρέπει να προχωρήσει αυτός ο έλεγχος από το Ελεγκτικό Συνέδριο με βάση τις κατοχυρωμένες από το Σύνταγμα διατάξεις.
    Από εκεί και πέρα υπάρχουν δύο άλλα θέματα τα οποία θέτει με την τροπολογία του ο συνάδελφος κ. Δραγασάκης. 
    Το ένα θέμα είναι το θέμα του «πόθεν έσχες». Αυτό ενδεχομένως χρειάζεται νομοθετική ρύθμιση. 
    Επίσης, υπάρχει το θέμα της καταγραφής της περιουσίας της εκκλησίας και των νομικών προσώπων δημοσίου δικαίου που συναρτώνται με την εκκλησία κλπ. Γι’ αυτό το θέμα της καταγραφής θα μπορούσε κανείς να πει ότι μια και ο κατασταλτικός έλεγχος θα γίνει για πρώτη φορά, θα μπορούσε να συμπεριληφθεί εκεί. Να γίνει δηλαδή με αφορμή την πρώτη εφαρμογή του κατασταλτικού ελέγχου μία πλήρης καταγραφή και των όσων υπάρχουν. Εάν η Κυβέρνηση θεωρεί ότι αυτό το θέμα της καταγραφής μπορεί να ικανοποιηθεί μέσω της διάταξης του Καταστατικού Χάρτη της Εκκλησίας, στην οποία ο κύριος Υπουργός αναφέρθηκε, να προχωρήσουμε έτσι. 
    Άκουσα σήμερα και την Υπουργό, που μιλούσε σε κάποιο μέσο επικοινωνίας, η οποία είπε ότι μπορεί με βάση τον Καταστατικό Χάρτη της Εκκλησίας να ασκηθούν έλεγχοι και ότι το Υπουργείο προτίθεται να προχωρήσει.
    Εν πάση περιπτώσει, δεν μπορεί να συνεχίζεται η εκκρεμότητα αυτή, να συζητούμε όλοι και να μη γίνεται τίποτα.
    Συνοψίζω, κύριε Πρόεδρε, και τελειώνω. Να προχωρήσει ο κατοχυρωμένος από το Σύνταγμα έλεγχος του Ελεγκτικού Συνεδρίου, να δούμε το θέμα της καταγραφής της εκκλησιαστικής περιουσίας με όποιο νομικό περίβλημα θεωρεί το Υπουργείο ότι μπορεί να γίνει και το θέμα του «πόθεν έσχες», το οποίο επίσης εισηγείται ο κ. Δραγασάκης, να δούμε μελλοντικά πώς θα αντιμετωπιστεί.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    Ο κ. Τσαλίδης έχει το λόγο.
    ΦΙΛΙΠΠΟΣ ΤΣΑΛΙΔΗΣ: Σας ευχαριστώ πολύ, κύριε Πρόεδρε.
    Εγώ θα συμφωνήσω με τον κ. Ρόβλια. Δεν μιλάμε ούτε για προληπτικό έλεγχο ούτε για κατασταλτικό έλεγχο. Μιλάμε για έναν έλεγχο, μια που η εκκλησία είναι νομικό πρόσωπο δημοσίου δικαίου. Υπάρχει σχετική νομοθεσία. Και μπορεί το Υπουργείο Οικονομίας και Οικονομικών να προβεί σε αυτόν τον έλεγχο από εντεταλμένα όργανα που είναι για τα νομικά πρόσωπα δημοσίου δικαίου.
    Συνεπώς δεν πιστεύω ότι πρέπει να το συζητήσουμε άλλο. Άλλωστε, όπως είπε και ο κύριος Υπουργός, ο έλεγχος αυτός θα γίνει. Αυτή είναι η πολιτική βούληση της Κυβέρνησης.
    Θα ήθελα τελειώνοντας, κύριε Πρόεδρε, να ευχαριστήσω όλες τις πτέρυγες της Βουλής για τη συμβολή τους στο να γίνει αυτό το πολύ καλό νομοσχέδιο άρτιο. Και να ευχαριστήσω και την πολιτική ηγεσία του Υπουργείου Παιδείας.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Ιωάννης Τραγάκης): Όχι, κύριε Καραμπίνα. Γιατί; Αφού τοποθετήθηκε στην τροπολογία σας…
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τοποθετήθηκε, αλλά η απάντηση δεν ικανοποιεί.
    ΠΡΟΕΔΡΕΥΩΝ (Ιωάννης Τραγάκης): Η τροπολογία απορρίφθηκε.
    Εν πάση περιπτώσει, έχετε το λόγο για ένα λεπτό.
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Υπουργέ, η απάντηση, την οποία μας δώσατε, είναι καθαρώς θεωρητική. Επειδή ο ν. 3027/2002 με το ΦΕΚ 152/28.6.2002 καταργεί τις μετεγγραφές από το 2004, θεωρείτε ότι υπάρχει και μεταβατική διάταξη στο νόμο. Δεν υπάρχει μεταβατική διάταξη μέσα στο νόμο, ιδιαίτερα για τους φοιτητές εκείνους οι οποίοι ενώ είχαν λάβει μέρος στις εξετάσεις, που διενεργήθηκαν από την ΚΕΕΜΕ κατά τα δύο προηγούμενα ακαδημαϊκά έτη, δεν είχαν μετεγγραφεί στα ελληνικά πανεπιστήμια λόγω του ότι δεν είχαν συγκεντρώσει στις σχετικές εξετάσεις την απαιτούμενη από το νόμο συνολική και αναλυτική βαθμολογική βάση. Η έλλειψη αυτή αντίκειται στη συνταγματική αρχή της δικαιολογημένης εμπιστοσύνης, δεδομένου ότι οι φοιτητές αυτοί είχαν νόμιμη προσδοκία να συμμετάσχουν πάλι στις εξετάσεις.
    Θεωρώ, λοιπόν, ότι τα όσα μας είπατε δεν απαντούν στο νομικό σκέλος της υπόθεσης. Απλώς είναι μία θεωρητική απάντηση.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    ΙΩΑΝΝΗΣ ΔΡΑΓΑΣΑΚΗΣ: Μία φράση, κύριε Πρόεδρε, διευκρινιστικά.
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Δραγασάκη, έχετε το λόγο.
    ΙΩΑΝΝΗΣ ΔΡΑΓΑΣΑΚΗΣ: Κατ’ αρχήν εγώ ευχαριστώ όλους τους συναδέλφους που τοποθετήθηκαν στην τροπολογία που κατέθεσα.
    Συμφωνώ με τον κ. Ρόβλια σε αυτά που είπε. Είναι, όμως, η μία πλευρά του νομίσματος. Δηλαδή δεν είναι τυχαίο -και δεν πρέπει να το θέτει τόσο απαξιωτικά- ότι ο 790/1977 ρητά αναφέρει την ανάγκη και ελέγχου από το Υπουργείο Οικονομικών. Άλλο το Ελεγκτικό Συνέδριο, άλλο οι άλλες πτυχές του ελέγχου.
    Αυτό ήθελα να προσθέσω.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα επτά επισκέπτες από τη Νομαρχιακή Επιτροπή Θεσσαλονίκης.
    Η Βουλής τους καλωσορίζει.
    (Χειροκροτήματα από όλες τις πτέρυγες της Βουλής)
     Κυρίες και κύριοι συνάδελφοι, εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό ομοφώνως.
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.12’ λύεται η συνεδρίαση για αύριο ημέρα Παρασκευή 11 Μαρτίου 2005 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 48/27.1.2005 επερώτησης Βουλευτών του ΠΑΣΟΚ προς τους Υπουργούς Απασχόλησης και Κοινωνικής Προστασίας και Εθνικής Παιδείας και Θρησκευμάτων, σχετικά με τη σύνδεση της εκπαίδευσης και της επαγγελματικής κατάρτισης με την απασχόληση, σύμφωνα με την ημερήσια διάταξη
     
     Η ΠΡΟΕΔΡΟΣ                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 10-3-05		ΣΕΛ.-3-

-

