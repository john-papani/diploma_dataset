Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  fΔ'

Τετάρτη 10 Μαρτίου 1999

 

 

Αθήνα, σήμερα στις 10 Μαρτίου 1999, ημέρα Τετάρτη και ώρα 18.36' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 9-3-99 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Γ' συνεδριάσεώς του, της 9ης Μαρτίου 1999 σε ό,τι αφορά την ψήφιση στο σύνολο του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα".) 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Αττικής, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Λάρισας, Διεύθυνση Τεχνικών Υπηρεσιών ζητεί χρηματοδότηση για την αποκατάσταση των ζημιών από τις πρόσφατες θεομηνίες στις παραλίες του Νομού Λάρισας. 

2) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Δήμος Πύργου Ηλείας ζητεί την αναστολή της παρακράτησης από το Ταμείο Παρακαταθηκών και Δανείων του ποσού της τακτικής οικονομικής ενίσχυσης για οφειλές της "Αλφειός" της κοινότητας Σαλμώνης που συνενώθηκε με το Δήμο Πύργου. 

3) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Πανελλήνια 'Ενωση Προσωπικού Λιμενικού Σώματος ζητεί την ικανοποίηση των εργασιακών οικονομικών αιτημάτων των μελών της. 

4) Οι Βουλευτές κύριοι ΣΤΕΛΛΑ ΑΛΦΙΕΡΗ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία ο Σύλλογος Γονέων και Κηδεμόνων του Ιδιωτικού Ναυτικού Λυκείου Μηχανικών Εμπορικού Ναυτικού Ερμούπολης Σύρου ζητεί την κατάργηση των διατάξεων σχετικά με την απόκτηση διπλώματος του Β' Μηχανικού στο ΕΝ. 

5) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κηρέως Εύβοιας ζητεί τη συνέχιση της ειδικής επιδότησης του ΟΑΕΔ για τους άνεργους των πρώην Μεταλλευτικών Επιχειρήσεων. 

6) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κηρέως Εύβοιας ζητεί τη χρηματοδότηση από τον ΟΑΕΔ της σύνταξης ενός ΤΑΠ και τη λειτουργία σχολών του ΟΑΕΔ. 

7) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία φοιτητές της κατεύθυνσης Εθνολογίας του Τμήματος Ιστορίας και Εθνολογίας του ΔΠΘ ζητούν να προωθηθεί η εγκεκριμένη από τη Σύγκλητο δημιουργία ανεξάρτητου Τμήματος Ανθρωπολογίας. 

8) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο κ. Μπομπότας Δρόσος, καθηγητής Φυσικής Αγωγής - 'Εφεδρος Λοχαγός, υποβάλλει προτάσεις για την απορρόφηση των εκπαιδευτικών από την επετηρίδα με βάση την προϋπηρεσία. 

9) Οι Βουλευτές κύριοι ΡΟΔΟΥΛΑ ΖΗΣΗ, ΠΑΝΑΓΙΩΤΗΣ ΚΡΗΤΙΚΟΣ και ΓΕΩΡΓΙΟΣ ΑΔΑΜΟΠΟΥΛΟΣ κατέθεσαν αναφορά με την οποία η 'Ενωση Αγροτικών Συνεταιρισμών Πηλίου και Βορείων Σποράδων ζητεί την καταβολή αποζημιώσεων στους μηλοπαραγωγούς Πηλίου που έχουν υποστεί ζημιές από τη χαλαζόπτωση τους μηνός Σεπτεμβρίου του 1998. 

10) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Αγροτικών Συνεταιρισμών Πηλίου και Βορείων Σποράδων ζητεί την καταβολή αποζημιώσεων στους μηλοπαραγωγούς Πηλίου που έχουν υποστεί ζημιές από τη χαλαζόπτωση τους μηνός Σεπτεμβρίου του 1998. 

11) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το Διοικητικό Συμβούλιο του ΟΛΘ ζητεί την ικανοποίηση των εργασιακών αιτημάτων των εργαζομένων στον ΟΛΘ. 

12) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Σύλλογος Επαγγελματιών Τουριστικού Τομέα Αγίου Κηρύκου Ικαρίας ζητεί τη λήψη μέτρων για τη στήριξη και αναβάθμιση της νήσου Ικαρίας. 

13) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ζητεί την άμεση τοποθέτηση νηπιαγωγού στο βρεφονηπιακό σταθμό Τσοτιλίου Κοζάνης. 

14) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί να δοθεί παράταση για την αναδιάρθρωση καλλιεργειών στο Νομό Μεσσηνίας. 

15) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η 'Ενωση Προσωπικού Αυτοκινήτων Σάμου ζητεί την αύξηση των αποδοχών των οδηγών φορτηγών αυτοκινήτων ΚΤΕΛ που εργάζονται στα νησιά και στις επαρχίες. 

16) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Επαγγελματικός Σύλλογος Μυτιληναίων ζητεί τον έλεγχο και την πάταξη του παραεμπορίου στην περιοχή του. 

17) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Εμπορικός Σύλλογος Σάμου διαμαρτύρεται για τις συνεχείς διακοπές ηλεκτρικού ρεύματος που παρουσιάζονται στη νήσο Σάμο. 

18) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία η κυρία Τ. Ρούσσου, κάτοικος Πολυγύρου Χαλκιδικής ζητεί να της χορηγηθεί σύνταξη ως αγωνίστρια της εθνικής αντίστασης. 

19) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμαρχος Νότιας Ρόδου ζητεί να του χορηγηθεί όχημα πολλαπλών χρήσεων για τις ανάγκες της περιοχής του. 

20) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί τη χρηματοδότηση της βελτίωσης και επισκευής αθλητικών χώρων του Νομού Μεσσηνίας. 

21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Φυσιολατρικός - Εξωραϊστικός Σύλλογος Τουρλίδας και Νησί Τουρλίδας Μεσολογγίου "Η ΠΕΛΑΔΑ" ζητεί την επανεξέταση και την έρευνα της δημοπράτησης της ειδικής περιβαλλοντικής - διαχειριστικής μελέτης για την ίδρυση οικισμών στην Τουρλίδα και Νησί Τουρλίδας. 

22) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Ιατρικός Σύλλογος Επαρχίας Καλύμνου ζητεί την πρόσληψη του αναγκαίου ιατρικού προσωπικού στο υποκατάστημα του ΙΚΑ Καλύμνου. 

23) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Σύλλογος Επαγγελματιών Τουριστικού Τομέα Αγίου Κηρύκου ζητεί οικονομική ενίσχυση για να γίνουν υπόστεγα στο λιμάνι Αγίου Κηρύκου Ικαρίας, να απομακρυνθούν αδρανή υλικά από τους κεντρικούς και τους δρόμους της περιφέρειας του νησιού. 

24) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου ζητεί για τους κατοίκους των νησιών που είναι κάτω από τους 3000 να τύχουν του ευεργετήματος του αφορολόγητου των 3.000.000 δρχ. 

25) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Νότιας Ρόδου Δωδεκανήσου ενίσταται στην εγκατάσταση ενός νέου σταθμού ΔΕΗ στη θέση Πάνω Γιαλός του Δημοτικού Διαμερίσματος Κατταβιάς του Νομού. 

26) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος 'Αρνης Καρδίτσας ζητεί να προμηθευθεί ένα αυτοκίνητο αποκομιδής απορριμμάτων και έναν εκσκαφέα. 

27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εργατοϋπαλληλικού Προσωπικού "ΒΙΣ ΒΟΛΟΥ" ζητεί να ικανοποιηθούν τα εργασιακά αιτήματα των μελών του. 

28) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία τα Μαθητικά Συμβούλια Σχολείων του Δήμου Μυτιλήνης διαμαρτύρονται για την απόπειρα απομάκρυνσης μέρους του εργαστηριακού εξοπλισμού των σχολείων. 

29) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Αττικής επισημαίνει τα σημαντικά ζητήματα της περιοχής της Δυτικής Αττικής που θα αποτελούν μέρος του προγράμματος του 3ου ΚΠΣ 2000 - 2006. 

30) Οι Βουλευτές κύριοι ΠΑΡΘΕΝΑ ΦΟΥΝΤΟΥΚΙΔΟΥ, ΠΑΝΑΓΙΩΤΗΣ ΚΡΗΤΙΚΟΣ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία η Πανελλήνια 'Ενωση Θεολόγων ζητεί εκ μέρους πολλών ανησυχούντων Ελλήνων Πολιτών τη νομοθετική κατοχύρωση της απαλλαγής από την υποχρέωση της παραλαβής της ηλεκτρονικής ταυτότητας με τον ενιαίο κωδικό Αριθμού Μητρώου για λόγους συνείδησης. 

31) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εργατοϋπαλληλικού Προσωπικού "ΒΙΣ ΒΟΛΟΥ" ζητεί την ικανοποίηση των εργασιακών αιτημάτων των μελών του. 

32) Οι Βουλευτές κύριοι ΡΟΔΟΥΛΑ ΖΗΣΗ, ΑΘΑΝΑΣΙΟΣ ΝΑΚΟΣ, ΑΛΕΞΑΝΔΡΟΣ ΒΟΥΛΓΑΡΗΣ, ΓΕΩΡΓΙΟΣ ΣΟΥΡΛΑΣ, ΝΙΚΟΛΑΟΣ ΓΚΑΝΤΖΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Δήμος Βόλου Μαγνησίας ζητεί την οικονομική ενίσχυση για την ίδρυση παιδικού σταθμού στο Βόλο. 

33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Γενικό Νομαρχιακό Νοσοκομείο Αγρινίου διαμαρτύρεται για τη μείωση στην πίστωση, που αφορά στις εφημερίες των ιατρών. 

34) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Εκτάκτων Καθηγητών ΤΕΙ Μεσολογγίου ζητεί να συμπεριληφθούν τα μέλη του σε ορισμένες διατάξεις για το εργασιακό καθεστώς των καθηγητών της δευτεροβάθμιας εκπαίδευσης. 

35) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορές με τις οποίες οι γονείς των παιδιών που φιλοξενεί ο Βρεφονηπιακός Σταθμός του Οργανισμού Εργατικής Εστίας Μεσολογγίου ζητούν να λειτουργεί ο Βρεφονηπιακός Σταθμός περισσότερους μήνες το χρόνο. 

36) Οι Βουλευτές κύριοι ΓΕΩΡΓΙΟΣ ΚΑΤΣΙΜΠΑΡΔΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Αγροτικός Σύλλογος Νεοχωρακίου Αιτωλ/νίας ζητεί οι επαγγελματίες λιανοπωλητές Λαϊκών Αγορών να τηρούν την υποχρέωση αναφοράς της χώρας προέλευσης των προϊόντων τους. 

37) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία οι εργαζόμενοι στη μονάδα ΔΕΗ Αλιβερίου ζητούν την ανάκληση της απόφασης για τη μείωση των οργανικών θέσεων των οδηγών που απασχολούνται στη μονάδα μεταλλικών κατασκευών. 

38) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία η Κοινότητα Λιχάδας Βόρειας Εύβοιας ζητεί να λειτουργήσει αστυνομικό τμήμα στην περιοχή της. 

39) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία τα Τοπικά Συμβούλια των Δημοτικών Διαμερισμάτων του Δήμου Αριστομένη ζητούν την ομαλή λειτουργία του Ταχυδρομικού Γραφείου στην περιοχή τους. 

40) Ο Βουλευτής Πέλλας κ. ΘΕΟΔΩΡΟΣ ΓΕΩΡΓΙΑΔΗΣ κατέθεσε αναφορά με την οποία η Νομαρχιακή Αυτοδιοίκηση Πέλλας ζητεί την παραχώρηση χρήσης του Δημοσίου Κτήματος για τη δημιουργία χιονοδρομικού κέντρου. 

B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2881/6.10.98 ερώτηση δόθηκε με το υπ'αριθμ. 9007/11/1-α/29.10.98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της 2881/6.10.1998 ερώτησης, που κατέθεσε ο Βουλευτής κ. Λ. Παπαγεωργόπουλος, σας γνωρίζουμε ότι ήδη παραδόθηκε από 15.7.1998 στην Αστυνομική Διεύθυνση Εύβοιας το επιβατικό αυτοκίνητο, το οποίο δώρησε η Α.Ε. Τσιμέντα Χαλκίδος. 

Σε ό,τι αφορά τη δωρεά του αυτοκινήτου από τη Νομαρχιακή Αυτοδιοίκηση Εύβοιας, η ίδια πληροφόρησε στην Αστυνομική Διεύθυνση ότι θα πραγματοποιηθεί όταν ολοκληρωθεί η διαδικασία απόκτησής του από τον Ο.Δ.Δ.Υ. 

Τέλος σας πληροφορούμε ότι οι ανωτέρω δωρεές έγιναν αποδεκτές από το Υπουργείο μας σύμφωνα με την ισχύουσα διαδικασία. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

2. Στην με αριθμό 2138/10.9.98 ερώτηση δόθηκε με το υπ'αριθμ. 4000/4/94/29.10.98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της 2138/10.9.98 ερώτησης, που κατέθεσε η Βουλευτής κ. Σ. Αλφιέρη, σας γνωρίζουμε ότι όλες οι υποθέσεις που αφορούν αλλοδαπούς εξετάζονται από τις αρμόδιες Υπηρεσίες μας, σύμφωνα με την ισχύουσα νομοθεσία και τις εντολές και οδηγίες που τους έχουν δοθεί, με σεβασμό στην ανθρώπινη αξιοπρέπεια και γνώμονα την προστασία των ατομικών δικαιωμάτων και ελευθεριών. 

Σε βάρος του αναφερόμενου αλλοδαπού έχει εκδοθεί δικαστική απόφαση απέλασής του από τη χώρα, την οποία η Αστυνομία έχει υποχρέωση να εκτελέσει, αφού από την ισχύουσα νομοθεσία δεν παρέχεται σε αυτή η ευχέρεια για επιλεκτιή μεταχείριση των ατόμων και διακριτική εφαρμογή των νόμων. 

Η Υπάτη Αρμοστεία του Ο.Η.Ε. για τους πρόσφυγες είχε ζητήσει από την Υπηρεσία μας την αναστολή της απέλασης μέχρι να εξεαστεί αίτηση του αλλοδαπού στο Συμβούλιο Πλημμελειοδικών Πειραιά για αντικτάστση των όρων του 796/1997 Βουλεύματος του Συμβουλίου αυτού, με το οποίο διατάχθη η απέλασή του. 

Επίσης, την 24.4.1998 είχε υποβληθεί αίτημα από την Ευρωπαϊκή Επιτροπή Ανθρωπίνων Δικαιωμάτων για προσωριν αναστολή της εκτέλεσης της απόφασης μέχρι να εξεταστεί η υπόθεση. Το αίτημα αυτό ανακάλεσε η ίδια επιτροπή την 10.7.98. 

Η ανωτέρω αναφερόμενη αίτηση το αλλοδαπού, με το 472/1998 Βούλευμα του Συμβουλίου Πλημμελειοδικών Πειραιά, απερρίφθη. 

Από την αρμόδια Υπηρεσία μας, εκδηλώθηκαν άμεσα όλες οι προβλεπόμενες, για την εκτέλεση της απόφασης, ενέργειες, όμως ο αναφερόμενος αλλοδαπός δεν επιθυμεί την απέλασή του στη χώρα του, ισχυριζόμενος ότι διώκεται σε αυτή για πολιτικούς λόγους. Επισημαίνεται, ότι από την INTERPOL έγινε γνωστό ότι δεν υφίσταται αίτημα έκδοσής του από τις αρχές της χώρας του. 

Θέμα υπαγωγής σε καθεστώς άδειας παραμονής υπό ανοχή του εν λόγω αλλοδαπού δεν υφίσταται, καθόσον τούτο δεν προβλέπεται από την ισχύουσα νομοθεσία. 

Κατόπιν των ανωτέρω, αυτός κρατείται προκειμένου να εκτελεστεί η δικαστική απόφαση απέλασής του, όταν τούτο καταστεί εφικτό. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

3. Στις με αριθμό 2451 έως 2460, 1729 έως 1748, έως 1882 έως 1897, 2053 έως 2062, 2140 έως 2192, 2232 έως 2241, 2555 έως 2564, 2636 έως 2645 και 2791 έως 2810/98 ερωτήσεις δόθηκε με το υπ'αριθμ. 31/30.10.98 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση των ανωτέρω ερωτήσεων του Βουλευτή κ. Π. Σκανδαλάκη, σας γνωστοποιούμε, στο πλαίσιο της αρμοδιότητάς μας τα εξής: 

Σύμφωνα με τα στοιχεία που βρίσκονται καταχωρημένα στο αρχείο του Υπουργείου Τύπου και Μ.Μ.Ε, Ομογενιακά Μέσα Μαζικής Ενημέρωσης υπάρχουν και λειτουρογύν στις κάτωθι, αλφαβητικά αναφερόμενες, χώρες: Αγγλία, Αίγυπτος, Αιθιοπιία, Αλβανία, Αργεντική, Αυστραλία, Αυστρία, Βέλγιο, Βενεζουέλα, Βραζιλία, Γαλλία, Γερμανία, Γεωργία, Ελβετία, Ζιμπάμπουε, ΗΠΑ, Ισπανία, Ιταλία, Καναδάς, Κύπρος, Λιθουανία, Νέα Ζηλανδία, Νορβηγια, Νότια Αφρική, Ολλανδία, Ουγγαρία, Ουκρανία, Ουρουγουάκη, Παναμάς, Ρουμανία, Ρωσία, Σουηδία, Τουρκία και Χιλή. 

'Ολα αυτά τα στοιχεία περιλαμβάνονται κατά τρόπο ενδελεχή και συστηματικό στην εκδοθείσα, για πρώτη φορά το 1996 από το Υπουργείο Τύπου και ΜΜΕ, επετηρίδα του Ομογενειακού Τύπου, η οποία και επισυνάπτεται. 

Σημειώνεται επίσης, ότι η αρμόδια Διεύθυνση του Υπουργείου μας συγκεντρώνει, αυτήν την περίοδο, νέα επίκαιρα στοιχεία για την, σε σύντομο χρόνο, επανέκδοσή της. 'Αμα τη εκδόσει της, θα σας αποσταλεί αντίτυπο και της νέας επετηρίδας. 

Ο Υπουργός 

ΔΗΜΗΤΡΗΣ ΡΕΠΠΑΣ" 

4. Στις με αριθμό 1101/12.8.98, 759/48/5.8.98, 2907/ 140/ 6.10.98, 3092/20.10.98 ερωτήσεις δόθηκε με το υπ'αριθμ. 84/189/186/203/27.10.98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση των ερωτήσεων 1101/12.8.98, 759/48/5.8.98, που κατέθεσαν οι Βουλευτές κύριοι Ε. Μπασιάκος και Σ. Τσιτουρίδης και 2907/140/6.10.98 που κατέθεσε στη Βουλή ο Βουλευτής κ. Λ. Κουρής και 3092/20.10.98 που κατέθεσε στη Βουλή ο Βουλευτής κ. Γ. Καρατζαφέρης, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας, σύμφωνα με τα στοιχεία της ΕΥΔΑΠ, και της Υπηρεσίας Αποκατάστασης Σεισμοπλήκτων του ΥΠΕΧΩΔΕ τα εξής: 

1. Αμέσως μετά τις πυρκαγιές του καλοκαιριού πραγματοποιήθηκαν συσκέψεις μεταξύ ηγεσίας των Υπουργείων ΥΠΕΧΩΔΕ-Γεωργίας και διαφόρων υπρηεσιακών παραγόντων των εμπλεκομένων φορέων, ώστε να καθοριστεί το πλαίσιο παρέμβασης ενός εκάστου φορέα και το αντίστοιχο χρονοδιάγραμμα. 

Στην ΕΥΔΑΠ ανετέθη να μελετήσει και να κατασκευάσει τα απαραίτητα έργα ανάσχεσης των πλημμυρικών φαινομένων, με στόχο τη μείωση της επικινδυνότητας των πλημμυρικών παροχών. 

Σύμφωνα με το χρονοδιάγραμμα η ΕΥΔΑΠ δεσμεύθηκε μέχρι τέλους Σεπτεμβρίου να ολοκληρώσει τη διαδικασία για την ανάθεση των έργων, με την εφαρμογή των πλέον συνοπτικών διαδικασιών, όπως αυτές προβλέπονται από τις Κείμενες Διατάξεις. Η εγκατάσταση των εργολάβων συμφωνήθηκε να γίνει μέσα στο πρώτο δεκαήμερο του Οκτωβρίου. 

2. Πράγματι έγινε σύσταση πέντε (5) εργολαβιών για την κατασκευή των απαραίτητων αντιπλημμυρικών έργων και αφορούν κυρίως την κατασκευή φραγμάτων ανάσχεσης σε διάφορες θέσεις των καμμένων περιοχών. 

Οι εργολαβίες το αντικείμενο τους και η δαπάνη τους, σύμφωνα με τις υπογραφείσες συμβάσεις είναι: 

- Εργολαβία . ΑΡ -375 "Κατασκευή επειγόντων έργων αντιπλημμυρικής προστασίας λόγω των πυρκαγιών Ιουλίου-Αυγούστου 1998: Εργα στην περιοχή Ανατολικής Αττικής1" προϋπολογισμός δαπάνης . 501.547.200 δρχ. 

- Εργολαβία ΑΡ -376 "Κατασκευή επειγόντων έργων αντιπλημμυρικής προστασίας λόγω των πυρκαγιών Ιουλίου - Αυγούστου 1998. Εργα στην περιοχή Ανατολικής Αττικής 2" προϋπολογισμός δαπάνης: 495.576.400 δρχ. 

- Εργολαβία: ΑΡ -377 "Κατασκευή επειγόντων έργων αντιπλημμυρικής προστασίας λόγω των πυρκαγιών Ιουλίου - Αυγούστου 1998: Εργα στην περιοχή Ραπεντώσας", προϋπολογισμός δαπάνης 524.344.800 δρχ. 

- Εργολαβία: ΑΡ -378 "Κατασκευή επειγόντων έργων αντιπλημμυρικής προστασίας λόγω των πυρκαγιών Ιουλίου - Αυγούστου 1998. Εργα στην περιοχή Ραφήνας και Αυλώνας", προϋπολογισμός δαπάνης: 467.350.800 δρχ. 

- Εργολαβία :ΑΡ -379 "Κατασκευή επειγόντων έργων αντιπλημμυρικής προστασίας λόγω των πυρκαγιών Ιουλίου - Αυγούστου 1998: Εργα στην περιοχή Ρ.Χαλανδρίου-Υμηττού και Σεληνίων Σαλαμίνας" προϋπολογισμός δαπάνης: 524.344.800 δρχ. 

Στις 7-10-1989 υπογράφησαν από τους Αναδόχους οι Εργολαβικές Συμβάσεις με χρονικό ορίζοντα τριών (3) μηνών και η έναρξη των εργασιών έγινε στις 12-10-98. 

Επίσης πληροφορούμε τους κυρίους Βουλευτές ότι παράλληλα με τα παραπάνω αντιπλημμυρικά έργα βρίσκεται σε εξέλιξη η Εργολαβία ΑΡ-367 που αφορά τον καθαρισμό ρεμάτων και χειμμάρων στο Λεκανοπέδιο της Αττικής με προϋπολογισμό δαπάνης: 250.508.985 δρχ. 

3. Από τα ανωτέρω, διαπιστώνεται μικρή απόκλιση (5 ημέρες) σε σχέση με το χρονοδιάγραμμα της αρχικής εκτίμησης. 

'Οπως πρέπει να σημειωθεί ότι υπήρξε μεγάλη καθυστέρηση και αβεβαιότητα στη χορήγηση των πρωτογενών στοιχείων (αεροφωτογράφηση-χαρτογράφηση) από τοςυ αρμόδιους φορείς για αυτό η ΕΥΔΑΠ αναγκάστηκε να αναλάβει με δική της δαπάνη και το έργο αυτό. 

4. Τέλος σε ότι αφορά τις περιπτώσεις παρανόμων συνδέσεων αυθαίρετων κτισμάτων που βρίσκονται σε δασικές περιοχές, με το δίκτυο ύδρευσης της Εταιρείας μας, η ΕΥΔΑΠ ουδέποτε έδωσε νερό σε αυθαίρετα κτίσματα στο παρελθόν και ούτε προτίθεται να δώσει στο μέλλον. Οποιαδήποτε σύνδεση ύδρευσης με αυθαίρετα δεν παρέχεται από την ΕΥΔΑΠ, αλλά από άλλους τοπικούς φορείς. 

5. Για την επισκευή ή την ανοικοδόμηση κτιρίων που έπαθαν ζημιές από τις πυρκαγιές του 1998, σε πειροχές των Νομαρχιακών Αυτοδιοικήσεων Αθηνών, Ανατολικής Αττικής και Πειραιά, έχει εκδοθεί κοινή Απόφαση των αρμοδίων Υπουργών Εθνικής Οικονομίας, Οικονομικών, Εσωτερικών, Δημ. Διοίκησης και Αποκέντρωσης, και ΠΕΧΩΔΕ, η οποία εγκρίνει τη χορήγηση στεγαστικών δανείων για το σκοπό αυτό, και καθορίζει τους όρους και τον τρόπο χορήγησης των καθώς και την εξόφληση των δανείων αυτών. 

Ο Υφυπουργός 

Χ. ΒΕΡΕΛΗΣ" 

5. Στην με αριθμό 2444/21.9.98 ερώτηση δόθηκε με το υπ'αριθμ. 1470/27.10.98 έγγραφο από τον Υφυπουργό Εθνικής Παιδείας και Θρηκευμάτων η ακόλουθη απάντηση: 

"Απαντώντας στην ερώτηση με αριθμό 2444/21.9.98 που κατέθεσε ο Βουλευτής κ. Γ. Καρατζαφέρης σχετικά με αναθέσεις διδακτικού έργου σε επιστημονικούς και εργαστηριακούς συνεργάτες στο Τμήμα Διοίκησης Επιχειρήσεων του ΤΕΙ Σερρών, σας διαβιβάζουμε αντίγραφο το υπ' αριθ. πρωτ. 1551/16.10.98 εγγράφου του Προέδρου του ΤΕΙ Σερρών, με τα συνημμένα σ'αυτό, για πληρέστερη ενημέρωσή σας. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

6. Στην με αριθμό 2090/9.9.98 ερώτηση δόθηκε με το υπ'αριθμ. 1432/27.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2090/9.9.98 που κατέθεσε η Βουλευτής κ. Α. Λουλέ σχετικά με αναθέσεις διδακτικού έργου σε επιστημονικούς και εργαστηριακούς συνεργάτες στο Τμήμα Διοίκησης Επιχειρήσεων του ΤΕΙ Σερρών, σας διαβιβάζουμε αντίγραφο του υπ' αριθμ. πρωτ. 1551/16.10.98 εγγράφου του Προέδρου του ΤΕΙ Σερρών, με τα συνημμένα σ' αυτό, για πληρέστερη ενημέρωσή σας. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

7. Στις με αριθμό 1184 έως 1244/18.8.98 ερωτήσεις δόθηκε με το υπ'αριθμ. 885/27.10.98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση των 1184 έως 1244/18.8.98 ερωτήσεων του Βουλευτή κ. Σ. Παπαδόπουλου με τις οποίες ερωτώμεθα εάν προτιθέμεθα να ενισχύσουμε 

1. Το αθλητικό σωματείο ΑΕ. Κυρίγων Δράμας με ποσό 1.000.000 δρχ. 

2. Το αθλητικό σωματείο Ακρίτας Ν. Κρώμνης με ποσό 1.000.000 δρχ. 

3. Το αθλητικό σωματείο Ανακάλυψης Δράμας με ποσό 1.000.000 δρχ. 

4. Το αθλητικό σωματείο Δόξα Σπαγρών Δράμας με ποσό 1.000.000 5. Το αθλητικό σωματείο Μ. Αλεξάνδρου Ξηροποτάμου Δράμας με ποσό 1.000.000 δρχ. 

6. Το αθλητικό σωματείο Π.Μελάς Κοκκινογείων Δράμας με ποσό 1.000.000 δρχ. 

7. Το αθλητικό σωματείο Αστέρας Κουδουνιών Δράμας με ποσό 1.000.000 δρχ. 

8. Το αθλητικό σωματείο Ορφέας Χωριστής Δράμας με ποσό 1.000.000 δρχ. 

9. Το αθλητικό σωματείο Κεραυνός Μοναστηρακίου Δράμας με ποσό 1.000.000 δρχ. 

10. Το αθλητικό σωματείο Μακεδονικός Αλιστράτης Δράμας με ποσό 1.000.000 δρχ. 

11. Το αθλητικό σωματείο Φίλιπποι Δοξάτου Δράμας με ποσό 1.000.000 δρχ. 

12. Το αθλητικό σωματείο 'Αρης Φωτολιβούς Δράμας με ποσό 1.000.000 δρχ. 

13. Το αθλητικό σωματείο Δόξα Αντ. Κατρινός Δράμας με ποσό 1.000.000 δρχ. 

14. Το αθλητικό σωματείο Γ.Σ. Προσοτσάνης Δράμας με ποσό 1.000.000 δρχ. 

15. Το αθλητικό σωματείο Εθνικός Αστέρας Καλλιφύτου Δράμας με ποσό 1.000.000 δρχ. 

16. Το αθλητικό σωματείο Δόξας Πετρούσας Δράμας με ποσό 1.000.000 δρχ. 

17. Το αθλητικό σωματείο Α.Ε. Καλαμπακίου Δράμας με ποσό 1.000.000 δρχ. 

18. Το αθλητικό σωματείο 'Αρης Αμπελακίου Δράμας με ποσό 1.000.000 δρχ. 

19. Το αθλητικό σωματείο Α.Ε. Αμπελοκήπων Δράμας με ποσό 1.000.000 δρχ. 

20. Το αθλητικό σωματείο Δόξα Μικρόπολης Δράμας με ποσό 1.000.000 δρχ. 

21. Το αθλητικό σωματείο Ακρίτα Κ. Νευροκοπίου Δράμας με ποσό με ποσό 1.000.000 δρχ. 

22. Το αθλητικό σωματείο 'Αρης Πλατανιάς Δράμας με ποσό 1.000.000 δρχ. 

23. Το αθλητικό σωματείο 'Ηφαιστος Δράμας με ποσό 1.000.000 δρχ. 

24. Το αθλητικό σωματείο Απόλλων Ν.Σεβάστειας Δράμας με ποσό 1.000.000 δρχ. 

25. Το αθλητικό σωματείο 'Αρης Μικροχωρίου Δράμας με ποσό 1.000.000 δρχ. 

26. Το αθλητικό σωματείο Ελπίδας Δράμας με ποσό 1.000.000 δρχ. 

27. Το αθλητικό σωματείο Ηρακλής Μαυροβάτου Δράμας με ποσό 28. Το αθλητικό σωματείο Αθηναϊκή Χαρτοποιία Δράμας με ποσό 1.000.000 δρχ. 

29. Το αθλητικό σωματείο Ηρακλής Αδριανής Δράμας με ποσό 1.000.000 δρχ. 

30. Το αθλητικό σωματείο Ελπίδα Κ. Αγρού Δράμας με ποσό 1.000.000 δρχ. 

31. Το αθλητικό σωματείο Ηρακλής Μυλοποτάμου Δράμας με ποσό 1.000.000 δρχ. 

32. Το αθλητικό σωματείο Ποντιακός Αργυρούπολης Δράμας με ποσό 1.000.000 δρχ. 

33. Το αθλητικό σωματείο Πανσυνεταιριστική Δράμας με ποσό 1.000.000 δρχ. 

34. Το αθλητικό σωματείο Αετοί Λευκογείων Δράμας με ποσό 1.000.000 δρχ. 

35. Το αθλητικό σωματείο Δόξα Βώλακα Δράμας με ποσό 1.000.000 δρχ. 

36. Το αθλητικό σωματείο Κεραυνός Αρκαδικού Δράμας με ποσό 1.000.000 δρχ. 

37. Το αθλητικό σωματείο Ηρακλής Παρανεστίου Δράμας με ποσό 1.000.000 δρχ. 

38. Το αθλητικό σωματείο 'Αρης Καλαμώνα Δράμας με ποσό 1.000.000 δρχ. 

39. Το αθλητικό σωματείο Δόξα Κ. Βροντούς Δράμας με ποσό 1.000.000 δρχ. 

40. Το αθλητικό σωματείο Ακρόπολη Δράμας με ποσό 1.000.000 δρχ. 

41. Το αθλητικό σωματείο Μ. Αλέξανδρος Γραμμένης Δράμας με ποσό 1.000.000 δρχ. 

42. Το αθλητικό σωματείο 'Αρης Χαριτωμένης Δράμας με ποσό 1.000.000 δρχ. 

43. Το αθλητικό σωματείο Α.Ε.Κ. Βρύσης Δράμας με ποσό 1.000.000 δρχ. 

44. Το αθλητικό σωματείο Πάμα Αγ. Αθανασίου Δράμας με ποσό 1.000.000 δρχ. 

45. Το αθλητικό σωματείο ΠΑΟ Προαστείου Δράμας με ποσό 1.000.000 δρχ. 

46. Το αθλητικό σωματείο 'Αρης Μαυρολεύκης Δράμας με ποσό 1.000.000 δρχ. 

47. Το αθλητικό σωματείο ΠΑΟ Κεφαλαρίου Δράμας με ποσό 1.000.000 δρχ. 

48. Το αθλητικό σωματείο 'Αρης Μαυρολεύκης Δράμας με ποσό 1.000.000 δρχ. 

49. Το αθλητικό σωματείο 'Αρης Φτελιάς Δράμας με ποσό 1.000.000 δρχ. 

50. Το αθλητικό σωματείο Αναγέννηση Δράμας με ποσό 1.000.000 δρχ. 

51. Το αθλητικό σωματείο Δόξα Αγ. Παρασκευής Δράμας με ποσό 1.000.000 δρχ. 

52. Το αθλητικό σωματείο Μ. Αλέξανδρος Πτελέας Δράμας με ποσό 1.000.000 δρχ. 

53. Το αθλητικό σωματείο Απόλλων Νικηφόρου Δράμας με ποσό 1.000.000 δρχ. 

54. Το αθλητικό σωματείο Αετός Βαθυτόπου Δράμας με ποσό 1.000.000 55. Το αθλητικό σωματείο ΠΑΟ Καλλιθέας Δράμας με ποσό 1.000.000 δρχ. 

56. Το αθλητικό σωματείο Ελπίδα Παλ/ντων Ποντίων Δράμας με 57. Το αθλητικό σωματείο Μαυραετοί Δράμας με ποσό 1.000.000 δρχ. 

58. Το αθλητικό σωματείο Ατρόμητος Δράμας με ποσό 1.000.000 δρχ. 

59. Το αθλητικό σωματείο Ερμής Οχυρού Δράμας με ποσό 1.000.000 δρχ. 

60. Το αθλητικό σωματείο Α.Ο. Ποταμών Δράμας με ποσό 1.000.000 δρχ. 

61. Το αθλητικό σωματείο Α.Ο. Νεοκτίστων Δράμας με ποσό 1.000.000 δρχ. 

σας πληροφορούμε ότι έχει δοθεί η 891/30.7.98 απάντησή μας αντίγραφο της οποίας σας επισυνάπτουμε. 

Ο Υφυπουργός 

ΑΝΔΡΕΑΣ ΦΟΥΡΑΣ" 

8. Στις με αριθμό 8871 έως 8932/22.6.98 ερωτήσεις δόθηκε με το υπ'αριθμ. 891/30.7.98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση των 8871 έως 8932/22.6.98 ερωτήσεων του Βουλευτή κ. Στ. Παπαδόπουλου, σας γνωρίζουμε τα εξής: 

Η επιχορήγηση των Αθλητικών Σωματείων γίνεται με σταθερά και εκ των προτέρων γνωστά κριτήρια και με στόχο την ανάπτυξη του αθλήματος το οποίο υπηρετεί το κάθε Σωματείο. 

Στο πλαίσιο των γενικότερων υποχρεώσεων και δυνατοτήτων της θα εξετασθούν τα αιτήματα των Αθλητικών Σωματείων. 

Ο Υφυπουργός 

ΑΝΔΡΕΑΣ ΦΟΥΡΑΣ" 

9. Στην με αριθμό 2816/5.10.98 ερώτηση δόθηκε με το υπ'αριθμ. 2538/27.10.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης 2816/5.10.98 που κατέθεσε στη Βουλή ο Βουλευτής κ. Γ. Σούρλας σχετικά με διακρίσεις μεταξύ των ταχυδρομικών και αστυνομικών υπαλλήλων, ως προς το θέμα της πρόσθετης αμοιβής κατά τη διενέργεια χρηματαποστολών, σας διαβιβάζουμε το σχετικό έγγραφο με αρ. πρωτ. 11/87658/476/18.10.98 του Δ/ντος Συμβούλου των Ελληνικών Ταχυρδρομείων. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

10. Στην με αριθμό 2927/8.10.98 ερώτηση δόθηκε με το υπ'αριθμ. 2503/29.10.98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2927/8.10.98 που κατέθεσαν στη Βουλή οι Βουλευτές κύριοι Μ. Κωστόπουλος και Μπάμπης Αγγουράκης σχετικά με την υλοποίηση των προγραμματικών συμβάσεων σας διαβιβάζουμε το σχετικό έγγραφο με αρ. πρωτ. 682021/19.10.98 του Δ/ντος Συμβούλου του Οργανισμού Σιδηροδρόμων Ελλάδος Α.Ε. 

Ο Υφυπουργός 

ΕΜΜΑΝΟΥΗΛ ΛΟΥΚΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 2615/28.9.98 ερώτηση δόθηκε με το υπ'αριθμ. 2509/27.10.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2615/28.9.98 που κατέθεσε στη Βουλή ο Βουλευτής κ. Μ. Κεφαλογιάννης, σχετικά με έργα υποδομής στο Νομό Ηρακλείου, σας διαβιβάζουμε, όσον αφορά αρμοδιότητα του ΥΠΜΕ, το σχετικά έγγραφο με αρι. πρωτ. Δ13/44396/1714/20.10.98 του Διοικητή της Υπηρεσίας Πολιτικής Αεροπορίας. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 2834/5.10.98 ερώτηση δόθηκε με το υπ'αριθμ. 91/22.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην με αριθμό 2834/5.10.98 ερώτηση των Βουλευτών κυρίων Ιωάννη Κουράκη, Βασίλη Παπανικόλα, Γιάννη Θωμόπουλου, Θεόδωρο Γεωργιάδη, Δημητρίου Τσετινέ και Νίκου Κοκκίνη, σας γνωρίζουμε τα εξής: 

Στα ζητήματα πο θέτουν με την ερώτηση τους οι κύριοι Βουλευτές σχετικά με την επιλογή της πόλης των Πατρών ως Πολιτιστικής Πρωτεύουσας της Ευρώπης για το 2006, είχα την ευκαιρία να αναφερθώ εκτενώς σε συνέντευξη τύπου (1.10.98), την οποία επισυνάπτω. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

13. Στην με αριθμό 2172/11.9.98 ερώτηση δόθηκε με το υπ'αριθμ. 2665/29.10.98 έγγραφο από τον Υπουργό Μεταφορών η ακόλουθη απάντηση: 

"Σε απάντηση της ερώτησης 2172/11.9.98 που κατέθεσε στη Βουλή ο Βουλευτής κ. Δημήτριος Πιπεργιάς, σχετικά με τοποθέτηση καρτοτηλεφώνου στον οικισμό Καστρί της Κοινότητας Πλατανιστού Ευβοίας, σας διαβιβάζουμε το σχετικό έγγρφο με αρ. πρωτ. 315/88118/29.10.98 του Δ/ντος Συμβούλου του Οργανισμού Τηλεπικοινωνιών της Ελλάδος. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

14. Στην με αριθμό 2174/11.9.98 και 2632/28.9.98 ερωτήσεις δόθηκε με το υπ'αριθμ. 2421/26.10.98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση των ερωτήσεων 2174/11.9.98 και 2632/28.9.98 που κατέθεσαν στη Βουλή οι Βουλευτές κύριοι Λ. Παπανικολάου και Πέτρος Κατσιλιέρης σχετικά με την καταβολή των ιατροφαρμακευτικών δαπανών από το ΤΑΠ-ΟΣΕ (Ταμείο Αλληλοβοηθείας Προσωπικού ΟΔΕ) σας διαβιβάζουμε το σχετικό έγγραφο με αρ.πρωτ. 21303/22.9.98 του Δ/ντος Συμβούλου του εν λόγω Οργανισμού με τα επισυναπτόμενα σε αυτό. 

Ο Υφυπουργός 

ΕΜΜΑΝΟΥΗΛ ΛΟΥΚΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

15. Στην με αριθμό 2635/16.9.98 ερώτηση δόθηκε με το υπ'αριθμ. 2432/26.10.98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης 2365/16.9.98 που κατέθεσε στη Βουλή ο Βουλευτής κ. Αναστάσιος Νεράντζης, σχετικά με συγκοινωνιακή εξυπηρέτηση της περιοχής Χαλκηδόνας του Δήμου Κερατσινίυ, σας διαβιβάζουμε το σχετικό έγγραφο με αρ. πρωτ. 1088 (Δ.Σ.) 28.9.98 του Δ/ντος Συμβούλου του Οργανισμού Αστικών Συγκοινωνιών Αθηνών. 

Ο Υφυπουργός 

ΕΜΜΑΝΟΥΗΛ ΛΟΥΚΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

16. Στην με αριθμό 2499/22-9-98 ερώτηση δόθηκε με το υπ'αριθμ. 2454/26-10-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2499/22.9.98 που κατέθεσε στη Βουλή ο Βουλευτής κ. Στ. Δήμας, σχετικά με συντήρηση του σιδηροδρομικού δικτύου στην περιοχή Κακιά Σκάλα του Νομού Κορινθίας, σας διαβιβάζουμε το σχετικό έγγραφο με αρ. πρωτ. 163848/195-Α του Δ/ντος Συμβούλου του Οργανισμού Σιδηροδρόμων Ελλάδος Α.Ε. 

Ο Υφυπουργός 

ΕΜΜΑΝΟΥΛΗΛ ΛΟΥΚΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

17. Στην με αριθμό 2690/29-9-98 ερώτηση δόθηκε με το υπ'αριθμ. 2462/26-10-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

" Σε απάντηση της ερώτησης με αριθμό 2690/29-9-98 που κατέθεσε στη Βουλή ο Βουλευτής κ. Θ. Γεωργιάδης, σχετικά με την κατάργηση τοπικών δρομολογίων του ΟΣΕ από Αμύνταιο προς Φλώρινα και αντιστρόφως, σας διαβιβάζουμε το σχετικό έγγραφο με αρ. πρωτ. 664050/6-10-98 του Δ/ντος Συμβούλου του εν λόγω Οργανισμού. 

Ο Υφυπουργός 

ΕΜΜΑΝΟΥΛΗΛ ΛΟΥΚΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

18. Στην με αριθμό 2817/5-10-98 ερώτηση δόθηκε με το υπ'αριθμ. 2502/27-10-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2817/5-10-98 που κατέθεσε στη Βουλή ο Βουλευτής κ. Γεώργ. Σούρλας, σχετικά με το καθεστώς λειτουργίας του Ταχυδρομικού Γραφείου Τρικερίου Μαγνησίας, σας διαβιβάζουμε το σχετικό έγγραφο με αρ. πρωτ. 11/67643/025/15-10-98 του Δ/ντος Συμβούλου των Ελληνικών Ταχυδρομείων. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 2069/7-9-98 ερώτηση δόθηκε με το υπ'αριθμ. 2567/29-10-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2069/7-9-98 που κατέθεσε στη Βουλή ο Βουλευτής κ. Αντώνιος Φούσας, σχετικά με καθυστερήσεις των πτήσεων της Ολυμπιακής Αεροπορίας προς και από τα Ιωάννινα, σας διαβιβάζουμε το σχετικό έγγραφο με αρ. πρωτ. Δ13/45592/1760/27-10-98 του Διοικητή της Υπηρεσίας Πολιτικής Αεροπορίας. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

20. Στην με αριθμό 2461/22-9-98 ερώτηση δόθηκε με το υπ'αριθμ. 2453/26-10-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2461/22.9.98 που κατέθεσε στη Βουλή ο Βουλευτής κ. Θεοδ. Γεωργιάδης, σχετικά με αποκατάσταση της τρίτης γραμμής του σιδηροδρομικού σταθμού Σκύδρας, σας διαβιβάζουμε το σχετικό έγγραφο με αρ. πρωτ. 163837/195-Α/2.10.98 του Δ/ντος Συμβούλου του Οργανισμού Σιδηροδρόμων Ελλάδος Α.Ε. 

Ο Υφυπουργός 

ΕΜΜΑΝΟΥΛΗΛ ΛΟΥΚΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

21. Στην με αριθμό 40/13/15-7-98 ερώτηση δόθηκε με το υπ'αριθμό 2299/29-10-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης και αίτησης κατάθεσης εγγράφων με αριθ. 40/13/15.7.98 που κατέθεσε στη Βουλή ο Βουλευτής κ. Ευγ. Χαϊτίδης, σχετικά με τα δικαιώματα και τις υποχρεώσεις των εταιρειών ΡΑΝΑFΟΝ & ΤΕLΕSΤΕΤ έναντι του Δημοσίου, σας καταθέτουμε συνημμένα σε φωτοαντίγραφα τις Κ.Υ.Α. με τις οποίες έγινε η αδειοδότηση των 2 δικτύων κινητής τηλεφωνίας GSΜ των εταιρειών ΠΑΝΑΦΟΝ & ΣΤΕΤ ΕΛΛΑΣ. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 417/28/20-7-98 ερώτηση δόθηκε με το υπ'αριθμ. 852/3-9-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό 417/28/20-7-981 ερώτησης και αίτησης κατάθεσης εγγράφων που κατέθεσε στη Βουλή των Ελλήνων ο Βουλευτής κ. Ευάγγελος Αποστόλου, σχετικά με παράνομη χωματοληψία στη Ληλάντειο Πεδίο Χαλκίδας, σας πληροφορούμε, ότι αποστείλαμε στον Εισαγγελέα Πρωτοδικών Χαλκίδας την άνω ερώτηση, και όταν έχουμε στοιχεία και πληροφορίες, θα σας ενημερώσουμε. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

23. Στην με αριθμό 925/51/7-8-98 ερώτηση δόθηκε με το υπ'αριθμ. 856/27-10-98 έγγραφο από τον Υπουργό Δικαιοσύνης η ακόλουθη απάντηση: 

"Απαντώντας στην με αριθμό 925/51/7-8-1998 ερώτηση και ΑΚΕ που κατατέθηκε στη Βουλή των Ελλήνων από τους Βουλευτές κυρίους Ορέστη Κολοζώφ και Στρατή Κόρακα, σχετικά με την προσφυγή που εκκρεμεί ενώπιον του Συμβουλίου της Επικρατείας κατά του π.δ/τος του ΥΠΕΧΩΔΕ, με το οποίο προβλέπεται η δημιουργία υπόγειου συνεδριακού και πολιτιστικού κέντρου στο χώρο του Μεγάρου Μουσικής Αθηνών, σας γνωρίζουμε ότι με το αριθ....../25-8-1998 έγγραφο μας προς το Συμβούλιο της Επικρατείας, ζητήσαμε την παροχή των σχετικών στοιχείων και πληροφοριών, προκειμένου να σας δοθεί η δέουσα απάντηση. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

24. Στην με αριθμό 1387/57/19-8-98 ερώτηση δόθηκε με το υπ'αριθμ. 37205 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της 1387/57/19-8-98 ερώτησης/ΑΚΕ που κατέθεσε ο Βουλευτής κ. Αθ. Χειμάρας και την οποία μας κοινοποίησε με το (β) σχετικό έγγραφό του το Υπ. Εσωτερικών, συνημμένα σας αποστέλλουμε σχετικά στοιχεία. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

25. Στην με αριθμό 501/31/22-7-98 ερώτηση δόθηκε με το υπ'αριθμ. 491513/22-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση και ΑΚΕ με αριθμό 501/31 που κατατέθηκε στις 22-7-98 από το Βουλευτή κ. Παναγιώτη Ψωμιάδη επισυνάπτουμε, για πληρέστερη ενημέρωσή σας, αντίγραφο του υπ' αριθ. 1118/30-7-98 εγγράφου του Εντεταλμένου Εκκαθαριστή Διοίκησης και 'Εργων του Οργανισμού Πολιτιστικής Πρωτεύουσας της Ευρώπης - Θεσσαλονίκη 1997 και καταθέτουμε τα αιτηθέντα έγγραφα που το συνοδεύουν. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

26. Στην με αριθμό 925/51/7-8-98 ερώτηση και ΑΚΕ δόθηκε με το υπ'αριθμ. 4967Β/15-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 925/51 που κατατέθηκε στις 7-8-98 από τους Βουλευτές κυρίους Ορέστη Κολοζώφ και Στρατή Κόρακα, σας πληροφορούμε ότι σχετικά με θέματα αρμοδιότητας ΥΠΕΧΩΔΕ σας έχουμε ενημερώσει με το υπ' αριθ.4087Β/4-4-96 έγγραφό μας αντίγραφο του οποίου επισυνάπτουμε. Για τα υπόλοιπα θέματα που περιλαμβάνονται στην ερώτηση θα σας ενημερώσουν τα συνερωτώμενα Υπουργεία σύμφωνα με τις αρμοδιότητές τους. 

Ο Υπουργός 

Κ. ΛΑΛΙΩΤΗΣ" 

27. Στην με αριθμό 2450/106/21-9-98 ερώτηση και ΑΚΕ δόθηκε με το υπ'αριθμ. 68/26-10-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 2450/106/21.09.1998 ερώτηση και αίτηση κατάθεσης εγγράφων του Βουλευτή κ. Βασίλη Μιχαλολιάκου, σας γνωρίζουμε τα εξής: 

Για το θέμα οικοδόμησης κατοικίας στον περίβολο του Βενετσιάνικου Κάστρου στα Κύθηρα έχω απαντήσει στην 33/21-10-98 σχετική επίκαιρη ερώτηση της Βουλευτού κας Στέλλας Αλφίερη. Επισυνάπτονται τα σχετικά Πρακτικά της Βουλής. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

28. Στην με αριθμό 500/30/22-7-98 ερώτηση δόθηκε με το υπ'αριθμ. 2236/26-10-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της Ερώτησης/ΑΚΕ με αριθμό 500/30/22-7-98 που κατέθεσε στη Βουλή ο Βουλευτής κ. Νικ. Νικολόπουλος, σχετικά με δημοσίευμα της Οικονομικής εφημερίδας "ΙΣΟΤΙΜΙΑ" για την αγορά 96 τρόλεϋ, σας πληροφορούμε ότι έχουμε απαντήσει στο Σώμα για το ίδιο θέμα και έχουμε καταθέσει και τα σχετικά έγγραφα, με το υπ' αριθ. 2094/29-9-98 έγγραφό μας, αντίγραφο του οποίου σας επισυνάπτουμε. 

Ο Υφυπουργός 

ΕΜΜΑΝΟΥΛΗΛ ΛΟΥΚΑΚΗΣ" 

29. Στην με αριθμό 8630/995/17-6-98 ερώτηση και ΑΚΕ δόθηκε με το υπ'αριθμ. 2294/29-9-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση του εγγράφου, με το οποίο μας διαβιβάζεται την 8630/995/17-6-98 ερώτηση και αίτηση κατάθεσης εγγράφων του Βουλευτή κ. Ν. Νικολόπουλου που απευθύνεται στον Υφυπουργό Μεταφορών και Επικοινωνιών, σας πληροφορούμε τα παρακάτω: 

1. Σύμφωνα με την παρ. 2 του άρθρου 16 του Ν. 2446196 "ο προγραμματισμός και η σύναψη των Προγραμματικών Συμφωνιών... πραγματοποιούνται κατά παρέκκλιση των διατάξεων του ν. 2286/1995 και των λοιπών κειμένων για την διενέργεια των προμηθειών τους διατάξεων". Συνεπώς, επειδή η ένσταση θεμελιώθηκε στις διατάξεις του ν. 2286/95, απορρίφθηκε ως νόμω αβάσιμη. 

2. Η προκαταβολή δόθηκε αφού προβλεπόταν τόσο από την πρόσκληση για υποβολή προσφορών (άρθρο 7 παρ.5), όσο και από την ίδια την Προγραμματική Συμφωνία (άρθρο 10 παρ.5) που εγκρίθηκε από τη Διακομματική Επιτροπή. 

Ο Υφυπουργός 

ΕΜΜΑΝΟΥΛΗΛ ΛΟΥΚΑΚΗΣ") 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 11 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 732/4.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Δημόσιας Τάξης, σχετικά με τη λήψη μέτρων για την επαρκή αστυνόμευση των πάρκων και των πλατειών της ευρύτερης περιοχής της πρωτεύουσας κλπ. 

Μετά τη Λευκάδα φροντίζει και την Αθήνα ο κ. Βλασσόπουλος! 

2. Η με αριθμό 728/3.3.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Εθνικής 'Αμυνας, σχετικά με το θέμα διαρροής από το Υπουργείο Εθνικής 'Αμυνας απορρήτων πληροφοριών κλπ. 

3. Η με αριθμό 749/8.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων αντιμετώπισης των προβλημάτων που αντιμετωπίζουν οι νεοπρόσφυγες. 

4. Η με αριθμό 743/8.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων σχετικά με τη λειτουργία της Εθνικής Βιβλιοθήκης. 

5. Η με αριθμό 741/8.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εθνικής Παιδείας και Θρησκευμάτων, σχετικά με την επίλυση του κτιριακού προβλήματος του 2ου Δημοτικού Σχολείου Βαρυμπόμπης. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής) 

1. Η με αριθμό 745/8.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με ό,τι αφορά το χαρακτηρισμό οικοπέδου της ΔΕΗ, στην περιοχή Αμπελοκήπων Αθήνας. 

2. Η με αριθμό 746/8.3.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εργασίας και Κοινωνικών Ασφαλίσεων, σχετικά με το οικονομικό αδιέξοδο του Ιδρύματος Κοινωνικών Ασφαλίσεων (ΙΚΑ), τη λήψη των αναγκαίων μέτρων κλπ. 

3. Η με αριθμό 748/8.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικά με τη λειτουργία του παραρτήματος του Ιδρύματος Κοινωνικών Ασφαλίσεων (ΙΚΑ) Κυψέλης - Πατησίων. 

4. Η με αριθμό 744/8.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Γεωργίας, σχετικά με την επίλυση προβλημάτων των καπνοπαραγωγών. 

5. Η με αριθμό 739/8.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την κατασκευή γέφυρας στην τοποθεσία Τζαρή, Νομού 'Αρτας". 

ΠΡΟΕΔΡΟΣ (Απόστολος Κακλαμάνης): Kύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 751/65/8.3.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τον κύριο Πρωθυπουργό, σχετικά με τα μέτρα που πρόκειται να λάβει η Κυβέρνηση, για την προώθηση στην πράξη της ισότητας των δύο ύλων κλπ. 

Η επίκαιρη ερώτηση της κ. Ζήση έχει ως εξής: 

"Με αφορμή την Παγκόσμια Ημέρα των Γυναικών επανέρχεται το θέμα της ισόρροπης συμμετοχής γυναικών - αντρών στα κέντρα λήψης αποφάσεων. Η Κυβέρνηση εξαρχής έχει θέσει ως βασική παράμετρο της πολιτικής της την ένταξη της ισότητας σε όλες τις πτυχές της κυβερνητικής πολιτικής. 

Ερωτάται ο κύριος Πρωθυπουργός: 

Ποιες θετικές δράσεις προωθεί ή προτίθεται να προωθήσει η Κυβέρνηση για να γίνει πράξη η ισότητα των δύο φύλων; Τι κάνει η Κυβέρνηση για την καταπολέμηση της ανεργίας των γυναικών, τι μέτρα παίρνει για την υποστήριξη της εργαζόμενης μητέρας; Τι μέτρα παίρνει για την ένταξη των γυναικών στην Ανάπτυξη και για τα μεγάλα κοινωνικά ζητήματα: μετανάστριες, κοινωνικός αποκλεισμός;". 

Ο Πρωθυπουργός κ. Κωνσταντίνος Σημίτης έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, οι ίσες ευκαιρίες για τις γυναίκες είναι ένα από τα βασικά σημεία της πολιτικής μας. Είναι μια επιδίωξη αυτής της Κυβέρνησης. Αλλά αυτή η επιδίωξη δεν μπορεί να πραγματοποιηθεί μόνο με νομοθετικά μέτρα. Χρειάζεται άλλες πρακτικές, άλλες νοοτροπίες στο κοινωνικό σώμα, χρειάζεται όλοι όσοι συμμετέχουν στην παραγωγική διαδικασία και προπαντός οι κοινωνικοί εταίροι να αντιμετωπίσουν και αυτοί αποτελεσματικά αυτό το πρόβλημα. 

Θέλω να θυμίσω ότι το Πανελλήνιο Σοσιαλιστικό Κίνημα υπήρξε το Κόμμα εκείνο το οποίο με διάφορες νομοθετικές ρυθμίσεις και κυρίως στον τομέα του οικογενειακού δικαίου προώθησε την ισότητα των δύο φύλων. Από την εποχή εκείνη, το 1981, έχουν γίνει πάρα πολύ μεγάλα βήματα. 'Εχει επικρατήσει ένα καθεστώς το οποίο δίνει τύποις τις ίδιες ευκαιρίες στις γυναίκες. Εκείνο το οποίο είναι σημαντικό τώρα και ιδίως στο θέμα της απασχόλησης και της καταπολέμησης της ανεργίας είναι να υπάρξει μια διαδικασία, να υπάρξουν προσπάθειες για να μπορούν να ξεπεραστούν οι υπάρχουσες ανισότητες. 

Εγώ θέλω να τονίσω ότι στα προγράμματα τα οποία έχει προβλέψει η Κυβέρνηση για τη καταπολέμηση της ανεργίας, έχουν παρθεί ειδικά μέτρα. Παραδείγματος χάρη η επιδότηση του εργοδότη για να απασχολήσει γυναίκες διαρκεί για είκοσι μήνες, ενώ η επιδότηση για να απασχολήσει άντρες διαρκεί δεκαοκτώ μήνες. 'Ετσι δημιουργείται ένα πρόσθετο κίνητρο να προσληφθούν γυναίκες. 

'Οπως και τα χρήματα τα οποία δίνονται για να αναπτύξουν οι γυναίκες ένα ελεύθερο επάγγελμα ή μια ειδική δραστηριότητα είναι περισσότερα και έτσι αυτό υποβοηθεί την απασχόλησή τους. 

Θέλω επίσης να τονίσω ότι υπάρχουν ειδικά προγράμματα όπως στο Υπουργείο Ανάπτυξης, τα οποία προβλέπουν τη χρηματοδότηση γυναικών για να αναπτύξουν επιχειρηματικές δραστηριότητες. 

Το βασικό είναι σε όλους τους τομείς της πολιτικής, η προσπάθεια για ισότητα να είναι ανάμεσα στα κεντρικά ζητούμενα και στις κεντρικές επιδιώξεις. Να μην επικεντρώνεται σε ένα τομέα, αλλά να καλύπτει όλους τους τομείς. Και αυτό προσπαθούμε και γι' αυτό για παράδειγμα, σε σχέση με τις εργαζόμενες γυναίκες, έχουμε προωθήσει προγράμματα για εκατό βρεφονηπιακούς σταθμούς ώστε να μπορούν να αφήνουν τα παιδιά τους, για κέντρα απασχόλησης παιδιών. 

Θέλω εδώ να σημειώσω ότι ενώ, όπως ανέφερα, προβλέπαμε τη δημιουργία εκατό βρεφονηπιακών σταθμών, ήδη από όλες τις μεριές της χώρας εκδηλώνεται πολύ μεγαλύτερο ενδιαφέρον. Υπάρχουν διακόσιες εβδομήντα αιτήσεις από οργανισμούς Τοπικής Αυτοδιοίκησης και θα προσπαθήσουμε να ανταποκριθούμε και στις επιπλέον αιτήσεις. 

Για να κλείσω και θα επανέλθω μετά, πιστεύουμε ότι με τέτοιες πρακτικές, μπορούμε να βοηθήσουμε στη δημιουργία ίσων ευκαιριών, αλλά θέλω να τονίσω και πάλι ότι αυτό είναι ένα ευρύτερο κοινωνικό θέμα και θα πρέπει να αντιμετωπισθεί από τους κοινωνικούς φορείς και την κοινωνία στο σύνολό της. 

ΠΡΟΕΔΡΟΣ (Απόστολος Κακλαμάνης): Η κ. Ζήση έχει το λόγο. 

ΡΟΔΟΥΛΑ ΖΗΣΗ: Κύριε Πρωθυπουργέ, ευχαριστώ για τις απαντήσεις που πραγματικά δείχνουν ότι η Κυβέρνηση βρίσκεται σε θετική κατεύθυνση σε ό,τι αφορά τις ίσες ευκαιρίες και την ισότητα. 

Σαφώς βέβαια η ισότητα των δύο φύλων, η ισότητα στις ευκαιρίες είναι και παραμένει ένα κοινωνικό αίτημα και ένα κοινωνικό όραμα, που στηρίζει και τροφοδοτεί κοινωνικούς αγώνες και σημαντικές ιστορικές στιγμές, όπως η κατάκτηση του θεσμικού πλαισίου που αναφέρατε για την ισότητα, που έγινε από την Κυβέρνηση του ΠΑΣΟΚ πραγματικότητα. Αυτό το κοινωνικό αίτημα ενσαρκώνεται σε μια συγκεκριμένη πολιτική βούληση για κοινωνικές αλλαγές. 

Και σεις, κύριε Πρωθυπουργέ και η Κυβέρνησή σας έχετε δείξει αυτήν την πολιτική βούληση, αφού εξαρχής εντάξατε την ισότητα σε όλες τις πτυχές της κυβερνητικής σας πολιτικής ως βασική παράμετρό της. 

Γνωρίζοντας αυτήν τη βούληση της Κυβέρνησης και τη δική σας προσωπικά, απήυθυνα αυτήν την ερώτηση με αφορμή την Παγκόσμια Ημέρα της Γυναίκας, για να επισημάνω προβλήματα, αγωνίες, αναζητήσεις και ανισότητα που εξακολουθούν να αντιμετωπίζουν οι σημερινές γυναίκες, η Ελληνίδα του σήμερα και για να ζητήσω την ιστορική σας πρωτοβουλία, ώστε μέσα από συγκεκριμένες ενέργειες να αποτραπεί ο αποκλεισμός των γυναικών, που παρατηρείται σήμερα από τα κέντρα χάραξης της πολιτικής, να ενισχυθεί η απασχόληση των γυναικών και η ένταξή τους στην ανάπτυξη, στις κοινωνικές εξελίξεις, στις διεθνείς εξελίξεις και βεβαίως στη στήριξη των δημοκρατικών θεσμών, γιατί έτσι χαράσσεται σωστά η πορεία της χώρας. 

Πιστεύω ότι με την κοινή προσπάθεια όλων των πλευρών και όλων των εταίρων και όλων των θεσμών, αυτά τα μέτρα και τις δράσεις που έχει πάρει η Κυβέρνηση, μπορούμε να τα διευρύνουμε ακόμη περισσότερο και βεβαίως να αναδείξουμε όχι μόνο το οικονομικό, αλλά και το πολλαπλασιαστικό αποτέλεσμα αυτής της παραγωγικής και κοινωνικής δράσης και την προστιθέμενη αξία του, συγχρόνως όμως την προστιθέμενη αξία στην ποιότητα ζωής και στην κουλτούρα της χώρας μας και των ευρωπαϊκών χωρών, που νομίζω ότι είναι και το ζητούμενο για την πραγματική ευρωπαϊκή ολοκλήρωση. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα έξι μαθητές και εννέα συνοδοί-καθηγητές από το Τεχνικό και Επαγγελματικό Λύκειο Αλίμου. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες)

Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θα ήθελα να προσθέσω ένα σημείο, το οποίο ανέφερε η κ. Ζήση, αλλά θέλω να το τονίσω ιδιαίτερα. 

'Εχει μεγάλη σημασία οι γυναίκες να συμμετέχουν στα κέντρα λήψης αποφάσεων. Αυτό όμως δεν μπορεί, ιδίως όσον αφορά πολιτικές δραστηριότητες, την Τοπική Αυτοδιοίκηση, να γίνει μόνο με αποφάσεις των Κομμάτων. Πρέπει να έχει και τη στήριξη της κοινωνίας, πρέπει να υπάρχει μία κινητοποίηση από την πλευρά των ίδιων των ενδιαφερομένων, για να μπορεί να πετύχει. 

Μονάχα τότε, αν έχουμε σε όλα τα κέντρα λήψης αποφάσεων περισσότερες γυναίκες, θα μπορέσουμε να προωθήσουμε και αυτήν την άποψη για την ισότητα των ευκαιριών, θα μπορέσουμε να εξασφαλίσουμε και στην πράξη περισσότερες ευκαιρίες. 

Είναι λοιπόν η προσπάθεια αυτή ένα θέμα, που θα στηρίζεται σε συγκεκριμένες πρακτικές, σε συγκεκριμένες νομοθεσίες, αλλά όμως θα πρέπει να έχει μία ευρύτερη βάση, την κοινή πεποίθηση όλων μας ότι έτσι προωθούμε την κοινωνική δικαιοσύνη και την ανάπτυξη. 

Πρόσφατα στη Γαλλία δημοσιεύθηκε μία έρευνα, για να δείξει ποια υπήρξε η συμμετοχή των γυναικών στην αναπτυξιακή προσπάθεια και τί συνέβαλε η εργασία των γυναικών στις οικονομικές εξελίξεις τα τελευταία χρόνια. Η έρευνα αυτή απέδειξε ότι ακριβώς η συμμετοχή των γυναικών στην παραγωγική διαδικασία, το ότι πολύ περισσότερες γυναίκες δουλεύουν, αλλά και το ότι συμμετέχουν στα κέντρα λήψης αποφάσεων, έχει επηρεάσει θετικά την πορεία της οικονομίας της χώρας και της ανάπτυξης και βέβαια της κοινωνικής δικαιοσύνης. 

Λοιπόν, το σχήμα δεν είναι μονάχα ένα ιδεολόγημα ότι έτσι πρέπει να είναι τα πράγματα, αλλά υπάρχουν και πρακτικές αποδείξεις ότι θα έχουμε μία δικαιότερη κοινωνία στην οποία θα συμμετέχουν πιο αποτελεσματικά όλοι αν σπάσουμε και ξεπεράσουμε φραγμούς και αποκαταστήσουμε και στην πράξη την ισότητα. 

ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 731/4.3.99 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς την Υπουργό Πολιτισμού, σχετικά με την καθυστέρηση υλοποίησης της σύμβασης μεταξύ του Ελληνικού Δημοσίου και του Δήμου Δράμας, στα πλαίσια του "Εθνικού Πολιτιστικού Δικτύου Πόλεων". 

Η επίκαιρη ερώτηση του κ. Παπαδόπουλου συνοπτικώς έχει ως εξής: 

"Είναι γνωστό ότι την 21.8.1996 υπεγράφη μεταξύ του ελληνικού δημοσίου, νόμιμα εκπροσωπούμενο από τον Υπουργό Πολιτισμού και το Δήμο Δράμας, νόμιμα εκπροσωπούμενο από το Δήμαρχο Δράμας, προγραμματική σύμβαση στα πλαίσια του "Εθνικού Πολιτιστικού Δικτύου Πόλεων". 

Με βάση την ως άνω σύμβαση, προσδιορίζονται οι τρόποι και οι διαδικασίες υλοποίησης της σύμβασης αυτής, για την ανάπτυξη του θεσμού, με άξονα το "Φεστιβάλ Ταινιών Μικρού Μήκους". 

'Ετσι: α) Με το άρθρο 4 της σύμβασης αυτής οι πόροι για τη λειτουργία του "Φεστιβάλ Ταινιών Μικρού Μήκους" θα προέρχονται, μεταξύ των άλλων, από χορηγίες και άλλες πηγές χρηματοδότησης. 'Ετσι, το Υπουργείο Πολιτισμού και ο Δήμος Δράμας από το 1996 θα επιχορηγούν το φεστιβάλ με το ποσό των εβδομήντα εκατομμυρίων (70.000.000) δραχμών για κάθε έτος, με προσαύξηση 10% ανά έτος. 

β) Επίσης, σύμφωνα με το άρθρο 5 της σύμβασης, το Υπουργείο Πολιτισμού αναλαμβάνει την υποχρέωση ανέγερσης στη Δράμα "Αίθουσας Συνεδρίων-Θεάτρου και Τέχνης" πεντακοσίων θέσεων. 

γ) Σύμφωνα με το άρθρο 7 της σύμβασης, η ετήσια επιχορήγηση του "Φεστιβάλ Ταινιών Μικρού Μήκους" θα καταβάλεται σε τρεις δόσεις, ανάλογα με τις ανάγκες του Φεστιβάλ. 

Επειδή ο Δήμος Δράμας εξεπλήρωσε όλες τις συμβατικές του υποχρεώσεις, επειδή το Υπουργείο Πολιτισμού μέχρι σήμερα κωφεύει και δεν εκπληρώνει τις υποχρεώσεις του, που απορρέουν από τα άρθρα 4, 5 και 7 της σύμβασης αυτής, ερωτώ την κυρία Υπουργό: 

Τι μέτρα σκοπεύει να πάρει για την εκπλήρωση των συμβατικών υποχρεώσεων του Υπουργείου Πολιτισμού, που είναι: 

1. 'Εγκαιρη καταβολή της προβλεπόμενης από τη σύμβασης επιχορήγησης και 

2. Η ανέγερση της αίθουσας Συνεδρίων-Θεάτρου και Τέχνης στη Δράμα, χωρητικότητας πεντακοσίων θέσεων". 

Η Υπουργός Πολιτισμού κ. Ελισάβετ Παπαζώη, έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, κυρία και κύριοι συνάδελφοι, δηλώνω κατ' αρχήν ότι χαίρομαι γι' αυτήν την ερώτηση, γιατί μου δίνεται η ευκαιρία να σας ενημερώσω γι' αυτό το πραγματικά σημαντικό Φεστιβάλ Ταινιών Μικρού Μήκους της Δράμας, που γνωρίζει μία σταθερή αναβάθμιση. 

Από περιφερειακό φεστιβάλ της δεκαετίας του '80, με πρωτοβουλία της δημοτικής αρχής έχει γίνει σήμερα ένα εθνικό φεστιβάλ διεθνούς κύρους. Να σημειώσω ότι το 1998 είχαμε τη συμμετοχή διακοσίων ταινιών, εκ των οποίων οι ογδόντα μόνο ήταν ελληνικές και οι υπόλοιπες ξένες από τριάντα τέσσερις χώρες, από πέντε ηπείρους. 

Το φεστιβάλ εδώ και δύο χρόνια ταξιδεύει, σε τριάντα πόλεις της Ελλάδος και πρόσφατα και στο "Παλλάς" στην Αθήνα, και από φέτος ταξιδεύει και στις ελληνικές κοινότητες της Αλεξάνδρειας, του Καίρου και του Βερολίνου. Είναι ένα φεστιβάλ, λοιπόν, που αναβαθμίζεται σταθερά. 

Σε ό,τι αφορά τώρα τις υποχρεώσεις του Υπουργείου Πολιτισμού, θα ήθελα να γωρίζετε ότι μετά το 1996, που υπογράφηκε η προγραμματική σύμβαση με το Δήμο Δράμας για επιχορήγηση με εβδομήντα εκατομμυρία (70.000.000) από πλευράς ΥΠ.ΠΟ. μέχρι σήμερα έχουν εκταμιευθεί διακόσια είκοσι τέσσερα εκατομμύρια (224.000.000). Το δε τελευταίο χρόνο, το 1998, έχουν εκταμιευθεί ενενήντα τέσσερα εκατομμύρια (94.000.000). 

Επομένως, ανταποκρίνεται το Υπουργείο Πολιτισμού στις δεσμεύσεις, που έχει αναλάβει, με την προγραμματική σύμβαση και απομένει το θέμα, το οποίο είναι σημαντικό και το αναγνωρίζουμε, του κτιρίου του φεστιβάλ. Η κατασκευή κτιρίου για το Φεστιβάλ, είχε ενταχθεί στο Εθνικό Πολιτιστικό Δίκτυο Πόλεων, αλλά το σχετικό μέτρο δεν εγκρίθηκε παρά πάρα πολύ περιορισμένα από την Ευρωπαϊκή 'Ενωση, και μόνο για τις περιοχές που συνδέονταν άμεσα με την τουριστική ανάπτυξη. 

Αυτό άλλωστε προβλεπόταν στην προγραμματική σύμβαση, ότι το κτίριο θα κατασκευζόταν υπό τον όρο ότι θα εγκρινόταν, ότι θα ήταν επιλέξιμο από την Ευρωπαϊκή 'Ενωση, πράγμα το οποίο δεν επιτεύχθηκε. Δεν έχει ενταχθεί μέσα στο δεύτερο Κοινοτικό Πλαίσιο Στήριξης. 

Είμαστε πολύ πιο αισιόδοξοι για την ένταξη του έργου στο τρίτο Κοινοτικό Πλαίσιο Στήριξης. 'Εχουμε πετύχει κατά πάσα πιθανότητα ότι ο πολιτισμός θα αποτελέσει ξεχωριστό μέτρο από τον τουρισμό και επομένως πιστεύουμε ότι έργα όπως αυτό που αντιστοιχεί στο κτίριο Φεστιβάλ Ταινιών Μικρού Μήκους στην Δράμα θα μπορέσουν να ενταχθούν στο τρίτο Κοινοτικό Πλαίσιο Στήριξης. 

ΠΡΟΕΔΡΟΣ (Απόστολος Κακλαμάνης): Ο κ. Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κατ'αρχήν, οφείλω να δηλώσω ότι δεν ευθύνεσθε εσείς για τη μη έγκαιρη καταβολή και τη μη υλοποίηση των συμβατικών υποχρεώσεων του Υπουργείου Πολιτισμού. Νομίζω, κυρία Υπουργέ, ότι μέχρι την ημέρα που έχω καταθέσει εγώ την επίκαιρη ερώτηση, ακόμη το Υπουργείο δεν έχει εκπληρώσει την υποχρέωση καταβολής του ποσού, ενώ από πλευράς δήμου από το Νοέμβριο μήνα κατετέθη το ποσό στο λογαριασμό που πρέπει να κατατεθεί και γι'αυτό κατέθεσα, την ερώτηση. Συνεπώς, λάθος σας πληροφόρησαν γιατί ισόποσο χρηματικό ποσό δεν κατετέθη από μέρους του Υπουργείου. 

Ως προς το δεύτερο θέμα της μη έγκρισης από την Ευρωπαϊκή 'Ενωση, θα πω ότι υπάρχει μια κάποια ολιγωρία, διότι δεν είναι δυνατόν ο Δήμος Δράμας να μπορεί να υπαγάγει αν θέλετε την αποκατάσταση του κινηματογράφου Ολύμπιο σ'αυτό το Πλαίσιο Στήριξης από την Ευρωπαϊκή 'Ενωση και να μη μπορεί το Υπουργείο Πολιτισμού -δέσμευση την οποία είχε- να δημιουργήσει αυτήν την αίθουσα θεάτρου που θα ήταν η υποδομή για τη στήριξη του Φεστιβάλ Ταινιών Μικρού Μήκους. 

Πώς θα ενισχύσουμε τις σχέσεις μας, αν θέλετε, της αυτοδιοίκησης με τον πολιτισμό; Πώς θα συμβάλουμε, τόσο στη διαμόρφωση της πολιτιστικής ταυτότητος της πόλης, όσο και στην αποκέντρωση; Πώς θα υποστηρίξουμε την ελευθερία έκφρασης και πολλά άλλα, τα οποία αναφέρονται αν θέλετε μέσα σ'αυτήν τη σύμβαση, όταν το ίδιο το Υπουργείο αθετεί και δεν προχωρεί στις συμβατικές του υποχρεώσεις; 'Οταν το ίδιο το κράτος σε άλλες περιπτώσεις αν θέλετε χαρίζει στους έχοντες και κατέχοντες, στους συγγενείς και φίλους Υπουργών πολλά δισεκατομμύρια και αδυνατεί να καταβάλει τα ψίχουλα, τα ελάχιστα αυτά χρηματικά ποσά, τα οποία έπρεπε να καταβάλει για τη στήριξη της παραμεθόριας αυτής περιοχής, όπως είναι η ιδιαίτερη πατρίδα μου η Δράμα, που νομίζω ότι με αυτόν τον τρόπο της παραμέρισης αν θέλετε των παραμεθορίων περιοχών συνεχώς αδικούνται, συνεχώς συρρικνώνονται και πολιτιστικά και οικονομικά και πληθυσμιακά. 

Παραδείγματος χάρη στη Δράμα από το 1965 μέχρι σήμερα έχει φύγει ο μισός πληθυσμός. Από τις έξι βουλευτικές έδρες -απλά και μόνο να το πω- έμειναν μόνον τρεις έδρες. Γιατί; Διότι ακριβώς υπάρχει αυτή η αδιαφορία, υπάρχει αυτή η ολιγωρία και δεν βλέπετε αυτές τις παραμεθόριες περιοχές. 

'Ηρθε, λοιπόν, η στιγμή να υπάρχει τόλμη και αρετή να υπάρχει θάρρος για να αναλάβουμε τις ευθύνες μας και να βοηθήσουμε αυτές τις περιοχές. 

ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, είναι φανερό ότι δεν μπορεί το Φεστιβάλ Ταινιών Μικρού Μήκους να λύσει πρόβλημα του αριθμού των Βουλευτών του Νομού Δράμας, αν αυτό είναι το πρόβλημα του κυρίου συναδέλφου. 

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ) 

ΣΤΑΥΡΟΣ ΠΑΠΑΔΟΠΟΥΛΟΣ: Το πρόβλημα είναι ο πληθυσμός, το ξέρετε πολύ καλά. Εγώ το έφερα, ως παράδειγμα. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε συνάδελφε, εγώ ερωτήθηκα για το Φεστιβάλ Ταινιών Μικρού Μήκους και θα καταθέσω στη Βουλή τις εκταμιεύσεις που έχουν γίνει απο το Υπουργείο Πολιτισμού με τους αριθμούς των αποφάσεων. Επαναλαμβάνω, ότι το 1998 έναντι των υποχρεώσεων μας που ήταν εβδομήντα εκατομμύρια (70.000.000) έχουμε εκταμιεύσει ενενήντα τέσσερα εκατομμύρια (94.000.000). Νομίζω ότι αυτό αποτελεί απάντηση. 

Στο δεύτερο θέμα, στο αν ο θεσμός υποβαθμίζεται, σας απέδειξα και νομίζω ότι το ξέρετε πάρα πολύ καλά γιατί είσαστε Βουλευτής της περιοχής, ότι αντίθετα ο θεσμός σταθερά αναβαθμίζεται. 

ΣΤΑΥΡΟΣ ΠΑΠΑΔΟΠΟΥΛΟΣ: Η αγάπη του δραμηνού λαού... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εξαιτίας, λοιπόν, της αγάπης του λαού, αλλά και εξαιτίας των σταθερών προσπαθειών που κάνει, το ΥΠΠΟ θυμίζω πάντως ότι όλες οι αποφάσεις αναβάθμισης του θεσμού αντιστοιχούν σε Υπουργούς Πολιτισμού του ΠΑ.ΣΟ.Κ. Να θυμίσω ότι η Μελίνα Μερκούρη το 1986 άρχισε την επιχορήγηση του θεσμού, να θυμίσω ότι το 1989 η μετατροπή του σε Εθνικό Φεστιβάλ έγινε πάλι από τη Μελίνα Μερκούρη ενώ το 1996 με τον κ. Μπένο υπογράφηκε η πρώτη προγραμματική σύμβαση. 

Να ευχηθούμε, λοιπόν, όλοι ότι το Φεστιβάλ Ταινιών Μικρού Μήκους Δράμας, θα συνεχίσει την ανοδική του πορεία και πιστεύω, ότι όλοι θα βοηθήσουμε προς αυτήν την κατεύθυνση. 

Καταθέτω στη Βουλή, για να ενημερωθεί ο κύριος συνάδελφος, τα ποσά που έχουν εκταμιευθεί για το 1998 και τα προηγούμενα χρόνια. 

(Στο σημείο αυτό η Υπουργός κ.Παπαζώη καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Τρίτη είναι η με αριθμό 747/8-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Απόστολου Τασούλα προς τον Υπουργό Υγείας και Πρόνοιας, σχετικά με την αντιμετώπιση του προβλήματος επαναπρόσληψης των θεραπευτών, στην μονάδα απεξάρτησης "18 ΑΝΩ", στο Ψυχιατρικό Νοσοκομείο Αττικής. 

Η επίκαιρη ερώτηση έχει ως εξής: 

"Είναι γνωστό το πρόβλημα που δημιουργήθηκε στη μονάδα απεξάρτησης "18 ΑΝΩ" στο Ψυχιατρικό Νοσοκομείο Αττικής, όπου η Κυβέρνηση δεν ανανέωσε τις συμβάσεις των δεκατεσσάρων θεραπευτών από το Γενάρη με αποτέλεσμα να διακοπούν τα προγράμματα απεξάρτησης τα οποία είναι αναγκαία και αναντικατάστατα για όσους είναι ενταγμένοι σ'αυτά. 

Είναι επίσης γνωστό, ότι η Διακομματική Επιτροπή της Βουλής κατά των ναρκωτικών πρότεινε ομόφωνα τροπολογία σύμφωνα με την οποία ρυθμίζεται το θέμα επαναπρόσληψης των δεκατεσσάρων συγκεκριμένων θεραπευτών. Η Κυβέρνηση παρά τις υποσχέσεις της και προς τη μονάδα "18 ΑΝΩ" αλλά και προς την επιτροπή της Βουλής δεν κατέθεσε την ανάλογη τροπολογία με αποτέλεσμα το πρόβλημα να παρατείνεται. 

Οι εργαζόμενοι και όσοι εμπλέκονται στα προγράμματα απεξάρτησης "18 ΑΝΩ" βρίσκονται σε κινητοποιήσεις. 

Ερωτάται ο κύριος Υπουργός γιατί μέχρι τώρα δεν αντιμετώπισε το πρόβλημα; Θα φέρει άμεσα για ψήφιση την τροπολογία που πρότεινε η Διακομματική Επιτροπή;". 

Ο κύριος Υφυπουργός έχει το λόγο. 

ΝΙΚΟΛΑΚΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, σε χρονικό διάστημα λιγότερο από ενάμισι μήνα έχουμε απαντήσει στην ίδια ερώτηση πολλών συναδέλφων όλων των κομμάτων, οκτώ φορές τουλάχιστον. Συνεπώς, οι προθέσεις της Κυβερνήσεως για την επίλυση του προβληματος που έχει ανακύψει, είναι γνωστές. 

Ο κ.Τασούλας γνωρίζει και από πρόσφατη τοποθέτηση του Υπουργού Υγείας, προχθές Δευτέρα, στη συζήτηση επερώτησης Βουλευτών της Νέας Δημοκρατίας, στην οποία παρίστατο και έλαβε το λόγο ως Κοινοβουλευτικός Εκπρόσωπος του ΚΚΕ, ποια είναι η θέση μας. Να απαντήσουμε λοιπόν και σήμερα. 

Με βάση την τροπολογία της διακομματικής επιτροπής στο σχέδιο νόμου που πρόκειται, να κατατεθεί, για την οργάνωση της ψυχικής υγείας στη χώρα, θα περιληφθεί διάταξη με την οποία θα επιλύεται οριστικά αυτό το θέμα. Θα παρατείνεται, δηλαδή, η λήξασα σύμβαση και θα μετατρέπεται η σχέση εργασίας ορισμένου χρόνου, σε σχέση εργασίας αορίστου χρόνου, των δεκατεσσάρων θεραπευτών της μονάδος "18 ANΩ" του Ψυχιατρικού Νοσοκομείου της Αθήνας. 

ΠΡΟΕΔΡΕΥΩΝ (Λουκάς Αποστολίδης): Ο κ.Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, πραγματικά λιτή θα είναι και η δική μου παρέμβαση. Το ερώτημα είναι το εξής. Συμφωνήσαμε ολοι σ'αυτό το πράγμα. Είπαμε ότι στο πρώτο νομοσχέδιο θα έλθει η τροπολογία. Αυτό είναι το ζητούμενο. Δεν έρχεται η τροπολογία παρ'όλο που ήλθε νομοσχέδιο, που θα μπορούσε να ενταχθεί, μιλάω για το νομοσχέδιο που έχει σχέση με τα ναρκωτικά. Λέτε ότι θα είναι στο νομοσχέδιο που θα κατατεθεί για την ψυχική υγεία. Αυτό δεν ξέρουμε πότε θα κατατεθεί και αυτή είναι η ανησυχία των εργαζομένων, όχι μόνο των δεκατεσσάρων, συνολικά και των εργαζομένων στο "18 ΑΝΩ" και των εξαρτημένων, που κάνουν αυτήν την προσπάθεια απεξάρτησης. 

Εμείς νομίζουμε ότι έχετε τη δυνατότητα να την καταθέσετε την τροπολογία τώρα, στο νομοσχέδιο που θα κατατεθεί αυτές τις μέρες. Ηδη είναι στην Επιτροπή Δικαιοσύνης. 

Αυτή είναι η έννοια της ερώτησής μας και θέλουμε να συμβάλετε, σ' αυτό, γιατί υπάρχει μεγάλη ανησυχία στο χώρο και πρέπει να αντιμετωπισθεί το θέμα. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, έχουμε πράγματι συμφωνήσει όλα τα κόμματα, για την επίλυση αυτού του προβλήματος. Αυτό που δεν μπορούμε να κατανοήσουμε, είναι ότι κάποιοι συνεχίζουν να υποστηρίζουν ή να θέλουν να αναδειχθούν σε αυτόκλητους συνήγορους των εργαζομένων, χρόνια τώρα. Η εκμετάλλευση που επιχειρείται δεν είναι αναγκαία. Η ρύθμιση θα γίνει με τον τρόπο που αναφέραμε και δεν έχει κανένας λόγους να ανησυχεί, πολύ περισσότερο το Κομμουνιστικό Κόμμα της Ελλάδος. 

ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 742/8.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά, προς τον Υπουργό Εθνικής Οικονομίας, σχετικά με τη φορολόγηση των μειονοτικών βακουφίων στην Κομοτηνή. 

Η επίκαιρη ερώτηση του κυρίου συναδέλφου, έχει ως εξής: 

"Κάθε έτος η Δ.Ο.Υ. Κομοτηνής βεβαιώνει τέλος ακίνητης περιουσίας και φόρο εισοδήματος από μισθώματα στα βακούφια κοινωφελή ιδρύματα της μειονοτήτας στην Κομοτηνή. 

Τα ποσά αυτά επιβαρύνονται και με τις νόμιμες προσαυξήσεις, που το σύνολό τους ανέρχεται σήμερα σε άρκετες εκατοντάδες εκατομμύρια δραχμές. 

Κατά καιρούς διάφορες προσπάθειες για την πληρωμή αυτών των τελών δεν τελεσφόρησαν. Η Δ.Ο.Υ. δεν εισέπραττε τα τέλη προφασιζόμενη "μυστικές εντολές", "διακρατικές συμπεριφορές" κλπ. 

Το δημόσιο για εξασφάλιση του ποσού αυτού εγγράφει κάθε έτος υποθήκη σε βάρος των ακινήτων βακουφίων, με άμεσο κίνδυνο πλειστηριασμού τους και ρευστοποίηση της περιουσίας τους. 

Ερωτάται ο κύριος Υπουργός 

1. Αν θα συνεχιστεί η αντισυνταγματική φορολόγηση των μειονοτικών βακουφίων στην Κομοτηνή. 

2. Αν σκέφτεται κάποιον τρόπο να ρυθμίσει αυτά τα χρέη ή θα αφήσει να συνεχίζεται το καθεστώς ομηρίας των μειονοτικών βακουφίων." 

Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, σχετικά με την ερώτηση του κυρίου συναδέλφου, έχω να παρατηρήσω τα εξής. Με τις διατάξεις του ν. 1091/1980, ρητά ορίζεται, ότι κάθε βακούφιο αποτελεί χωριστό μειονοτικό νομικό πρόσωπο ιδιωτικού δικαίου λογιζόμενο ως κοινωφελές ίδρυμα. 

Επίσης τα ειδικότερα θέματα που αφορούν την διοίκηση και διαχείριση των βακουφίων της Δυτικής Θράκης, διέπονται πρώτον, από τη διεθνή σύμβαση της Λοζάνης του 1923 (άρθρο 1 του ν.δ. της 25.8.1923) και δεύτερον, από τις διατάξεις του ν. 1901/1980, επιφυλασσομένης της αρχής της διακρατικής αμοιβαιότητας. 

Η διαχείριση και διοίκηση των νομικών αυτών προσώπων ασκείται από μια διαχειριστική επιτροπή. Οι υφιστάμενες διαχειριστικές επιτροπές και ελλείψει αυτών οι εν ενεργεία "μουτεβελήδες"-διαχειριστές, υποχρεούντο εντός ανατρεπτικής προθεσμίας ενός έτους από την έναρξη της ισχύος του ν. 1091/1980, δηλαδή, της 20 Νοεμβρίου 1980, να υποβάλλουν στην αρμόδια Δημόσια Οικονομική Υπηρεσία της έδρας τους, δήλωση στην οποία να καταγράφονται τα βακούφια και οι αφιερωμένες σ' αυτά περιουσίες. Η υποχρέωση αυτή δεν τηρήθηκε από τους διαχειριστές και η Ελληνική κυβέρνηση με διαδοχικές νομοθετικές ρυθμίσεις παρέτεινε την παραπάνω προθεσμία. Η τελευταία παράταση δόθηκε στις 30.4.96 για τρία χρόνια με το προεδρικό διάταγμα 91/96 και επομένως λήγει στις 30.4.99. Από τα στοιχεία των υπηρεσιών του Υπουργείου Οικονομικών, προκύπτει ότι σε βάρος των βακουφίων της Δυτικής Θράκης έχουν βεβαιωθεί σημαντικά ποσά από φόρο εισοδήματος και ακίνητης περιουσίας. Η μόνη διασφάλιση του δημοσίου είναι ότι έναντι των χρεών αυτών έχει εγγραφεί υποθήκη χωρίς να έχει ληφθεί μέχρι σήμερα κανένα αναγκαστικό μέτρο για την είσπραξή του. Επίσης ουδέποτε έγιναν προσπάθειες από τους εκπροσώπους των βακουφίων για εκούσια πληρωμή των βεβαιωμένων χρεών ή για ρύθμιση τμηματικής πληρωμής τους. Συνεπώς είναι ανακριβής ο ισχυρισμός, κύριε συνάδελφε, ότι οι ΔΟΥ δεν δέχονται την καταβολή των χρεών αυτών ή ότι πρέπει να γίνει ρύθμιση τμηματικής καταβολής τους, αφού καμία σχετική αίτηση δεν έχει υποβληθεί από τους ενδιαφερόμενους. 

Η Ελληνική Κυβέρνηση παρακολουθεί με ιδιαίτερη προσοχή όλα τα θέματα που σχετίζονται με τα βακούφια της Μουσουλμανικής μειονότητας, με βασικό γνώμονα το σεβασμό προς τον θεσμό αυτό ώστε να μεριμνά, όσες περιουσίες έχουν χαρακτηρισθεί ως βακουφικές, να διατηρούν την ιστορική αυτή ιδιότητα και να τυγχάνουν της ειδικής μεταχειρίσεως που τους αρμόζει. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μουσταφά, έχετε το λόγο. 

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, τα βακούφια είναι, όπως ορίζει και ο ν. 1091, αφιερώματα συνιστώμενα εξ ακινήτων ή κινητών περιουσιακών στοιχείων ή προσόδων υπέρ ευσεβούς, αγαθοεργού, κοινωφελούς εν γένει σκοπού ή υπέρ φιλανθρωπικού θρησκευτικού ευαγούς ιδρύματος. 'Εχουν σχηματιστεί από δεκαετίες, από δωρεές πιστών, ευεργετών, απλών ανθρώπων, σε τεμένη, σε σχολεία, σε νεκροταφεία και ευαγή ιδρύματα. Από τα έσοδά τους συντηρούνται τα τεμένη, τα σχολεία και τα νεκροταφεία, πληρώνονται οι ιερωμένοι και οι δάσκαλοι και επιτελείται ένα φιλανθρωπικό αγαθοεργό κοινωνικό έργο. 

Η συνεχιζόμενη φορολόγησή τους είναι αντισυνταγματική, γιατί η ίδια η Επιστημονική Επιτροπή της Βουλής, κύριε Υπουργέ, όταν συζητούσαμε το νομοσχέδιο "Φορολογικές διαρρυθμίσεις και άλλες διατάξεις", λέει επί λέξει: "Εν προκειμένω, θα μπορούσε να δημιουργηθεί έντονος προβληματισμός ως προς το κατά πόσον η προτεινόμενη ρύθμιση είναι συναταγματικά ανεκτή εν'όψει των διατάξεων του άρθρου 4, παράγραφοι 1 και 5 του Συντάγματος, που θεσπίζουν την αρχή της ισότητας και της φορολογικής ισότητας και του άρθρου 13, παράγραφος 1, εδάφιο δεύτερο του Συντάγματος, που ορίζει ρητά ότι η απόλαυση των ατομικών και πολιτικών δικαιωμάτων δεν εξαρτάται από τις θρησκευτικές πεποιθήσεις του καθενός". 

Υπάρχει αυτή η φορολόγηση, αλλά παρ' όλα αυτά δεν έχει υπάρξει καμία προσπάθεια έστω και μιας ρύθμισης. Η επιτροπή που διοικεί τα βακούφια έχει διοριστεί από αυτήν την Κυβέρνηση. Ούτε έχει εκλεγεί, για να πούμε ότι δημιουργεί φασαρίες ούτε είναι από ακραίους κύκλους της μειονότητας κλπ. 'Εχει διοριστεί από το συνάδελφο Τσιόκα, τότε που ήταν περιφερειάρχης. Σε λίγες μέρες λήγει η θητεία αυτής της επιτροπής. 

Να δεχθούμε τη φορολογία, αλλά να γίνει μία διαρρύθμιση επιτέλους. Να αναλάβει η ΔΟΥ Κομοτηνής μια πρωτοβουλία, γιατί πραγματικά αυτή η εγγραφή υποθήκης για καθυστερούμενους φόρους που κάθε χρόνο στέλνει η ΔΟΥ, είναι ένας αργός θάνατος, είναι ένα καθεστώς ομηρίας, που με κανένα τρόπο δεν συνάδει με τις σύγχρονες αντιλήψεις. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, κατανοώ τα προβλήματα τα οποία περιγράψατε. Το Υπουργείο Οικονομικών θα είναι στη διάθεσή σας για την από κοινού ανεύρεση μιας λύσης η οποία θα ικανοποιεί τους 'Ελληνες κατοίκους της περιοχής αυτής και αυτό νομίζω ότι είναι υποχρέωσή μας. Ευχαριστώ. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει να βρεθεί λύση. 

ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς, αυτό είπα, κύριε Πρόεδρε, και γι' αυτό ζήτησα τη συνεργασία του κ. Μουσταφά. 

ΠΡΟΕΔΡΕΥΩΝ (Λουκάς Αποστολίδης): Πέμπτη είναι η με αριθμό 740/8.3.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη, προς τον Υπουργό Υγείας και Πρόνοιας, σχετικά με τη λήψη μέτρων αντιμετώπισης των προβλημάτων των χρηστών ναρκωτικών κλπ. 

Η επίκαιρη ερώτηση της κ. Αράπη-Καραγιάννη έχει ως εξής: 

"Ο θάνατος επτά ατόμων από τη χρήση ναρκωτικών σε μία ημέρα, (3.3.1999) επαναφέρει στο προσκήνιο την απειλή για την κοινωνία και αναδεικνύει την ανεπάρκεια της πολιτείας να αντιμετωπίσει το σοβαρό αυτό πρόβλημα, καθώς τα διοικητικά και νομοθετικά μέτρα που λαμβάνει είναι ανεπαρκή. 

Επιπλέον, τα θύματα των ναρκωτικών (νεαροί κυρίως χρήστες) δεν αντιμετωπίζονται θεραπευτικά, αφού δεν τους παρέχεται ουσιαστική βοήθεια, αλλά αντίθετα εκτίθενται στο δημόσιο χλευασμό, όπως συμβαίνει με τους νεαρούς χρήστες στον υπόγειο σταθμό της Ομόνοιας. 

Ερωτάται ο κύριος Υπουργός: 

1. Πώς προτίθεται να αντιμετωπίσει το δράμα αυτό των θυμάτων των ναρκωτικών; 

2. Πώς θα αντιμετωπισθεί η κατάσταση στον υπόγειο της Ομόνοιας, η οποία αποτελεί δείγμα απανθρωπιάς, που μας εκθέτει όλους;". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, είναι γνωστό ότι στην αντιμετώπιση του προβλήματος των ναρκωτικών οποιοδήποτε μέτρο νομοθετικό, διοικητικό ή άλλο, δεν επαρκεί. Είναι ένα πρόβλημα πολύ σύνθετο, ένα πρόβλημα που δεν έχει βρεθεί ακόμα η συνταγή σε διεθνές επίπεδο για την αντιμετώπισή του. 

Είναι γνωστό επίσης ότι η ελληνική πολιτεία με τα συναρμόδια Υπουργεία, συνεπώς και με το Υπουργείο Υγείας και Πρόνοιας, σε συνεργασία με όλους τους κοινωνικούς φορείς, τους ειδικούς επιστήμονες, την Τοπική Αυτοδιοίκηση και την Εκκλησία, αναπτύσσει διάφορες δράσεις, με τις οποίες επιχειρεί να περιορίσει αυτό το πρόβλημα. 

Οι δράσεις αυτές αναπτύσσονται στους τομείς της πρόληψης και της θεραπείας, όπως επίσης και στους τομείς της κοινωνικής επανένταξης των χρηστών, με προγράμματα που αναπτύσσει ο Οργανισμός Καταπολέμησης Ναρκωτικών, το Κέντρο Θεραπείας Εξαρτημένων Ατόμων, η μονάδα απεξάρτησης "18 ΑΝΩ", για την οποία μιλούσαμε λίγο πριν, το Ψυχιατρικό Νοσοκομείο Θεσσαλονίκης, το Κέντρο Ψυχικής Υγιεινής και με το Πρόγραμμα "Αθηνά" του Αιγινητείου Νοσοκομείου. 

Υπάρχουν τα γνωστά προγράμματα υποκατάστασης με μεθαδόνη. Λειτουργούν ήδη, όπως είναι γνωστό, δύο μονάδες στην Αθήνα και δύο μονάδες στον Πειραιά, που εξυπηρετούν σήμερα εξακόσια πενήντα άτομα, εξαρτημένους. Και έχει ανακοινωθεί και η ίδρυση ενός τρίτου τέτοιου κέντρου στον Πειραιά, ενός πέμπτου δηλαδή συνολικά, ώστε να φθάσει ο αριθμός των ατόμων, που θα εξυπηρετούνται, στα εννιακόσια. Αυτά είναι προγράμματα για χρήστες -ενημερώνω τη Βουλή- που δεν επιθυμούν να ακολουθήσουν κάποιο από τα "στεγνά" προγράμματα που υπάρχουν. 

Η περιοχή της Ομόνοιας, στην οποία αναφέρεται η κυρία συνάδελφος, είναι μια περιοχή, που έχει χαρακτηρισθεί, εδώ και πολύ καιρό, ως σημαντικός στόχος. Και έχει περιληφθεί στις παρεμβάσεις αυτών των φορέων, στους οποίους αναφέρθηκα, με την προσέγγιση των χρηστών για την ενημέρωσή τους σε θέματα υγιεινής και ασφαλούς συμπεριφοράς, σε σχέση με τη χρήση, με απώτερο στόχο την κινητοποίησή τους, ώστε να ενταχθούν σε κάποιο πρόγραμμα θεραπείας. 

'Οσον αφορά την αποφυγή των θανάτων και την προστασία αυτών των ατόμων, ο Οργανισμός Καταπολέμησης Ναρκωτικών δημιούργησε ένα κέντρο βοηθείας που, εκτός των άλλων δραστηριοτήτων, περιλαμβάνει και μία κινητή μονάδα πρώτων βοηθειών, με ασθενοφόρο ειδικά εξοπλιμένο, της οποίας σκοπός είναι η κάλυψη αναγκών υγείας των εξαρτημένων ατόμων, που δεν είναι ενταγμένα σε κάποιο από τα θεραπευτικά προγράμματα. 

Στα πλαίσια αυτά, έχουν επίσης αναπτυχθεί προγράμματα προσέγγισης χρηστών στο δρόμο, τα street work, από τον Ο.ΚΑ.ΝΑ., το ΚΕ.ΘΕ.Α., και τη μονάδα "18 ΑΝΩ" και το Ψυχιατρικό Νοσοκομείο της Αθήνας, με τακτικές εξορμήσεις σε περιοχές της Αθήνας, όπου κατ' εξοχήν συχνάζουν τέτοιοι χρήστες, όπως είναι η περιοχή της Ομόνοιας που αναφέρθηκα, η οδός Σόλωνος και άλλες περιοχές. 

Επίσης το ΚΕ.ΘΕ.Α., με το Κέντρο Πολλαπλής Παρέμβασης, από το 1996 απευθύνεται στις περιθωριοποιημένες ομάδες των χρηστών, όπως είναι τα άτομα, που αντιμετωπίζουν πρόβλημα στέγης, εμπλέκονται σε αξιόποινες πράξεις και είναι σωματικά και οικονομικά εξαντλημένα. Αυτό το κέντρο διαθέτει και ένα κέντρο υποδοχής και φιλοξενίας των χρηστών σε καθημερινή βάση. Ο χώρος αυτός είναι γνωστός στους χρήστες ως "στέκι" και αποτελεί ένα ζεστό, ασφαλές και "καθαρό" από ουσίες περιβάλλον, που υποστηρίζει τους προσερχόμενους χρήστες τόσο σε ψυχολογικό, όσο και σε πρακτικό επίπεδο. 

Θέλω να κλείσω, σημειώνοντας ότι έχουν γίνει σημαντικά βήματα. Υπάρχει, όμως, ακόμη πολύς δρόμος. Και είναι απαραίτητη η συνεργασία όλων, γιατί το πρόβλημα των ναρκωτικών δεν είναι πρόβλημα μόνον της χώρας μας, ούτε περικλείεται στα σύνορα της χώρας μας. Είναι διεθνές πρόβλημα, που μπορεί να αντιμετωπισθεί μόνο με τη συνεργασία όλων μας, αλλά και με τη διεθνή συνεργασία, που επίσης αντιλαμβάνεσθε ότι είναι απαραίτητη. 

ΠΡΟΕΔΡΕΥΩΝ (Λουκάς Αποστολίδης): Η κ. Βασιλική Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, πράγματι τα ναρκωτικά είναι πρόβλημα διεθνές. 

Εμείς, όμως, η μικρή μας χώρα δεν είμαστε συνηθισμένοι σε τόσο τραγικά αποτελέσματα: Μέσα σε μία ημέρα επτά νεκροί! 

Γνωρίζετε πολύ καλά, κύριε Υπουργέ, ότι τα προβλήματα, που έχουν τα παιδιά αυτά, είναι τα οικογενειακά, που προκαλούν διαταραχές στην προσωπικότητα των παιδιών. Και η βοήθεια εκ μέρους της πολιτείας, προς τα παιδιά αυτά δεν είναι και τόσο επαρκής. 

Ευθύνεται, για την τραγική τους κατάσταση, όχι μόνον η οικογένειά τους, αλλά και η ανεργία που πλήττει τη χώρα μας και τα παιδιά αυτά δεν έχουν εργασία. 

Πιστεύω ότι θα πρέπει να αντιμετωπίσουμε με μεγάλη σοβαρότητα το πρόβλημα αυτό. 

Τα μέτρα που παίρνει η πολιτεία και η Κυβέρνηση είναι αποσπασματικά. Και αυτό έχει σαν αποτέλεσμα ο αριθμός των θυμάτων να αυξάνεται συνεχώς και να παίρνει τραγικές διαστάσεις. 

Πρώτα όμως, κύριε Υπουργέ, θα πρέπει να σταθούμε στα μέτρα πρόληψης. Η πρόληψη υλοποιείται με παρέμβαση εκ μέρους της πολιτείας στους εξής τομείς: την ποιότητα ψυχαγωγίας, τη χρήση ελεύθερου χρόνου και τη σύνδεση αθλητισμού και πολιτισμού. 

Η πρόληψη, που αφορά κυρίως τα παιδιά ηλικίας δώδεκα έως δεκαοκτώ ετών, συντελείται μέσα από ειδικά προγράμματα κινητικότητας και συμμετοχής στην τοπική κοινωνία. 'Ομως, δυστυχώς, κύριε Υπουργέ -και εδώ είναι το πρόβλημα- τέτοια προγράμματα δεν υπάρχουν. Γι'αυτό και ο αριθμός των θυμάτων διαρκώς μεγαλώνει. 

Η αντιμετώπιση των χρηστών γίνεται αποσπασματικά σε λίγες μονάδες απεξάρτησης. Θα πρέπει, κύριε Υπουργέ, να βρούμε τρόπο να γίνουν περισσότερες μονάδες απεξάρτησης. 'Oπως γνωρίζετε εκεί οι χρήστες εκτίθενται ρυπαροί και εξαθλιωμένοι. Να μη συγκεντρώνονται στον υπόγειο σταθμό της Ομόνοιας, γιατί εκεί κινούνται ελεύθερα και τα βαποράκια και οι χρήστες και γίνονται συναλλαγές μπροστά στα μάτια όλων μας. 

Είναι ανάγκη να ενισχυθούν τα κέντρα απεξάρτησης με το απαραίτητο προσωπικό, ψυχολόγους, κοινωνιολόγους και ειδικούς γιατρούς, ώστε να βοηθηθούν αυτοί οι νέοι που έπεσαν θύματα των ναρκωτικών και φυσικά και εμείς με τη σειρά μας να βοηθούμε την κοινωνία μας. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Οι θάνατοι των εξαρτημένων ατόμων από τη χρήση ναρκωτικών συγκινεί όλους μας, υποθέτω, στον ίδιο βαθμό. 'Ολους στον ίδιο βαθμό! Αναφέρθηκε η κυρία συνάδελφος σε κάποια αίτια. 'Εχουν γίνει ατέλειωτες συζητήσεις και έχει χυθεί πολύ μελάνι και στη χώρα μας και παντού γι'αυτό το θέμα. Επαναλαμβάνω, ότι η συνταγή της θεραπείας του δεν έχει ακόμη ευρεθεί. 

Θεωρώ ότι σε πολλά πράγματα είμαστε πρωτοπόροι ως χώρα στον τομέα αντιμετώπισης του προβλήματος εδώ και αρκετά χρόνια. Επίσης, εδώ και αρκετά χρόνια ασχολείται και η διακομματική επιτροπή στη Βουλή για το ίδιο θέμα και προτείνει. Και πολλές απο τις προτάσεις αυτές υλοποιούνται. 

Είπατε ότι τα μέτρα είναι αποσπασματικά. Αν γνωριζετε ποια είναι τα μέτρα που οριστικά επιλύουν το πρόβλημα, παρακαλούμε να έχουμε τις προτάσεις σας, όχι αυτές, στις οποίες αναφερθήκατε απόψε και που είναι λίγο ως πολύ παρηγορητικές -μπορεί να προσθέτουν κάτι σε όσα μέτρα έχουν ληφθεί μέχρι σήμερα- και σίγουρα δεν αποτελούν τη λύση του προβλήματος. Αν έχετε λύση, μην την κρατάτε για τον εαυτό σας και εσείς και το κόμμα σας. Θα είναι πολύ χρήσιμο να την προσφέρετε ώστε πράγματι να βοηθήσουμε στην αντιμετώπιση του προβλήματος γενικότερα και κυρίως στον περιορισμό των θανάτων τέτοιων ατόμων. Πρέπει να σημειώσουμε κλείνοντας ότι τα άτομα αυτά έχουν και μία άλλη δυσκολία να τα προσεγγίσεις. Είναι άτομα συνήθως που έχουν περιθωριοποιηθεί. Ζουν μόνα τους και όταν κινδυνεύσουν δεν είναι κανείς δίπλα τους, ούτε καν να ειδοποιήσει. 

ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δεύτερου κύκλου: 

Η πρώτη με αριθμό 736/5.3.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Γεωργίου Αδαμόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των καταστροφών, που προκλήθηκαν από τις βροχοπτώσεις στο Νομό Λάρισας, διαγράφεται λόγω κωλύματος του κυρίου Υπουργού. 

ΓΕΩΡΓΙΟΣ ΑΔΑΜΟΠΟΥΛΟΣ: Και τι θα γίνει; 

ΠΡΟΕΔΡΕΥΩΝ (Λουκάς Αποστολίδης): Θα την επαναφέρετε. 

ΓΕΩΡΓΙΟΣ ΑΔΑΜΟΠΟΥΛΟΣ: Μπορεί να απουσιάζει όταν είναι ένα Υπουργείο πολυπληθές με δύο Υφυπουργούς; Δεν μπορεί ένα σοβαρό θέμα, για το οποίο υπάρχουν τρία έγγραφα να μην έχει απαντηθεί; 

ΠΡΟΕΔΡΕΥΩΝ (Λουκάς Αποστολίδης): Κατ'αρχήν δεν έχετε το λόγο, κύριε Αδαμόπουλε. Από τον Κανονισμό έχει τη δυνατότητα αυτή ο κύριος Υπουργός. 

ΓΕΩΡΓΙΟΣ ΑΔΑΜΟΠΟΥΛΟΣ: Δεν έπρεπε να με έχει ειδοποιήσει κάποιος; Αυτά είναι απαράδεκτα. 

ΠΡΟΕΔΡΕΥΩΝ (Λουκάς Αποστολίδης): Η τρίτη με αριθμό 750/8.3.99 επίκαιρη ερώτηση του Ανεξάρτητου Βουλευτή κ.Βασιλείου Κοντογιαννόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αντιμετώπιση των προβλημάτων που προκλήθηκαν από τις κατολισθήσεις και τις πλημμύρες στο Νομό Ηλείας, κατόπιν συνεννοήσεως Βουλευτή και Υπουργού διαγράφεται. 

ΓΕΩΡΓΙΟΣ ΑΔΑΜΟΠΟΥΛΟΣ: 'Επρεπε να είχα ειδοποιηθεί. Τι πράγματα είναι αυτά; 

ΠΡΟΕΔΡΕΥΩΝ (Λουκάς Αποστολίδης): Κύριε Αδαμόπουλε, σας παρακαλώ. Δεν έχετε το λόγο. Σας άφησα, είπατε την άποψή σας, μη συνεχίζετε. Δεν έχετε το λόγο και σας παρακαλώ να μη γράφεται τίποτε στα Πρακτικά. 

ΓΕΩΡΓΙΟΣ ΑΔΑΜΟΠΟΥΛΟΣ: ....... 

ΠΡΟΕΔΡΕΥΩΝ (Λουκάς Αποστολίδης): Σας άφησα, χωρίς να σας δώσω το λόγο, να πείτε την άποψή σας. Καταγράφηκε στα Πρακτικά. Επανειλημμένα το Προεδρείο προς τους αρμόδιους Υπουργούς ή Υφυπουργούς κάνει έκκληση για να μην υπάρχουν τέτοια προβλήματα. Αλλά αν υπάρχουν αντικειμενικοί λόγοι, δεν μπορούμε εμείς να τους υποχρεώσουμε. Αυτό προβλέπεται από τον Κανονισμό. 

ΓΕΩΡΓΙΟΣ ΑΔΑΜΟΠΟΥΛΟΣ: ...... 

ΠΡΟΕΔΡΕΥΩΝ (Λουκάς Αποστολίδης): Δεύτερη είναι η με αριθμό 729/3.3.99 Επίκαιρη Ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Οικονομίας, σχετικά με την υλοποίηση διαφημιστικών προγραμμάτων, ως προς τις ευεργετικές ιδιότητες του ελαιολάδου, για την προβολή του στις αγορές του εξωτερικού κλπ. 

Η επίκαιρη ερώτηση έχει ως εξής: 

"Είναι γνωστή και αναγνωρισμένη από τον επιστημονικό και ιατρικό κόσμο στην Ελλάδα, αλλά και παγκοσμίως η φαρμακευτική δυναμική του λαδιού και οι ευεργετικές ιδιότητες που απολαμβάνουν οι καταναλωτές ελαιολάδου. 

Είναι γνωστό, επίσης, ότι το παρθένο ελαιόλαδο της Μεσσηνίας με τη μοναδική του γεύση είναι το καλύτερο στον κόσμο και θα έπρεπε να κατακλύζει τις αγορές. 

Είναι γνωστό, επίσης, ότι η Κυβέρνηση δεν στηρίζει την τιμή του ελαιολάδου, η οποία μέρα με τη μέρα μειώνεται, όπως επίσης δεν έχει ουσιαστικό και αποτελεσματικό πρόγραμμα διαφήμισης και προβολής του στην Ελλάδα, αλλά και στις αγορές του εξωτερικού. 

Με δεδομένο ότι λόγω της ανύπαρκτης πολιτικής της Κυβερνήσεως στον τομέα της διαφήμισης και προβολής του ελαιολάδου, οι εξαγωγές στις αγορές του εξωτερικού παραμένουν σε χαμηλά επίπεδα, με αποτέλεσμα την οικονομική καταστροφή των ελαιοπαραγωγών της Μεσσηνίας. 

Επειδή το ελαιόλαδο μέσω της διαφήμισής του στο εξωτερικό πρέπει να αποτελεί την ατμομηχανή των εξαγωγών των ελληνικών προϊόντων. 

Επειδή μέσω των εμπορικών ακολούθων μας στις ελληνικές πρεσβείες του εξωτερικού πρέπει να αρχίσει η διαφημιστική αντεπίθεση, μέσω συγκεκριμένων διαφημιστικών προγραμμάτων για την "εισβολή" του ελαιολάδου σε όλες τις αγορές του εξωτερικού. 

Ερωτάται ο αρμόδιος Υπουργός: 

1. Σε ποιες χώρες του εξωτερικού γίνεται διαφημιστική καμπάνια υπέρ του ελαιολάδου, μέσω των εμπορικών μας ακολούθων στις ελληνικές προσβείες; 

2. Πόσα χρήματα διατίθενται για τη διαφήμιση του ελαιολάδου; Ποιοι φορείς υλοποιούν τα σχετικά προγράμματα και σε συνεργασία με ποιους;". 

Ο Υφυπουργός κ. Δρυς έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, σχετικά με την ερώτηση του συναδέλφου κ. Παπανικολάου, θέλω να σας γνωστοποιήσω ότι αρμόδιος φορέας για τη διαφήμιση και προβολή του ελληνικού ελαιολάδου είναι ο Ελληνικός Οργανισμός Εξωτερικού Εμπορίου (Ε.Ο.Ε.Ε.). 

Κύριε συνάδελφε, στα πλαίσια των αρμοδιοτήτων του ο Οργανισμός αυτός έχει κάνει συγκεκριμένες προσπάθειες, προκειμένου να προβάλει το ελληνικό ελαιόλαδο με τα ιδιαίτερα χαρακτηριστικά τα οποία έχει το παρθένο ελαιόλαδο της Μεσσηνίας. Τα προγράμματά του στρέφονται στις πολύ καλές αγορές ελαιολάδου που είναι οι Ηνωμένες Πολιτείες, ο Καναδάς και η Αυστραλία. 

Ο Οργανισμός υλοποιεί ολοκληρωμένα προγράμματα μάρκετινγκ και διαφήμισης για το προϊόν στη Βόρειο Αμερική. 

Το επιχειρησιακό πρόγραμμα προβολής του Υπουργείου Ανάπτυξης έχει δαπανήσει το ποσό της τάξεως του ενός δισεκατομμυρίου (1.000.000.000) δραχμών για το πρόγραμμα αυτό. 

Επίσης, το πρόγραμμα αυτό στη Βόρειο Αμερική υλοποιείται σε συνεργασία με τους συνδέσμους τυποποιητών ελαιολάδου, όπως είναι ο ΣΕΒΙΤΕΛ, ο ΕΣΒΙΤΕ, ο ΣΑΣΟΤΕ, οι οποίοι εκπροσωπούν το σύνολο των τυποποιητικών επιχειρήσεων στη χώρα μας. 

Επίκειται επίσης, κύριοι συνάδελφοι, η έναρξη δεύτερου προγράμματος μάρκετινγκ και διαφήμισης του ελληνικού ελαιολάδου στην Αυστραλία, το οποίο έχει προϋπολογισμό τριακόσια πενήντα εκατομμύρια (350.000.000) δραχμές. 

Τα παραπάνω προγράμματα σχεδιάστηκαν σε συνεργασία με τους συνδέσμους τυποποιητών ελαιολάδου και η επιλογή κατά προτεραιότητα των συγκεκριμένων αγορών, δηλαδή πρώτα η Βόρειος Αμερική και μετά η Αυστραλία, βασίστηκε σε συγκεκριμένα χαρακτηριστικά. Σας αναφέρω τον όγκο των εισαγωγών ελαιολάδου που πραγματοποιούν οι Χώρες αυτές, τις έντονα αυξητικές τάσεις κατανάλωσης, τη συμπεριφορά των ανταγωνιστών μας, κυρίως της Ιταλίας, της Ισπανίας και της Τουρκίας, τη θέση που κατέχουν στις αγορές αυτές οι ελληνικές εξαγωγές, το πολυπληθές ομογενειακό στοιχείο και τέλος, τις εκτιμήσεις του Διεθνούς Συμβουλίου Ελαιολάδου. 

Κύριε συνάδελφε, ο Οργανισμός αυτός στα πλαίσια του επιχειρησιακού προγράμματος Πελοποννήσου, έχει προγραμματίσει και προετοιμάζει την οργάνωση διεθνούς συνεδρίου για το ελαιόλαδο και τη μεσογειακή διατροφή. Το συνέδριο θα πραγματοποιηθεί στην Πελοπόννησο τον Οκτώβριο του τρέχοντος έτους και θα έχει κόστος περίπου τριάντα εκατομμύρια (30.000.000) δραχμές. 

Επιπροσθέτως ο Οργανισμός μέσω του προγράμματος για τις φθίνουσες περιοχές, υλοποιεί δύο ακόμα προγράμματα προβολής του ελαιολάδου. Το πρώτο είναι η προβολή ελαιολάδου και ελιών. Το πρόγραμμα αυτό απευθύνεται κυρίως στις σκανδιναβικές χώρες και έχει ύψος πενήντα εκατομμυρίων (50.000.000) δραχμών. Το δεύτερο είναι το πρόγραμμα προβολής προϊόντων Λέσβου, για το ελαιόλαδο, τα τυριά και το ούζο, ύψους τριάντα εκατομμυρίων (30.000.000) δραχμών. Και αυτό απευθύνεται στις σκανδιναβικές χώρες. 

Τα παραπάνω προγράμματα υλοποιούνται σε συνεργασία με τα κατά τόπους επιμελητήρια και γραφεία βιομηχανικής αλληλεγγύης. 

Κύριοι συνάδελφοι, θα ήθελα να τονίσω ότι η προβολή του ελληνικού ελαιολάδου πραγματοποιείται μέσω και της συμμετοχής των ελληνικών ελαιουργικών επιχειρήσεων σε δεκαεννιά διεθνείς εκθέσεις τροφίμων, στις οποίες συμμετέχει η χώρα μας με εθνικά περίπτερα, τα οποία οργανώνει ο Ελληνικός Οργανισμός Εξωτερικού Εμπορίου. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, είναι κοινός τόπος ότι οι τιμές των αγροτικών προϊόντων είναι εξευτελιστικές σήμερα, γι'αυτό και είναι δικαιολογημένη η αγανάκτηση και η απογοήτευση των αγροτών μας. 

Δεν θα αναφερθώ σε απουσίες ή αποτυχημένες παρεμβάσεις της Κυβερνήσεως στα αρμόδια όργανα της Ευρωπαϊκής 'Ενωσης με το γνωστό αποτέλεσμα να φθάσουν στο σημείο τα αγροτικά προϊόντα και ιδιαίτερα το λάδι να πουλιέται όσο ένα μπουκάλι εμφιαλωμένο νερό ή όσο ένα πακέτο τσιγάρα. 

Θα σας ψέξω όμως για την εγκατάλειψη της προβολής και της διαφημίσεως του χρυσαφιού μας, που είναι το λάδι. Είναι γνωστή η επανάσταση που έχει φέρει "η μεσογειακή δίαιτα" στο σύγχρονο "παγκόσμιο γαστριμαργικό" γίγνεσθε. Εάν λάβουμε υπόψη μας ότι το λάδι είναι βασικό συστατικό της μεσογειακής διατροφής, αντιλαμβάνεστε ότι μπορούν να γίνουν θαύματα σήμερα για την προβολή και διαφήμισή του, αλλά δυστυχώς δεν γίνονται. 

Αρκεί να σας πω ότι όλη η ανθρωπότητα είναι ευαισθητοποιημένη με τη μεσογειακή διατροφή και εμείς δεν το εκμεταλλευόμαστε όπως πρέπει. Επεκοινώνησα με όλους τους εμπορικούς ακολούθους των πρεσβειών μας. Δυστυχώς, μόνο σε δύο χώρες, την Αμερική και την Αυστραλία, προβάλλεται το ελαιόλαδο. Είναι ντροπή αυτό, κύριε Υπουργέ. Τα ποσοστά του μεριδίου της πωλήσεως του λαδιού στην Αμερική είναι 2,7%, ενώ στην Αυστραλία είναι 7%. Είναι πολλαπλάσια της Ισπανίας και της Ιταλίας, που δυστυχώς για μας ξέρουν να προωθούν και να προβάλλουν αυτοί τα προϊόντα τους. 

Είναι ανάγκη να προβληθεί "η φαρμακευτική δυναμική του λαδιού" μέσα από συγκεκριμένες ιατρικές μελέτες και δημοσιεύσεις. Είμαστε ευτυχείς που έχουμε δύο καθηγητές, σκαπανείς στον τομέα της ερεύνης, τον καθηγητή της ιατρικής σχολής του Χάρβαρντ κ. Τριχόπουλο και τη σύζυγο του κ. Τριχοπούλου, που είναι καθηγήτρια Βιοχημείας και Διατροφής στο Πανεπιστήμιο Αθηνών. 

Αν ανατρέξουμε σε όλα τα ιατρικά περιοδικά, σε όλες τις δίαιτες σήμερα, θα δούμε ότι υπάρχουν παντού δικά τους επιστημονικά άρθρα τα οποία δυστυχώς δεν τα έχουμε προβάλλει. Θα καταθέσω τις εργασίες στα Πρακτικά για να τις συμβουλευθείτε. 

(Στο σημείο αυτό ο Βουλευτής κ. Ελευθέριος Παπανικολάου καταθέτει για τα Πρακτικά τις προαναφερθείσες εργασίες οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Δυστυχώς, οι δημοσιεύσεις αυτές παραμένουν ανεκμετάλλευτες. Δίνουν ένα μπούσουλα, έναν τρόπο που πρέπει να ακολουθήσουμε για να διαφημίσουμε το ελαιόλαδό μας. 

Επιπλέον, η κ. Τριχοπούλου ασχολείται με το Ευρωπαϊκό Πρόγραμμα Συνεργασίας Ιατρικής και Κοινωνίας, το γνωστό ΕΠΙΚ. 'Εχει γίνει μεγάλη έρευνα και τα πρώτα αποτελέσματα στο Νομό Μεσσηνίας έχουν βγεί και δείχνουν ότι η χρήση του ελαιολάδου μέσω της μεσογειακής δίαιτας επιδρά ευμενώς επί της LDH και της HDH στη χοληστερόλη, όπως και επί της αρτηριακής πιέσεως και άλλων παραμέτρων των δεικτών υγείας. Πρέπει αυτές τις μελέτες να τις χρησιμοποιήσουμε για να γίνει μία καλύτερη προβολή αυτού του προϊόντος μας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, παρακαλώ την ανοχή σας. 

ΠΡΟΕΔΡΕΥΩΝ (Λουκάς Αποστολίδης): Δεν έχω τη δυνατότητα. Ολοκληρώστε τη σκέψη σας, κύριε συνάδελφε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ολοκληρώνω, κύριε Πρόεδρε. 

Δυστυχώς, δεν έχουμε εκμεταλλευθεί αυτές τις μελέτες όσο πρέπει, με αποτέλεσμα να μη δίνουμε καμία χρηματοδότηση και καμία βοήθεια για να συνεχιστούν τέτοια προγράμματα που θα προβάλλουν το λάδι μας και θα το καταστήσουν χρήσιμο στην παγκόσμια κατανάλωση. 

Χρηματοδοτούνται δυστυχώς άλλες προσπάθειες με δεκάδες εκατομμύρια από την Ευρωπαϊκή 'Ενωση και δεν χρηματοδοτείται η προσπάθεια αυτή. Θα καταθέσω στα Πρακτικά και αυτήν την ανακοίνωση που κυκλοφορεί, κύριε Υπουργέ από ορισμένους και εισπράττουν τα εκατομμύρια. 

(Στο σημείο αυτό ο Βουλευτής κ. Ελευθέριος Παπανικολάου καταθέτει για τα Πρακτικά την προαναφερθείσα ανακοίνωση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Εμείς στη Μεσσηνία έχουμε δημιουργήσει το "Σύλλογο των Φίλων του Λαδιού και της Ελιάς". Κάνουμε μία πάρα πολύ μεγάλη προσπάθεια, έχουμε εκδόσει δύο βιβλία, χωρίς να έχουμε καμία βοήθεια. 'Ηδη φέτος μας καλεί η επίσημη αυστραλιανή κυβέρνηση, ο Υπουργός Υγείας για να παρουσιάσουμε αυτούς τους δείκτες και τις δυνατότητες που έχει το λάδι μέσω της μεσογειακής δίαιτας. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε. 

Ενώ στα δύο προηγούμενα συνέδρια έλαμψε δια της απουσίας της η Κυβέρνηση, θα παρακαλέσουμε πάρα πολύ, αν μη τι άλλο, σε αυτήν τη φάση να είναι παρούσα τώρα για να μπορέσουμε, περνώντας το μήνυμα της φαρμακευτικής δυναμικής του λαδιού, να προσφέρουμε αυτά που πρέπει στους αγρότες μας. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόδρε, θα κάνω τρεις πολύ σύντομες παρατηρήσεις σε αυτά που είπε ο κ. Παπανικολάου, ο οποίος μάλλον δεν παρακολούθησε επαρκώς την απάντησή μου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Υπουργέ, έκανα συγκεκριμένες προτάσεις. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Παπανικολάου, δεν ξέρω εάν προτείνετε να μην ισχύουν οι τιμές της Ευρωπαϊκής 'Ενωσης για το ελαιόλαδο, αλλά οι διεθνείς τιμές. 

Θέλω να γνωρίζετε ότι οι τιμές του ελαιολάδου στην Ευρωπαϊκή 'Ενωση είναι οι υψηλότερες διεθνώς και αν γίνονται εξαγωγές ελαιολάδου, γίνονται ακριβώς λόγω της στήριξης την οποία απολαμβάνει το Ευρωπαϊκό ελαιόλαδο από την Ευρωπαϊκή 'Ενωση. 

Το δεύτερο που θα ήθελα να σας πω είναι ότι οι παραγωγοί δεν απολαμβάνουν μόνο τις τιμές του προϊόντος, απολαμβάνουν επίσης και μια σημαντική επιδότηση στην παραγωγή του ελαιολάδου. 

Επομένως, οι τιμές παραγωγού είναι ενισχυμένες. 

Τρίτον, το κόστος προβολής του ελαιολάδου. Κύριε Παπανικολάου, αν ήταν εδώ οι συνάδελφοί σας που εκπροσωπούν περιοχές στις οποίες παράγονται άλλα προϊόντα, θα έπρεπε να διαμαρτυρηθούν διότι το κόστος της προβολής που καταβάλει η Κυβέρνηση για το ελαιόλαδο ξεπερνά το ενάμισι δισεκατομμύριο δραχμές. Κανένα άλλο ελληνικό προϊόν δεν έχει αυτό το ύψος προϋπολογισμού για την προβολή του σε διεθνείς αγορές. 

Επομένως, δεν μπορείτε να μας λέτε ότι αυτό το κονδύλι για την προβολή του ελαιολάδου είναι μικρό. Πρέπει να δούμε ποιες είναι οι δυνατότητες των ελληνικών εξαγωγικών επιχειρήσεων σε παρθένο ελαιόλαδο. Γνωρίζετε ότι, δυστυχώς για πάρα πολλά χρόνια, οι συνεταιριστικές οργανώσεις της Μεσσηνίας δεν φρόντιζαν να εξάγουν τυποποιημένο ελαιόλαδο, διότι είχαν τις ιταλικές αγορές, στις οποίες πωλούσαν ατυποποίητο το ελληνικό ελαιόλαδο, το οποίο μετά εξήγετο στην Αμερική με ιταλικές μάρκες. 

Το πρόβλημα, λοιπόν, είναι ότι πρέπει να αντικαταστήσουμε τα ιταλικά και τα ισπανικά ελαιόλαδα με γνήσια παρθένα ελαιόλαδα από τη Μεσσηνία και από άλλες περιοχές της χώρας, που παράγουν πολύ καλής ποιότητας ελαιόλαδο. Νομίζω ότι ο Οργανισμός στηρίζει αποτελεσματικά τις προσπάθειες κατάκτησης των διεθνών αγορών ελαιολάδου. 

ΠΡΟΕΔΡΕΥΩΝ (Λουκάς Αποστολίδης): Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμεθα στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Αναπροσαρμογή συντάξεων συνταξιούχων μελών Δ.Ε.Π. των Α.Ε.Ι., ΕΠ των Τ.Ε.Ι., γιατρών Ε.Σ.Υ. και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Αδαμόπουλε, έχετε το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, κύριοι συνάδελφοι, θεωρώ σκόπιμο μετά το θόρυβο που ξέσπασε τις τελευταίες ημέρες από μερίδα του Τύπου προωθώντας αυτό το θέμα για σπέκουλα στον ελληνικό λαό, κατά την απουσία σας, κύριε Υφυπουργέ, στο εξωτερικό, να ξεκαθαριστούν στην Εθνική Αντιπροσωπεία ορισμένα πράγματα. 

Κύριε Υφυπουργέ, θα πρέπει για τους γενικούς γραμματείς, για τους νομάρχες, για τους δημάρχους και τους προέδρους κοινοτήτων να ξεκαθαρίσετε στην Εθνική Αντιπροσωπεία τι ίσχυε στο παρελθόν και τι ισχύει τώρα. Ακόμη σε ποια ηλικία συνταξιοδοτούνται -διότι εγράφη ότι θα συνταξιοδοτούνται σε ηλικία τριάντα δύο ή τριάντα ετών- μετά από πόσα χρόνια στην αντίστοιχη θέση, ποιό είναι το ποσοστό συνταξιοδότησής τους, πότε προσμετράται η υπηρεσία στο δημόσιο; 

Τα δημοσιεύματα ήταν πολλά και ποικίλα. Νομίζω ότι το πνεύμα του νομοσχεδίου και οι διατάξεις του είναι εντελώς προς την αντίθετη κατεύθυνση. Θεωρώ επιβεβλημένο προτού μπούμε στις τροπολογίες, να πληροφορηθεί ο ελληνικός λαός τις πραγματικές προθέσεις της Κυβέρνησης. 

ΠΡΟΕΔΡΕΥΩΝ (Λουκάς Αποστολίδης): 'Εχει ζητήσει το λόγο και ο κ. Ρεγκούζας. 

Ορίστε, κύριε Ρεγκούζα, έχετε το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, δεν κατανοώ τις ερωτήσεις του συναδέλφου της Πλειοψηφίας. Οι διατάξεις είναι ήδη ψηφισμένες. Αν θέλει η Κυβέρνηση να ενημερώσει τον ελληνικό λαό, μπορεί να κάνει οποιεσδήποτε ανακοινώσεις. Για λόγους εντυπώσεων γίνεται αυτή η σειρά των ερωτημάτων; Δεν μπορώ να το καταλάβω. Ο κύριος συνάδελφος ήταν παρών και ξέρει πώς ψηφίστηκαν οι διατάξεις. Δεν γνωρίζω τα δημοσιεύματα του Τύπου. Αυτήν την ώρα δεν κάνουμε κοινοβουλευτικό έλεγχο. Είναι ώρα νομοθετικής εργασίας και πραγματικά δεν καταλαβαίνω τα ερωτήματα. 

ΓΕΩΡΓΙΟΣ ΑΔΑΜΟΠΟΥΛΟΣ: Δεν θα πάρω την άδειά σας για το τι θα πω. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, μου δίνεται η ευκαιρία να διευκρινίσω ορισμένα θέματα. Είχα υπόψη μου να το κάνω ούτως ή άλλως, διότι κατ'αρχήν υπάρχουν δύο θέματα: 

Το πρώτο είναι ότι υπήρξαν δημοσιεύματα του Τύπου, τα οποία αναφέρονται σε θέματα τα οποία ούτε καν συζητήθησαν ούτε καν υπεβλήθησαν και πολλώ μάλλον δεν έγιναν. 

Και δεύτερον από τον κατάλογο των τροπολογιών που έχουν υποβληθεί, υπάρχουν αρκετές οι οποίες θέτουν παρεμφερή ζητήματα και εν τάχει θα προσπαθήσω να διευκρινίσω ορισμένα, γιατί αυτό το γεγονός, θα συντμήσει πάρα πολύ τα θέματα που θα συζητήσουμε, για να μην υπάρχει καμία σύγχυση. 

Εγράφη, προς μεγάλη μου κατάπληξη ότι με ρυθμίσεις τις οποίες έκανε το Κοινοβούλιο την περασμένη εβδομάδα και μάλιστα με δική μου πρωτοβουλία, οι Βουλευτές, οι εκλεγμένοι αντιπρόσωποι του έθνους, πέρασαν σε δεύτερη μοίρα έναντι γενικών γραμματέων, ειδικών γραμματέων, νομαρχών, δημάρχων έως και κοινοταρχών. Αυτό το πράγμα δημιουργεί εντυπώσεις και εγώ τουλάχιστον σαν εκπρόσωπος της Κυβερνήσεως πρέπει να απαντήσω. 

Θα ήθελα, λοιπόν, να αναφέρω μία-μία τις κατηγορίες και ευχαριστώ ιδιαιτέρως τον κ. Αδαμόπουλο που έθεσε τα θέματα και μου έδωσε την ευκαιρία να πω τι ίσχυε πριν από την προηγούμενη εβδομάδα και τι ισχύει με το μέχρι τούδε ψηφισθέν νομοσχέδιο. 

Πρώτη κατηγορία είναι οι δήμαρχοι και οι πρόεδροι κοινοτήτων. Μέχρι την προηγούμενη εβδομάδα απαιτείται να έχουν οκταετή θητεία στο θεσμό που υπηρετούσαν και να είχαν συμπληρώσει το εξηκοστό έτος οι άνδρες και το πεντηκοστό όγδοο έτος οι γυναίκες. Αυτό είναι ένα νομοθετικό πλαίσιο που ισχύει από το 1991. Δεν έχει επέλθει καμία μεταβολή με το ψηφισθέν νομοσχέδιο. 

Η δεύτερη κατηγορία αφορά τους αιρετούς νομάρχες. Είναι νέος θεσμός και ψηφίστηκε κατόπιν εκτενούς συζητήσεως και στη κοινοβουλευτική επιτροπή και στην Αίθουσα εδώ και έχω την εντύπωση, κατόπιν ευρυτέρας συμφωνίας, ότι θα πρέπει να έχουν οκταετή θητεία. Νομίζω, μάλιστα, ότι η οκταετής θητεία, είναι η μεγίστη που μπορούν να διανύσουν και να έχουν συμπληρώσει επίσης το εξηκοστό έτος της ηλικίας τους. 'Οπως ισχύει για τους δημάρχους και τους κοινοτάρχες. Είναι αιρετοί και οι δύο και είναι φυσικό να ενταχθούν σε μια αντίστοιχη ρύθμιση. Αυτό είναι το άρθρο 9 που συζητήσαμε. 

Τώρα, τρίτη κατηγορία, αφορά τους ειδικούς και γενικούς γραμματείς. Μέχρι την προηγούμενη εβδομάδα έπρεπε να έχουν εικοσιπενταετή συνολική δημόσια υπηρεσία εκ της οποίας δέκα έτη τουλάχιστον σε θέση ειδικού ή γενικού γραμματέα αντιστοίχως. Και αυτό οριζόταν με διάταξη η οποία είχε ψηφιστεί το 1992. Αυτό που έγινε είναι τα δέκα έτη, να γίνουν οκτώ. Δεν έχει επέλθει καμία μεταβολή στα έτη που απαιτούνται να συμπληρωθούν προκειμένου να θεμελιώσουν συνταξιοδοτικό δικαίωμα στο δημόσιο. Από εκεί και πέρα καμία απολύτως μεταβολή. 

Τέταρτη κατηγορία και τελευταία. Δεν έχει επέλθει καμία απολύτως μεταβολή στις συνταξιοδοτικές διατάξεις που αφορούν Βουλευτές. Γι' αυτούς ισχύει ότι πρέπει να έχουν συμπληρώσει τετραετή θητεία και όχι οκταετή και επίσης να έχουν συμπληρώσει το εξηκοστό έτος για τους άνδρες και το πεντηκοστό όγδοο έτος για τις γυναίκες. Αυτά προβλέπονται και από το Ζ' ψήφισμα και επίσης από το ν.1976/91 όπως πολύ καλά γνωρίζετε. 

'Αρα πιστεύω πως μέσα σε λίγα λεπτά μπόρεσα να σας πληροφορήσω ότι ουδεμία αρνητική μεταβολή έχει σημειωθεί σε σχέση με τους Βουλευτές και επίσης ουδεμία μεταβολή έχει γίνει για δημάρχους και προέδρους κοινοτήτων. 'Εγινε μόνο μία πρόβλεψη για το νέο θεσμό των αιρετών νομαρχών και από δέκα έτη σε οκτώ έτη, δηλαδή πάλι είναι το ίδιο με τους Βουλευτές, για τους γενικούς γραμματείς εφόσον έχουν συμπληρώσει εικοσιπενταετή δημόσια υπηρεσία. Κύριε Πρόεδρε, καταθέτω για τα Πρακτικά σχετικό πίνακα 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά τον προαναφερθέντα πίνακα, ο οποίος έχει ως εξής: 

"ΠΙΝΑΚΑΣ

Προϋποθέσεων και ηλικίας συνταξιοδότησης

αιρετών οργάνων της Τοπικής Αυτοδιοίκησης

(Α' και Β' βαθμού), Γενικών και Ειδικών Γραμματέων 

και Βουλευτών

----------------------------------------------------------------------------------------

Προϋποθέσεις και όρια ηλικίας

για συνταξιοδότηση

-----------------------------------------------------------------------------------------


ΚΑΤΗΓΟΡΙΑ
 Πριν από το Ν/Σ
 Με το Ν/Σ
 
Δήμαρχοι και

Πρόεδροι

Κοινοτήτων
 8/ετής θητεία και

ηλικία 60ο ή 58ο έτος

για άνδρες & γυναίκες

αντίστοιχα

(άρθρο 3 ν. 1976/91)
  

 

Καμία μεταβολή
 
Αιρετοί Νομάρχες
 ------------

(Νέος θεσμός)
 8/ετής θητεία και

60ο έτος

(άρθρο 9 παρ. 1

και 6 του Ν/Σ)
 
Γενικοί και Ειδκοί

Γραμματείς
 25ετής συνολική

δημόσια υπηρεσία

εκ της οποίας 10 χρ.

σε θέση Γ.Γ. ή Ειδικού

Γραμματέα και όρια

ηλικίας τα του

ν.2084/92
 25ετής συνολική

δημόσια υπηρεσία

εκ της οποίας 8

χρόνια σε θέση

Γ.Γ. ή Ειδικού

Γραμματέα και όρια

ηλικίας αμετάβλητα

(ν. 2084/92)
 
Βουλευτές
 4/ετής θητεία βουλευτή

και 60ο ή 58ο έτος για

άνδρες-γυναίκες

αντίστοιχα

(ψήφισμα Ζ/1975 και άρθρο

3 ν. 1976/91)
  

 

Καμία μεταβολή
 


------------------------------------------------------------------------------------").

ΗΛΙΑΣ ΒΕΖΔΡΕΒΑΝΗΣ: Η ενημέρωση δεν χρειαζόταν για τη Βουλή. Η Βουλή γνωρίζει τι ψηφίζει. 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, γνωρίζετε πάρα πολύ καλά ότι ανά πάσα στιγμή ο Υπουργός μπορεί να πάρει το λόγο και να ενημερώσει το Σώμα. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε... 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, δεν έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Μπορούσε να πει ότι "σας ενημερώνω"; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Διευκρίνιση έκανα. 

ΠΡΟΕΔΡΕΥΩΝ (Λουκάς Αποστολίδης): Μην επανερχόμαστε σε αυτό το θέμα.'Εχει τη δυνατότητα από τον Κανονισμό ο κύριος Υπουργός να πάρει το λόγο επί πεντάλεπτο και να εκθέσει τις απόψεις του, είτε μπήκε το ερώτημα είτε δεν μπήκε.'Οταν ο εισηγητής έχει τη δυνατότητα να πάρει το λόγο και από τη στιγμή που συζητάμε επί του νομοσχεδίου, από εκεί και πέρα δεν θα του πω εγώ τι θα πει, ούτε θα του υπαγορεύσω. 

ΓΕΩΡΓΙΟΣ ΑΔΑΜΟΠΟΥΛΟΣ: Γιατί ενοχλεί το συνάδελφο το ξεκαθάρισμα; Αυτό δεν το κατάλαβα. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συζήτηση των τροπολογιών. 

ΑΔΑΜ ΡΕΓΚΟΥΖΑΣ: Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Λουκάς Αποστολίδης): 'Οχι, δεν έχετε τη δυνατότητα αυτή, κύριε συνάδελφε. Δεν προβλέπεται τέτοια διαδικασία. 

Κύριε Υφυπουργέ, από τις επτά τροπολογίες που έχω των Υπουργών, να μας πείτε: πρώτον, αν θα συζητηθούν και οι επτά και δεύτερον, εάν υπάρχει κάποια πρόταση να συζητηθούν από κοινού δύο-τρεις ή κάθε μια ξεχωριστά. Μετά να δούμε και τις τροπολογίες των συναδέλφων Βουλευτών. 

Ορίστε, κύριε Υφυπουργέ, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

Η άποψή μου είναι ότι οι τρεις πρώτες τροπολογίες, δηλαδή, πρώτον, αυτή η οποία παρέχει την εξουσιοδότηση στον Υπουργό 'Αμυνας να μεταβάλει τον αριθμό των καταστάσεων επιβιβάσεως που χορηγούνται σε εφέδρους αξιωματικούς, δεύτερον, η τροπολογία η οποία δίνει τη δυνατότητα επέκτασης και εγγραφής σε αύξηση πιστώσεων του προϋπολογισμού... 

ΣΑΒΒΑΣ ΤΣΙΤΟΥΡΙΔΗΣ: Πείτε μας τους ειδικούς αριθμούς. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η πρώτη τροπολογία είναι η με γενικό αριθμό 2474 και ειδικό αριθμό 793, η δεύτερη είναι η με γενικό αριθμό 2475 και ειδικό 794 -τις λέω κατά αριθμητική σειρά- και η τρίτη είναι η με γενικό αριθμό 2476 και ειδικό 795, που απλώς δίνει τη δυνατότητα για τους γενικούς διευθυντές του Οργανισμού Διαχείρισης Χρέους να συνάπτονται ιδιωτικές συμβάσεις, ιδιωτικού δικαίου. 

Νομίζω, λοιπόν, ότι αυτές οι τρεις είναι πάρα πολύ απλές και μπορούν να συζητηθούν από κοινού σε λίγα λεπτά. Είναι τεχνικές. 

'Οσον αφορά τις άλλες, υπάρχει μια τροπολογία για τη φορολόγηση κερδών από πωλήσεις μετοχών εισηγμένες σε αλλοδαπά χρηματιστήρια. Είναι μια σύντομη τροπολογία. 

Επίσης, είναι η απαλλαγή των εφημεριδοπωλών από την τήρηση βιβλίων, που νομίζω ότι είναι αυτονόητη... 

ΑΔΑΜ ΡΕΓΚΟΥΖΑΣ: Ποια είναι αυτή; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι η τροπολογία με γενικό αριθμό 2555. 

'Επειτα υπάρχουν δύο τροπολογίες... 

ΑΔΑΜ ΡΕΓΚΟΥΖΑΣ: Δεν υπάρχει αυτή! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μισό λεπτό. 'Εχει κατατεθεί! 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μοιράστηκε ακόμα. Τώρα κατατέθηκε! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών) Αν μου επιτρέπετε, υπάρχουν ακόμη δύο τροπολογίες, οι οποίες είναι ταυτόσημες. Η μια τροπολογία αφορά τη μισθολογική πολιτική του έτους 1999 και το πώς επεκτείνεται στις συντάξεις του δημοσίου, που δίνει 2% αύξηση στους εν ενεργεία υπαλλήλους και 3,5% στους συνταξιούχους και μια αντίστοιχη ρύθμιση για τους συνταξιούχους του ΝΑΤ. 

Αυτές είναι οι τροπολογίες με γενικό αριθμό 2556 και ειδικό 860 και η με γενικό αριθμό 2557 και ειδικό 861. Πιστεύω, ότι αποτελούν μια τρίτη και τελευταία ενότητα. 

ΑΔΑΜ ΡΕΓΚΟΥΖΑΣ: Πού είναι αυτές; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οσον αφορά τώρα τις άλλες τροπολογίες, τις υποβληθείσες τροπολογίες εκ μέρους των κυρίων Βουλευτών, οφείλω να σας πω ότι οι περισσότερες εξ αυτών, αν όχι όλες, άπτονται συνταξιοδοτικών θεμάτων, για τα οποία δεν υπάρχουν αντίστοιχες γνώμες του Ελεγκτικού Συνεδρίου. 

'Εχουμε ήδη τοποθετηθεί για αρκετές από αυτές. Πολύ ευχαρίστως, αν θέλετε, να ξανατοποθετηθούμε, αλλά δεν μπορεί να προχωρήσει τυπικώς διότι λείπει αυτή η έκθεση του Ελεγκτικού Συνεδρίου. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Πρόεδρε, έχετε το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, είναι σαφές ότι ο κύριος Υφυπουργός φέρνει τρεις καινούριες προσθήκες την τελευταία ώρα. Αυτό ήθελα απλώς να εξηγήσω και να πω ότι επιτέλους, νισάφι, κάποτε δεν πρέπει να σταματήσει αυτή η πρακτική; 

Εγώ καταλαβαίνω τις δυσκολίες που υπάρχουν, κατ'εξοχήν τις κατανοώ, έχω κατανόηση, αλλά το κακό παραγίνεται, κύριε Πρόεδρε. Καταλήγει δηλαδή να γίνεται καρνάβαλος το Κοινοβούλιο! Καλό είναι να παρέμβει και το Προεδρείο για να σταματήσει αυτή η πρακτική. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, σας παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): 'Ενα λεπτό, κύριε συνάδελφε, θα σας δώσω το λόγο. 

Θα ήθελα να κάνω κατ'αρχήν την εξής πρόταση: Εάν αποδέχεσθε οι τρεις τροπολογίες που είπε ο κύριος Υπουργός και που έχουν διανεμηθεί να συζητηθούν σε μια ενότητα... 

ΑΝΑΣΤΑΣΙΟΣ ΙΝΤΖΕΣ: Δεν διανεμήθηκαν ακόμα! 

ΠΡΟΕΔΡΕΥΩΝ (Λουκάς Αποστολίδης): Κύριε Ιντζέ, οι τρεις πρώτες έχουν διανεμηθεί και είναι παλιές. Οι άλλες τρεις-τέσσερις που ανέφερε ο κύριος Υφυπουργός -όπως είπε και ο κ. Μητσοτάκης- πραγματικά νομίζω ότι κατατέθηκαν σήμερα το απόγευμα. 

Λέω, λοιπόν, κατ' αρχήν να μπούμε στη συζήτηση των τριών πρώτων τροπολογιών, για να κάνω και εγώ μια συνεννόηση με τον Πρόεδρο να σας δώσω το λόγο. 

ΑΝΑΣΤΑΣΙΟΣ ΙΝΤΖΕΣ: Δώστε μας τους ειδικούς αριθμούς των τροπολογιών, για να τις βρούμε. 

ΠΡΟΕΔΡΕΥΩΝ (Λουκάς Αποστολίδης): Να σας τους πω, κύριε συνάδελφε. 

Η πρώτη είναι η τροπολογία με γενικό αριθμό 2474 και ειδικό 793, η δεύτερη είναι η με γενικό αριθμό 2475 και ειδικό 794 και η τρίτη είναι η με γενικό αριθμό 2476 και ειδικό 795. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ήμουν στο γραφείο μου και άκουσα μία έκφραση, η οποία νομίζω ότι δεν εκφράζει ούτε τον Πρόεδρο κ. Μητσοτάκη που την διατύπωσε ούτε κανέναν σ'αυτήν την Αίθουσα. Δεν είναι δυνατόν. Κύριε Πρόεδρε, η έκφραση "καρνάβαλος" για το Κοινοβούλιο δεν νομίζω ότι εκφράζει πρώτα-πρώτα εσάς τον ίδιο, που πρέπει και διαπαιδαγωγικά να λειτουργείτε εδώ για νεότερους συναδέλφους. Το να έρχεται ο Υπουργός να καταθέσει στην αρχή της συνεδριάσεως ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αντισυνταγματικές και άσχετες! 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, δεν είναι ούτε αντισυνταγματικές ούτε άσχετες. Και αν είναι ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αντισυνταγματικές και άσχετες, τελείως άσχετες! 

ΠΡΟΕΔΡΟΣ (Απόστολος Κακλαμάνης): Σας παρακαλώ, σας παρακαλώ θερμά! 

Εάν κρίνετε ότι είναι αντισυνταγματικές και άσχετες, σεις με την τεράστια κοινοβουλευτική πείρα που έχετε γνωρίζετε από τον Κανονισμό πώς τίθενται αυτά τα ζητήματα και πώς λαμβάνονται οι αποφάσεις στο Κοινοβούλιο για τόσο σοβαρά ζητήματα που άπτονται του σεβασμού του Κοινοβουλίου προς το Σύνταγμα της χώρας. Τα ζητήματα αυτά δεν τίθενται επ'ευκαιρία και με εκφράσεις όπως αυτή! 

Και αν οποιοσδήποτε συνάδελφος το έλεγε, ειλικρινώς θα έλεγα ..., αλλά εσείς, κύριε Πρόεδρε, γνωρίζετε ότι αυτές οι εκφράσεις αναπαράγονται εν συνεχεία. Και είμαι βέβαιος ότι η πρόθεσή σας δεν είναι αυτή. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε ... 

ΠΡΟΕΔΡΟΣ (Απόστολος Κακλαμάνης): Λοιπόν, αν υπάρχει θέμα σχετικώς με τη συνταγματικότητα των τροπολογιών, το σχετικό ή άσχετο με το νομοσχέδιο, θα σας παρακαλέσω να το θέσετε και κατά τον Κανονισμό να λάβουμε την απόφασή μας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, γνωρίζετε ότι τιμώ και σέβομαι το Κοινοβούλιο ... 

ΠΡΟΕΔΡΟΣ (Απόστολος Κακλαμάνης): Απολύτως. Γι'αυτό σας το είπα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ... και ακριβώς γι' αυτό επιθυμώ να το προστατεύσω. 

'Εχουμε επανειλημμένως θέσει το θέμα: Υπάρχει, πρώτον, ζήτημα τάξεως, συνεννόησης της Κυβέρνησης με την Εθνική Αντιπροσωπεία και με τα κόμματα. 'Οταν έχει πει ο Υπουργός ότι έχει φέρει τις προσθήκες και δεν θα φέρει άλλες, δεν φέρνει άλλες την τελευταία ώρα. 'Εχουμε συμφωνήσει επανειλημμένως ότι οι προσθήκες -και λέω τη λέξη προσθήκες και όχι τροπολογίες, διότι είναι προσθήκες, είναι άσχετες με το περιεχόμενο του νομοσχεδίου- πρέπει τουλάχιστον έγκαιρα να έρχονται και όχι την τελευταία ώρα και δεν πρέπει να γίνεται υπέρμετρη κατάχρηση αυτής της μεθοδολογίας, η οποία είναι αντίθετη προς το Σύνταγμα. Γνωρίζετε καλά, κύριε Πρόεδρε, -και το γνωρίζουν όλοι οι κύριοι συνάδελφοι- ότι δεν επιτρέπεται προσθήκη σε άσχετο νομοσχέδιο. Εδώ όλα έρχονται την τελευταία ώρα. Είπαμε έχουμε κατανόηση, αλλά ας σταματήσουν κάποτε! 

Γι'αυτό το είπα, χωρίς βεβαίως να έχω πρόθεση να θίξω το Κοινοβούλιο, αντιθέτως προστατεύοντας το Κοινοβούλιο! 

ΠΡΟΕΔΡΟΣ (Απόστολος Κακλαμάνης): Μάλιστα. Θα μου επιτρέψετε να συνεχίσω να έχω την άποψη ότι προστατεύουμε το Κοινοβούλιο εφόσον το διαφυλάττουμε και από διάφορους χαρακτηρισμούς, τους οποίους εκπέμπουν συνήθως διάφορα έντυπα, τα οποία μπορεί ελαφρά τη καρδία να διατυπώνουν. Αλλά σε σας, με τη συμβολή που έχετε, με την πείρα που έχετε και με τη σημασία που έχει ο λόγος σας σ'αυτήν την Αίθουσα για νεότερους συναδέλφους, θα κάνω μία έκκληση προσωπική, διότι έχει ξανασυμβεί αυτό. 'Εχετε την τεράστια δυνατότητα να διατυπώνετε τις σκέψεις σας, χωρίς να δημιουργείτε προβλήματα. 

Από εκεί και πέρα νομίζω ότι το Σύνταγμα κατοχυρώνει στον Υπουργό το δικαίωμα να καταθέσει μέχρι και την τελευταία στιγμή οποιαδήποτε προσθήκη, τροπολογία, βελτίωση. Αυτό είναι το πνεύμα του Συντάγματος. 'Οταν έρχεται εδώ ένα νομοσχέδιο να συζητηθεί, από τη συζήτηση προκύπτουν διάφορα ζητήματα. Ουδέποτε έγινε δεκτό ότι δεν μπορεί ο Υπουργός να φέρει μία τροπολογία, μία προσθήκη. 

Αυτό που έχει επιτευχθεί τα πέντε αυτά χρόνια της προεδρίας μου -είναι δικαίωμά σας να μην αναγνωρίζετε το τι έχει αλλάξει στο διάστημα αυτό, εγώ είμαι υπερήφανος γι' αυτό- ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μην ξεχνάτε το "άσχετη". 

ΠΡΟΕΔΡΟΣ (Απόστολος Κακλαμάνης): ... αυτό που έχει κατοχυρωθεί, κύριε Πρόεδρε, αυτά τα πέντε χρόνια, είναι να μη συμβαίνει αυτό που συνέβαινε -και καλά το γνωρίζετε και όλοι είμαστε συνυπεύθυνοι για εκείνο το φαινόμενο- να ψηφίζονται τροπολογίες που δεν είχαν τεθεί υπόψη του Σώματος μέχρι την τελευταία στιγμή. 

Εδώ όλοι οι συνάδελφοι διαπιστώνουν ότι υπάρχουν κάποιες μονογραφές στις τροπολογίες που κατατίθενται. Δεν έρχεται τίποτα το οποίο να είναι άσχετο, αλλά και αν υπάρχει μια άποψη και θα είναι σεβαστή, το Σώμα κατά τον Κανονισμό θα αποφασίσει. 

Τι έχουμε, λοιπόν, σήμερα εδώ; 'Εχουμε μια τροπολογία που αφορά τη γνωστή εξαγγελία για την αύξηση του 2% των δημοσίων υπαλλήλων. Είναι άσχετο αυτό με το νομοσχέδιο; 

Αν πάρουμε στενά το αντικείμενο κάθε νομοσχεδίου, τότε δεν θα νομοθετούμε, διότι θα πρέπει να τα δούμε τα νομοσχέδια χωρίς συζήτηση γιατί θα πρέπει να έρχονται για κάθε αντικείμενο αποκλειστικά νομοσχέδια. 

Το άλλο αφορά την αύξηση των συντάξεων του ΝΑΤ. Θα μπορεί κάλλιστα ο οποιοσδήποτε συνάδελφος να πει ότι εμείς δεν συμφωνούμε μ' αυτήν την τροπολογία. Αλλά να λέμε ότι γίνεται "καρνάβαλος" το Κοινοβούλιο! 

Εν πάση περιπτώσει, δεν θα επιμείνω σ' αυτό. Αλλά θα σας παρακαλέσω να προχωρήσουμε με τις τρεις τροπολογίες που έχουμε ήδη και είχατε αρχίσει με τον κ. Αποστολίδη και εν συνεχεία εάν υπάρχουν αντιρρήσεις στις άλλες τροπολογίες, να διατυπωθούν και να δούμε τι θα κάνουμε. 

Ορίστε, κύριε Τσιτουρίδη. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, επειδή όλοι νοιαζόμαστε για το πώς λειτουργεί εδώ το Κοινοβούλιο, θα ήθελα να επισημάνω ότι πραγματικά υπάρχει ένα ζήτημα τάξης και συνεννόησης. 

Οι τρεις τροπολογίες κατετέθησαν σήμερα στις 18.30'. Συζητούμε ένα νομοσχέδιο εδώ και δέκα μέρες περίπου, είναι η τέταρτη μέρα στην Εθνική Αντιπροσωπεία και στις 18.30' κατατίθενται τρεις τροπολογίες αφού έχει τελειώσει η συζήτηση και επί της αρχής και επί των άρθρων. 

Εν πάση περιπτώσει, δεν θα μπούμε στην αντιδικία τώρα κατά πόσο είναι σχετικές ή είναι άσχετες. Κατ' εσάς μπορεί να είναι σχετικές, αλλά δεν είναι δυνατόν να δεχτούμε να συζητήσουμε τρεις σημαντικές τροπολογίες, όπως τουλάχιστον είχαμε την ευκαιρία να δούμε τώρα που μας μοιράστηκαν αυτές οι τροπολογίες. 

Θα ήθελα, λοιπόν, να αποφασίσουμε ότι για τα ζητήματα τάξεως τα οποία έθιξε ο Πρόεδρος κ. Μητσοτάκης δεν είναι δυνατόν να συζητήσουμε σήμερα τροπολογίες που κατετέθησαν από την Κυβέρνηση στις 18.30'. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Σφυρίου. 

ΚΟΣΜΑΣ ΣΦΥΡΙΟΥ: Κύριε Πρόεδρε, μετά την απάντησή σας είχα μείνει με την πεποίθηση ότι θα ξεκινούσαμε τη συζήτηση της πρώτης ομάδας των τροπολογιών και δεν περίμενα να κάνει αυτήν την παρέμβαση ο συνάδελφος εκ μέρους της Νέας Δημοκρατίας. 
Εγώ δεν θα έλεγα ότι θα πρέπει επ'αυτού του θέματος να συνεχίσουμε τη συζήτηση. Διότι αν συνεχίσουμε επ' αυτού του θέματος τη συζήτηση, επειδή όλοι θητεύουμε στο Κοινοβούλιο αρκετά χρόνια και όλοι έχουμε μνήμη, γνωρίζουμε πολύ καλά ότι ο κύριος Πρόεδρος ηγείτο μιας Κυβερνήσεως από το 1990 μέχρι το τέλος του 1993 η οποία μας συνήθιζε πολλές φορές και νυκτερινές ώρες να φέρνει τροπολογίες και μάλιστα μερικές φορές εξαντλείτο ο χρόνος και ψηφίζαμε εδώ στο Κοινοβούλιο μειοψηφώντας από την πλευρά μας τροπολογίες χωρίς συζήτηση, χωρίς να τοποθετηθούν ούτε εισηγητές. 

Επομένως δεν θα πρέπει τώρα να επικαλούνται ζητήματα τα οποία είναι σύμφωνα με το Σύνταγμα και σύμφωνα με τον Κανονισμό. 

ΠΡΟΕΔΡΟΣ (Απόστολος Κακλαμάνης): Δεν είναι το θέμα μας τώρα αυτό πάντως. 

(Θόρυβος από την πτέρυγα της Νέας Δημοκρατίας) 

ΙΩΑΝΝΗΣ ΚΕΦΑΛΟΓΙΑΝΝΗΣ: Είναι σοβαρά πραγματα αυτά; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αυτά είναι απαράδεκτα. 

ΠΡΟΕΔΡΟΣ (Απόστολος Κακλαμάνης): Το λάθος μας, κύριε Ζαφειρόπουλε, ξέρετε ποιο είναι; 'Οτι εδώ πέρα ενώ γνωρίζουν όλοι αυτές τις διαδικασίες πολλές φορές υποκύπτουμε όλοι, μηδ' εμού εξαιρουμένου, στον πειρασμό κάποιας καλολογίας, κάποιας εντύπωσης. Αυτό είναι λάθος. 

Λέμε "απαράδεκτο", γράφεται στα Πρακτικά "απαράδεκτο", διαβάζει ο κόσμος αύριο ότι είπε ο κύριος Βουλευτής τάδε "απαράδεκτο" ή είπε ο κύριος Πρόεδρος εκείνο κλπ. Ας γίνουμε, λοιπόν, πιο ουσιαστικοί και πιο αποτελεσματικοί. 

Ορίστε, κύριε Κανταρτζή, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, εγώ δεν θα μπω τώρα στη σύγκριση του τι γινόταν στο παρελθόν, γιατί το τι γινόταν στο παρελθόν δεν μπορεί να αποτελεί άλλοθι, γι' αυτό γίνεται σήμερα να έρχονται, σε ένα νομοσχέδιο στο οποίο έχει εξαντληθεί η συζήτηση και έχουμε μπει στη συζήτηση των τροπολογιών, τελευταία στιγμή τρεις σημαντικές τροπολογίες. 

Θεωρούμε ότι αυτό το γεγονός είναι απαράδεκτο. 'Αλλη πιο επιεική έκφραση δεν μπορούμε να βρούμε. Κατά συνέπεια, πρέπει να αποσυρθούν ... 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, απαράδεκτο είναι κάτι, το οποίο δεν μπορεί κανείς να δεχθεί. 

ΑΧΙΛΛΕΥΣ ΚΑΝΤΑΡΤΖΗΣ: Πολιτικά απαράδεκτο. 

ΠΡΟΕΔΡΟΣ (Απόστολος Κακλαμάνης): Λοιπόν, όταν το Σύνταγμα και ο Κανονισμός της Βουλής λένε ότι αυτό είναι παραδεκτό, οφείλετε να το σεβαστείτε. 'Αλλως μένει στο κενό και αιωρείται ο χαρακτηρισμός περί απαραδέκτου. 

ΑΧΙΛΛΕΥΣ ΚΑΝΤΑΡΤΖΗΣ: Με την πολιτική έννοια του όρου μιλάμε, κύριε Πρόεδρε. Λέμε συνεπώς ότι δεν μπορεί να αιφνιδιάζεται η Βουλή την τελευταία στιγμή με τέτοιες τροπολογίες. Πρέπει συνεπώς η Κυβέρνηση να τις αποσύρει και να τις καταθέσει σε ένα άλλο νομοσχέδιο, για να μπορεί να γίνει και ουσιαστική συζήτηση. 

ΠΡΟΕΔΡΟΣ (Απόστολος Κακλαμάνης): Μάλιστα. Λοιπόν, η ώρα είναι 20.00' και νομίζω ότι μπορούμε να κάνουμε και ουσιαστική συζήτηση. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, εγώ δεν θα σταθώ στο απαράδεκτο. Θα σταθώ, στο λίγο διάστημα που υπηρετώ εδώ, στις απόψεις που έχετε εκφράσει εσείς επανειλημμένα και έχετε παρατηρήσει την Κυβέρνηση να μη φέρνει τροπολογίες την τελευταία στιγμή. 

Επιπλέον, υπάρχει και η δέσμευση του κυρίου Υπουργού κατά τη συζήτηση στην επιτροπή, ότι τροπολογίες θα έφερνε μέχρι τη στιγμή που συζητούσαμε τα άρθρα στην επιτροπή. Γι' αυτό και οι τροπολογίες που συζητήσαμε στην επιτροπή, ενσωματώθηκαν σε άρθρα στο συγκεκριμένο νομοσχέδιο. 

'Αρα λοιπόν, υπάρχει και αυτή η πλευρά, που τουλάχιστον θα πρέπει να ληφθεί υπόψη. 

ΠΡΟΕΔΡΟΣ (Απόστολος Κακλαμάνης): Πάντως, όταν αποφασίζουμε στη Διάσκεψη για τον αριθμό των συνεδριάσεων, πάντοτε επιφυλάσσουμε στον Υπουργό το δικαίωμα να φέρει τροπολογίες. Αλίμονο εάν περιοριζόμασταν μόνο στη Διαρκή Επιτροπή, γιατί τότε θα είχαμε πρόβλημα στο να νομοθετήσουμε. 

ΕΥΑΓΓΕΛΟΣ ΑΠΟΣΤΟΛΟΥ: Το είπα, γιατί υπάρχει δέσμευση. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ας προχωρήσουμε. Αν βέβαια ήταν αυτές οι διατάξεις υπόψη σας πιο νωρίς, τόσο το καλύτερο. Αλλά αφού το νομοσχέδιο δεν ψηφίστηκε χθες, είχε η Κυβέρνηση την ημέρα αυτή στη διάθεσή της. Εφόσον μας έρχονται ζητήματα, όπως ένα που αφορά την αύξηση των συντάξεων του ΝΑΤ, θα πούμε την αποψή μας. Γιατί να μην έρθει το θέμα; Δεν το καταλαβαίνω. Υπάρχει και το θέμα για αυξήσεις των δημοσίων υπαλλήλων. 

Και υπάρχει και αυτή η ρύθμιση, η οποία γίνεται για τους εφημεριδοπώλες, οι οποίοι πράγματι, ενώ δεν είχαν ποτέ υποχρέωση να τηρούν βιβλία, προεβλέφθη ότι για ένα χρόνο θα τηρήσουν. 'Ηρθη αυτή η πρόβλεψη και οι φορολογικές αρχές επιβάλλουν πρόστιμα κλπ. Γιατί να μην το δει η Βουλή αυτό το θέμα; 'Εχουμε κανένα πρόβλημα σ' αυτό; Αν δεν συμφωνούμε, θα πούμε να αποσυρθεί. 

ΑΔΑΜ ΡΕΓΚΟΥΖΑΣ: Είναι θέμα αυξήσεων, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Επειδή συζητιούνται ορισμένα θέματα σχετικά με τη συμβατότητα των διατάξεων, είπε πάρα πολύ ορθώς ο κύριος Πρόεδρος της Βουλής ότι άπτονται κατευθείαν συνταξιοδοτικών θεμάτων. Πού είναι το φυσικότερο πλαίσιο για μία τέτοια διάταξη, η οποία αυξάνει τους μισθούς και κατ' επέκταση αυτομάτως και τις συντάξεις των δημοσίων υπαλλήλων, παρά σε ένα συνταξιοδοτικό νομοσχέδιο; Και ομοίως ισχύει για τις συντάξεις του ΝΑΤ. 

Βεβαίως, θα μπορούσαμε να το φέρουμε σ' ένα νομοσχέδιο αργότερα. Οι διαπραγματεύσεις με την ΑΔΕΔΥ τελείωσαν πριν από λίγες μέρες, πριν από τρεις, τέσσερις μέρες και γι' αυτόν το λόγο δεν είχε έρθει νωρίτερα η τροπολογία. Θα μπορούσαμε να καθυστερήσουμε. Αλλά αυτό θα αργήσει, θα καθυστερήσει και την καταβολή των αυξήσεων, οι οποίες ισχύουν από την 1η του έτους. 'Οσοι, λοιπόν, ενδιαφέρονται να πάρουν οι άμεσα ενδιαφερόμενοι και οι δικαιούχοι τις αυξήσεις αυτές, οι οποίες προβλέπονται, νομίζω ότι θα ευχαριστηθούν, που βλέπουν ότι επιταχύνουμε την ψήφισή τους. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, για να εκφράσω όλους, όλοι ενδιαφερόμεθα να πάρουν τις αυξήσεις τους και οι δημόσιοι υπάλληλοι και το ΝΑΤ κλπ. Απλώς θα θέλαμε να είχαμε περισσότερο χρόνο. Εν πάση περιπτώσει... 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ας μη συνεχίζουμε, κύριε Τσιτουρίδη. 

ΣΑΒΒΑΣ ΤΣΙΤΟΥΡΙΔΗΣ: Μισό λεπτό, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσιτουρίδη, έχετε το λόγο για μισό λεπτό. 

ΣΑΒΒΑΣ ΤΣΙΤΟΥΡΙΔΗΣ: Επειδή μπήκαμε σε θέματα ουσίας και εντυπώσεων, είπατε και εσείς ο ίδιος αν συμφωνούμε ή διαφωνούμε... 

ΠΡΟΕΔΡΟΣ (Απόστολος Κακλαμάνης): Δεν αμφιβάλλω ότι συμφωνούμε. 

ΣΑΒΒΑΣ ΤΣΙΤΟΥΡΙΔΗΣ: Το θέμα μας δεν είναι αν συμφωνούμε ή διαφωνούμε στο να πάρουν αυξήσεις οι δημόσιοι υπάλληλοι. Προφανώς συμφωνούμε. Η εισοδηματική πολιτική ανακοινώθηκε πριν από δύο μήνες περίπου. Η Κυβέρνηση αποφάσισε και έκλεισε το διάλογο πριν από αρκετές ημέρες. 

Εμείς καταγγέλλουμε και επισημαίνουμε ότι στις 18.30' σήμερα κατατίθενται τρεις τροπολογίες και επειδή όλοι νοιαζόμαστε για το πώς θα λειτουργούμε εδώ, τι άποψη να εκφράσουμε επί κειμένων τα οποία μόλις τώρα ήρθαν στα έδρανά μας; Αυτό καταγγέλλουμε και αυτό επισημαίνουμε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και που δεν είναι συνταξιοδοτικές. 

ΣΑΒΒΑΣ ΤΣΙΤΟΥΡΙΔΗΣ: Θα σας παρακαλούσαμε,λοιπόν, επειδή προφανώς δεν προλάβαμε να τις διαβάσουμε, να μην μπούμε σε θέματα εντυπώσεων, αν η Νέα Δημοκρατία συμφωνεί ή διαφωνεί με τις αυξήσεις των δημοσίων υπαλλήλων ή των συνταξιούχων. Δεν είναι αυτό το ζήτημα. 

Εμείς διαφωνούμε με το να είμαστε αναγκασμένοι σε αυτήν τη Βουλή να συζητούμε επί κειμένων, τα οποία δεν έχουμε προλάβει να διαβάσουμε. Πώς να εκφράσουμε άποψη; 

ΑΝΑΣΤΑΣΙΟΣ ΙΝΤΖΕΣ: Να διακόψουμε για λίγο. 

ΠΡΟΕΔΡΟΣ (Απόστολος Κακλαμάνης): Εν πάση περιπτώσει, είναι ολόκληρη συνεδρίαση μπροστά μας. Η συνεδρίαση μπορεί να παραταθεί και μπορώ να προτείνω μετά το τέλος των τροπολογιών αυτών, να δοθεί ο χρόνος μιας-δύο ωρών και για τις άλλες τροπολογίες. 

Αλίμονο εάν τα κόμματα και εμείς τα μέλη εδώ του Κοινοβουλίου απόψεις για την εισοδηματική πολιτική της Κυβερνήσεως, θα τις διαμορφώσουμε σήμερα. Τις έχουμε. Αφού μάλιστα, όπως λέει και ο κ. Τσιτουρίδης, προ διμήνου εξηγγέλθη αυτή η πολιτική, έχουμε άποψη. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να μην ξέρουμε τι ψηφίζουμε, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): Βέβαια καλό θα ήταν η σχετική ρύθμιση να ερχόταν νωρίτερα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, την τελευταία ώρα ο Πρόεδρος της Βουλής αυτό προτείνει; 

ΠΡΟΕΔΡΟΣ (Απόστολος Κακλαμάνης): 'Οχι, κύριε Πρόεδρε. 

ΑΝΑΣΤΑΣΙΟΣ ΙΝΤΖΕΣ: Να διακόψουμε για λίγο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Ιντζέ. Τι να διακόψουμε; Μετά θα διαμαρτύρεσαι ότι πρέπει να πάρεις το νυχτερινό αεροπλάνο για τη Θεσσαλονίκη. 

Λοιπόν, μπαίνουμε στις τρεις πρώτες τροπολογίες και θα συνεχίσουμε μετά. 

Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Εγώ όσον αφορά την προηγηθείσα συζήτηση έχω να κάνω ένα σχόλιο μόνο. 

Θα δείτε στην πορεία ότι η ίδια η πολιτική του Κοινοβουλίου θα αποδείξει ότι οι τροπολογίες αυτές είναι γνωστές σε μας και δεν θέλουν περαιτέρω ερμηνεία. Αυτό θα αποδειχθεί και από τον αριθμό των συμμετοχών στη συζήτηση. 

ΠΡΟΕΔΡΟΣ (Απόστολος Κακλαμάνης): Ελάτε, λοιπόν, στις τροπολογίες. 

ΓΕΩΡΓΙΟΣ ΑΔΑΜΟΠΟΥΛΟΣ: Πριν αναφερθώ σε αυτές τις τροπολογίες, κύριε Υφυπουργέ, ήθελα να πω ότι από τις τροπολογίες των Βουλευτών υπάρχει μία, η οποία, αν θέλετε, συνταξιοδοτικά δεν στέκει με αυτά τα οποία εσείς φέρνετε, αλλά θα πρέπει τουλάχιστον να συζητηθεί για να εξετασθεί το θέμα των προέδρων εκείνων των κοινοτήτων που συνενώθηκαν σε δήμους μετά την εφαρμογή των νόμων 1416/84 και 1622/86, διότι ακριβώς υπάρχουν άλλα μέτρα και άλλα σταθμά σε σχέση με εκείνους που δεν είχαν συμβάλει στις συνενώσεις. Απλά για συζήτηση ... 

ΠΡΟΕΔΡΟΣ (Απόστολος Κακλαμάνης): Κύριε Αδαμόπουλε, με συγχωρείτε. Δεν έρχεστε στις τροπολογίες αυτές που είναι προς συζήτηση ... 

ΓΕΩΡΓΙΟΣ ΑΔΑΜΟΠΟΥΛΟΣ: Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): ... και εν συνεχεία, αφού τελειώσουμε, να αναφερθείτε σε αυτές, διότι τώρα ετέθησαν προς συζήτηση από τον κ.Αποστολίδη οι τρεις κυβερνητικές τροπολογίες. 

ΓΕΩΡΓΙΟΣ ΑΔΑΜΟΠΟΥΛΟΣ: Ναι, αλλά εγώ σαν εισηγητής του κόμματός μου πρώτη φορά παίρνω το λόγο επί του γενικότερου θέματος όσον αφορά τις τροπολογίες ή οτιδήποτε άλλο. 

ΠΡΟΕΔΡΟΣ (Απόστολος Κακλαμάνης): Δεν κατάλαβα. Δεν θα μιλήσετε για τις τροπολογίες αυτές; 

ΓΕΩΡΓΙΟΣ ΑΔΑΜΟΠΟΥΛΟΣ: Λέω ότι πρώτη φορά παίρνω το λόγο και εξαυτού δικαιολογούμαι να πω και για τις τροπολογίες των Βουλευτών, που εξήγησε προηγουμένως ο κύριος Υπουργός ότι υπάρχουν κάποιοι περιορισμοί ... 

ΠΡΟΕΔΡΟΣ (Απόστολος Κακλαμάνης): Κατάλαβα. Ορίστε, ολοκληρώστε. 

ΓΕΩΡΓΙΟΣ ΑΔΑΜΟΠΟΥΛΟΣ: Γι' αυτό ακριβώς είπα ότι η συγκεκριμένη τροπολογία, επειδή αφορά μεγάλο αριθμό προέδρων κοινοτήτων που συμμετείχαν στις συνενώσεις, βάσει των διατάξεων που προανέφερα και επειδή υπάρχει σύγχυση έξω, απλά να συζητηθεί κατά τη σημερινή συνεδρίαση, έτσι ώστε να ξεκαθαρίσει το τοπίο. Αυτό είπα. 

ΠΡΟΕΔΡΟΣ (Απόστολος Κακλαμάνης): Μάλιστα. 

ΓΕΩΡΓΙΟΣ ΑΔΑΜΟΠΟΥΛΟΣ: 'Ερχομαι στις τροπολογίες, τις οποίες τώρα θα συζητήσουμε. 

Πρώτη είναι η με γενικό αριθμό 2474 και ειδικό 793. Αυτή η τροπολογία αφορά την αύξηση του αριθμού των καταστάσεων επιβιβάσεως που δίνονται στον Υπουργό Εθνικής 'Αμυνας. Νομίζω ότι αυτό επιβάλλεται να γίνει. Μάλιστα είναι μία ρύθμιση, η οποία απ' ό,τι φαίνεται θα έχει μία επιβάρυνση από τριάμισι εκατομμύρια (3.500.000) έως πεντέμισι εκατομμύρια δραχμές (5.500.000). Αυτό διαβαθμίζεται βεβαίως ανάλογα με τη χρήση του μεταφορικού μέσου που θα χρησιμοποιούν οι οπλίτες. Είναι θέμα που αφορά τους οπλίτες μας. Είναι θέμα, το οποίο επανέφερε η Κυβέρνηση του ΠΑΣΟΚ και νομίζω ότι είναι μία τροπολογία για την οποία κανένας δεν θα έχει αντίρρηση. 

Προχωρώ στην αμέσως επόμενη τροπολογία με γενικό αριθμό 2475 και ειδικό 794. Είναι νομίζω μία διευθετική, θα την ονόμαζα, τροπολογία του ίδιου του Υπουργείου Οικονομικών, που θέλει να εγγράφονται πιστώσεις στον προϋπολογισμό με ισόποση μείωση άλλων πιστώσεων του ίδιου προϋπολογισμού. Αναφέρει εδώ κάποιες δεσμεύσεις. Οι πιστώσεις βεβαίως αυτές αφορούν αποδοχές προσωπικού, συντάξεις, ενοίκια, αντίτιμα, κοινοτικά προγράμματα, επιδοτήσεις, επιχορηγήσεις. 

Εδώ βεβαίως πάλι υπάρχουν περιορισμοί και λέει ότι δεν είναι δεκτικές αυξομειώσεων από τους διατάκτες παρά μόνο με αποφάσεις του Υπουργού Οικονομικών. Θέλει εδώ το Υπουργείο Οικονομικών να διασφαλίσει ακόμα περισσότερο τις περιπτώσεις εκείνες που οι διατάκτες από μόνοι τους αποφάσιζαν αυτές τις αυξομειώσεις. 

Και λέει ότι με απόφαση του Υπουργού Οικονομικών μπορεί να ορίζονται και άλλες πιστώσεις ως μη δεκτικές αυξήσεων ή μειώσεων από τους διατάκτες. Πραγματικά αυτό είναι σωστό όπως φάνηκε μέσα από την πρακτική και από την ίδια τη ζωή. 'Ετσι σε εκείνες τις περιπτώσεις που αποδεικνύεται ότι οι διατάκτες έχουν αυτήν τη μεγάλη δυνατότητα και τα συμφέροντα του δημοσίου βλάπτονται, ο Υπουργός Οικονομικών μπορεί με νέες αποφάσεις να βάζει ασφαλιστικές δικλείδες. 

Θεωρώ ότι και αυτή η τροπολογία εξυπηρετεί τα συμφέροντα του δημοσίου, γι'αυτό ακριβώς έρχεται και βάζει αυτές τις ασφαλιστικές δικλείδες ο Υπουργός Οικονομικών. 

Πάμε στην τελευταία τροπολογία της πρώτης ενότητος, όπως είπαμε, με γενικό αριθμό 2476 και ειδικό 795. Η τροπολογία αυτή, κύριοι συνάδελφοι, αναφέρεται σε ένα νόμο του 1998 που ψηφίσαμε. Μάλιστα, τότε είχαμε συστήσει το νομικό πρόσωπο δημοσίου δικαίου με την επωνυμία "Οργανισμός Διαχείρισης Δημοσίου Χρέους" και στο άρθρο 4 προβλέπαμε τον τρόπο επιλογής του γενικού διευθυντή και του αναπληρωτή γενικού διευθυντή. Βεβαίως, δεν είναι σωστό να νομοθετούμε κάθε τόσο μέσα σε ένα χρόνο και να μην έχουμε προβλέψει σωστά. Εγώ αυτό δεν το αποδέχομαι. Η Βουλή πρέπει να νομοθετεί και να έχει μακρόπνοη διάρκεια η νομοθέτησή της. 

'Ερχεται σήμερα, λοιπόν, η Κυβέρνηση να διορθώσει και να πει ότι έτσι όπως ήταν η διάταξη του 1998 στο άρθρο 4 δεν ήταν σαφής ο τρόπος επιλογής του γενικού διευθυντή του Οργανισμού Διαχείρισης Δημοσίου Χρέους και του αναπληρωτή γενικού διευθυντή. Σήμερα ακριβώς λέει τον τρόπο επιλογής. Θεωρεί ότι ο γενικός διευθυντής και ο αναπληρωτής γενικός διευθυντής επιλέγονται από τον Υπουργό Οικονομικών μεταξύ προσώπων μεγάλης εμπειρίας σε θέματα χρηματαγορών με αποδεδειγμένη προϋπηρεσία σ'αυτήν τη θέση στην Ελλάδα ή στο εξωτερικό. Επίσης, προσδιορίζει εδώ τον τρόπο της σύμβασης εργασίας. Λέει ότι αυτοί προσλαμβάνονται με σύμβαση εργασίας ιδιωτικού δικαίου τετραετούς διάρκειας που ανανεώνεται. Αυτό είναι σωστό να γίνει διότι αυτό είναι νομικό πρόσωπο δημοσίου δικαίου, όπως είπαμε προηγουμένως που το κάναμε με το ν. 2628/1998. Επίσης, αναφέρεται ότι οι αποδοχές αυτού ορίζονται βάσει του νόμου. 

Νομίζω ότι πρέπει να δώσουμε αυτά στην Κυβέρνηση, να καλύψει τη θέση του γενικού ή αναπληρωτή γενικού διευθυντή σε έναν τόσο σημαντικό οργανισμό που έχουν προχωρήσει με το ν.2628/1998 του Οργανισμού Διαχείρισης Δημοσίου Χρέους. Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, θα τονίσω για μία ακόμη φορά ότι εμείς διαφωνούμε με αυτήν τη διαδικασία που νομοθετούμε με τις τροπολογίες και φυσικά διαφωνούμε και με την εξαίρεση που γίνεται σε σχέση με τους συναδέλφους για λογαριασμό της Κυβέρνησης. Γιατί η Κυβέρνηση έχει το προνόμοιο να συζητάει τις τροπολογίες και οι συνάδελφοι όχι; Πολύ φοβάμαι ότι σε λίγο ο κύριος Υπουργός μπορεί να μας πει, δεν τις δεχόμαστε. 'Ηδη το είπε ακροθιγώς. Στην αρχή της ομιλίας του είπε ότι αφορούν το ουσιαστικό μέρος του νομοσχεδίου και επομένως δεν μπορούμε να δεχθούμε τέτοια συζήτηση. 

ΠΡΟΕΔΡΟΣ (Απόστολος Κακλαμάνης): Αν μου επιτρέπετε -και θα κρατήσω το χρόνο σας- το θέμα που προφανώς έθεσε ο Υπουργός είναι ότι ως συνταξιοδοτικές διατάξεις και διατάξεις που επιφέρουν οικονομική επιβάρυνση δεν μπορούν να προέλθουν από τη Βουλή. 'Οχι διότι τελείωσε η συζήτηση του νομοσχεδίου. 

ΑΔΑΜ ΡΕΓΚΟΥΖΑΣ: Κύριε Πρόεδρε, όταν είναι εμπρόθεσμες οι τροπολογίες, περί αυτού πρόκειται. 

ΠΡΟΕΔΡΟΣ (Απόστολος Κακλαμάνης): Κοιτάξτε, προφανώς σε ένα τέτοιο νομοσχέδιο όλες συνεπάγονται δαπάνη, αυτή είναι η διάταξη του Συντάγματος. 

ΑΔΑΜ ΡΕΓΚΟΥΖΑΣ: Σύμφωνοι. 

ΠΡΟΕΔΡΟΣ (Απόστολος Κακλαμάνης): Επομένως, δεν είναι του Υπουργού ή του Προέδρου ή υμών η ευχέρεια να γίνεται... 

ΑΔΑΜ ΡΕΓΚΟΥΖΑΣ: Το εμπρόθεσμο των τροπολογιών όμως δίνει τη δυνατότητα. 

ΠΡΟΕΔΡΟΣ (Απόστολος Κακλαμάνης): Να αλλάξουμε τώρα με την τροποποίηση που θα κάνουμε του Συντάγματος και αυτά τα ζητήματα. 

ΑΔΑΜ ΡΕΓΚΟΥΖΑΣ: 'Οχι, δεν είπα εγώ κάτι τέτοιο. 

ΓΕΩΡΓΙΟΣ ΑΔΑΜΟΠΟΥΛΟΣ: Το συζητήσαμε πέντε φορές, παρά ταύτα επιμένω. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Ρεγκούζα, συνεχίστε. 

ΑΔΑΜ ΡΕΓΚΟΥΖΑΣ: Εν πάση περιπτώσει, να μπω επί της ουσίας. 

Για τις τροπολογίες αυτές που φέρνει η Κυβέρνηση, δεν θα μπορούσε να διαφωνήσει κανείς. Παραδείγματος χάρη για την πρώτη τροπολογία, την 2474, δεν θα μπορούσε να διαφωνήσει κανείς, του Υπουργείου Εθνικής Αμύνης εννοώ, αλλά πραγματικά απορώ γιατί η Κυβέρνηση συνεχίζει να νομοθετεί με τέτοια προχειρότητα. Υπήρξαν νομοσχέδια, μπορούσε να κάνει τη ρύθμιση. Εμείς επί της ουσίας δεν έχουμε αντίρρηση, έχουμε όμως αντίρρηση με τον τρόπο που έρχονται αυτές οι τροπολογίες. 

Στη δεύτερη τροπολογία, την 2475 με ειδικό αριθμό 794. Γνωρίζω τα προβλήματα που δημιουργούνται πραγματικά στην πληρωμή αυτών των δαπανών και την ασάφεια που υπάρχει στο νόμο σχετικά με την απόφαση του Υπουργού που μπορεί να μεταφέρει τις πιστώσεις. Δεν θα δυσκολέψουμε την Κυβέρνηση εμείς σε αυτό το σημείο, αλλά θα ήθελα να τονίσω επ'ευκαιρία ότι όταν συζητούμε τον προϋπολογισμό και προϋπολογίζουμε σ'αυτούς τους κωδικούς, θα πρέπει να είμαστε τουλάχιστον πιο προσεκτικοί, με τον επιεικέστερο χαρακτηρισμό, για να μη φθάνουμε στο σημείο να χρειαζόμαστε μεταφορές πιστώσεων από τον έναν κωδικό στον άλλον, τουλάχιστον σε αυτές τις περιπτώσεις που προβλέπει εδώ η σχετική τροπολογία. 

Στην τρίτη τροπολογία, την με γενικό αριθμό 2476 και ειδικό 795. Εδώ, κύριε Πρόεδρε, πραγματικά θέλω να καταγγείλω την Κυβέρνηση για τον τρόπο που νομοθετούμε. Το αντιμετωπίσαμε κατά τη διαδικασία της συζήτησης του νομοσχεδίου με τις διατάξεις που μας έφερε πάλι με μορφή τροπολογίας μέσω και του Υπουργείου Υγείας για τον ορισμό των προέδρων των νοσοκομείων για τις ασάφειες που υπάρχουν στον προσδιορισμό των αποδοχών τους και για το χρόνο που ουσιαστικά δεσμεύει η ρύθμιση αυτή μια επόμενη κυβέρνηση να ασκήσει κυβερνητικό έργο στα νοσοκομεία. 

'Ερχεται τώρα ο κύριος Υπουργός με την τροπολογία αυτή, για να παρέμβει στον τρόπο διορισμού του γενικού διευθυντή και του αναπληρωτή γενικού διευθυντή στον Οργανισμό Δημοσίου Χρέους και το κάνει, γιατί στην παράγραφο 1 του άρθρου 4 του ν.2628/98, περί συστάσεως νομικού προσώπου δημοσίου δικαίου, με την επωνυμία "Οργανισμός Διαχείρισης Δημοσίου Χρέους", αναφέρεται ότι η αποζημίωση του γενικού διευθυντή και του αναπληρωτή γενικού διευθυντή του ΟΔΔΗΧ, που προσλαμβάνονται με τετραετή θητεία, καθορίζεται με την απόφαση του Υπουργού Οικονομικών, με την οποία απόφαση θα γίνεται και ο διορισμός των δύο ανωτέρω στελεχών. 

Επειδή όμως με την απόφαση αυτή του κυρίου Υπουργού, η θητεία των ανωτέρω στελεχών του ΟΔΔΗΧ αναφερόταν σε σχέση εργασίας δημοσίου δικαίου και ως εκ τούτου υπήρχε περιορισμός ως προς το ύψος και το είδος των καθοριζομένων αμοιβών, για το λόγο αυτό συνέτρεξε η ανάγκη να κατατεθεί η παρούσα τροπολογία, η οποία σημειωτέον έχει αναδρομική ισχύ από τον Ιούλιο του 1998, ενώ η Κυβέρνηση σ' αυτό το νομοσχέδιο αρνήθηκε επιμόνως την αναδρομική ισχύ νομοθετικών διατάξεων εννόμων αποτελεσμάτων για συνταξιούχους του δημοσίου. 

Και επίσης, θα ήθελα να σας πω, κύριε Πρόεδρε, ότι ενώ παραδείγματος χάρη σε περιπτώσεις του νομοσχεδίου, όπως ήταν οι αναπληρωτές γενικοί διευθυντές, που θα μπορούσε να γίνει ρύθμιση, το δημοσιονομικό κόστος ήταν πενήντα εκατομμύρια (50.000.000) δραχμές το χρόνο, στην προκειμένη περίπτωση μιλάμε για μία επιβάρυνση του ελληνικού δημοσίου κατά πεντακόσια εκατομμύρια (500.000.000) δραχμές και μάλιστα χωρίς τη γνωμάτευση ουσιαστικά του Γενικού Λογιστηρίου και χωρίς τη γνωμάτευση της αρμόδιας επιστημονικής επιτροπής. 

Με τη ρύθμιση, λοιπόν, αυτή, οι πληροφορίες λένε ότι τα στελέχη έχουν προεπιλεγεί, οι αποδοχές τους περίπου πρόκειται να καθοριστούν στο ύψος των πέντε εκατομμυρίων (5.000.000) δραχμών μηνιαίως και θα ήθελα να πω ότι η Βουλή δεν μπορεί να νομοθετεί με αυτόν τον τρόπο. Θα πρέπει έστω να μην καθορίζει το ύψος των αποδοχών, αλλά να καθορίζει αρχές που θα προσδιορίζονται αυτές οι αποδοχές. Κι εγώ θα έλεγα, για να μην αδικούμε και τους εαυτούς μας, να καθοριστεί ως βάση υπολογισμού η μηνιαία αποζημίωση των Βουλευτών με προσαύξηση ή μείωση, αλλά όχι όμως με τον αυθαίρετο τρόπο, που θέλει να πάρει την εξουσιοδότηση ο κύριος Υπουργός, για να καθορίζει αυτό το ύψος των αποδοχών. Γιατί οι δύο άνθρωποι αυτοί με πέντε εκατομμύρια (5.000.000) δραχμές, που λένε οι πληροφορίες ότι πρόκειται να προσληφθούν και μάλιστα ενδεχομένως ο ένας εκ των δύο να προέρχεται από τη Δημόσια Διοίκηση, και βεβαίως τίθεται θέμα εάν υπάρχει αυτό το δικαίωμα στην Κυβέρνηση να παύσει ένα δημόσιο υπάλληλο ή να ακυρώσει τις αποδοχές του εν ενεργεία υπαλλήλου και να του δώσει αποδοχές βάσει αυτής της αύμβασης ιδιωτικού δικαίου, που μας φέρνει εδώ ο κύριος Υπουργός και ζητά την εξουσιοδότηση. 

Εγώ καταγγέλλω αυτήν την πρακτική της Κυβέρνησης, που είναι αποστεωμένη αρχών κατ' αρχήν, δεν έχει καμία λογική, δεν υπηρετεί το δημόσιο συμφέρον, δεν συμβάλλει στο συμμάζεμα των οικονομικών και φυσικά δεν υπηρετεί την πορεία προς την ΟΝΕ και ταυτόχρονα δημιουργεί ανισότητες μεταξύ πολιτών, όπως είπα προηγούμενα, που αντιμετωπίσαμε κατά στη συζήτηση στα άρθρα σ' αυτό εδώ το νομοσχέδιο. 

Εμείς δεν πρόκειται να συμβάλουμε σε μια τέτοια ρύθμιση, που ουσιαστικά αυθαιρετεί εις βάρος του ελληνικού λαού. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Θα ξεκινήσω με την τροπολογία, που έχει γενικό αριθμό 2474 και ειδικό 793 και αναφέρεται στη μετακίνηση των στρατευμένων. 

Είναι γνωστό από παλιότερες συζητήσεις, που έχουν γίνει και στη Βουλή, ότι ο αρμόδιος Υπουργός είχε υποσχεθεί να καθιερώσει τη δωρεάν μετακίνηση των στρατευμένων. Αντί για καθιέρωση της δωρεάν μετακίνησης, τώρα έχουμε μία ρύθμιση, η οποία δίνει τη δυνατότητα, χωρίς να δημιουργεί και την ανάλογη υποχρέωση και στον Υπουργό, να αυξήσει αυτές τις δωρεάν μετακινήσεις μέχρι το πολύ οκτώ τον αριθμό. Τι σημαίνει αυτό; Σημαίνει ότι ουσιαστικά είναι μία ρύθμιση κοροϊδία, αν πάρουμε υπόψη μας ότι μετά τις τελευταίες αποφάσεις, οι στρατιώτες είναι υποχρεωμένοι να υπηρετούν για τουλάχιστον εννέα μήνες σε παραμεθόριες περιοχές. Αν πάρουμε υπόψη μας ότι κάθε δύο μήνες δικαιούνται άδεια, δηλαδή οκτώ μετακινήσεις λόγω αδειών, αντιλαμβάνεσθε ότι οι κατ' ανώτατο όριο οκτώ δωρεάν μετακινήσεις, οι οποίες προβλέπονται με αυτήν την τροπολογία, δεν αρκούν ούτε για τις άδειες, τις οποίες δικαιούνται, όταν υπηρετούν σε παραμεθόριο περιοχή, πολύ δε μάλιστα περισσότερο για τις άδειες που δικαιούνται το υπόλοιπο διάστημα, αλλά και για τις μετακινήσεις λόγω υπηρεσιακών αναγκών. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Πρέπει συνεπώς, αν η Κυβέρνηση θέλει να μείνει πιστή σ'αυτό που είπε και δεδομένου ότι οι στρατευμένοι σήμερα νέοι, οι οποίοι υπηρετούν την πατρίδα μας παίρνουν αυτό το πενιχρό ποσό των ενιακοσίων ογδόντα (980) δραχμών, να γενικεύσει και να καθιερώσει τη δωρεάν μετακίνηση για τις άδειες, αλλά και για τις άλλες υπηρεσιακές μετακινήσεις τους. Αν θα είναι με πλοίο ή με αεροπλάνο ή με τρένο, αυτό εξαρτάται από το πού υπηρετεί ο φαντάρος, πού θα πάει με την άδειά του, τι μεταφορικά μέσα προσφέρονται για τον προορισμό του και πόσες μέρες οδοιπορικά δικαιούται. 

Εμείς, συνεπώς, δεν μπορούμε να ψηφίσουμε αυτήν τη ρύθμιση ως έχει, διότι είναι απλή κοροϊδία. 

Δεύτερον, έρχομαι τώρα στην τροπολογία με γενικό αριθμό 2476 και ειδικό 795 που αφορά το διορισμό του γενικού διευθυντή και του αναπληρωτού γενικού διευθυντή στον Οργανισμό Διαχείρισης Δημοσίου Χρέους. Είναι γνωστό ότι το ΚΚΕ είχε καταψηφίσει το νόμο 2628/98 που προέβλεπε τη σύσταση αυτού του οργανισμού. Καταψηφίζουμε, λοιπόν, και αυτήν τη διάταξη αλλά και για τον επιπλέον λόγο ότι με την τροπολογία αυτή προβλέπεται εν λευκώ, χωρίς κανένα περιορισμό ο καθορισμός των αμοιβών του γενικού διευθυντή και του αναπληρωτή γενικού διευθυντή. Δεν μπορούμε λοιπόν, να ψηφίσουμε μια τέτοια διάταξη. 

Θα ήθελα, κύριε Πρόεδρε, να διευκρινήσετε αν στην ενότητα αυτήν των τροπολογιών, συζητάμε και μια ακόμα υπουργική τροπολογία, για την οποία δεν έγινε λόγος προηγουμένως και αφορά την υπεραξία των μετοχών. 

ΠΡΟΕΔΡΕΥΩΝ (Λουκάς Αποστολίδης): Δεν τη συζητάμε. Αυτή είναι η τέταρτη. 

ΑΧΙΛΛΕΥΣ ΚΑΝΤΑΡΤΖΗΣ: Εμείς, λοιπόν, καταψηφίζουμε και τις δυο αυτές τροπολογίες που ανέφερα. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Πρώτα απ'όλα, αρχίζω από την τροπολογία που αφορά τις καταστάσεις επιβιβάσεως των οπλιτών των Ενόπλων Δυνάμεων. Συμφωνούμε γιατί γίνεται μια βελτίωση, αλλά θα μπορούσε το θέμα αυτό να αντιμετωπιστεί συνολικά, δεδομένου ότι υπάρχει και υποχρεωτική θητεία των εννέα μηνών σε απομακρυσμένες περιοχές. Καταλαβαίνετε, λοιπόν, ότι το να τρέχουν οι στρατιώτες μας παίρνοντας μια άδεια τριών-τεσσάρων ημερών, να μπαίνουν σε μια κατάσταση αν θα υπάρξει θέση ή όχι, είναι ένα πρόβλημα. Εξάλλου, είναι τόσο μεγάλος ο προϋπολογισμός του Υπουργείου Εθνικής 'Αμυνας που δεν θα είχε τόση επιβάρυνση, όσον αφορά το πρόγραμμά του. 

Επαναλαμβάνω ότι είναι θετικό, αλλά θα μπορούσε να λύσει οριστικά το συγκεκριμένο πρόβλημα. 

'Ερχομαι τώρα στη δεύτερη τροπολογία με αριθμό 2475 που αναφέρεται στη μεταφορά των πιστώσεων. Είναι τεχνικής φύσεως το θέμα, αλλά φοβόμαστε και την προσπάθεια ωραιοποίησης των στοιχείων που μπορεί να επιχειρηθεί με τις συγκεκριμένες δυνατότητες. Απλά επιφυλασσόμαστε για τη συγκεκριμένη περίπτωση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αφήστε την καχυποψία επιτέλους. 

ΕΥΑΓΓΕΛΟΣ ΑΠΟΣΤΟΛΟΥ: 'Ερχομαι τώρα στην τρίτη περίπτωση που είναι η τροπολογία 2476 και αναφέρεται στην επιλογή του γενικού διευθυντή και του αναπληρωτή γενικού διευθυντή του Οργανισμού Δημόσιου Χρέους, επαναλαμβάνοντας και πάλι ότι και αυτή η περίπτωση είναι χαρακτηριστικό δείγμα της προχειρότητας με την οποία νομοθετεί η Κυβέρνηση. 'Οταν έρχεται η ώρα εφαρμογής των νομοσχεδίων, αμέσως τρέχουμε να φέρουμε τροπολογίες γιατί ανακαλύπτουμε ότι δεν μπορούμε να τα εφαρμόσουμε ή γιατί ανακαλύπτουμε ότι δεν εξυπηρετούνται οι καταστάσεις που θέλουμε να εξυπηρετήσουμε. 

Είναι χαρακτηριστική η περίπτωση και με τους μάνατζερς των γενικών νοσοκομείων. Είναι μια επανάληψη αυτής της περίπτωσης. Εμείς δεν συμφωνούμε με τη συγκεκριμένη τροπολογία. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ιντζέ, έχετε το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, εμείς ψηφίζουμε την τροπολογία με γενικό αριθμό 2474 και ειδικό 793, διότι πράγματι βελτιώνει το καθεστώς που υπήρχε. Θα θέλαμε να είναι πληρέστερη αλλά την ψηφίζουμε. 

Την τροπολογία με ειδικό αριθμό 794 την καταψηφίζουμε, διότι παραβιάζεται η αρχή που διέπει τον προϋπολογισμό της σαφήνειας και το συγκεκριμένο του προϋπολογισμού. Εφόσον επαφίεται στην αρμοδιότητα του Υπουργού Οικονομικών να μεταβάλει τους κωδικούς, υπάρχει κάποια ακαταστασία στην εκτέλεση του προϋπολογισμού. 

Ως προς την τροπολογία με γενικό αριθμό 2476 και ειδικό 795, κύριε Πρόεδρε, την καταψηφίζουμε για τους εξής λόγους: Πρώτον, με τη ρύθμιση του άρθρου 4 παράγραφος 1 ο Πρόεδρος ορίζετο από τον Υπουργό Οικονομικών, και καθορίζετο και η αμοιβή του. Συνεπώς ήταν μια μονομερής πράξη δημοσίου δικαίου και μονομερώς πάλι απελύετο της θέσεώς του. 

Με τη νέα ρύθμιση υπάγεται στο ιδιωτικό δίκαιο, γίνεται σύμβαση αμφοτεροβαρής που σημαίνει ότι όταν ο γενικός διευθυντής και ο αναπληρωτής γενικός διευθυντής απολύεται, προτού να λήξει η τετραετής θητεία, τότε θα δικαιούται αποζημίωσης. Και έτσι η νέα ρύθμιση είναι δυσμενέστερη ως προς το δημόσιο αφ' ενός και αφ' ετέρου, όταν αλλάξει η Κυβέρνηση και έρθει μια νέα κυβέρνηση και θέλει να αλλάξει γενικό διευθυντή και αναπληρωτή γενικό διευθυντή, τότε θα αναγκάζεται να υπόκειται το δημόσιο σε δαπάνες περιττές. 

Γι' αυτούς τους λόγους καταψηφίζουμε την τροπολογία αυτή. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα ήθελα να αναφερθώ στην τροπολογία με ειδικό αριθμό 795. Θεωρούμε απαράδεκτο αυτή η Κυβέρνηση στο τέλος της θητείας της, στο τέλος του πολιτικού της βίου να παρουσιάζει εδώ προτάσεις σύμφωνα με τις οποίες ορίζουμε πρόσωπα για τέσσερα χρόνια τα οποία θα πρέπει να αποζημιώσουμε στη συνέχεια όπως είπε ο κ. Ιντζές. Και το είδαμε αυτό στα νοσοκομεία, το είδαμε με τους γενικούς διευθυντές νοσοκομείων, το είδαμε με προέδρους οργανισμών οι οποίοι έχουν καταργηθεί. Θα παρακαλούσαμε να σταματήσουν τέτοιες ενέργειες. 

Εμείς ως Νέα Δημοκρατία, διαφωνήσαμε με αυτόν καθ'εαυτόν τον Οργανισμό Διαχείρισης του Δημοσίου Χρέους διότι αφ' ενός μεν δημιουργούμε έναν οργανισμό στις παρυφές του δημόσιου τομέα και έξω από το δημόσιο λογιστικό και αφ' ετέρου ερχόμεθα εδώ στο τέλος μιας τετραετίας αυτής της Κυβέρνησης, να ορίσουμε πρόσωπα μεγάλης εμπειρίας και υποθέτω ιδιαιτέρως φίλα προσκείμενα προς την Κυβέρνηση και προς τα φυσικά πρόσωπα τα οποία ασκούν κυβερνητικές αρμοδιότητες. 

Δεν μπορούμε, λοιπόν, να δεχθούμε όχι το περιεχόμενο -αυτό είναι προφανές ότι δηλαδή δεν δεχόμεθα το περιεχόμενο- δεν μπορούμε να δεχθούμε αυτήν την πρακτική της Κυβέρνησης η οποία υποθηκεύει και την πορεία της επόμενης κυβέρνησης με τέτοιες διατάξεις. Θα παρακαλούσαμε να αποσυρθεί. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οσον αφορά την πρώτη τροπολογία πιστεύω ότι είναι προφανής η χρησιμότητά της, διότι διευκολύνει μετακινούμενους που υπηρετούν και νομίζω είναι της γενικότερης αποδοχής. 

Για το δεύτερο θέμα της δυνατότητος του Υπουργού Οικονομικών να αυξομειώνει πιστώσεις, η τροπολογία είναι θα έλεγα περισσότερο γραμματικού χαρακτήρα. Δεν είναι ούτε καν τεχνικού χαρακτήρα, με την έννοια ότι γίνεται για να μην υπάρξουν κάποιες νομικές υποθέσεις ότι δεν μπορεί ο Υπουργός να κάνει ανακατανομή πιστώσεων, επειδή η σχετική διάταξη αναφέρει ότι ο διατάκτης δεν μπορεί να κάνει ορισμένες ανακατανομές πιστώσεων και μπαίνει μια τελεία για να μη νομισθεί ότι δεν μπορεί να κάνει και ο Υπουργός. Πιστεύω ότι είναι αυτονόητη η ορθότητά της. 

'Eρχομαι τώρα στο θέμα το οποίο συζητήθηκε σχετικά με το διευθυντή και τον αναπληρωτή διευθυντή του Οργανισμού Δημοσίου Χρέους. Θα σας εξηγήσω, κυρίες και κύριοι, τη σκοπιμότητα αυτής της μικρής προσθήκης που γίνεται. 

Η Κυβέρνηση είχε διακηρύξει, όταν κατέθεσε το νόμο για την ίδρυση του οργανισμού αυτού ότι θέλει να βρει στελέχη από τον ευρύτερο τραπεζικό τομέα και να μην προσδώσει μία δημοσιοϋπαλληλική λειτουργία και κατεύθυνση στον οργανισμό αυτόν. 

Από την άλλη μεριά πιστεύω ότι υπήρξε μία ευρύτερη αποδοχή και η Κυβέρνηση υποστήριξε ότι θα πρέπει ο οργανισμός αυτός να είναι νομικό πρόσωπο δημοσίου δικαίου, έτσι ώστε η διαχείριση του δημόσιου χρέους να μπορεί να εποπτεύεται -όχι να γίνεται, αλλά να εποπτεύεται- από την Κυβέρνηση, διότι αυτό είναι το σωστό. 

Πρέπει να σας πω ότι με βάση αυτά τα δύο κριτήρια, σε πάρα πολλές χώρες της Ευρωπαϊκής 'Ενωσης και μάλιστα στην Αγγλία και στο Βέλγιο πρόσφατα, ακριβώς πάνω στο ίδιο μοντέλο έχουν συστηθεί οργανισμοί δημόσιου χρέους. 

Είναι προφανές ότι, εφόσον ζητούμε στελέχη από την αγορά, αυτά ενδέχεται να έχουν κάπως υψηλές αμοιβές, έτσι ώστε να μπορούν να ελέγχονται αποτελεσματικά και άμεσα για την αποτελεσματικότητα του έργου τους. Εάν οι υψηλές αυτές αμοιβές δοθούν στο πλαίσιο μιας δημόσιας υπηρεσίας, αντιλαμβάνεσθε ότι μπορεί να εγερθεί θέμα εξομοιώσεως αμοιβών άλλων κατηγοριών, για τις οποίες προβλέπεται ότι θα πρέπει να είναι οι ανώτατες καθ' ύψος αμοιβές στο στενό δημόσιο τομέα. 

Για να αποφευχθούν, λοιπόν, αυτά τα πράγματα και να υπάρχει μία απόλυτη διαφάνεια στο θέμα των αμοιβών, εμείς προτείνουμε η σύμβαση, αντί να γίνει δημοσίου, να γίνει ιδιωτικού δικαίου. Πίστευα ότι αυτήν τη διάταξη θα τη χαιρέτιζε τουλάχιστον η Αξιωματική Αντιπολίτευση, η οποία φαντάζομαι ότι θέλει μεγαλύτερο έλεγχο, μεγαλύτερη αποτελεσματικότητα και πολύ καθαρούς όρους. 

'Οσο δε αφορά αυτό το οποίο είπε ο ομιλητής της Νέας Δημοκρατίας, είναι προφανές ότι, αν προκύψει να προσληφθεί ένα άτομο από μια υπηρεσία, όπως είναι η Τράπεζα Ελλάδος ή κάποια άλλη υπηρεσία, θα ανασταλούν οι άλλες δραστηριότητες τις οποίες ασκεί. Αυτό είναι αυτονόητο. 

Πιστεύω, λοιπόν, ότι η διάταξη αυτή θα δώσει τη δυνατότητα στην Κυβέρνηση, έπειτα από την αξιολόγηση την οποία έκανε, να υπογράψει συμβάσεις ιδιωτικού δικαίου, έτσι ώστε να εξασφαλίσει έλεγχο, αποτελεσματικότητα και διαφάνεια. 

Να μείνετε, λοιπόν, ήσυχοι ότι η Κυβέρνηση επιλέγει πρόσωπα και τα τοποθετεί σε καίριες θέσεις για τέσσερα χρόνια, διότι και όλο αυτό το διάστημα θα έχει την ευθύνη της διακυβέρνησης. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Στην τροπολογία με γενικό αριθμό 2476 και ειδικό 795 έχω να πω τα εξής: Το ν. 2628/98 δεν τον ψηφίσαμε τότε. Εκθέσαμε τους λόγους για τους οποίους είναι περιττός ο διορισμός των προσώπων αυτών και είπαμε πώς διαχειρίζονται το δημόσιο χρέος μέχρι τώρα. Δηλαδή αν δεν έμπαινε ο εμπειρογνώμων, αυτός ο "μεγάλος" διευθυντής που θα διαχειρίζεται το δημόσιο χρέος, τι θα γινόταν; Μέχρι τώρα διαχειριζόταν το δημόσιο χρέος και ποιες ήταν οι επιπτώσεις εκ της ελλείψεως διαχειριστού του δημοσίου χρέους, δηλαδή του Οργανισμού Δημοσίου Χρέους και του προσώπου που θα διορίζαμε; Μέχρι τώρα, λοιπόν, ποιες ήταν οι επιπτώσεις; Τι κακό έγινε; Τι παραλείψεις έγιναν; Σε τι οφείλεται αυτή η προσπάθεια να γίνει ο Οργανισμός κλπ.; 

Τα αναπτύξαμε όλα τότε και είπαμε ότι πράγματι είναι μία περιττή δαπάνη και μέσα σ' αυτήν την πολιτική που ασκείται για μείωση των δαπανών κλπ., δεν είχε κανένα λόγο στον Οργανισμό Διαχείρισης Δημοσίου Χρέους ο γενικός διευθυντής και ο αναπληρωτής γενικός διευθυντής. Είναι κομματικά πρόσωπα, που, όπως ειπώθηκε, θα πάρουν πέντε εκατομμύρια (5.000.000). Μόνοι τους τα διαλέξανε, μόνοι τους τα πήρανε, για να εξυπηρετήσουν μεγάλους επιχειρηματίες και στελέχη στο οικονομικό επίπεδο, οι οποίοι συνεργάζονται μαζί τους και τους ωφελούν. 

Για μας αυτή η περίπτωση είναι μια κομματική συναλλαγή με αυτούς, για να πάρουν τα λεφτά. Και λέμε τώρα, αν μέσα στα τέσσερα χρόνια διοριστούν τρεις και κάθε ενάμιση χρόνο φεύγει ένας, θα παίρνει αποζημίωση; 

Δηλαδή το ελληνικό δημόσιο, θα πληρώνει αποζημιώσεις ανά τετραετία, αν αλλάξουν τρεις γενικοί διευθυντές ή αναπληρωτές γενικοί διευθυντές; 

Επομένως, αυτήν την τροπολογία δεν την ψηφίζουμε. Και τα εκατομμύρια να μη τα δίνουμε σε "ημετέρους"! 

'Οσον αφορά την τροπολογία για τους στρατιώτες, βέβαια δεν μπορεί κανείς να πει τίποτε για τους στρατιώτες. Εδώ, χαρίσαμε εννέα δισεκατομμύρια (9.000.000.000) δραχμές στις ομάδες "ΑΡΗΣ" και "ΠΑΟΚ" και για τους στρατιώτες θέλουμε να δείξουμε πνεύμα οικονομίας, δηλαδή εάν θα είναι οκτώ οι επιβιβάσεις; 

Και όσον αφορά αυτό το δικαίωμα που ζητάτε από τη Βουλή, για να κάνετε μεταβολές και τακτοποιήσεις στον προϋπολογισμό, καλό θα ήταν να κάνατε εφαρμογή των αρχών της κοινωνικής δικαιοσύνης, βάσει του προϋπολογισμού και να ακούγατε καμιά φορά τον κόσμο και την Αντιπολίτευση όσον αφορά πράγματα για τα οποία τους έχετε καταδυναστεύσει ως άλλος Νέρων. Εγώ δε τη δίνω την ψήφο μου σε σας, γιατί θεωρείτε τον εαυτό σας Νέρωνα. Βέβαια, ο Δελαπατρίδης θεωρούσε τον εαυτό του Μεταξά, αλλά εκεί δεν ξέρω τι έγινε. 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, η Κυβέρνηση συνεχίζει την τακτική της. Μια τακτική, που δείχνει ότι μονίμως στην Αίθουσα αυτήν νομοθετεί πρόχειρα. 

Και αναφέρομαι στην τρίτη τροπολογία, κύριε Υφυπουργέ. Γιατί όσον αφορά την πρώτη και τη δεύτερη, τοποθετήθηκε ο εκλεκτός εισηγητής μας κ. Ρεγκούζας και η θέση την οποία πήρε είναι και θέση δική μας. 

Μιλάω, επαναλαμβάνω, για την τρίτη τροπολογία κύριε Υφυπουργέ. 

Κύριοι συνάδελφοι, στις 5 Ιουλίου 1998 δημοσιεύθηκε ο ν. 2628, με τον οποίο προεβλέπετο ο διορισμός γενικού διευθυντού ή αναπληρωτού στον Οργανισμό Διαχείρισης Δημοσίου Χρέους. 

Κύριε Υφυπουργέ, όταν φέρατε αυτό το νομοσχέδιο και αυτήν τη διάταξη, δεν μπορούσατε να προβλέψετε αυτό το οποίο φέρνετε σήμερα; Και χθες, και προχθές, και κάθε μέρα, όταν ομιλώ πάνω στο θέμα του τρόπου που νομοθετείτε, σας λέω ευθέως ότι: Είσθε πρόχειροι. Και αναγκάζεσθε να ταλαιπωρείτε τη Βουλή και να επανέρχεσθε, κάθε λίγο και λιγάκι, για να τροποποιήσετε τις διατάξεις που εσείς φέρνετε προς ψήφιση. Και τούτο, γιατί; Γιατί η αλαζονική θέση σας δεν σας επιτρέπει να δεχθείτε τις σωστές προτάσεις που σας κάνουμε μονίμως από αυτήν τη θέση, από την πτέρυγα της Νέας Δημοκρατίας, αλλά και από τις πτέρυγες των άλλων μικρών κομμάτων της Εθνικής Αντιπροσωπείας. 

'Ερχεσθε λοιπόν, κύριε Υφυπουργέ, σήμερα, να φέρετε μια τροπολογία για ένα νόμο που δεν "χρόνισε" ακόμη. Στις 5 Ιουλίου 1998, επαναλαμβάνω, δημοσιεύθηκε ο νόμος κύριοι συνάδελφοι. 

Και θα σας παρακαλέσω, πριν εισέλθω επί της ουσίας, από τούδε και στο εξής να μην παραπονείσθε ποτέ, όταν σας λέμε ότι είσθε πρόχειροι στον τρόπο με τον οποίο νομοθετείτε μέσα στην Αίθουσα αυτήν. Δεν το δικαιούσθε. 

Κύριε Υφυπουργέ, λέτε, και η έκθεση που υπογράφει ο κ. Παπαντωνίου και η έκθεση την οποία υπογράφει το Γενικό Λογιστήριο του Κράτους, ότι η δαπάνη, για τους δύο αυτούς κυρίους οι οποίοι θα διοριστούν, είναι ακαθόριστη. 

Και μην αμφιβάλλετε, κύριοι συνάδελφοι, ότι και οι δύο έχουν προσδιοριστεί. Απλώς, δεν μας έδωσε ο κύριος Υφυπουργός τις φωτογραφίες τους ακόμη. Κάποιοι, όμως, παροικούντες την Ιερουσαλήμ, κάτι γνωρίζουν και για τα πρόσωπα. Αλλά ας μην είναι από εμένα η εκφώνηση των ονομάτων στην Αίθουσα αυτήν. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχουν ανακοινωθεί ήδη στον Τύπο. 

ΗΛΙΑΣ ΒΕΖΔΡΕΒΑΝΗΣ: Ακόμη πιο καλά! Είμαι απληροφόρητος, όπως βλέπετε. Απλώς στις δικές μου πληροφορίες αρύομαι, κύριε Υφυπουργέ. 

Λέω λοιπόν, κύριε Υφυπουργέ, ότι είναι ακαθόριστη η δαπάνη από τον κ. Παπαντωνίου, ακαθόριστη από το Γενικό Λογιστήριο. Ποια είναι αυτή η δαπάνη, για δύο ανθρώπους, που δεν μπορείτε να καθορίσετε πόσο θα στοιχίσουν στο ελληνικό κράτος; Αφού τους επιλέξατε, αφού τους κουβεντιάσατε, αφού συμφωνήσατε, δεν ξέρετε ποια είναι η δαπάνη; Πέστε την, λοιπόν, στην Εθνική Αντιπροσωπεία, για να μπορέσουμε να ψηφίσουμε αυτήν την διάταξη. 

Είναι μία διάταξη η οποία σημαίνει κάποια εκατομμύρια δραχμές και πρέπει να μάθει η ελληνική Βουλή και ο ελληνικός λαός πόσο θα αμειφθούν. 

Kλείνοντας -για να μην υπερβώ το χρόνο μου- θέλω να πω ότι ο ορισμός των κυρίων αυτών για τέσσερα χρόνια είναι απαράδεκτος, κύριε Υπουργέ, γιατί αυτή η θέση ουσιαστικά είναι κυβερνητική και μέσα σε λίγους μήνες δεν θα είστε Κυβέρνηση. Αυτό το γνωρίζετε πολύ καλά. Γιατί δεσμεύετε, λοιπόν, την επόμενη κυβέρνηση της Νέας Δημοκρατίας να κρατάει ανθρώπους στους οποίους δεν θα έχει, αν θέλετε, εμπιστοσύνη, όπως δεν έχετε εσείς εμπιστοσύνη σε κανέναν από εκείνους που ανήκουν στη Νέα Δημοκρατία; 

ΠΡΟΕΔΡΕΥΩΝ (Λουκάς Αποστολίδης): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, εγώ δεν θα μιλήσω πάνω σε αυτήν τη βάση και θα παρακαλέσω τον κύριο Υφυπουργό να προσέξει αυτά που θα πω. 

ΗΛΙΑΣ ΒΕΖΔΡΕΒΑΝΗΣ: Είναι δυνατόν να μην τα προσέξει; 

ΑΝΑΣΤΑΣΙΟΣ ΚΑΡΑΜΑΡΙΟΣ: Αυτά είναι δεδομένα και τα επικροτώ. 

Κύριε Υφυπουργέ, η μετατροπή της σύμβασης εργασίας του γενικού διευθυντή σε σύμβαση ιδιωτικού δικαίου έρχεται σε πλήρη αντίθεση με το σκοπό του νόμου, ο οποίος συνέστησε το όργανο αυτό, ως όργανο δημοσίου δικαίου. Το όργανο αυτό ασκεί πλέον κρατική εξουσία και αυτό γίνεται από το διοικητικό του συμβούλιο, το οποίο συγκροτείται από θεσμοθετημένα όργανα του κράτους, που ασκούν νόμιμα κρατική εξουσία. 

Μέσα σε αυτά τα όργανα ως πέμπτο μέλος του διοικητικού συμβουλίου συμπεριλαμβάνεται και ο γενικός διευθυντής ή ο αναπληρωτής του. Το ερώτημα, λοιπόν, είναι το εξής: Ο γενικός διευθυντής -τα καθήκοντα του οποίου εξειδικεύονται στο αρμόδιο άρθρο- που προϊσταται αυτών των δημοσίων υπηρεσιών, μπορεί ως ιδιώτης εργαζόμενος -διότι επιλέγεται με ιδιωτική σύμβαση- να ασκεί εξουσία μέσα από το διοικητικό συμβούλιο, το οποίο ορίζεται κατά αυτόν τον τρόπο και το θεωρεί ο νόμος αυτός δημοσίου δικαίου; Αντιλαμβάνεστε ότι αυτό είναι λάθος. Εάν παραλείψετε από το άρθρο 2, παράγραφος 1, το στοιχείο ε' "το γενικό διευθυντή του οργανισμού με αναπληρωτή του" τότε να σας πω ότι καλά κάνετε, βάζετε ένα γενικό διευθυντή ιδιωτικού δικαίου, θα τον ελέγχετε, ξέρετε τι θα του δίνετε και τον βγάζετε όποτε θέλετε, βάσει της συμβάσεως. Δεν μπορεί όμως αυτός ο άνθρωπος, ο οποίος θα προϊσταται των υπηρεσιών, να ασκεί συγχρόνως και διοίκηση διά της συμμετοχής του και μόνο στο διοικητικό συμβούλιο. Συγχέεται περισσότερο το θέμα με την εξειδίκευση, που θέλετε να κάνετε, για να διευκρινίσετε το νομικό καθεστώς της συμβάσεως εργασίας. 

Η σύμβαση εργασίας, κύριοι συνάδελφοι, δεν του επιτρέπει να ασκήσει εξουσία διά της συμμετοχής του και μόνο στο διοικητικό συμβούλιο με το στοιχείο ε' του άρθρου 2. Προσέξτε το, κύριε Υφυπουργέ. Εγώ δεν υπεισέρχομαι σε άλλες λεπτομέρειες. Είναι λάθος πέρα για πέρα, είναι αντισυνταγματικό, διότι η σύσταση αυτού του οργάνου έγινε για να ασκήσει κρατική εξουσία και δεν μπορεί ένας ιδιώτης, ο οποίος επιλέγεται από σας κατά τρόπο μονομερή -αναφέρετο δικαίωμά σας- να ασκεί και εξουσία διά της συμμετοχής του σε ένα συμβούλιο, για το οποίο θα πληρώνεται έξτρα -δεν λέτε τίποτα γι' αυτό- και εσείς με τη σύμβαση ιδιωτικού δικαίου λέτε σ'αυτόν τον άνθρωπο του οποίου θα καθορίσετε τις αποδοχές, να προϊσταται των υπηρεσιών και συγχρόνως να ασκεί εξουσία. 

ΠΡΟΕΔΡΕΥΩΝ (Λουκάς Αποστολίδης): Ο κ. Χαϊτίδης έχει το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, μετά από είκοσι πέντε χρόνια περίπου επαναστατικής γυμναστικής στα σαλόνια του Κολωνακίου, φαίνεται ότι το ΠΑ.ΣΟ.Κ. "είδε το φως το αληθινό" και εστράφη στις ιδιωτικοποιήσεις. Μόνο που με τη νοοτροπία του κομματισμού που το διακατέχει και την ορμή του νεοφώτιστου ξεκίνησε τις ιδιωτικοποιήσεις... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι εκφράσεις είναι αυτές; 

ΕΥΓΕΝΙΟΣ ΧΑΪΤΙΔΗΣ: Κύριε Υπουργέ, δεν είστε εκλεγμένος. Είστε εξωκοινοβουλευτικός, διορισμένος και οφείλετε να έχετε σεβασμό γιατί κατ'επανάληψη ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εσείς πρέπει να προσέχετε γι' αυτά που λέτε. 

ΕΥΓΕΝΙΟΣ ΧΑΪΤΙΔΗΣ: Κατ' επανάληψη έχετε δείξει την ασέβειά σας στους εκλεγμένους. Δεν είστε σε θέση ούτε εμένα ούτε κανένα συνάδελφο εκλεγμένο να μας ελέγχετε. Προηγουμένως γελούσατε ειρωνικά... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, το λόγο. 

ΕΥΓΕΝΙΟΣ ΧΑΪΤΙΔΗΣ: Καθίστε, κύριε Υπουργέ. Δεν σας επιτρέπω να με διακόπτετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Να χρησιμοποιείτε καλύτερες εκφράσεις. 

ΕΥΓΕΝΙΟΣ ΧΑΪΤΙΔΗΣ: Προηγουμένως ειρωνικά γελούσατε την ώρα που άλλος συνάδελφος εδώ μέσα στην Αίθουσα μιλούσε. Διότι έχετε την ευχέρεια, τη δυνατότητα και το θράσος του μη εκλεγμένου να ειρωνεύεστε αυτούς, οι οποίοι έχουν τη δυνατότητα και την παρρησία, αλλά και την τιμή να εκλέγονται από τον ελληνικό λαό. 'Ολοι αυτοί οι χαρακτηρισμοί και όλοι οι μορφασμοί σας σας επιστρέφονται διότι ανήκουν σε σας και μόνο. 

Κύριε Πρόεδρε, συγχωρείστε με, αλλά ο κύριος Υφυπουργός κατ' επανάληψη ασχημονεί έναντι των εκλεγμένων Βουλευτών. Σας παρακαλώ να λάβετε και ειδικά μέτρα, διότι δεν μπορεί να έχει αυτήν τη συμπεριφορά. 

Επανέρχομαι λέγοντας ότι μετά από είκοσι πέντε χρόνια επαναστατικής γυμναστικής στα σαλόνια του Κολωνακίου -και περί αυτών πολλά γνωρίζει ο κύριος Υφυπουργός- εστράφη η Κυβέρνηση στις ιδιωτικοποιήσεις. Μόνο που έκανε ένα λάθος: 'Αρχισε τις ιδιωτικοποιήσεις από τη Δημόσια Διοίκηση αντί να τις αρχίσει απο τους αμαρτωλούς και ζημιογόνους δημόσιους οργανισμούς, που επιβαρύνουν τον ελληνικό λαό και εμποδίζουν την ανάπτυξη της ελληνικής οικονομίας. 

'Ετσι, λοιπόν, έχουμε τη φαεινή έμπνευση ορισμένων μεγάλων οικονομολόγων, οι οποίοι ορισμένες ζημιογόνες επιχειρήσεις του δημοσίου, αντί να τις καταργήσουν, τις μετατρέπουν σε ανώνυμες εταιρείες, ούτως ώστε λογιστικά και όχι πραγματικά να μπορέσουν να δικαιολογήσουν και να απαλείψουν από τις ζημιές του δημοσίου τα γνωστά ελλείμματα που παράγουν οι επιχειρήσεις αυτές. 

Σήμερα συζητάμε, ύστερα από πρόταση την οποία έχει κάνει η Κυβέρνηση, μια ακόμα, διά της μεθόδου του σαλονιού, βελτίωση κατά το κομματικόν δοκούν του Οργανισμού Διαχείρισης Δημοσίου Χρέους. 

Δεν τολμάτε και εγκαλείστε γι'αυτό, κύριε Υφυπουργέ, να ονομάσετε τα όρια μέσα στα οποία θα κινηθεί η αμοιβή των εκλεκτών κομματικών σας φίλων, τους οποίους ήδη έχετε επιλέξει, για τη διοίκηση του φορέα αυτού τη στιγμή μάλιστα κατά την οποία ορίζετε με μία άλλη τροπολογία το βασικό μισθό του ανθυπολοχαγού στις εκατόν ογδόντα πέντε χιλιάδες (185.000) δραχμές. 

Λέγεται και σας παρακαλώ να μας πείτε εάν είναι αλήθεια ότι προορίζετε για τον ΟΔΔΧ τους κομματικούς σας φίλους, με μηνιαίες αμοιβές πέντε ίσως και περισσοτέρων εκατομμυρίων δραχμών και κατοχυρωμένες μάλιστα αυτές τις αμοιβές τουλάχιστον για τέσσερα χρόνια. 

Για όλα αυτά θα πρέπει να απαντήσετε ευθέως και όχι με νεφελώδεις τροπολογίες που μας φέρνετε την τελευταία στιγμή, και οι οποίες εξακολουθούν να είναι σκόπιμα ασαφείς, για να μάθει ο ελληνικός λαός τι κάνετε ειδικά εσείς, που έχετε τη φήμη του πολύ αυστηρού στα οικονομικά. 

Σας παρακαλώ, κύριε Πρόεδρε, να προστατεύσετε τους Βουλευτές, οι οποίοι είναι στο έλεος του κυρίου Υφυπουργού που κάνει συνεχώς περιπαικτικούς και υποτιμητικούς μορφασμούς. Είναι στην αρμοδιότητά σας και είναι υποχρέωσή σας, κύριε Πρόεδρε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι απαράδεκτα αυτά που λέτε. 

ΠΡΟΕΔΡΕΥΩΝ (Λουκάς Αποστολίδης): Κύριε Χαϊτίδη, εγώ δεν μπορώ να κάνω ούτε τον παιδονόμο ούτε τον αστυνόμο. 

ΕΥΓΕΝΙΟΣ ΧΑΪΤΙΔΗΣ: Είναι αυτά τα οποία βλέπω, κύριε Πρόεδρε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, το λόγο επί προσωπικού. 

ΠΡΟΕΔΡΕΥΩΝ (Λουκάς Αποστολίδης): Δεν νομίζω ότι οι μορφασμοί του κάθε Υπουργού απέναντί σας... 

ΕΥΓΕΝΙΟΣ ΧΑΪΤΙΔΗΣ: Το βλέπει όλη η Αίθουσα, κύριε Πρόεδρε. 

Τελειώνω λέγοντας ότι οφείλει ο κύριος Υφυπουργός να μας πει ποιος είναι ο μισθός ή ποιο θα είναι το εύρος στο οποίο θα κυμανθεί ο μισθός αυτών των κομματικών φίλων του... 

ΓΕΩΡΓΙΟΣ ΑΔΑΜΟΠΟΥΛΟΣ: Το λέει ο νόμος. 

ΕΥΓΕΝΙΟΣ ΧΑΪΤΙΔΗΣ: ... τους οποίους προφανώς έχει επιλέξει και πρόκειται να διορίσει, τη στιγμή κατά την οποία με άλλη τροπολογία, την oποία έχουμε στα χέρια μας, ο βασικός μισθός του ανθυπολοχαγού στις γνωστές κρίσιμες στιγμές που περνάμε, είναι εκατόν ογδόντα πέντε χιλιάδες (185.000) δραχμές και όταν ο βασικός μισθός των ιατροδικαστών, οι οποίοι στην περιφέρεια έχουν στην αρμοδιότητά τους δύο και τρεις νομούς και πρέπει συνεχώς, όλο το εικοσιτετράωρο να τρέχουν από νομό σε νομό, είναι διακόσιες επτά χιλιάδες (207.000) δραχμές. Για να μάθει ο ελληνικός λαός πού η Κυβέρνηση κάνει οικονομίες και πού η Κυβέρνηση απλόχερα δίνει τα χρήματα του ελληνικού λαού, όπου τη συμφέρει ή εκεί όπου έχει υπογεγραμμένες συναλλαγματικές, τις οποίες φαίνεται ότι με τέτοιου είδους τροπολογίες ανέλαβε να εξοφλήσει. 

Ευχαριστώ πολύ. 

ΚΟΣΜΑΣ ΣΦΥΡΙΟΥ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, η τοποθέτηση του αγαπητού συναδέλφου, που προηγήθηκε, δείχνει ότι η Νέα Δημοκρατία έχει χάσει κάθε ίχνος σοβαρότητας κατά τη συζήτηση στην Εθνική Αντιπροσωπεία. Και το λέω μετά λόγου γνώσεως. Δεν είναι δυνατόν σε αυτόν το χώρο της ελευθερίας, του λόγου να θέλει ο κύριος συνάδελφος να λογοκρίνει την έκφραση του Υφυπουργού, του καθ' όλα σεμνότατου Υφυπουργού. Τον γνωρίζουμε όλα αυτά τα χρόνια, όλοι μας, από όλες τις πτέρυγες. Μα στο χώρο της ελευθερίας του λόγου θα λογοκρίνει την έκφραση; Είναι αυτό τοποθέτηση σοβαρού κόμματος; 

Δεύτερον, είναι γνωστό στο πανελλήνιο ότι αν ένα κόμμα εξελίχθηκε μέσα από τους χώρους των σαλονιών και μάλιστα των σαλονιών όχι μόνο της ελληνικής επικράτειας αλλά και άλλων σαλονιών από τα οποία έπαιρνε επί χρόνια χρίσμα για να διοικεί αυτήν τη χώρα, αυτό ήταν η Δεξιά. Από την εποχή του λαϊκού κόμματος της ΕΡΕ, της Νέας Δημοκρατίας και σήμερα, κύριοι συνάδελφοι, εξακολουθείτε να υπηρετείτε ακριβώς την ίδια πλευρά. 

ΑΔΑΜ ΡΕΓΚΟΥΖΑΣ: Εμείς δεν ευχαριστούμε τους Αμερικανούς. 

ΚΟΣΜΑΣ ΣΦΥΡΙΟΥ: Δεν είναι δυνατόν να έρχεσθε εδώ και να λέτε ότι έκανε το ΠΑΣΟΚ είκοσι πέντε χρόνια επαναστατική γυμναστική στα σαλόνια του Κολωνακίου. Είναι ένδειξη απώλειας κάθε σοβαρότητας από την πλευρά της Αξιωματικής Αντιπολίτευσης. 

Εκείνο που θα ήθελα να πω είναι ότι στο δημοκρατικό πολίτευμα χρειάζεται να υπάρχει και σοβαρή Αξιωματική Αντιπολίτευση για να μπορεί να λειτουργεί ομαλά αυτό. Φοβούμαι ότι έχει χάσει τη σοβαρότητά της. 

Σε ό,τι αφορά τις διατάξεις για τις οποίες συζητούμε, τρεις παρατηρήσεις. 

Πρώτα-πρώτα, η Κυβέρνηση έχει την εντολή του λαού μέχρι το 2000. Είναι στα μέσα της θητείας της και έχει δικαίωμα βάσει του Συντάγματος να φέρνει διατάξεις και νομοσχέδια, τα οποία να προσδιορίζουν την πολιτική της και τώρα και την επόμενη τετραετία που θα έχει πάλι την εμπιστοσύνη του λαού. Μην παριστάνετε πάλι τους εν αναμονή πρωθυπουργούς, όπως παρίστανε ο κ.'Εβερτ το 1996 και ευρέθη εκεί που βρίσκεται. 

ΕΥΓΕΝΙΟΣ ΧΑΪΤΙΔΗΣ: Ο ελληνικός λαός θα αποφασίσει. 

ΚΟΣΜΑΣ ΣΦΥΡΙΟΥ: Λένε οι αγαπητοί συνάδελφοι ότι η έκθεση του Γενικού Λογιστηρίου δεν προβλέπει το ποσό το οποίο θα κοστίσει η συγκεκριμένη διάταξη που συζητούμε. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Οταν ανατρέξουμε στον ν.2628 που έχει δημοσιευθεί στην Εφημερίδα της Κυβέρνησης από τον Ιούλιο του 1998, θα δούμε να λέει τα εξής: Μαζί με την απόφαση διορισμού καθορίζεται και η αποζημίωση. 'Αρα αυτήν τη στιγμή δεν συζητούμε για απόφαση διορισμού. Θα θέλει να έχει προσδιορίσει, παρά τη σαφή και ρητή διάταξη του ν. 2628, και τα ποσά που θα αντιστοιχούν στις αμοιβές τη στιγμή κατά την οποία θα προκύψουν μέσα από τη διαδικασία την ανοικτή και δημόσια που έχει εξαγγείλει ήδη η Κυβέρνηση. 

Τέλος σε ό,τι αφορά τη σχέση ιδιωτικού δικαίου. Μα είναι ο πρώτος ή ο τελευταίος οργανισμός που έχει διοικούντες με σχέση εργασίας ιδιωτικού δικαίου; Δεν πρόκειται για δημόσια υπηρεσία. Πρόκειται για οργανισμό. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Και βεβαίως γνωρίζουμε πολύ καλά πολλούς οργανισμούς που μέχρι τώρα έχουν διοικηθεί με σχέση εργασίας ιδιωτικού δικαίου. Εξάλλου η παράγραφος 1 του άρθρου 4 έλεγε ότι πρόσωπα θα αναζητώνται στην Ελλάδα και το εξωτερικό.'Εδινε αυτήν την ευχέρεια ή στην Ελλάδα ή στο εξωτερικό. Θα μπορούσε να έρχεται με άλλη σχέση εργασίας οποιοσδήποτε που να μην έχει σχέση ιδιωτικού δικαίου; 

Κύριε Υπουργέ, είναι επιβεβλημένη η διάταξη που φέρνετε. 'Εχει ωριμάσει το θέμα προκειμένου να ψηφισθεί. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, έχω ζητήσει το λόγο επί προσωπικού. 

ΠΡΟΕΔΡΟΣ (Απόστολος Κακλαμάνης): Σε τι συνίσταται; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συνίσταται στις πρωτοφανείς ύβρεις τις οποίες εξεστόμισε προηγουμένως εναντίον μου ο κ. Χαϊτίδης. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σε τι συνίσταται το προσωπικό σας; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα σας πω. Δεν ήσασταν εδώ... 

ΠΡΟΕΔΡΟΣ (Απόστολος Κακλαμάνης): Πρέπει να πείτε σε εμένα, κατά τον Κανονισμό, εις τι συνίσταται το προσωπικό σας θέμα και αν υπάρχει, τότε θα σας δώσω το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συνίσταται σε όσα είπε προηγουμένως εναντίον μου o κ. Χαϊτίδης. 

ΠΡΟΕΔΡΟΣ (Απόστολος Κακλαμάνης): Τι είπε συγκεκριμένα; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, είπε πράγματα για τα οποία λυπάμαι και θλίβομαι. 

ΠΡΟΕΔΡΟΣ (Απόστολος Κακλαμάνης): Σας προσέβαλε, κύριε Υφυπουργέ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Με προσέβαλε πολύ σοβαρά. 

ΠΡΟΕΔΡΟΣ (Απόστολος Κακλαμάνης): Τι είπε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μίλησε περί θράσους κλπ. Θα ήθελα να μου δώσετε τη δυνατότητα να του απαντήσω. 

ΠΡΟΕΔΡΟΣ (Απόστολος Κακλαμάνης): Θέλω να καταλάβω τι ελέχθη, που δημιούργησε προσωπικό θέμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μιλούσε επί ώρα επανειλημμένως υβριστικά. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, είπατε ότι ανεφέρθη σε θράσος μη εκλεγμένου. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα είχα απαντήσει τώρα. Δώστε μου μισό λεπτό. 

ΠΡΟΕΔΡΟΣ (Απόστολος Κακλαμάνης): Ναι, αλλά εγώ πρέπει να καταλάβω εάν πράγματι υπάρχει αυτό το θέμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πιστεύω ότι ύβριζε και την Κυβέρνηση και εμένα προσωπικά. 

ΠΡΟΕΔΡΟΣ (Απόστολος Κακλαμάνης): Τι είπε; 

Ορίστε, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν μπορώ να επαναλάβω τα λόγια του κ. Χαϊτίδη. 

ΠΡΟΕΔΡΟΣ (Απόστολος Κακλαμάνης): Ορίστε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ'αρχήν, εάν τα επαναλάβω, θα πέσω στο ίδιο επίπεδο, πράγμα το οποίο δεν θέλω. 

Θέλω να κάνω τη δήλωση ότι το αν είμαι μη εκλεγμένος Υφυπουργός, προβλέπεται από το Σύνταγμα και είναι ευθύνη της Κυβέρνησης. Απ'ό,τι ξέρω, κύριε Χαϊτίδη, νομιμοποιούμαι απολύτως να είμαι μη κοινοβουλευτικός Υφυπουργός. Πιστεύω ότι έχω δώσει δείγματα ήθους σ'αυτήν την Αίθουσα, πάρα πολλές φορές. 

Λυπάμαι βαθύτατα γι'αυτά τα οποία εκστομίσατε στην Αίθουσα και εναντίον της Κυβέρνησης και εναντίον μου. Είμαι υποχρεωμένος να σας απαντήσω, αλλά δεν θα κατέλθω σε αυτό το επίπεδο, διότι θα κινδύνευα να χαρακτηριστεί η συμπεριφορά μου όπως χαρακτηρίζεται η δικιά σας. 

Θλίβομαι βαθύτατα διότι ουδέποτε σας έχω δώσει δικαίωμα να με προσβάλετε προσωπικά μέσα σ'αυτήν την Αίθουσα. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Κύριε Χαϊτίδη, σας παρακαλώ. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, μπροστά σας με εξύβρισε. 

ΠΡΟΕΔΡΟΣ (Απόστολος Κακλαμάνης): Πρώτα-πρώτα, κύριε Χαϊτίδη, σας παρακαλώ καθίστε στη θέση σας. 

Δεύτερον, κατά τον Κανονισμό, ο Πρόεδρος σας καλεί να δώσετε εξηγήσεις. Εάν ο κ. Χριστοδουλάκης μπορεί να μη γνωρίζει τον Κανονισμό, διότι θεωρήσατε ότι ως μη εκλεγμένος, κακώς είναι εδώ μέσα, εσείς που είσθε εδώ μέσα, υποτίθεται ότι γνωρίζετε τον Κανονισμό. 

Λοιπόν, είπατε στον κύριο Υφυπουργό αυτόν τον υπαινιγμό περί του αν είναι εκλεγμένος ή όχι. 

ΓΕΩΡΓΙΟΣ ΑΔΑΜΟΠΟΥΛΟΣ: Και όχι μόνον. 

ΠΡΟΕΔΡΟΣ (Απόστολος Κακλαμάνης): "Και όχι μόνο", εγώ δεν άκουσα. 

Νομίζω ότι εδώ δεν είναι χώρος στον οποίο διακρίνεται κανείς ανάλογα με το πώς επιτίθεται φραστικά ο ένας στον άλλο. Κατά συνέπεια μην παίρνετε αυτήν τη φόρα και ζητάτε το λόγο επί προσωπικού. Να δώσετε κατά τον Κανονισμό εξηγήσεις, σε αυτό που ο Υφυπουργός εθεώρησε ότι τον προσβάλλει. Και πρέπει να τιμήσουμε την ευθιξία ενός μη Βουλευτού που θίγεται διότι δεν μπαίνουν στο ένα αυτί και βγαίνουν από το άλλο, αυτά που του λένε. Νομίζω ότι αυτό σας τιμά. Δηλαδή το να δώσετε εξηγήσεις ότι, όπως υποθέτω, δεν θέλατε να τον θίξετε. Διότι, εάν θέλατε να τον θίξετε, αυτό δεν το εδικαιούσθο. 

Ορίστε, κύριε Χαϊτίδη, έχετε το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, εφόσον εσείς νομίζετε, παρά το ότι δεν σας εξήγησε ο κύριος Υφυπουργός, όπως κατ'επανάληψη του ζητήσατε, το προσωπικό του θέμα, θα δώσω εξηγήσεις, επειδή μου το ζητάτε εσείς. 

ΠΡΟΕΔΡΟΣ (Απόστολος Κακλαμάνης): Κατάλαβα όμως, κύριε Χαϊτίδη, γιατί μας είπε τελικά. 

ΕΥΓΕΝΙΟΣ ΧΑΪΤΙΔΗΣ: Προφανώς όλοι ακούσαμε, κύριε Πρόεδρε, ότι δεν υπήκουσε σε εκείνα τα οποία εσείς ζητήσατε. Επειδή δεν παρακολουθήσατε όλη τη στιχομυθία, πρέπει να σας πω ότι ο κ. Χριστοδουλάκης, όπως έχουμε παρατηρήσει, τόσο εγώ όσο και άλλοι συνάδελφοι, στις επιτροπές, αλλά και εδώ στην Αίθουσα, διακρίνεται από μια συμπεριφορά εντελώς αντικοινοβουλευτική. Εγώ προσπάθησα να ερμηνεύσω αυτήν τη συμπεριφορά αποδίδοντάς την στο γεγονός ότι δεν έχει τη νοοτροπία -αυτό διετύπωσα προηγουμένως- του εκλεγμένου συναδέλφου. 

Εάν ήσασταν εδώ προηγουμένως, κύριε Πρόεδρε, θα βλέπατε τον κύριο Υφυπουργό να ειρωνεύεται με το γνωστό ειρωνικό του χαμόγελο και να κάνει διαφόρους μορφασμούς, οι οποίοι υποτιμούν τους ομιλούντες συναδέλφους και όχι μόνον εμένα. 'Εχει ένα ειρωνικό ύφος κάθε φορά που θέλει να μειώσει τη σημασία των όσων ακούγονται και τα οποία ίσως δεν συμφωνούν με τη γραμμή της Κυβέρνησης και με τις δικές του απόψεις. 

Aυτή ήταν όλη η εικόνα, γιατί ασφαλώς δεν την είχατε, αφού δεν ήσασταν εδώ και την οποία θέλησε να αλλοιώσει και να σας τη δώσει αποσπασματικά για να δικαιολογήσει την ύβρη την οποία εξεστόμισε ο ίδιος και επί της οποίας θέτω θέμα προσωπικό, κύριε Πρόεδρε, και αυτό όταν είπε ότι δεν θέλει, και το είπε ενώπιόν σας, να κατέβει στο επίπεδο το δικό μου. 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Χαϊτίδη. 

ΕΥΓΕΝΙΟΣ ΧΑΪΤΙΔΗΣ: Πώς με παρακαλείτε, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): Σας παρακαλώ. 

ΕΥΓΕΝΙΟΣ ΧΑΪΤΙΔΗΣ: Ζητώ το λόγο επί προσωπικού. 

ΠΡΟΕΔΡΟΣ (Απόστολος Κακλαμάνης): Παρακαλώ μία στιγμή, για να τελειώσουμε τα ζητήματα ένα προς ένα. 

Σε ό,τι αφορά την εντύπωση που δημιουργήσατε στον Υπουργό ότι η συμπεριφορά σας αυτή είναι υβριστική, δίνετε την εξήγηση ότι ενοχληθήκατε, γιατί ο Υπουργός, ενώ μιλούσατε, χαμογελούσε ή εμόρφαζε. 

ΕΥΓΕΝΙΟΣ ΧΑΪΤΙΔΗΣ: Ειρωνευόταν, όχι χαμογελούσε. Ειρωνευόταν και με μορφασμούς προσπαθούσε. 

ΠΡΟΕΔΡΟΣ (Απόστολος Κακλαμάνης): Εν πάση περιπτώσει, κύριε συνάδελφε... 

ΗΛΙΑΣ ΠΑΠΑΔΟΠΟΥΛΟΣ: ... (Δεν ακούστηκε) 

ΠΡΟΕΔΡΟΣ (Απόστολος Κακλαμάνης): Κύριε Παπαδόπουλε, είστε συνήγορος κάποιου εδώ; 

ΗΛΙΑΣ ΠΑΠΑΔΟΠΟΥΛΟΣ: 'Οχι. 

ΠΡΟΕΔΡΟΣ (Απόστολος Κακλαμάνης): Σας παρακαλώ, μην παρεμβαίνετε. 

Κύριε Χαϊτίδη, εγώ νομίζω ότι ειδικότερα όσοι συμμετέχοντας στην Κυβέρνηση, σε κάθε κυβέρνηση ή τη σημερινή ή τη χθεσινή ή την αυριανή, βρίσκονται εδώ στο Κοινοβούλιο, οφείλουν να σέβονται το Κοινοβούλιο. Και νομίζω ότι ο κ. Χριστοδουλάκης δεν μας έχει δώσει μια τέτοια αφορμή μέχρι σήμερα. Ο μορφασμός στον οποίο αναφέρεστε, προφανώς από εμένα δεν είναι ορατός. Αλλά δεν θα ενοχλείσθο μόνο εσείς, αλλά και άλλοι συνάδελφοι αν υπήρχε αυτό. 

Δεύτερον, νομίζω ότι έχουμε και εμείς μία πρόσθετη υποχρέωση, εάν εδώ από συναδελφική εξοικείωση συχνά είμαστε πιο ελεύθεροι στη μεταξύ μας συνεργασία, στην περίπτωση αυτή να είμαστε πιο συγκρατημένοι. Εγώ νομίζω ότι εσείς είστε συγκρατημένος. Και ας μην δώσουμε περαιτέρω συνέχεια, γιατί δεν υπήρξαν υβριστικές εκφράσεις. Αυτό το οποίο είπε ο κύριος Υπουργός ότι δεν θα δώσει απάντηση, γιατί δεν θέλει να χαρακτηριστεί και η δική του συμπεριφορά ανάλογη με αυτήν που νομίζει εκείνος τη δική σας συμπεριφορά, νομίζω ότι κλείνει το θέμα. Ας μη συνεχίσουμε. 

ΕΥΓΕΝΙΟΣ ΧΑΪΤΙΔΗΣ: Δεν κλείνει, κύριε Πρόεδρε. Εξεστόμισε μία φράση, την οποία ή θα ανακαλέσει ή εγώ από εκεί και πέρα παρακαλώ να μου δώσετε το λόγο επί προσωπικού. 

ΠΡΟΕΔΡΟΣ (Απόστολος Κακλαμάνης): Ακούστε κάτι. Κατά τον Κανονισμό, και παρακαλώ να διαβάσετε τη σχετική διάταξη, ο Πρόεδρος δίνει το λόγο αν κρίνει ότι υπάρχει προσωπικό θέμα. Εγώ νομίζω ότι το να πει κανείς εδώ ότι δεν θα απαντήσω στο συνάδελφο τάδε, γιατί δεν θέλω να θεωρηθεί και η δική μου συμπεριφορά ότι είναι ανάλογη της συμπεριφοράς του συναδέλφου, η οποία με ενόχλησε εμένα, κλείνει το θέμα. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, σας παρακαλώ μην ωραιοποιείτε το ζήτημα. Μην απαλύνετε το ζήτημα. 

ΠΡΟΕΔΡΟΣ (Απόστολος Κακλαμάνης): Η δουλειά μου είναι να αμβλύνω το θέμα, διότι άλλως σε αυτήν την Αίθουσα δεν θα τελειώνουμε ποτέ με τα προσωπικά ζητήματα. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, επιτρέπετε ως Πρόεδρος της Βουλής να χρησιμοποιούμε τη φράση "δεν θα κατέβω στο επίπεδό σας"; Εάν το επιτρέπετε, εγώ θα το χρησιμοποιώ συνεχώς, με τη δική σας έγκριση. 

ΠΡΟΕΔΡΟΣ (Απόστολος Κακλαμάνης): 'Οχι, όχι. Νομίζω ότι πρέπει κανείς να χρησιμοποιεί ήπιες εκφράσεις. Νομίζω ότι αυτό το οποίο είπε τελικώς ο Υπουργός το διόρθωσε, ας το πούμε και έτσι. 

ΕΥΓΕΝΙΟΣ ΧΑΪΤΙΔΗΣ: 'Η θα την πάρει πίσω αυτήν τη φράση, την οποία είπε και την ακούσατε ή υπάρχει προσωπικό θέμα. 

ΠΡΟΕΔΡΟΣ (Απόστολος Κακλαμάνης): Κύριε Χαϊτίδη, το επίπεδό σας δεν πάσχει. Μπορεί κατά την άποψη του Υπουργού να έπασχε η εκφορά του λόγου. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, ο κύριος Υπουργός επιβεβαίωσε τα όσα του είχα πει εγώ προηγουμένως και μάλιστα με τη φράση αυτή. 

ΠΡΟΕΔΡΟΣ (Απόστολος Κακλαμάνης): Πίσω σας κάθεται ο κ. Κοντογιαννόπουλος, στον οποίο κάποτε, Υπουργό όντα, παραπονέθηκα, διότι χαμογελούσε, ενώ μιλούσα. Ξέρω ότι τα αισθήματά του είναι φιλικότατα απέναντί μου και γι' αυτό χαμογελούσε. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, σας παρακαλώ, εκτός αν θέλετε δι'υμών ... 

ΠΡΟΕΔΡΟΣ (Απόστολος Κακλαμάνης): Να κλείσουμε το θέμα, κύριε Χαϊτίδη. 

ΕΥΓΕΝΙΟΣ ΧΑΪΤΙΔΗΣ: Σας παρακαλώ, κύριε Πρόεδρε, γιατί κλείνετε το θέμα; Εκτός αν δι'υμών ο κύριος Υπουργός το παίρνει πίσω. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, μην επιμένετε, δεν υπάρχει προσωπικό θέμα! 

ΕΥΓΕΝΙΟΣ ΧΑΪΤΙΔΗΣ: Δεν υπάρχει; Λοιπόν, αυτήν τη φράση .. 

ΠΡΟΕΔΡΟΣ (Απόστολος Κακλαμάνης): Να σας πω γιατί δεν υπάρχει; 

ΕΥΓΕΝΙΟΣ ΧΑΪΤΙΔΗΣ: Ναι. Γιατί; 

ΠΡΟΕΔΡΟΣ (Απόστολος Κακλαμάνης): Διότι ο κύριος Υφυπουργός, όπως τον ακούσαμε όλοι εδώ μέσα, είπε ότι δεν θα απαντήσει, γιατί δεν θέλει να θεωρηθεί η δική του απάντηση -προφανώς θα σας απαντούσε κατά την άποψή του κάπως σκληρά, όπως νομίζει ότι του μιλήσατε εσείς- και συμπεριφορά, όπως θεώρησε εκείνος τη δική σας. 

ΕΥΓΕΝΙΟΣ ΧΑΪΤΙΔΗΣ: Είπε "δεν θα κατέβω στο επίπεδό σας"! 

ΠΡΟΕΔΡΟΣ (Απόστολος Κακλαμάνης): Πράγματι, είχε ξεκινήσει στην αρχή να λέει κάτι τέτοιο, αλλά δεν το ολοκλήρωσε! 

ΕΥΓΕΝΙΟΣ ΧΑΪΤΙΔΗΣ: Εγώ, κύριε Πρόεδρε, για να σας διευκολύνω, γιατί καταλαβαίνω ότι δεν θέλετε να φέρετε σε δύσκολη θέση τον κ. Χριστοδουλάκη... 

ΠΡΟΕΔΡΟΣ (Απόστολος Κακλαμάνης): Να τελειώσουμε θέλω! Εγώ ήλθα στην 'Εδρα για να τελειώσουμε! 

ΕΥΓΕΝΙΟΣ ΧΑΪΤΙΔΗΣ: ...δέχομαι ότι δι'υμών ο κ. Χριστοδουλάκης ζήτησε συγγνώμη και δέχομαι τη δική σας παρέμβαση! 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριε Χαϊτίδη, παρακαλώ ας μη δίνουμε συνέχεια σε αυτά τα θέματα. Να έχουμε κατανόηση όλοι. 

Κύριοι συνάδελφοι, ολοκληρώθηκε η συζήτηση... 

ΑΔΑΜ ΡΕΓΚΟΥΖΑΣ: Κύριε Πρόεδρε, σας παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Ρεγκούζα, έχετε το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, ήθελα να πω, ότι ο κύριος Υφυπουργός προηγουμένως επιχειρηματολογώντας για την τροπολογία αυτή που έχουμε και την αντίρρηση, πιστεύω ότι άθελά του είπε κάποια ανακρίβεια. 

Είπε ότι κάνει τη ρύθμιση, γιατί δεν θέλει να ανοίξει τους ασκούς του Αιόλου, για να ζητούν πρόσθετες αμοιβές δημόσιοι υπάλληλοι, ενώ υπάρχει συγκεκριμένος περιορισμός, ένα ανώτατο πλαφόν αμοιβών στο δημόσιο και επομένως η σύμβαση δημοσίου δικαίου πρέπει να ακολουθήσει αυτόν τον κανόνα. 

Στην προκειμένη περίπτωση έρχεται και θεσμοθετεί, δημιουργείται σύμβαση ιδιωτικού δικαίου. Και μάλιστα υπάρχει μία αντίφαση εδώ. Στην περίπτωση, δηλαδή, κατά την οποία μεταξύ των δύο ο ένας είναι δημόσιος υπάλληλος, θα έχουμε το απαράδεκτο από την άποψη του διοικητικού δικαίου φαινόμενο, να συνάπτουν δημόσιοι λειτουργοί συμβάσεις ιδιωτικού δικαίου με το δημόσιο ή νομικά πρόσωπα δημοσίου δικαίου, δηλαδή να έχουν διπλή θέση εξάρτησης δικαιωμάτων και υποχρεώσεων απέναντι στο δημόσιο. Το ένα λοιπόν, είναι αυτό, ότι δεν είναι ακριβές. 

Το δεύτερο είναι ότι ο κύριος Υφυπουργός, επειδή ξέρουμε ότι έχει έλθει σε επαφή με τους ανθρώπους αυτούς που πρόκειται να προσλάβει και το γνωρίζουμε και δεν διαψεύδει τη δική μου τουλάχιστον αναφορά για πέντε εκατομμύρια (5.000.000) δραχμές μισθό για κάθε έναν απ' αυτούς τους δύο ανθρώπους... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κάνετε λάθος! 

ΑΔΑΜ ΡΕΓΚΟΥΖΑΣ:...εκτιμώ ότι οφείλει να ενημερώσει την Εθνική Αντιπροσωπεία για τις προθέσεις. 

Ταυτόχρονα, να επαναλάβω για μια ακόμη φορά ότι η έλλειψη αρχών στον προσδιορισμό αποδοχών αυτού του είδους δημιουργεί ένα τεράστιο ηθικό και πολιτικό ζήτημα και για τη λειτουργία μας εδώ μέσα στο Κοινοβούλιο. 

Εμείς δεν θέλουμε να περιορίσουμε τον κύριο Υφυπουργό και την Κυβέρνηση στην ανεύρεση, έστω κάποιων εξειδικευμένων στελεχών, παρ' ότι έχουμε αντίρρηση -την είχαμε εκφράσει την αντίρρησή μας όταν ψηφιζόταν το νομοσχέδιο για τη δημιουργία του Οργανισμού Δημοσίου Χρέους- ωστόσο όμως οφείλει η Κυβέρνηση να διευκρινίσει τις προθέσεις της, διότι διαφορετικά είναι έκθετη απέναντι στον ελληνικό λαό, αλλά ταυτόχρονα και εμείς ουσιαστικά οδηγούμαστε σε διαδικασία παραπλάνησης για τα πραγματικά γεγονότα που πρόκειται να επακολουθήσουν. 

'Οσον αφορά τώρα την τετραετία, αφού, λοιπόν, θέλει να μετατρέψει τη σύμβαση δημοσίου δικαίου σε ιδιωτικού δικαίου, γιατί βάζει την τετραετία; Θα μπορούσε να βάλει μικρότερο χρόνο. Αυτό, γιατί σε μία ενδεχόμενη κυβερνητική αλλαγή -και ας επαίρεται ο εκπρόσωπος του ΠΑ.ΣΟ.Κ ότι θα κερδίσει τις εκλογές το κόμμα του- ενδεχομένως η Κυβέρνηση να μην μπορεί να συνεργαστεί με αυτά τα άτομα. Γιατί, λοιπόν, να είναι υποχρεωμένη να τους αποζημιώσει και μάλιστα με τέτοιες αμοιβές, ενώ μπορεί να το προβλέψει με μικρότερο χρόνο στη θητεία τους; Πραγματικά, δεν το καταλαβαίνουμε. 

Επομένως μας δίνει το δικαίωμα η Κυβέρνηση, σε τελευταία ανάλυση στο τέλος του βίου της, να λέμε ότι θέλει να εξυπηρετήσει κομματικούς της φίλους και μάλιστα σε μία εποχή που δεν πρέπει να το κάνει, γιατί δεν δείχνει την ανάλογη σπουδή ή ευαισθησία σε περιπτώσεις που αφορούν μεγαλύτερο αριθμό Ελλήνων πολιτών με μικρότερες δημοσιονομικές δαπάνες. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, σας παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Το λόγο θα πάρει ο κ. Παπαδημόπουλος και εν συνεχεία ο έτερος εκ Λαρίσης, ο κ. Αδαμόπουλος, τέλος ο κ. Σφυρίου και να κλείσουμε αυτήν τη συζήτηση. 

Ορίστε, κύριε Παπαδημόπουλε, έχετε το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, όταν ο ν. 2628 είχε έλθει ως νομοσχέδιο, είχα διαφωνήσει πλήρως, διότι πιστεύω -και πρέπει να πιστεύουν όλοι οι συνάδελφοι- ότι η κακοδαιμονία της διαχείρισης του δημοσίου χρήματος οφείλεται κυρίως στην ύπαρξη πολλών παραπλήσιων και παράλληλων συναφών οργανισμών. 

Είναι δυνατόν ένας οργανισμός, όπως είναι αυτός που προβλέπεται από το ν. 2628, να αναλάβει τόσο τεράστιες ευθύνες διαχείρισης ενός τεράστιου δημοσίου χρέους; Δηλαδή είναι δυνατόν υπάλληλοι και μάλιστα με σύμβαση ιδιωτικού δικαίου, όσον αφορά το θέμα της μισθοδοσίας, να αναλάβουν τέτοιες ευθύνες έναντι της υπεύθυνης Κυβέρνησης; Εγώ νομίζω ότι μόνη αρμόδια για τη διαχείριση αυτού του τεράστιου δημοσίου χρέους είναι η εκάστοτε Κυβέρνηση, είναι υπόθεση του Υπουργού Εθνικής Οικονομίας, του Πρωθυπουργού και μερικών άλλων παραγόντων που ασχολούνται κυρίως με τα οικονομικά της χώρας. 

Δεν είναι δυνατόν, λοιπόν, το τεράστιο αυτό θέμα της διαχείρισης του δημοσίου χρέους να περιέλθει εις χείρας ανθρώπων με σύμβαση ιδιωτικού δικαίου. 

Και συμφωνώ με τους προλαλήσαντες συναδέλφους πάλι στο θέμα της αμοιβής. 'Οταν πάμε να ιδρύσουμε έναν τέτοιο οργανισμό και να του αναθέσουμε αυτήν την υψηλή αποστολή, θα πρέπει να καταλάβουν οι πάντες ότι δεν είναι δυνατόν το δημόσιο χρήμα να διασπαθίζεται, όταν γι' αυτό το δημόσιο χρέος γίνεται οργανισμός και να αρχίσουμε να προβλέπουμε παχυλούς μισθούς των πέντε εκατομμυρίων (5.000.000) δραχμών, όπως ακούγεται. Νομίζω ότι θα έπρεπε στην ίδια τροπολογία να καθοριστεί εκ των προτέρων ποια θα είναι αυτή η αμοιβή. Επίσης ορθότερο θα ήταν να είχε ορισθεί βραχύτερος χρόνος όσον αφορά τη θητεία αυτών των δύο προσώπων του γενικού διευθυντού και του αναπληρωτού γενικού διευθυντού. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, στις τρεις τροπολογίες που κουβεντιάσαμε μέχρι τώρα, η κριτική της Νέας Δημοκρατίας επικεντρώθηκε στη μία τροπολογία, όσον αφορά τον Οργανισμό Διαχείρισης Δημοσίου Χρέους. Είπαμε εδώ ότι η Κυβέρνηση θέλει να εξυπηρετήσει δικά της άτομα. Δηλαδή, η Κυβέρνηση με τα δύο άτομα τα οποία θα ηγηθούν αυτού του σημαντικού Οργανισμού θέλει να καλύψει κομματικές ανάγκες; Και εν πάση περιπτώσει η Κυβέρνηση από εδώ και πέρα, όπου υπάρχει έλλειψη στο δημόσιο τομέα, δεν θα πρέπει να προωθεί διορισμούς; Ποια λογική το λέει αυτό; Το κράτος έχει μια συνέχεια. Και βεβαίως εδώ ακριβώς υπεισέρχεται ο κομματισμός που διακατέχονται τα στελέχη της Νέας Δημοκρατίας και μάλιστα παλαιού τύπου. Αυτά είναι ξεπερασμένα. 

Και εδώ όσοι παροικούν στην Ιερουσαλήμ γνωρίζουν ότι το ΠΑΣΟΚ στο Γενικό Λογιστήριο βρήκε τον κ. Δρίτσα επί σειρά ετών, τον διατήρησε, τον έκανε και Γενικό Γραμματέα. 'Αρα στο σπίτι του κρεμασμένου δεν μιλούν για σκοινί και για κομματισμούς. 

Εσείς αγνοείτε άλλα βασικά πράγματα. Το ότι σήμερα έρχεσθε και μιλάτε για την αμοιβή ή οτιδήποτε άλλο, αυτό καθορίστηκε και συζητήθηκε στο ν. 2628. Και εν πάση περιπτώσει αυτή η θέση είναι με ειδικά προσόντα και γι' αυτό ακριβώς προβλέπει ακόμα να είναι και από το εξωτερικό. Και δεν ξέρω αν βρούμε να πληρώσουμε τη θέση γι' αυτό το σοβαρό πραγματικά οργανισμό. 

Και τέλος, για να κλείσω, κύριε Πρόεδρε, θέλω να πω το εξής: Πρέπει να τελειώσει αυτή η καραμέλα του εκλεγμένου και μη εκλεγμένου στο Κοινοβούλιο. Η Κυβέρνηση εκλέγεται. Εκλέχθηκε η Κυβέρνηση του ΠΑΣΟΚ, η οποία μπορεί να χρησιμοποιήσει τον όποιο εξωκοινοβουλευτικό Υπουργό θέλει. 

ΠΡΟΕΔΡΟΣ (Απόστολος Κακλαμάνης): Μην επανέρχεσθε στο θέμα αυτό, σας παρακαλώ. Δεν είναι θέμα του νομοσχεδίου. 

ΓΕΩΡΓΙΟΣ ΑΔΑΜΟΠΟΥΛΟΣ: Βεβαίως αλλά όμως, κύριε Πρόεδρε, δεν μπορεί να γίνει λογοκρισία για το χαμόγελο! 

ΠΡΟΕΔΡΟΣ (Απόστολος Κακλαμάνης): Δεν είναι του νομοσχεδίου θέμα αυτό. Είστε τρίτος σ' αυτό το θέμα. Δεν είναι δικό σας θέμα. 

ΓΕΩΡΓΙΟΣ ΑΔΑΜΟΠΟΥΛΟΣ: Ο κύριος Υφυπουργός έχει δείξει δείγματα σεμνότητας και σοβαρότητας και υπευθυνότητας πάνω σ' αυτό το θέμα. Δεν είμαι υπερασπιστής του, αλλά πραγματικά η ίδια ιστορία του το αποδεικνύει. 

ΠΡΟΕΔΡΟΣ (Απόστολος Κακλαμάνης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, προτείνω να προχωρήσουμε και παραιτούμαι. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση επ' αυτών των τροπολογιών και ήθελα να παρακαλέσω τον κύριο Υπουργό για το εξής: Αντιλαμβάνομαι ότι από τις επόμενες τροπολογίες, αυτή που αφορά την εισοδηματική πολιτική θέλει συζήτηση και η ώρα είναι 21.00' και κάτι. Αν συζητηθούν και οι άλλες τροπολογίες, σίγουρα θα συζητούμε πολύ αργά για ένα θέμα στο οποίο εγώ καταλαβαίνω ότι τα κόμματα και οι συνάδελφοι θέλουν να πουν την άποψή τους. 

Γι' αυτό θα παρακαλέσω να αποσύρετε αυτήν την τροπολογία, κύριε Υπουργέ. Υπάρχει ένα νομοσχέδιο σχετικό, κατά κάποιο τρόπο, αυτό του Υπουργείου Ανάπτυξης και μπορεί μέχρι την άλλη εβδομάδα που θα ολοκληρωθεί, την επόμενη Τρίτη, να την καταθέσετε και θα έχουν στο μεταξύ τη δυνατότητα και τα κόμματα να τοποθετηθούν και να γίνει μία συζήτηση στο θέμα αυτό. 

ΓΕΩΡΓΙΟΣ ΑΔΑΜΟΠΟΥΛΟΣ: Τότε είναι που δεν θα υπάρχει συνάφεια. 

ΠΡΟΕΔΡΟΣ (Απόστολος Κακλαμάνης): Παρακαλώ να προχωρήσουμε. Υπάρχει μία τροπολογία που αφορά το ΝΑΤ, μία αφορά τους εφημεριδοπώλες και μία για τα θέματα τα σχετικά με το Χρηματιστήριο. Κύριε Ρεγκούζα, νομίζω ότι την ξέρετε αυτήν την τροπολογία. Λοιπόν, αφού συζητηθούν και αυτές, να κλείσει το νομοσχέδιο. Από τις τροπολογίες των συναδέλφων, είναι κάποια που μπορεί να συζητηθεί; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, αν μου επιτρέπετε, αν υπάρχουν τροπολογίες, οι οποίες δεν εμπλέκονται με συνταξιοδοτικά ζητήματα... 

ΠΡΟΕΔΡΟΣ (Απόστολος Κακλαμάνης): Αυτό λέω, αν είναι τροπολογίες οι οποίες αφορούν θέματα, τα οποία δεν έχουν... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Απ'ό,τι έχω δει στον κατάλογο, νομίζω ότι μια ή δύο υπάρχουν, τις οποίες μπορούμε να σχολιάσουμε. Γι'αυτήν που έφερε ο κ. Αδαμόπουλος προηγουμένως, έχω ήδη τοποθετηθεί ότι θα εξετασθεί... 

ΠΡΟΕΔΡΟΣ (Απόστολος Κακλαμάνης): Παρακαλώ να μην μπείτε στην ουσία. Εγώ θα προτείνω στον κύριο Υπουργό το εξής: Την τροπολογία αυτή που αφορά την εισοδηματική πολιτική, να την αποσύρει και να την καταθέσει η Κυβέρνηση στο επόμενο νομοσχέδιο, ώστε μέχρι την άλλη εβδομάδα να έχουν το χρόνο και τα κόμματα και οι συνάδελφοι να τοποθετηθούν. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα. 

ΠΡΟΕΔΡΟΣ (Απόστολος Κακλαμάνης): Θα προχωρήσουμε στη συζήτηση αυτών των τροπολογιών και των τροπολογιών των συναδέλφων -όποιες τροπολογίες είναι- και εν συνεχεία θα κάνουμε ψηφοφορία για τις τροπολογίες μία προς μία και του Υπουργού και των συναδέλφων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εγώ δεν έχω αντίρρηση σ'αυτό, κύριε Πρόεδρε. Για τη μισθολογική πολιτική υπάρχει και ένα νομοσχέδιο του Υπουργείου Οικονομικών, το οποίο θα υποβληθεί, ενδεχομένως, ή μπορεί να συζητηθεί και στο νομοσχέδιο του Υπουργείου Ανάπτυξης. 

ΠΡΟΕΔΡΟΣ (Απόστολος Κακλαμάνης): Αν το φέρετε... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Απλώς για λόγους τάξεως επιτρέψτε μου να αναφέρω ότι ουσιαστικά η τροπολογία, την οποία θα συζητήσουμε για τις συντάξεις του Ν.Α.Τ., είναι ακριβώς η ίδια με αυτήν... 

ΠΡΟΕΔΡΟΣ (Απόστολος Κακλαμάνης): Είναι για την εισοδηματική πολιτική και αυτή. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι σχετική με την εισοδηματική πολιτική και τους δημοσίους υπαλλήλους. 

ΠΡΟΕΔΡΟΣ (Απόστολος Κακλαμάνης): Κρατήστε την και αυτήν τότε, να πάει μαζί. 'Αλλωστε, δεν θα έχουν αναδρομική ισχύ αυτές οι διατάξεις; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα έχουν αναδρομική ισχύ. 

ΠΡΟΕΔΡΟΣ (Απόστολος Κακλαμάνης): 'Αρα, ουσιαστικό πρόβλημα δεν υπάρχει για τους ενδιαφερομένους και η Βουλή θα έχει τη δυνατότητα να τοποθετηθεί πάνω στην εισοδηματική πολιτική της Κυβερνήσεως. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οπως θέλετε. Μπορεί να γίνει αυτό είτε για τη μία είτε για τις δύο. 

ΠΡΟΕΔΡΟΣ (Απόστολος Κακλαμάνης): Το κατάλαβα, κύριε Υπουργέ. 

Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Επειδή ολοκληρώθηκε ο κύκλος της συζήτησης επί των τριών πρώτων τροπολογιών, δεκαέξι συνάδελφοι καταθέσαμε μία πρόταση για ονομαστική ψηφοφορία επί της τροπολογίας με γενικό αριθμό 2476 και με ειδικό αριθμό 795. 

ΠΡΟΕΔΡΟΣ (Απόστολος Κακλαμάνης): Επαναλαμβάνω ότι αυτό θα γίνει βεβαίως, αλλά να προχωρήσουμε συγχρόνως, διότι είναι ενδεχόμενο -εγώ δεν το γνωρίζω αυτήν τη στιγμή- να διακοπεί η συνεδρίαση. 

ΣΑΒΒΑΣ ΤΣΙΤΟΥΡΙΔΗΣ: Αυτό δεν προβλέπει ο Κανονισμός; 

ΠΡΟΕΔΡΟΣ (Απόστολος Κακλαμάνης): Γι'αυτό, λοιπόν, τη μεν τροπολογία για την εισοδηματική πολιτική πρότεινα στον κύριο Υπουργό να την αποσύρει, ώστε να έχετε τη δυνατότητα να τοποθετηθείτε και αν θα ζητήσετε να γίνει κάποια ονομαστική ψηφοφορία, να τη ζητήσετε στο τέλος, για όποια τροπολογία υποβληθεί αίτηση ονομαστικής ψηφοφορίας. 

ΣΑΒΒΑΣ ΤΣΙΤΟΥΡΙΔΗΣ: Διαδικαστικά όμως νομίζω ότι από τη στιγμή που τελείωσε ο κύκλος της συζήτησης επί των τριών πρώτων τροπολογιών και επειδή υπάρχει η αίτησή μας κατατεθειμένη, θα πρέπει να αναγνωσθεί ο κατάλογος και να προχωρήσουμε. 

ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, είχα την εντύπωση ότι εσείς ως Κοινοβουλευτικός Εκπρόσωπος της Νέας Δημοκρατίας είχατε συμφωνήσει σε αυτό. Αυτήν την εντύπωση είχα. Αν αλλάξατε γνώμη, έχει καλώς... 

ΣΑΒΒΑΣ ΤΣΙΤΟΥΡΙΔΗΣ: Συμφώνησα... 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, δεν επιμένω σε αυτήν την πρόταση που σας έκανα. 

ΣΑΒΒΑΣ ΤΣΙΤΟΥΡΙΔΗΣ:...να συζητήσουμε κάποια άλλη μέρα την τροπολογία αυτή. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Σφυρίου, έχετε το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω ότι η πρόταση που κάνατε... 

ΠΡΟΕΔΡΟΣ (Απόστολος Κακλαμάνης): Κύριε Σφυρίου, σας ζητώ συγγνώμη, αλλά επειδή ετέθη το θέμα, αν έχετε την καλοσύνη, σας παρακαλώ να καθήσετε και να μη συνεχίσετε. 

Κηρύσσεται περαιωμένη η συζήτηση επί των τροπολογιών με γενικό αριθμό 2474 και ειδικό 793, με γενικό αριθμό 2475 και ειδικό 794 και με γενικό αριθμό 2476 και ειδικό 795. 

Ερωτάται το Σώμα: Γίνεται δεκτή η τροπολογία με γενικό αριθμό 2474 και ειδικό 793; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2474 και ειδικό 793 έγινε δεκτή κατά πλειοψηφία. 

Ερωτάται το Σώμα: Γίνεται δεκτή η τροπολογία με γενικό αριθμό 2475 και ειδικό 794; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2475 και ειδικό 794 έγινε δεκτή κατά πλειοψηφία. 

Κύριοι συνάδελφοι, έχει υποβληθεί αίτηση Βουλευτών για ονομαστική ψηφοφορία επί της τροπολογίας με γενικό αριθμό 2476 και ειδικό 795, της οποίας το κείμενο έχει ως εξής: 

"Κύριε Πρόεδρε, 

Παρακαλούμε επί της τροπολογίας με γεν. αριθμό 2476 και ειδικό 795, να διενεργηθεί ονομαστική ψηφοφορία: 

Α. ΡΕΓΚΟΥΖΑΣ 

Ι. ΠΑΠΑΔΗΜΟΠΟΥΛΟΣ 

Α. ΚΑΡΑΜΑΡΙΟΣ 

Θ. ΔΗΜΟΣΧΑΚΗΣ 

Σ. ΚΟΥΒΕΛΑΣ 

Γ. ΚΑΡΑΣΜΑΝΗΣ 

Θ. ΛΕΟΝΤΑΡΙΔΗΣ 

Η. ΚΑΛΛΙΩΡΑΣ 

Σ. ΤΣΙΤΟΥΡΙΔΗΣ 

Α. ΙΝΤΖΕΣ 

Γ. ΤΣΑΦΟΥΛΙΑΣ 

Ε. ΑΠΟΣΤΟΛΟΥ 

Α. ΚΑΝΤΑΡΤΖΗΣ 

Δ. Ν. ΚΩΣΤΟΠΟΥΛΟΣ 

Ε. ΧΑΪΤΙΔΗΣ 

Ε. Γ. ΠΟΛΥΖΟΣ". 

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 

Ο κ. Ρεγκούζας. Παρών. 

Ο κ. Παπαδημόπουλος. Παρών. 

Ο κ. Καραμάριος. Παρών. 

Ο κ. Δημοσχάκης. Απών. 

Ο κ. Κούβελας. Παρών. 

Ο κ. Καρασμάνης. Απών. 

Ο κ. Λεονταρίδης. Απών. 

Ο κ. Καλλιώρας. Παρών. 

Ο κ. Τσιτουρίδης. Παρών. 

Ο κ. Ιντζές. Παρών. 

O κ. Τσαφούλιας. Απών. 

Ο κ. Αποστόλου. Παρών. 

Ο κ. Κανταρτζής. Παρών. 

Κύριοι συνάδελφοι, δεν υπάρχει ο απαιτούμενος από τον Κανονισμό αριθμός των δεκαπέντε Βουλευτών και επομένως δεν γίνεται ονομαστική ψηφοφορία. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, εδώ είμαι. 

ΑΔΑΜ ΡΕΓΚΟΥΖΑΣ Εδώ είναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Συνεχίζουμε, κύριοι συνάδελφοι. 

Ερωτάται το Σώμα: Γίνεται δεκτή η τροπολογία με γενικό αριθμό 2476 και ειδικό 795; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2476 και ειδικό 795 έγινε δεκτή κατά πλειοψηφία. 

ΓΕΩΡΓΙΟΣ ΤΣΑΦΟΥΛΙΑΣ: Εδώ είμαι, κύριε Πρόεδρε. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, εδώ είμαι. 

ΠΡΟΕΔΡΟΣ (Απόστολος Κακλαμάνης): Προχωρούμε, κύριοι συνάδελφοι. 

Επί της υπ' αριθμόν ... 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, εδώ είμαι. 

ΣΑΒΒΑΣ ΤΣΙΤΟΥΡΙΔΗΣ: Εδώ είναι οι συνάδελφοι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι. Επεκαλέσθητε τις διαδικασίες, κύριε Τσιτουρίδη και οι συνάδελφοι. Αυτό ακριβώς έκανα. Διάβασα τον κατάλογο. Δεν είσθε δεκαπέντε και προχωρούμε. 

ΓΕΩΡΓΙΟΣ ΤΣΑΦΟΥΛΙΑΣ: 'Εμπαινα στην πόρτα. 

ΠΡΟΕΔΡΟΣ (Απόστολος Κακλαμάνης): Παρακαλώ. Δεν θα σας καλώ από το διάδρομο. 

ΓΕΩΡΓΙΟΣ ΤΣΑΦΟΥΛΙΑΣ: Στην πόρτα έμπαινα. 

ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε. 'Οταν φώναξα το όνομά σας, δεν ήσασταν εδώ. 

ΓΕΩΡΓΙΟΣ ΤΣΑΦΟΥΛΙΑΣ: Στην πόρτα ήμουν. 

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, είμαι εδώ. 

ΑΔΑΜ ΡΕΓΚΟΥΖΑΣ: Κύριε Πρόεδρε, δεν είχε ολοκληρωθεί ο πίνακας. 

ΠΡΟΕΔΡΟΣ (Απόστολος Κακλαμάνης): Παρακαλώ. Κύριε συνάδελφε, είχε εξαντληθεί ο κατάλογος. Ζήτησε ο κ. Σφυρίου το λόγο, δεν συνέχισε και έθεσα... 

ΘΕΟΦΙΛΟΣ ΛΕΟΝΤΑΡΙΔΗΣ: Ο κατάλογος δεν εξαντλήθηκε. 

ΠΡΟΕΔΡΟΣ (Απόστολος Κακλαμάνης): Κύριε Λεονταρίδη, παρακαλώ. 

ΘΕΟΦΙΛΟΣ ΛΕΟΝΤΑΡΙΔΗΣ: Μα, δεν εξαντλήθηκε ο κατάλογος. 

ΠΡΟΕΔΡΟΣ (Απόστολος Κακλαμάνης): Μα, σας έδωσα το λόγο; Σας παρακαλώ, καθίστε. 

ΘΕΟΦΙΛΟΣ ΛΕΟΝΤΑΡΙΔΗΣ: Μα, δεν εξαντλήθηκε ο κατάλογος. 

ΠΡΟΕΔΡΟΣ (Απόστολος Κακλαμάνης): Καθίστε, σας παρακαλώ. Σας παρακαλώ! 

Και να εξηγήσω και στο Σώμα, τι ακριβώς συνέβη: 'Ηθελα να διευκολύνω και την Κυβέρνηση και τα κόμματα, όπως κάνω πάντοτε. Ρώτησα το κόμμα της Αξιωματικής Αντιπολιτεύσεως, αν θα συμφωνήσει να προτείνω στην Κυβέρνηση να αποσύρει την τροπολογία για την εισοδηματική πολιτική και να προχωρήσουν οι άλλες τροπολογίες και να παραμείνει η ψηφοφορία, εκεί που θέλατε ονομαστική ψηφοφορία, για το τέλος. 

Με διαβεβαίωσε το κόμμα σας ότι συμφωνεί επ' αυτού, ήρθα στην 'Εδρα, έκανα αυτό που συνεφώνησα με το κόμμα σας, αλλά το κόμμα σας εν συνεχεία άλλαξε γνώμη. 

Εδώ δεν παίζουμε, αγαπητοί συνάδελφοι. Τον Κανονισμό ζητήσατε να εφαρμόσω, τον Κανονισμό εφήρμοσα. Διάβασα τα ονόματα και προχωρούμε. Αρκετά. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, ζητώ το λόγο. Είπατε προηγουμένως ότι εξαντλήθηκε ο κατάλογος. Ο κατάλογος δεν είχε εξαντληθεί. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, επί τίνος πράγματος ζητάτε το λόγο; 

ΘΕΟΦΙΛΟΣ ΛΕΟΝΤΑΡΙΔΗΣ: Είπατε προηγουμένως ότι εξαντλήθηκε ο κατάλογος. Ο κατάλογος δεν είχε εξαντληθεί. 

ΠΡΟΕΔΡΟΣ (Απόστολος Κακλαμάνης): Μα, δεν ήσασταν εδώ, για να ζητήσετε το λόγο. 

ΘΕΟΦΙΛΟΣ ΛΕΟΝΤΑΡΙΔΗΣ: Είπατε προηγουμένως ότι εξαντλήθηκε ο κατάλογος. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν υπήρχε κανείς άλλος εγγεγραμμένος στον κατάλογο. Τελευταίος ήταν ο κ. Παπαδημόπουλος, ο οποίος μίλησε. 

ΑΔΑΜ ΡΕΓΚΟΥΖΑΣ: Εννοούμε τον κατάλογο των αιτούντων την ονομαστική ψηφοφορία. 

ΠΡΟΕΔΡΟΣ (Απόστολος Κακλαμάνης): Εννοείτε τον κατάλογο των αιτούντων. 

ΘΕΟΦΙΛΟΣ ΛΕΟΝΤΑΡΙΔΗΣ: Είπατε ότι εξαντλήθηκε ο κατάλογος των αιτούντων την ονομαστική ψηφοφορία. 

ΠΡΟΕΔΡΟΣ (Απόστολος Κακλαμάνης): 'Οχι, είπα ότι δεν υπάρχει ο αριθμός των δεκαπέντε Βουλευτών. Δεν είπα ότι εξαντλήθηκε. 

ΘΕΟΦΙΛΟΣ ΛΕΟΝΤΑΡΙΔΗΣ: Μα, υπάρχει. Πώς δεν υπάρχει. 

ΠΡΟΕΔΡΟΣ (Απόστολος Κακλαμάνης): Μα, μπήκατε μετά, κύριε συνάδελφε. Επιτέλους! 

ΘΕΟΦΙΛΟΣ ΛΕΟΝΤΑΡΙΔΗΣ: 'Οχι, κύριε Πρόεδρε. 

ΑΔΑΜ ΡΕΓΚΟΥΖΑΣ: 'Οχι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ! Καθίστε κατ' αρχήν, διότι δεν μπορούμε να μιλάμε όλοι μαζί. 

Το πράγμα είναι σαφές: Εγώ εξήγησα και το λόγο αυτής της αυστηρής, αν θέλετε, στάσης μου. Διότι δεν είναι δυνατόν ο Πρόεδρος του Σώματος να κάνει με τα κόμματα εδώ κάποια συνεννόηση, για να προχωρήσει η συνεδρίαση και εν συνεχεία να αντιμετωπίζει αυτήν τη συμπεριφορά. 

Λοιπόν, μου ζητήσατε -το κόμμα σας, με το οποίο είχα πριν συνεννοηθεί γι' αυτά τα πράγματα- να διαβάσω τον κατάλογο. Είπα ότι υπάρχει πρόταση ονομαστικής ψηφοφορίας και διάβασα την πρόταση ονομαστικής ψηφοφορίας. Δεν ήταν oι δεκαπέντε συνάδελφοι εδώ. Το διαπίστωσα, όπως δικαιούμαι και οφείλω εκ του Κανονισμού, ότι δεν υπάρχουν δεκαπέντε... 

Κύριε Δημοσχάκη και κύριε συνάδελφε, σε σας απευθύνομαι. Κάνετε διάλογο μεταξύ σας; Σας παρακαλώ. 

Δεν υπήρχαν, λοιπόν, οι δεκαπέντε συνάδελφοι και κατά τον Κανονισμό δεν υπάρχει θέμα ονομαστικής ψηφοφορίας. Ψηφίστηκε, λοιπόν, η διάταξη και προχωρώ τώρα σε άλλη τροπολογία, όπου μπορείτε να κάνετε ό,τι νομίζετε, σύμφωνα όμως πάντοτε με τον Κανονισμό. 

ΣΑΒΒΑΣ ΤΣΙΤΟΥΡΙΔΗΣ: Το λόγο, κύριε Πρόεδρε. 

ΚΟΣΜΑΣ ΣΦΥΡΙΟΥ: Να τον ζητήσετε επί της τροπολογίας. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η τροπολογία 2555... 

ΑΔΑΜ ΡΕΓΚΟΥΖΑΣ: Αντίλογος δεν υπάρχει, κύριε Πρόεδρε; 

ΣΑΒΒΑΣ ΤΣΙΤΟΥΡΙΔΗΣ: Δεν θα μου δώσετε το λόγο, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε. Θα σας δώσω το λόγο επί της τροπολογίας που είναι προς συζήτηση. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ζητώ το λόγο ως Κοινοβουλευτικός Εκπρόσωπος της Νέας Δημοκρατίας. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Τσιτουρίδη, στην Αίθουσα αυτή... 

ΣΑΒΒΑΣ ΤΣΙΤΟΥΡΙΔΗΣ: Να τον ζητήσω επί προσωπικού τότε. 

ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη... 

ΣΑΒΒΑΣ ΤΣΙΤΟΥΡΙΔΗΣ: Τον ζητάω επί προσωπικού τότε. 

ΠΡΟΕΔΡΟΣ (Απόστολος Κακλαμάνης): Σε τι συνίσταται το προσωπικό σας; 

ΣΑΒΒΑΣ ΤΣΙΤΟΥΡΙΔΗΣ: Το προσωπικό συνίσταται στο εξής. Αναφέρατε στην Εθνική Αντιπροσωπεία ότι συμφωνήσαμε σε κάτι κι ότι ήρθαμε εδώ πέρα και χαλάσαμε ως Νέα Δημοκρατία τη συμφωνία. Επ' αυτού ζητώ το λόγο. 

ΠΡΟΕΔΡΟΣ (Απόστολος Κακλαμάνης): Ωραία, δεν συμφωνήσατε. 

ΣΑΒΒΑΣ ΤΣΙΤΟΥΡΙΔΗΣ: Με συγχωρείτε, επ' αυτού ζητώ το λόγο. 

ΠΡΟΕΔΡΟΣ (Απόστολος Κακλαμάνης): Καλώς, δεν συμφωνήσατε. Εντάξει, έληξε το θέμα. 

ΣΑΒΒΑΣ ΤΣΙΤΟΥΡΙΔΗΣ: Παρακαλώ, θέλω να ζητήσω το λόγο και επί του Κανονισμού. 

ΠΡΟΕΔΡΟΣ (Απόστολος Κακλαμάνης): 'Εληξε το θέμα. 

ΣΑΒΒΑΣ ΤΣΙΤΟΥΡΙΔΗΣ: Δεν έχει λήξει το θέμα. Θέλω να ζητήσω το λόγο, επί του Κανονισμού. 

ΠΡΟΕΔΡΟΣ (Απόστολος Κακλαμάνης): Επί του Κανονισμού. Ορίστε, έχετε το λόγο. 

ΣΑΒΒΑΣ ΤΣΙΤΟΥΡΙΔΗΣ: Σύμφωνα με τον Κανονισμό, οι δεκαπέντε συνάδελφοι πρέπει να βρίσκονται εδώ, πριν κλείσει η ανάγνωση του καταλόγου. Πριν κλείσει η ανάγνωση του καταλόγου ήταν εδώ οι συνάδελφοι, οι οποίοι βρίσκονταν έξω κάποια στιγμή. Φωνάξατε το όνομα του κ. Λεονταρίδη και πριν κλείσει ο κατάλογος μπήκε ο κ. Λεονταρίδης. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, αυτό το διαπιστώνει ο Προεδρεύων. Εάν δηλαδή ήσαν και οι δεκαπέντε εδώ, αυτό θα το διαπιστώσω εγώ. Μπορεί ο κ. Λεονταρίδης, όπως το είπατε, να μπήκε στην Αίθουσα ενώ εγώ διάβαζα τον κατάλογο. 'Ομως, επί παραδείγματι, ο συνάδελφος κ. Τσαφούλιας μπήκε όταν είχα ήδη ολοκληρώσει. 

ΣΑΒΒΑΣ ΤΣΙΤΟΥΡΙΔΗΣ: Ενδεχομένως ο κ. Τσαφούλιας να ήταν ο δέκατος, οι άλλοι ήταν εδώ. 

ΠΡΟΕΔΡΟΣ (Απόστολος Κακλαμάνης): Δεν μου λέτε, θα αρχίσουμε τέτοια συζήτηση; Δηλαδή εάν ο Πρόεδρος διαπιστώνει ότι δεν υπάρχουν οι δεκαπέντε; Εδώ όσοι ήσασταν παρόντες ακούγατε να απαντώ: "Κούβελας, παρών. Ρεγκούζας, παρών. Βεζδρεβάνης, παρών. Ο τάδε, δεν είναι παρών". 

ΣΑΒΒΑΣ ΤΣΙΤΟΥΡΙΔΗΣ: Παρακαλώ, κύριε Πρόεδρε, εκτιμώ ότι υπάρχει μια καταχρηστική συμπεριφορά από την πλευρά σας σε ό,τι αφορά τη διαπίστωση. 

Οι δεκαέξι συνάδελφοι, ήταν εδώ. 

ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, εάν υπάρχει καταχρηστική συμπεριφορά, ξέρετε ποια είναι αυτή, όταν στις 21.00' η ώρα θέλουμε να διακόψουμε τη συνεδρίαση. Δικαίωμά σας είναι, όπως δικαίωμά σας είναι να ζητήσετε ονομαστική ψηφοφορία. Καλώς κάνατε. Από κει και πέρα κρίνεται εάν αυτή η συμπεριφορά είναι καταχρηστική ή όχι. Αλλά είναι καταχρηστική συμπεριφορά να φέρνουμε τον Πρόεδρο στην 'Εδρα να ρυθμίσει μέσα σε πνεύμα κάποιας κατανόησης ένα πρόβλημα που ανέκυψε -διότι εγώ θεώρησα ότι πράγματι έχετε δίκιο να θέλετε αυτή η τροπολογία για την εισοδηματική πολιτική να συζητηθεί μια άλλη μέρα και αυτό προσπάθησα να κάνω, αφού το είπα στον Υπουργό και τον παρακάλεσα και είδατε ότι ο Υπουργός θα ανταποκριθεί- και να μου λέτε μετά "ναι, αλλά έχουμε ονομαστική ψηφοφορία". 

ΣΑΒΒΑΣ ΤΣΙΤΟΥΡΙΔΗΣ: Με συγχωρείτε, κύριε Πρόεδρε. Κατ'αρχήν θα ήθελα να πω ότι η κατάθεση για ονομαστική ψηφοφορία δεν αφορά τη Νέα Δημοκρατία. Αφορά δεκαέξι συναδέλφους απ'όλα τα κόμματα της Αντιπολίτευσης. 

ΠΡΟΕΔΡΟΣ (Απόστολος Κακλαμάνης): 'Ομως εσείς ζητήσατε, κύριε συνάδελφε, ονομαστική ψηφοφορία. 

ΣΑΒΒΑΣ ΤΣΙΤΟΥΡΙΔΗΣ: Παρακαλώ, κύριε Πρόεδρε, εδώ δεν κάνουμε παζάρια. 

ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, εγώ εκτιμώ τη ζωτικότητά σας, αλλά και σεις να εκτιμήσετε κάποια άλλα πράγματα. Πρώτον, κανείς δεν μιλά στην Αίθουσα, αν δεν του δοθεί ο λόγος από τον Πρόεδρο. 

ΣΑΒΒΑΣ ΤΣΙΤΟΥΡΙΔΗΣ: Περιμένω να μου τον δώσετε. 

ΠΡΟΕΔΡΟΣ (Απόστολος Κακλαμάνης): Ωραία, καθίστε, λοιπόν. 

ΣΑΒΒΑΣ ΤΣΙΤΟΥΡΙΔΗΣ: Σας ευχαριστώ. 

ΠΡΟΕΔΡΟΣ (Απόστολος Κακλαμάνης): Καθίστε και, αν θέλετε, μη με διακόπτετε. 

Εδώ το πράγμα είναι απλό. Εγώ ήλθα στην Αίθουσα προφανώς κατόπιν των επικοινωνιών που είχα εδώ με τους συνεργάτες μου, προκειμένου να παρακαλέσω την Κυβέρνηση αυτή η συζήτηση της τροπολογίας, που έχει ένα γενικότερο ενδιαφέρον, να πάει σε άλλη συνεδρίαση. Το είπα αυτό στην Κυβέρνηση και ήταν έτοιμη να το δεχθεί, όταν είπα -όπως είχα υπόψη μου από τις τηλεφωνικές επικοινωνίες που έκανα- ότι θα μείνει στο τέλος η τροπολογία αυτή για τον Οργανισμό Διαχείρισης Δημόσιου Χρέους, ώστε εκεί να κλείσει η συνεδρίαση, αφού συζητηθούν οι άλλες τροπολογίες, ακόμα και οι τροπολογίες Βουλευτών. Γι'αυτό ρώτησα τον κύριο Υπουργό, μήπως από τις τροπολογίες των Βουλευτώνν είναι κάποιες που μπορούν να συζητηθούν. Τότε, εσείς σκεφθήκατε να μου πείτε ότι πρέπει να γίνει τώρα ονομαστική ψηφοφορία. 

Εγώ, ως μόνη απάντηση σ'αυτήν την ενέργεια, είχα να συμμορφωθώ και να διαβάσω τον κατάλογο. Διαβάζοντας τον κατάλογο διαπίστωσα ότι δεν υπήρχαν δεκαπέντε για να γίνει η ονομαστική ψηφοφορία. Καταλάβατε; Να μην ξαναγίνει λοιπόν αυτό, για να μην κάνει ο ένας δύσκολη τη δουλειά του άλλου εδώ. Εσείς κάνατε δύσκολη τη δουλειά τη δική μου, όταν εγώ ήθελα να κάνω εύκολη τη δουλειά όλων σας και της Κυβερνήσεως και των κομμάτων. 

ΑΔΑΜ ΡΕΓΚΟΥΖΑΣ: Κάντε μια συμβιβαστική πρόταση τώρα. 

ΠΡΟΕΔΡΟΣ (Απόστολος Κακλαμάνης): Η πρότασή μου, κύριε συνάδελφε, είναι να προχωρήσουμε στη συζήτηση αυτών των τροπολογιών. Επαναλαμβάνω: να κρατήσει η Κυβέρνηση αυτήν την τροπολογία για άλλη συνεδρίαση, για την επόμενη Τρίτη, που είναι το νομοσχέδιο του Υπουργείου Ανάπτυξης -να την αποσύρει φυσικά- και να γίνει η ψηφοφορία εκεί που θέλετε. Μπορεί να συγκεντρώσετε και πάλι τον αριθμό ή μπορεί και ο Πρόεδρος να ζητήσει ονομαστική ψηφοφορία. Εάν δεν είστε δεκαπέντε, να ζητήσω εγώ ονομαστική ψηφοφορία. 

ΑΔΑΜ ΡΕΓΚΟΥΖΑΣ: Να γίνει έτσι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Ετσι. Θα το ζητήσω λοιπόν εγώ, αλλά να προχωρήσουμε. Εγώ επιφυλάσσομαι να το ζητήσω πράγματι, αφού συζητηθούν όλες οι τροπολογίες, πλην αυτών των δύο. 

Ο Υπουργός ήταν εντάξει μαζί μας. Είπε: "ξέρετε, είναι η μία τροπολογία, είναι και αυτή που αφορά το Ν.Α.Τ.". Και ενώ ο Υπουργός ανταποκρίνεται θετικά στο αίτημα του Κοινοβουλίου και του Προέδρου, εμείς λέμε: "όχι να κάνουμε ονομαστική ψηφοφορία, για να λυθεί η συνεδρίαση". Γιατί το κάνουμε αυτό; 

ΕΝΑΣ ΒΟΥΛΕΥΤΗΣ: 'Εχετε δίκιο ... 

ΠΡΟΕΔΡΟΣ (Απόστολος Κακλαμάνης): 'Εχω δίκιο, αλλά ποιος θα μου το δώσει. 

Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Δεν θα ήθελα να υπάρξουν εντυπώσεις εδώ, κύριε Πρόεδρε, ότι κάναμε συμφωνία, κάναμε ένα παζάρι με την Κυβέρνηση, η οποία έφερε στις 18.30' μία τροπολογία, η οποία αφορά την εισοδηματική πολιτική. Θεωρήσαμε ότι αυτή η τροπολογία έπρεπε να είχε κατατεθεί προ πολλού. Δεν κάναμε παζάρι έναντι της αποσύρσεως, για να μην κάνουμε τώρα την ονομαστική ψηφοφορία. Εγώ θεώρησα, όταν είπατε "κλείνει η συζήτηση", ότι έπρεπε να αναγνωστεί η κατάσταση η οποία κατατέθη, όπως προβλέπει ο Κανονισμός. Για να μην υπάρχει λοιπόν πρόβλημα επί του διαδικαστικού, επειδή κλείσατε τη συζήτηση, γι'αυτό ακριβώς ζήτησα να αναγνωστεί η κατάσταση αυτή και να συζητήσουμε στο τέλος. Αλλά μη θεωρηθεί ότι κάναμε παζάρι, αποσύρουμε εμείς την πρόταση για ονομαστική ψηφοφορία, για να αποσύρει η Κυβέρνηση, κάτι το οποίο δεν τιμά το Κοινοβούλιο. 

ΠΡΟΕΔΡΟΣ (Απόστολος Κακλαμάνης): Καλώς. Εγώ σας λέγω δεν κάνατε κανένα παζάρι.'Οταν τα κόμματα και η Κυβέρνηση επικοινωνούν με τον Πρόεδρο της Βουλής και μάλιστα με πρωτοβουλία του ίδιου του Προέδρου της Βουλής και η συζήτησή τους αφορά ζητήματα διαδικαστικά, νομίζω ότι δεν γίνεται κανένα παζάρι. Και, εν πάση περιπτώσει, εγώ νομίζω ότι ούτε βαρήκοος είστε, είστε δε ευφυέστατος, ώστε να αντιληφθείτε τι συζήτησα μαζί σας από το τηλέφωνο. Το να έρθω εν συνεχεία και να συναντήσω αυτήν την ανταπόκριση, νομίζω ότι δεν ήταν σωστό. 

Κύριοι συνάδελφοι, συμφωνούμε να προχωρήσουμε κανονικότατα, να συζητηθούν και οι υπόλοιπες τροπολογίες, πλην αυτών που αφορούν την εισοδηματική πολιτική, να συζητηθούν και οι τροπολογίες των Βουλευτών, αυτές που αφορούν θέματα που δεν απαγορεύεται από το Σύνταγμα η συζήτησή τους, να κάνουμε τις ψηφοφορίες μας και να παραμένουν στο τέλος αυτές οι τροπολογίες; 

Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Συμφωνούμε, κύριε Πρόεδρε, να γίνει έτσι, απλά θα ήθελα να διευκρινισθεί από τώρα αν οι εκπρόθεσμες τροπολογίες που έχουν κατατεθεί θα συζητηθούν και αυτές. Θέλω να το ξέρω. 

ΠΡΟΕΔΡΟΣ (Απόστολος Κακλαμάνης): Εκπρόθεσμες κατά τον Κανονισμό συζητούνται, εφόσον ο Υπουργός συναινεί σε αυτό. Ο Κανονισμός έχει αυτήν τη διάταξη. 

ΑΔΑΜ ΡΕΓΚΟΥΖΑΣ: Ναι, να μας το πει αυτό. 

ΠΡΟΕΔΡΟΣ (Απόστολος Κακλαμάνης): Και, φυσικά, εφόσον δεν προσκρούουν στο Σύνταγμα. 

Ο Υπουργός μας είπε ότι από όσες τροπολογίες έχουν κατατεθεί, δύο θα μπορούσαν να συζητηθούν. 

ΑΔΑΜ ΡΕΓΚΟΥΖΑΣ: Εκπρόθεσμες; 

ΠΡΟΕΔΡΟΣ (Απόστολος Κακλαμάνης): Δεν γνωρίζω αν είναι εμπρόθεσμες ή εκπρόθεσμες. Αλλά ας ολοκληρώσουμε τη συζήτηση των τροπολογιών αυτών, ας κρατήσουμε τη μία στο τέλος, ας αποσύρει τις δύο, όπως πρότεινα, και θα προχωρήσουμε ομαλά. 

Ορίστε, κύριε Σφυρίου, έχετε το λόγο και με συγχωρείτε που σας διέκοψα πριν. 

ΚΟΣΜΑΣ ΣΦΥΡΙΟΥ: Δεν υπάρχει πρόβλημα, κύριε Πρόεδρε. 

Συμφωνούμε με την πρόταση, όπως τη διατυπώσατε, με την παρατήρηση ότι εμείς ως Πλειοψηφία θεωρούμε ότι η υπ'αριθμόν 2476 τροπολογία έχει ήδη ψηφισθεί, διότι απαντήσαμε στο ερώτημα που μας θέσατε και απαντήσαμε υπέρ της επιψηφίσεώς της. Επομένως συμφωνούμε μεν με την πρότασή σας, αλλά θεωρούμε την τροπολογία αυτή ως ψηφισθείσα, διότι ετέθη σε ψηφοφορία και εμείς απαντήσαμε. 

ΠΡΟΕΔΡΟΣ (Απόστολος Κακλαμάνης): Κύριε Ρεγκούζα, εδώ τίθεται ένα θέμα από την πλευρά της Πλειοψηφίας, το οποίο έχει βάση πράγματι. 'Ομως είναι δεδομένη -και πρέπει να το σημειώσω αυτό- η αντίθεση και η καταψήφιση της τροπολογίας αυτής από τα κόμματα, από τη Νέα Δημοκρατία, από το Κομμουνιστικό Κόμμα Ελλάδος, από το Συνασπισμό της Αριστεράς και της Προόδου και από το ΔΗ.Κ.ΚΙ. Είναι σαφές. 

ΓΕΩΡΓΙΟΣ ΑΔΑΜΟΠΟΥΛΟΣ: Κατά πλειοψηφία, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κύριε Αδαμόπουλε, σας παρακαλώ, μη διακόπτετε. 

Θέλω εδώ, για να είμαι εντάξει απέναντι στο κόμμα της Νέας Δημοκρατίας, να πω ότι η Νέα Δημοκρατία, το Κομμουνιστικό Κόμμα Ελλάδος, ο Συνασπισμός της Αριστεράς και της Προόδου και το ΔΗ.Κ.ΚΙ. κατεψήφισαν αυτήν την τροπολογία που αφορά τον Οργανισμό Διαχείρισης Δημόσιου Xρέους. 

ΑΔΑΜ ΡΕΓΚΟΥΖΑΣ: Αφού είπατε ότι θα γίνει στο τέλος. 

ΠΡΟΕΔΡΟΣ (Απόστολος Κακλαμάνης): Το ΠΑ.ΣΟ.Κ. προβάλλει αυτήν την ένσταση. Δεν συμφωνεί, θεωρεί ότι ψηφίστηκε και είμαι υποχρεωμένος εγώ να το θέσω υπόψη σας, γι'αυτό και σας το έθεσα. 

ΑΔΑΜ ΡΕΓΚΟΥΖΑΣ: Κύριε Πρόεδρε, εγώ ήμουν αυτός που σας έκανε νεύμα για να βρεθεί μια συμβιβαστική λύση... 

ΠΡΟΕΔΡΟΣ (Απόστολος Κακλαμάνης): Πράγματι. 

ΑΔΑΜ ΡΕΓΚΟΥΖΑΣ: ... για να αποφύγουμε τα τυπικά. Να επιμείνουμε τώρα ότι ο κ. Λεονταρίδης και ο κ. Δημοσχάκης, όταν εσείς βρισκόσασταν στο μέσο του καταλόγου και είχατε βεβαίως περάσει τα ονόματά τους, ήταν μέσα στην Αίθουσα... 

ΠΡΟΕΔΡΟΣ (Απόστολος Κακλαμάνης): Ας μην επανερχόμαστε σ' αυτό το θέμα. Τον κ. Λεονταρίδη τον είδα. 

ΑΔΑΜ ΡΕΓΚΟΥΖΑΣ: Η Νέα Δημοκρατία διά του κ. Τσιτουρίδη δεν είχε την πρόθεση να διακόψουμε τη συνεδρίαση, αλλά να τη διευκολύνουμε πραγματικά. Και η ένσταση του κ. Τσιτουρίδη δεν είχε την έννοια της διακοπής αλλά την ανάγνωση του καταλόγου, ίσως από κάποια απειρία μέχρι έναν βαθμό. 'Οχι όμως την παραίτηση από του αιτήματος ... 

ΠΡΟΕΔΡΟΣ (Απόστολος Κακλαμάνης): Καλώς. 

ΚΟΣΜΑΣ ΣΦΥΡΙΟΥ: Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Εγώ νομίζω ότι δεν πρέπει να επιμείνετε, κύριε Σφυρίου. Πράγματι ετέθη έτσι το θέμα, αλλά νομίζω ότι με τη συναίνεση ολοκλήρου του Σώματος, πρέπει να προχωρήσουμε. 

ΚΟΣΜΑΣ ΣΦΥΡΙΟΥ: Κύριε Πρόεδρε, θα συμφωνήσουμε, αλλά αν υπάρχει μια αμοιβαιότητα σ' αυτού του είδους τα θέματα, θα την απαιτούσαμε απ' όλες τις πλευρές. 

ΠΡΟΕΔΡΟΣ (Απόστολος Κακλαμάνης): Προχωρούμε στην υπ' αριθμ. 2555 τροπολογία, που αφορά το θέμα των εφημεριδοπωλών. Υπάρχει επ' αυτής καμία αντίρρηση; 

ΓΕΩΡΓΙΟΣ ΑΔΑΜΟΠΟΥΛΟΣ: Εμείς συμφωνούμε, κύριε Πρόεδρε. 

ΑΔΑΜ ΡΕΓΚΟΥΖΑΣ: Εμείς, κύριε Πρόεδρε, όχι μόνο συμφωνούμε, αλλά την έχουμε υποστηρίξει και σε παρόμοιο νομοσχέδιο. 

ΠΡΟΕΔΡΟΣ (Απόστολος Κακλαμάνης): 'Ολες οι πλευρές είναι σύμφωνες επί της τροπολογίας αυτής. 

Ερωτάται το Σώμα: Γίνεται δεκτή η τροπολογία με γενικό αριθμό 2555 και ειδικό 859; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2555 και ειδικό 859 έγινε δεκτή ομοφώνως. 

Εισερχόμαστε στη συζήτηση της υπ' αριθμ. 2522 τροπολογίας που αφορά τις εισηγμένες μετοχές στα αλλοδαπά χρηματιστήρια. 

Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Συμφωνούμε, κύριε Πρόεδρε, επί της τροπολογίας αυτής. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, όταν η Κυβέρνηση πριν από έξι μήνες νομοθετούσε, εμείς είχαμε επισημάνει ότι έκανε το εξής λάθος. 'Ηρθε μια φορά για τις ελληνικές μετοχές τις εισηγμένες στο χρηματιστήριο και πήρε πίσω αυτήν τη διάταξη με το φόρο υπεραξίας και τώρα έρχεται και παίρνει και τις αλλοδαπές. Αυτό επιβεβαιώνει τις ενστάσεις που καταθέτουμε κάθε φορά για προχειρότητα του νομοθετείν από πλευράς Κυβέρνησης. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, δεν είναι λογική αυτή που ακολουθείται στην τροπολογία από την πλευρά της Κυβέρνησης. Λέει η Κυβέρνηση, αφού καταργήσαμε το φόρο υπεραξίας από τη μεταβίβαση των μετοχών που είναι εισηγμένες στο χρηματιστήριο της Ελλάδας, άρα να τον καταργήσουμε και απ' αυτές τις μετοχές που είναι εισηγμένες στα χρηματιστήρια του εξωτερικού. 

Εμείς βεβαίως είχαμε διαφωνήσει με αυτήν τη χαριστική ρύθμιση και δεν πρόκειται να την αποδεχθούμε. 

'Οσον αφορά το φόρο μεταβίβασης, το 3 ο/οο, είναι φανερό ότι στην ουσία πρόκειται για μια χαριστική ρύθμιση στο σύνολό της, για τους παίκτες του τζόγου με απώλειες για το δημόσιο. Δεν είναι άλλωστε τυχαίο ότι στην έκθεση του Γενικού Λογιστηρίου του Κράτους αναφέρονται ακαθόριστα ποσά απωλειών από την απαλλαγή που καθιερώνεται, όπως επίσης και ακαθόριστα ποσά εσόδων από τη ρύθμιση η οποία επιβάλλεται. 

Κατά τη γνώμη μας πρόκειται για μια χαριστική ρύθμιση. Βεβαίως επεκτείνει το καθεστώς το οποίο υπήρχε και προηγουμένως και καταψηφίζουμε την τροπολογία αυτή. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πρόκειται για ρύθμιση που στερεί το δημόσιο από έσοδα και απ' αυτήν την άποψη την καταψηφίζουμε. 

ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, πράγματι η ρύθμιση αυτή είναι εις βάρος των εσόδων του δημοσίου και είναι μια πράξη που βοηθά το κεφάλαιο. Δηλαδή, γίνεται μια γενικότερη προσαρμογή στις επιταγές της ΟΝΕ. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η Κυβέρνηση είχε προβλέψει, ορθώς νομίζω, να ενθαρρύνει τα κίνητρα για την εισαγωγή των εταιρειών στο χρηματιστήριο. Και γι' αυτό έκανε φορολογική απαλλαγή από την υπεραξία η οποία εδημιουργείτο, έτσι ώστε να μην αποθαρρύνει τις εταιρείες να εισάγονται στο χρηματιστήριο. 

'Οταν, λοιπόν, μία εταιρεία είναι εισηγμένη σε ένα ξένο χρηματιστήριο, έχει ήδη μπει στις αγορές κεφαλαίων κι έχει ήδη κάνει αυτό το οποίο ο νομοθέτης ήθελε να δώσει ως κίνητρο στις εταιρείες για την εισαγωγή στο εγχώριο χρηματιστήριο. 

Κατά συνέπεια πιστεύω ότι η τροπολογία αυτή δεν αποτελεί τίποτε άλλο παρά μία εξομοίωση εταιρειών, οι οποίες είτε έχουν εισαχθεί εδώ είτε έχουν εισαχθεί σε άλλα χρηματιστήρια. Δεν θα πρέπει να έχουν αυτήν τη φορολόγηση της υπεραξίας ως αντικίνητρο για την εισαγωγή τους. Και η τροπολογία αυτή, υπενθυμίζω στο Σώμα, ότι θα ισχύει από 1 Ιανουαρίου, έτσι ώστε να είναι από την αρχή του φορολογικού έτους και να μη δημιουργεί παρενέργειες στη συμπεριφορά των επιχειρήσεων. 

Σας ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η υπ' αριθμόν 2522 τροπολογία; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμόν 2522 τροπολογία έγινε δεκτή κατά πλειοψηφία. 

Υπάρχουν τώρα οι δύο τροπολογίες που αφορούν την εισοδηματική πολιτική και αποσύρονται. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατόπιν δικής σας προτάσεως. 

ΠΡΟΕΔΡΟΣ (Απόστολος Κακλαμάνης): Ναι και σας ευχαριστώ. 

Παρακαλώ, οι δύο τροπολογίες Βουλευτών. Ποιες είναι αυτές οι δύο τροπολογίες, κύριε Υπουργέ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, έχω υπόψη μου μια σειρά τροπολογιών που έχουν υποβληθεί. Απ' αυτές, με εξαίρεση δύο - τριών, όλες οι άλλες αναφέρονται σε συνταξιοδοτικά θέματα. Υπάρχουν ορισμένες, όπως επίσης και αυτήν την οποία ανέφερε ο εισηγητής του ΠΑ.ΣΟ.Κ., για τα θέματα των κοινοταρχών, η οποία θα μπορούσε να συζητηθεί εδώ. Αν τεθεί προς συζήτηση, θα επαναλάβω αυτό το οποίο ανέφερα στη συζήτηση επί του νομοσχεδίου, ότι η Κυβέρνηση θα το εξετάσει, γιατί πρέπει να δει την έκταση την οποία έχει και θα πάρει πρωτοβουλία να φέρει προς ρύθμιση το θέμα. 

ΜΕΡΙΚΟΙ ΒΟΥΛΕΥΤΕΣ: Πότε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μισό λεπτό. 

Υπάρχει επίσης μία άλλη τροπολογία, η οποία έχει κατατεθεί και αφορά τη δυνατότητα δημάρχων να ασφαλίζονται στο ΤΣΑΥ, όπως υπάρχει και για άλλες κατηγορίες αιρετών αρχόντων. Και αυτή μπορεί να συζητηθεί, αλλά έχει ήδη ενσωματωθεί και ισχύει. Αυτές είναι οι δύο τροπολογίες. 

Από κει και πέρα υπάρχουν και ορισμένες άλλες, όπως είναι για παράδειγμα η συνταξιοδότηση των αναπληρωτών διευθυντών. 

ΣΑΒΒΑΣ ΤΣΙΤΟΥΡΙΔΗΣ: Μπορείτε να μας πείτε τον αριθμό; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι η 828 για τις συντάξεις των αναπληρωτών γενικών διευθυντών. Υπενθυμίζω στο Σώμα ότι είχα αναφερθεί κατά τη συζήτηση του νομοσχεδίου πώς πρέπει να γίνει μία τέτοια ρύθμιση. Απλώς, επειδή είναι συνταξιοδοτικού περιεχομένου, θα τη μελετήσουμε και με την πρώτη ευκαιρία θα επανέλθουμε. Αυτά είχα να πω, κύριε Πρόεδρε. 

Σας ευχαριστώ. 

ΠΡΟΕΔΡΟΣ (Απόστολος Κακλαμάνης): Απ' ό,τι αντιλαμβάνομαι, κύριε Υπουργέ, εκτός από τις τροπολογίες αυτές, που είναι καθαρά συνταξιοδοτικές και τις άλλες, δεν είστε σε θέση να συμφωνήσετε, αλλά θα τις μελετήσετε. Αυτό είναι το πνεύμα σας; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ακριβώς, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κατά συνέπεια δεν έχει νόημα οποιαδήποτε περαιτέρω συζήτηση. Να κλείσουμε εδώ, κύριοι συνάδελφοι. 

ΕΥΓΕΝΙΟΣ ΧΑΪΤΙΔΗΣ: Πάνω σ' αυτό, κύριε Πρόεδρε,... 

ΠΡΟΕΔΡΟΣ (Απόστολος Κακλαμάνης): Ορίστε, κύριε Χαϊτίδη, για ποια τροπολογία λέτε; 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, είναι η τροπολογία με αριθμό 2483/802/1.3.99, η οποία αφορά τη ρύθμιση της χορηγίας των προέδρων κοινοτήτων και δημάρχων, για την οποία ο κύριος Υπουργός είπε ότι επιφυλάσσεται να τη μελετήσει και να τη θέσει σε ένα προσεχές νομοσχέδιο. Εγώ έχω ήδη έγγραφη απάντηση του Υφυπουργού επί σχετικής ερωτήσεώς μου. Στην απάντηση αυτή με ημερομηνία 12.2.99, ο κύριος Υπουργός βεβαιώνει ότι αυτήν τη ρύθμιση θα τη φέρει στο συζητούμενο νομοσχέδιο. 

Επομένως, κύριε Υπουργέ, πότε μας λέτε την αλήθεια; Σήμερα ή στις 12.2.99; 

ΠΡΟΕΔΡΟΣ (Απόστολος Κακλαμάνης): Προφανώς θέλει να τη μελετήσει περαιτέρω. Αυτή πρέπει να είναι η έννοια. Ποια άλλη να είναι η έννοια; 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, συγγνώμη. Στις απαντήσεις των Υπουργών θα δίνουμε βάση ή θα θεωρούμε ότι δεν είναι αξιόπιστες; Σας παρακαλώ, ας συζητηθεί. Δώστε μου δύο λεπτά χρόνο και ας την απορρίψει. 'Εχει όλες τις προϋποθέσεις να συζητηθεί. 

ΠΡΟΕΔΡΟΣ (Απόστολος Κακλαμάνης): 'Αλλη τροπολογία υπάρχει; 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, μπορώ να έχω το λόγο; 

ΠΡΟΕΔΡΟΣ (Απόστολος Κακλαμάνης): Ο κ. Ορφανός έχει το λόγο. 

Κύριε Υπουργέ, κρατήστε, σας παρακαλώ, σημείωση, για να απαντήσετε. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, αναφέρομαι στην τροπολογία με γενικό αριθμό 2472 και ειδικό 791, με αντικείμενο την κατάταξη σε θέσεις με σχέση εργασίας ιδιωτικού δικαίου αορίστου χρόνου υπαλλήλων του ΟΠΑΠ. Η διαδικασία αυτή λογικά θα μπορούσε να ισχύσει σε όσους δεν είχαν προλάβει τη διαδικασία που προέβλεπε η παράγραφος 1α του άρθρου 11 του ν. 2266/94. Εκτιμώ ότι έχει όλα τα απαραίτητα στοιχεία για να γίνει αποδεκτή από την Κυβέρνηση. Δεν καταλαβαίνω το λόγο, γιατί δεν γίνεται συζήτηση. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, η τροπολογία αυτή αναφέρεται προφανώς σε ρυθμίσεις που συνεπάγονται οικονομική επιβάρυνση του συγκεκριμένου Οργανισμού στον οποίο αναφέρεστε. 

ΓΕΩΡΓΙΟΣ ΟΡΦΑΝΟΣ: Ναι, αλλά θα μπορούσε η Κυβέρνηση να ζητήσει να δει πόση είναι αυτή η επιβάρυνση και να το έχουμε ως βάση. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, κρατήστε αν θέλετε σημείωση. Είναι η περίπτωση των υπαλλήλων του ΟΠΑΠ. 

Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα ήθελα να ρωτήσω τον κύριο Υπουργό για μία τροπολογία την οποία έχω καταθέσει, που αφορά ελάχιστους αξιωματικούς και ουσιαστικά είναι μία διευκρίνιση για την εφαρμογή του νόμου. Διότι στην εφαρμογή του νόμου οι εκτελεστές έδωσαν διαφορετική ερμηνεία. Απλώς τη διευκρίνιση ζητάμε. Γιατί δεν μπορείτε να κάνετε δεκτή αυτήν την τροπολογία; 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σημειώστε και αυτήν την τροπολογία που ανέφερε ο κ. Γεωργακόπουλος. 

Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, έχω καταθέσει μία τροπολογία που αφορά... 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, καθίστε, σας παρακαλώ, στις θέσεις σας και μην τηλεφωνείτε μέσα στην Αίθουσα. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, κατέθεσα μία τροπολογία που αφορά τις άγαμες θυγατέρες δημοσίων υπαλλήλων και συνταξιούχων. Με την κατηγορία αυτών των αγάμων θυγατέρων εξομοιώνονται και οι διαζευγμένες θυγατέρες δημοσίων υπαλλήλων και συνταξιούχων. Υπάρχει μία διαφορά. 'Οσες διαζευγμένες γεννήθηκαν πριν από το 1947, δικαιούνται σύνταξη. 'Οσες γεννήθηκαν μετά την 1.1.1947 δεν δικαιούνται. 

ΠΡΟΕΔΡΟΣ (Απόστολος Κακλαμάνης): Οι πρώτες, λόγω ηλικίας, δεν έχουν περιθώρια πλέον να ξαναπαντρευτούν και έπρεπε να καλύπτονται. Οι άλλες μπορούν να παντρευτούν, αφού είναι νεότερες. Αυτή είναι προφανώς η ratio legis. 

ΑΝΑΣΤΑΣΙΟΣ ΙΝΤΖΕΣ: Επειδή όμως, κύριε Πρόεδρε, η ζωή είναι δυναμική και όχι στατική, πάντα οι ηλικίες αλληλοδιαδέχονται η μία την άλλη και πάντα υπάρχουν θυγατέρες σαράντα ετών και θυγατέρες τριάντα εννέα ετών. Ζητώ, λοιπόν, να γίνει η ρύθμιση αυτού του θέματος. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα ήθελα να αναφερθώ και εγώ στην τροπολογία για τους υπαλλήλους του ΟΠΑΠ, στην οποία αναφέρθηκε προηγουμένως και ο κ. Ορφανός. Πιστεύω ότι θα πρέπει να δοθεί επιτέλους μετά από τόσα χρόνια ένα τέλος σε αυτήν την περίπτωση. 'Εχουμε καταθέσει και εμείς σχετική τροπολογία στο νομοσχέδιο. 

Επίσης, υπάρχει μία ακόμη τροπολογία με γενικό αριθμό 2458 και ειδικό 777 -κύριε Υπουργέ, αν θέλετε, σημειώστε- η οποία αφορά τους εκπαιδευτικούς που είχαν προϋπηρεσία σε νομικά πρόσωπα ιδιωτικού δικαίου, σε τμήματα βρεφονηπιακών σταθμών. 

Τι έγινε με αυτούς τους ανθρώπους: Τους αναγνωρίστηκε η προϋπηρεσία. Στα νομικά πρόσωπα που τελούσαν υπό κρατικό έλεγχο οι εκπαιδευτικοί αυτοί μισθολογικά είχαν τη μεταχείριση η οποία προβλεπόταν. 'Ερχεται στη συνέχεια το άρθρο 31 του ν.2470/1997 και καταργεί αυτό το δικαίωμα. Και γυρνούν τώρα οι υπηρεσίες και ζητούν πίσω τα λεφτά τα οποία κατέβαλαν στο προσωπικό βάσει των διατάξεων οι οποίες ίσχυαν μέχρι την ημέρα εκείνη. Νομίζω ότι είναι πλέον σωστό και δίκαιο -άλλωστε και η διδασκαλική ομοσπονδία έχει εκφράσει ομόφωνα τη γνώμη της πάνω σε αυτό το ζήτημα- να εξισωθούν βαθμολογικά, μισθολογικά, να αναγνωρισθεί η προϋπηρεσία τους αυτή. 

ΠΡΟΕΔΡΟΣ (Απόστολος Κακλαμάνης): 'Εχετε άλλη τροπολογία; 

ΑΧΙΛΛΕΥΣ ΚΑΝΤΑΡΤΖΗΣ: Επανέρχομαι σε μία τροπολογία -θα μου πείτε βέβαια ότι έχει ψηφιστεί το άρθρο- για τους αγωνιστές της Εθνικής Αντίστασης. Επαναλαμβάνω τη θέση μας -έχουμε καταθέσει και σχετική τροπολογία, η οποία είναι εμπρόθεσμη- για τη δυνατότητα συνταξιοδότησης όλων των αγωνιστών της Εθνικής Αντίστασης, που έχουν τις υπόλοιπες προϋποθέσεις του νόμου. Πιστεύουμε ότι η Κυβέρνηση δεν μπορεί να κωφεύει σε αυτό το ζήτημα. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, να συμφωνήσουμε και εμείς με την τροπολογία που αφορά τους υπαλλήλους του ΟΠΑΠ. 'Εχουμε καταθέσει ανάλογη τροπολογία. 

Να σταθώ όμως σε μία τροπολογία, που πραγματικά θα περίμενα από τον κύριο Υφυπουργό, έπειδή έχω θέσει επανειλημμένα το θέμα, τουλάχιστον μία δέσμευση. Η τροπολογία αυτή αφορά αγωνιστές της Εθνικής Αντίστασης, αγρότες, συνταξιούχους ΟΓΑ. Είναι ελάχιστοι γέροντες, οι οποίοι δεν πρόφθασαν με βάση το ν. 1976/1991 να καταθέσουν τα δικαιολογητικά τους. Επιτέλους, πρόκειται για ανθρώπους συνταξιούχους των τριάντα χιλιάδων δραχμών, κύριε Πρόεδρε! Νομίζω ότι είναι ένα θέμα που πρέπει άμεσα η Κυβέρνηση να το αντιμετωπίσει. 

ΠΡΟΕΔΡΟΣ (Απόστολος Κακλαμάνης): Ο κ. Γιαννακόπουλος έχει το λόγο. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Για την τροπολογία που μίλησε ο κ. Αποστόλου έχω υποβάλει και εγώ σχετική τροπολογία, κύριε Πρόεδρε. 'Εχουμε παρακαλέσει και στην επιτροπή τον κύριο Υφυπουργό να δεχθεί ή να δεσμευθεί επιτέλους η Κυβέρνηση για το θέμα αυτό, γιατί παρατηρείται ένα διφορούμενο καθεστώς. Οι άνθρωποι που έχουν αναγνωρισθεί ως αγωνιστές της Εθνικής Αντίστασης και γεννήθηκαν το 1926 και το 1927 δεν δικαιούνται να πάρουν αυτήν τη μικρή σύνταξη, γιατί -όπως γνωρίζουμε όλοι- πρέπει πρώτα να είναι συνταξιούχοι του ΟΓΑ και μετά να συνταξιοδοτηθούν ως αντιστασιακοί. Εν πάση περιπτώσει, δεν είναι πάνω από χίλια άτομα σε όλην την Ελλάδα. 

Δεν ξέρω ο κύριος Υφυπουργός για ποιούς λόγους δεν έχει δει το θέμα με την κατανόηση που έπρεπε να το δει. Γιατί εδώ υπάρχουν, πράγματι, δύο μέτρα και δύο σταθμά. 'Εχω την εντύπωση ότι ή τώρα ή σε κάποια άλλη στιγμή θα πρέπει να δούμε αυτήν την τροπολογία για τους αγωνιστές της Εθνικής Αντίστασης. Είναι ο ελάχιστος φόρος τιμής που οφείλουμε σε εκείνους που έδωσαν τη ζωή τους η πλήρωσαν με μερικά χρόνια από τη ζωή τους, την εναντίωσή τους στον κατακτητή. 

Παρακαλώ και πάλι, κύριε Υφυπουργέ -όπως και οι άλλοι συνάδελφοι- να δείτε αυτήν την τροπολογία με κατανόηση. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, δεν με τιμά αυτό που θα πω, ωστόσο είναι γεγονός. 'Εχω καταθέσει, μαζί με άλλους συναδέλφους, έντεκα τροπολογίες. Βέβαια θα αναφερθώ πολύ γρήγορα σε ορισμένες που θα μπορούσαν να συζητηθούν. 

Η τροπολογία με γενικό αριθμό 2441 και ειδικό 762 αφορά προϋπηρεσία -και αναφέρεται σε δύο-τρεις ανθρώπους- για αναγνώριση προϋπηρεσίας μεταξύ του δέκατου πέμπτου και του δεκάτου εβδόμου έτους της ηλικίας. Αυτήν την τροπολογία την είχα καταθέσει ξανά σε άλλο νομοσχέδιο. Είχε υποσχεθεί ο κύριος Υφυπουργός ότι θα τη δει. Δεν δημιουργεί δημοσιονομικό κόστος. Και η προϋπηρεσία αυτή δεν αναγνωρίζεται, επειδή δεν είναι στο ίδιο Υπουργείο ο υπάλληλος σήμερα. Ενώ εάν ήταν στο ίδιο Υπουργείο, θα ήταν αναγνωρίσιμη. Είναι μία τροπολογία που θα μπορούσε ο κύριος Υφυπουργός να την κάνει δεκτή. 

Για τις επόμενες τροπολογίες θα αναφέρω μόνο το γενικό αριθμό. 

Η δεύτερη τροπολογία είναι η 2442 και αφορά τους απόστρατους αντισυνταγματάρχες. Νομίζω ότι αναφέρθηκε και κάποιος άλλος συνάδελφος. Και αυτή η τροπολογία έχει κατατεθεί επανειλημμένα. Επομένως δεν νομίζω ότι μπορεί η Κυβέρνηση να λέει ότι δεν την ξέρει. 

Η τρίτη τροπολογία είναι η 2443, που αφορά τους επόπτες εκπαίδευσης γενικούς διευθυντές -υποστηρίχθηκε νομίζω και από άλλους συναδέλφους- που θα έπρεπε να είναι μέσα στη ρύθμιση αυτή. 

Η τέταρτη τροπολογία είναι η 2444, που αφορά τους γενικούς διευθυντές ανωτάτων εκπαιδευτικών ιδρυμάτων. 'Ηταν και αντικείμενο συζήτησης στα επί μέρους άρθρα του νομοσχεδίου. 

Η πέμπτη τροπολογία είναι η 2447, που αφορά τους γενικούς διευθυντές των οργανισμών που εξαιρούνται, όπως του Οργανισμού Εργατικής Κατοικίας κλπ. Και εδώ έγινε συζήτηση κατά τη διαδικασία της συζήτησης του νομοσχεδίου. 

Η έκτη τροπολογία είναι η 2477 και αφορά τους αναπληρωτές γενικούς διευθυντές. Δώσατε μία υπόσχεση. Και εδώ, κύριε Υφυπουργέ, θέλω να πω ότι το δημοσιονομικό κόστος είναι άμεσα μετρήσιμο. Υπάρχουν εξήντα άνθρωποι σε αυτήν την κατηγορία. Η επιβάρυνση που θα έχει ο κρατικός προϋπολογισμός, είναι της τάξεως του ενός εκατομμυρίου διακοσίων χιλιάδων (1.200.000) δραχμών ετησίως για κάθε έναν. Εάν πολλαπλασιάσουμε τον αριθμό αυτό με τον αριθμό (60) εξήντα, βγαίνει και το δημοσιονομικό κόστος. Και είναι πολύ μικρότερο από το δημοσιονομικό κόστος που δημιουργείται με το γενικό διευθυντή του ΟΔΔΧ και τον αναπληρωτή γενικό διευθυντή -και δεν μας είπατε πόσο θα είναι αυτές οι αποδοχές- που κατά την εκτίμηση τη δική μου είναι εκατόν σαράντα εκατομμύρια (140.000.000) δραχμές το χρόνο. Και αυτή η ρύθμιση αφορά δύο άτομα. Ενώ η ρύθμιση για τους εξήντα ανθρώπους αφορά εβδομήντα εκατομμύρια (70.000.000) δραχμές το χρόνο. 

Εκτιμώ, λοιπόν, και φοβάμαι ότι η υπόσχεσή σας πως θα τη δείτε θα έχει την τύχη και άλλων παρομοίων υποσχέσεων που έχετε δώσει σε διάφορα νομοσχέδια, αλλά δεν έχει γίνει ποτέ αυτή η ρύθμιση. Εύχομαι και ελπίζω αυτή η υπόσχεση να μην είναι μία αποφυγή. 

Η τροπολογία με γενικό αριθμό 2479 αφορά τους επιμελητές και βοηθούς επιμελητές των Ανωτάτων Εκπαιδευτικών Ιδρυμάτων, που έχουν διδακτορικό δίπλωμα και τους κατατάσσετε στους υπαλλήλους γενικής κατηγορίας. Γιατί δεν μπαίνουν αυτοί οι άνθρωποι στην κατηγορία των καθηγητών πανεπιστημίου; Είναι δίκαιο το αίτημά τους. 

Η τροπολογία με γενικό αριθμό 2480 έχει να κάνει με τους γενικούς γραμματείς δήμων με πληθυσμό άνω των 100.000 κατοίκων και αφορά τις τέσσερις μεγάλες πόλεις Αθήνα, Θεσσαλονίκη, Πειραιά και Πάτρα. Γιατί μένουν απέξω, αφού θεσμοθετείται καθεστώς συνταξιοδότησης γενικών γραμματέων; 

ΠΡΟΕΔΡΟΣ (Απόστολος Κακλαμάνης): Εντάξει, κύριε Ρεγκούζα. 

ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε. Είναι διαφορετικά θέματα. 

ΠΡΟΕΔΡΟΣ (Απόστολος Κακλαμάνης): Ορισμένες απ' αυτές τις τροπολογίες είναι εκπρόθεσμες. 

ΑΔΑΜ ΡΕΓΚΟΥΖΑΣ: Η τροπολογία με γενικό αριθμό 2481 αφορά γιατρούς του ΕΣΥ και είναι ελάχιστη η δαπάνη. 

Η τροπολογία με γενικό αριθμό 2482 αφορά την αναγνώριση τεχνικών σχολών. Θέλω να με προσέξετε, κύριε Υπουργέ, γιατί έχετε δώσει και εδώ υπόσχεση για την αναγνώριση του πτυχίου τεχνικών σχολών. Τους εντάσσετε ως ΔΕ. Βεβαίως το θέμα άπτεται και των αρμοδιοτήτων του Υπουργείου Προεδρίας. Αυτοί οι άνθρωποι έπρεπε να είναι ΤΕ κατηγορίας, όπως γίνεται σε παρόμοιες περιπτώσεις. Το θέμα μας έχει απασχολήσει και παλαιότερα. 

Η τροπολογία με γενικό αριθμό 2483 αφορά τους κοινοτάρχες και τον τρόπο υπολογισμού της σύνταξής τους. Αγνοείτε τη δική μας πρόταση και λαμβάνετε υπόψη την εκπρόθεσμη τροπολογία του συναδέλφου της Πλειοψηφίας, που αφορά βεβαίως τους κοινοτάρχες που έχουν συνταξιοδοτηθεί πριν από το 1997. 

ΠΡΟΕΔΡΟΣ (Απόστολος Κακλαμάνης): Η κ. Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, εγώ θέλω να αναφερθώ στους προσληφθέντες από τον ΟΠΑΠ υπαλλήλους, οι οποίοι στη συνέχεια αποσπάσθηκαν στη Γενική Γραμματεία Αθλητισμού. Είναι η τροπολογία με γενικό αριθμό 2472 και ειδικό 791... 

ΠΡΟΕΔΡΟΣ (Απόστολος Κακλαμάνης): 'Εχει αναπτυχθεί ήδη η τροπολογία, την οποία προφανώς και εσείς υποστηρίζετε. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, πρέπει να το δείτε, διότι και από το Συμβούλιο της Επικρατείας έχουν δικαιωθεί αυτοί οι άνθρωποι και ο Υφυπουργός Αθλητισμού έχει υπογράψει, αλλά δεν έχει υπογράψει ο πρόεδρος του ΟΠΑΠ. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ σύντομα να μας πείτε εάν είναι κάτι που μπορείτε να δεχθείτε ή αν επιφυλάσσεσθε, για να κλείσουμε τη συζήτηση και να επανέλθουμε για την ψηφοφορία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα αναφερθώ στα θέματα κατά σειρά, κύριε Πρόεδρε. 

Αυτό το οποίο είπε ο κ. Γεωργακόπουλος, παρά το γεγονός ότι η κατατεθείσα τροπολογία είναι εκπρόθεσμη, είναι αρμοδιότητα του Υπουργείου Εθνικής Αμύνης. Θα το ενημερώσουμε και μπορεί να προχωρήσει μία ρύθμιση. 'Εχω υπόψη μου την τροπολογία αυτή. 

'Οσον αφορά αυτά που ανέφερε ο κ. Ιντζές για τις άγαμες θυγατέρες, είναι συνταξιοδοτικού περιεχομένου και κατά συνέπεια είναι προφανές ότι δεν μπορεί να εξετασθεί. 

'Οσον αφορά αυτό το οποίο ανέφερε ο κ. Κανταρτζής για την προϋπηρεσία σε νομικά πρόσωπα ιδιωτικού δικαίου, είναι ένα θέμα που το έχουμε μελετήσει. Δεν μπορούμε να το κάνουμε αυτό. 

'Οσον αφορά το θέμα των αγωνιστών της Εθνικής Αντίστασης, το οποίο έθιξε ο κ. Αποστόλου και ο κ. Γιαννακόπουλος, νομίζω ότι είχαμε την ευκαιρία να μιλήσουμε επί μακρόν κατά τη διάρκεια της συζήτησης του νομοσχεδίου. Σ' αυτήν τη συζήτηση είχαμε πει ότι θα δούμε το θέμα, παρά το γεγονός ότι ο σκοπός του ψηφισθέντος νομοσχεδίου ήταν να άρει μία αδικία, η οποία έχει γίνει λόγω ολιγωρίας της διοικήσεως να εξετάσει εγκαίρως τις τότε κατατεθείσες αιτήσεις, διότι δεν θέλουμε τώρα να ανοίξουμε νέο κύκλο παροχών και δικαιωμάτων στο ζήτημα της Εθνικής Αντίστασης, θεωρώντας ότι έχει κλείσει. 

Παρ' όλα αυτά είπαμε και είπε και ο Υπουργός Δικαιοσύνης ότι θα εξεταστεί αυτό το θέμα και αν δούμε ότι υπάρχει έδαφος για την αντιμετώπιση του ζητήματος, θα επανέλθουμε. 

Στο μεγάλο αριθμό τροπολογιών στις οποίες αναφέρθηκε ο κ. Ρεγκούζας, θα πω τα εξής: 

'Οσον αφορά τους επόπτες της εκπαιδεύσεως, δεν υπάρχει θέμα εξομοίωσης, γιατί είναι εντελώς διαφορετικές κατηγορίες. 

Για το θέμα των γενικών διευθυντών των πανεπιστημίων είπαμε και κατ' επανάληψη το έχω τονίσει, γιατί είναι η πολλοστή φορά που τίθεται, ότι δεν συμφωνούμε μ' αυτήν την κατεύθυνση. Θέλουμε να διατηρήσουμε τους γενικούς διευθυντές των κεντρικών υπηρεσιών σε μια αισθητή απόσταση από τους γενικούς διευθυντές νομικών προσώπων δημοσίου δικαίου. Και ομοίως αυτό ισχύει για τους γενικούς διευθυντές άλλων οργανισμών, στους οποίους αναφέρθηκε ο κ. Ρεγκούζας. 

Για τη σύνταξη των αναπληρωτών γενικών διευθυντών είναι η τέταρτη φορά που αναφέρομαι. 'Εχω αναγνωρίσει ότι υπάρχει ένα ζήτημα, το οποίο θα πρέπει να ρυθμιστεί. Ελπίζω στο επόμενο συνταξιοδοτικό νομοσχέδιο να αντιμετωπιστεί το θέμα αυτό. Δεν έχω υποσχεθεί πως θα αντιμετωπιστεί. Θα μελετηθεί από το Υπουργείο Οικονομικών και όπως πρέπει θα προβούμε σε μια αντιμετώπιση. 

Το ζήτημα των τεχνικών σχολών, όπως και του ΟΠΑ, είναι ζητήματα του Υπουργείου Δημόσιας Διοίκησης. Θα τα διαβιβάσουμε, θα εξεταστούν και ανάλογα από τις απαντήσεις που θα πάρουμε, θα σας ενημερώσουμε. Δεν μπορούμε όμως μονομερώς να προβούμε σε κάποια λύση. 

Τέλος, όσον αφορά το θέμα των κοινοταρχών, αναφέρθηκα και στην αρχή της ομιλίας μου ότι θα εξεταστεί. Δεν μας πειράζει από ποια μεριά επιβάλλεται. Θα εξεταστεί και θα επανέλθουμε. 

ΠΡΟΕΔΡΟΣ (Απόστολος Κακλαμάνης): Αντιλαμβάνομαι ότι υπάρχει αντίλογος σε όσα εξέθεσε ο κύριος Υπουργός. Συγχρόνως, όμως, πρέπει να γνωρίζουμε ότι εκ του Συντάγματος και εκ του Κανονισμού της Βουλής δεν μπορεί να προχωρήσει η συζήτηση τροπολογιών που δεν τις αποδέχεται η Κυβέρνηση και που συνεπάγονται δαπάνες είτε σε βάρος του κρατικού προϋπολογισμού είτε του προϋπολογισμού των νομικών προσώπων δημοσίου δικαίου ή προτείνονται δι' αυτών ρυθμίσεις που αφορούν στην οργάνωση και λειτουργία υπηρεσιών κλπ. Κατά συνέπεια μπορούμε εδώ να τελειώσουμε. 

Κύριοι συνάδελφοι, σε ό,τι αφορά την τροπολογία με γενικό αριθμό 2476 και ειδικό 795, έχει κατατεθεί αίτηση ονομαστικής ψηφοφορίας και κατά την εκφώνηση του καταλόγου των συναδέλφων, που υπογράφουν την αίτηση, δεν απήντησαν "ΠΑΡΩΝ" ορισμένοι συνάδελφοι, οι οποίοι όμως παρακολουθούσαν τη συνεδρίαση, αλλά προς στιγμή ήταν εκτός της Αιθούσης. Παρεκάλεσα ήδη και την Πλειοψηφία, το ΠΑ.ΣΟ.Κ., να μην επιμείνει, αλλά εφόσον επιμένει ότι ψηφίστηκε η τροπολογία αυτή, δικαιούμαι ως Πρόεδρος του Σώματος να ζητήσω ονομαστική ψηφοφορία. Κατ' αυτόν τον τρόπο και το ΠΑ.ΣΟ.Κ. θα διατηρήσει το δίκαιό του και η Νέα Δημοκρατία δεν θα στερηθεί ενός δικαιώματος, διότι τυχαίως ... 

ΣΑΒΒΑΣ ΤΣΙΤΟΥΡΙΔΗΣ: Και τα άλλα κόμματα. 

ΠΡΟΕΔΡΟΣ (Απόστολος Κακλαμάνης): Και τα άλλα κόμματα. Αναφέρομαι μόνο στη Νέα Δημοκρατία, γιατί η Νέα Δημοκρατία το ζήτησε. Και τα άλλα κόμματα. Ο κ. Τσαφούλιας μπήκε εκείνη την ώρα στην Αίθουσα και δεν είναι σωστό για ένα λεπτό να του στερήσουμε το αίτημά του αυτό. 

Κατά συνέπεια θα διακόψουμε εδώ και η ψηφοφορία θα γίνει αύριο το πρωί. 

Προηγουμένως, κύριοι συνάδελφοι, έχω την τιμή να ανακοινώσω στο Σώμα τα εξής: 

Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της: 

α. Στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Κύρωση της από 12 Ιανουαρίου 1999 πράξης νομοθετικού περιεχομένου". 

β. Στην πρόταση νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης "Τροποποίηση των Διατάξεων του Νόμου 1180/1981 "Περί εκλογής Ευρωβουλευτών και της συναφούς νομοθεσίας". 

Η Διαρκής Επιτροπή Εθνικής 'Αμυνας και Εξωτερικών Υποθέσεων κατεθέτει τις εκθέσεις της στα σχέδια νόμων του Υπουργείου Εσωτερικών: 

1. "Κύρωση του Πρωτοκόλλου της Συμφωνίας εταιρικής σχέσης και συνεργασίας, για τη σύναψη εταιρικής σχέσης, μεταξύ των Ευρωπαϊκών Κοινοτήτων και των Κρατών-Μελών τους, αφενός, και της Ρωσικής Ομοσπονδίας αφετέρου". 

2. "Κύρωση του Πρωτοκόλλου της Συμφωνίας εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών-Μελών τους, αφενός, και της Ουκρανίας αφετέρου". 

3. "Κύρωση του Πρωτοκόλλου της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών-Μελών τους, αφενός, και της Δημοκρατίας της Μολδαβίας αφετέρου". 

Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3) θα λύσει τη συνεδρίαση για αύριο ημέρα Πέμπτη 11 Μαρτίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, ψηφοφορία επί της τροπολογίας 2476/795 και του ακροτελευτίου άρθρου του νομοσχεδίου του Υπουργείου Οικονομικών και εν συνεχεία συνέχιση της συζήτησης επί του νομοσχεδίου του Υπουργείου Ανάπτυξης: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Λύεται η συνεδρίαση. 

'Ωρα λήξης 22.05'. 

Ο ΠΡΟΕΔΡΟΣ                                                                               ΟΙ ΓΡΑΜΜΑΤΕΙΣ





















 




 

 

















