      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΖΘ΄
      Πέμπτη 10 Απριλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από: το 4ο Γυμνάσιο Πειραιά, το 2ο Γυμνάσιο Τρίπολης Αρκαδίας, το 3ο Γυμνάσιο Χανίων Κρήτης, το 5ο Γυμνάσιο Νεάπολης Θεσσαλονίκης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 11 Απριλίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων, σχετικά με την ίδρυση Τμημάτων της Τριτοβάθμιας Εκπαίδευσης που θα λειτουργούν με επιχειρηματικά κριτήρια, σελ.
      β) Προς τον Υπουργό υγείας και Πρόνοιας, σχετικά με το θεσμικό πλαίσιο διοίκησης του Κοργιαλένειου Μπενάκειου Δημόσιου Νοσοκομείου, σελ.
      γ) Προς τον Υπουργό Εθνικής Άμυνας: i) σχετικά με την προετοιμασία της χώρας μας για ενδεχόμενη απειλή ραδιοβιοχημικού πολέμου, σελ.
      ii) σχετικά με τις διευκολύνσεις που παρέχονται από τη Βάση της Σούδας στον πόλεμο κατά του Ιράκ, σελ.
      δ) Προς τον Υπουργό Γεωργίας, σχετικά με την κατάργηση του Περιφερειακού Σταθμού Γεωργικής Έρευνας Μεσσαράς, σελ.
      ε) Προς τον Υπουργό Εργασίας και Κοινωνικών Ασφαλίσεων, σχετικά με το πρόσφατο εργατικό ατύχημα στη «Σωληνουργεία Κορίνθου Α.Ε.», τη λήψη των αναγκαίων μέτρων για την υγιεινή και ασφάλεια των εργαζομένων στους χώρους εργασίας κ.λπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Εθνικής Άμυνας:
      i) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Εσθονίας για την ανάπτυξη σχέσεων στον τομέα της στρατιωτικής συνεργασίας», σελ.
      ii) «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας», σελ.
      2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση του Πρωτοκόλλου που τροποποιεί τη Διεθνή Σύμβαση για την απλούστευση και εναρμόνιση των τελωνειακών καθεστώτων», σελ.
      3. Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση του Πρωτοκόλλου για την τροποποίηση της Σύμβασης της 23ης Ιουλίου 1990 για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων», σελ.
      4. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Συμφωνίας για την πολιτιστική και επιστημονική συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου», σελ.
      5. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις», σελ.
      6. Κατάθεση Έκθεσης Διαρκούς Επιτροπής: 
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις», σελ.
      7. Κατάθεση σχεδίων νόμων: 
      α) Οι Υπουργοί Εθνικής Άμυνας, Εξωτερικών και Οικονομίας και Οικονομικών, κατέθεσαν σχέδιο νόμου: «Κύρωση του Πρωτοκόλλου στρατιωτικής συνεργασίας μεταξύ του Υπουργείου Άμυνας της Γεωργίας και του Υπουργείου Εθνικής Άμυνας της Ελληνικής Δημοκρατίας σχετικά με την αναδιοργάνωση του Γεωργιανού Ναυτικού», σελ.
      β) Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση αναγκαίων έργων υποδομής-αναβάθμισης της ναυτικής βάσης του Bisht Palla», σελ.
      ΟΜΙΛΗΤΕΣ
      Επί των επικαίρων ερωτήσεων:
      ΑΠΟΣΤΟΛΙΔΗΣ Λ., σελ.
      ΕΥΘΥΜΙΟΥ Π., σελ.
      ΛΑΦΑΖΑΝΗΣ Π., σελ.
      ΜΑΝΤΕΛΗΣ Α., σελ.
      ΜΑΤΖΑΠΕΤΑΚΗΣ Σ., σελ.
      ΝΑΣΙΩΚΑΣ Ε., σελ.
      ΣΠΗΛΙΩΤΟΠΟΥΛΟΣ Σ., σελ.
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      ΧΑΤΖΗΜΙΧΑΛΗΣ Φ., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί του σχεδίου νόμου (Σύμβαση) του Υπουργείου Οικονομίας και Οικονομικών:
      ΛΑΦΑΖΑΝΗΣ Π. σελ.
      ΦΩΤΙΑΔΗΣ Α., σελ.
      Γ. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
      ΒΑΘΕΙΑΣ Ι., σελ.
      ΒΛΑΧΟΠΟΥΛΟΣ Η., σελ.
      ΒΡΕΝΤΖΟΣ Σ., σελ.
      ΓΕΙΤΟΝΑΣ Κ., σελ.
      ΓΙΑΚΟΥΜΑΤΟΣ Γ., σελ.
      ΓΙΚΟΝΟΓΛΟΥ Μ., σελ.
      ΘΩΜΑ Μ., σελ.
      ΚΑΚΛΑΜΑΝΗΣ Ν., σελ.
      ΚΑΣΤΑΝΙΔΗΣ Χ., σελ.
      ΚΙΛΤΙΔΗΣ Κ., σελ.
      ΚΟΥΡΟΥΜΠΛΗΣ Π., σελ.
      ΛΕΒΟΓΙΑΝΝΗΣ Ν., σελ.
      ΜΑΓΚΟΥΦΗΣ Χ., σελ.
      ΜΑΤΗΣ Α., σελ.
      ΜΠΟΥΡΑΣ Α., σελ.
      ΝΙΚΟΛΑΪΔΗΣ Ι., σελ.
      ΠΑΥΛΙΔΗΣ Α., σελ.
      ΠΙΠΕΡΓΙΑΣ Δ., σελ.
      ΡΕΠΠΑΣ Δ., σελ.
      ΣΓΟΥΡΙΔΗΣ Π. σελ.
      ΣΠΗΛΙΟΠΟΥΛΟΣ Κ., σελ.
      ΣΠΥΡΟΠΟΥΛΟΣ Ρ., σελ.
      ΣΠΥΡΟΥ Σ., σελ.
      ΣΤΕΡΓΙΟΥ Ι., σελ.
      ΣΦΥΡΙΟΥ Κ., σελ.
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      ΦΑΡΜΑΚΗΣ Ν., σελ.
      ΦΑΣΟΥΛΑΣ Π., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ    Θ’
      Πέμπτη 10 Απριλίου 2003
      
      Αθήνα, σήμερα στις 10 Απριλίου 2003 ημέρα Πέμπτη  και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αναστάσιο Μαντέλη, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Αγροτικός Συνεταιρισμός Μαραθώνα διαμαρτύρεται για τη διαδικασία επιδοτήσεων αιγοπροβάτων.
      2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας με το οποίο διαμαρτύρεται για την υπονόμευση της Ελληνικής Παιδείας των Ελληνοπαίδων στη Στουτγάρδη.
      3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Χρυσούλα Προσάτζη, κάτοικος Καλής Βρύσης Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Στυλιανός Μωϋσίδης, κάτοικος Πηγών – Κοκκινογείων Προσοτσάνης Δράμας, ζητεί την ικανοποίηση συνταξιοδοτικού του αιτήματος από τον ΟΓΑ.
      5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Παρασκευή  Μωϋσίδου, κάτοικος Πηγών – Κοκκινογείων Προσοτσάνης Δράμας ζητεί την ικανοποίηση συνταξιοδοτικού της αιτήματος από τον ΟΓΑ.
      6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ηρακλής Σολωνίδης κάτοικος Μεγαλοκάμπου Δράμας, ζητεί τη διεκπεραίωση συνταξιοδοτικής του υπόθεσης από τον ΟΓΑ.
      7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Τσινίδου, κάτοικος Περιθωρίου Δράμας, ζητεί επίλυση συνταξιοδοτικού της προβλήματος από τον ΟΓΑ.
      8) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύνδεσμος Συνεταιριστικών Καταστηματαρχών Κρεοπωλών Πειραιά «Ο ΑΓΙΟΣ ΓΕΩΡΓΙΟΣ» ζητεί τη λήψη μέτρων για την κατασκευή των νέων δημοτικών σφαγείων στον Πειραιά.
      9) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί τη χορήγηση οικονομικής ενίσχυσης του Δήμου του για την αντιμετώπιση υπέρογκων χρεών.
      10) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ομοσπονδία Προσφυγικών Σωματείων Ελλάδος ζητεί στοιχεία σχετικά με την ανταλλάξιμη περιουσία.
      11) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Εξωραϊστικός Εκπολιτιστικός Σύλλογος Σταματάκη – Αγ. Ι. Ρέντη «Η ΙΩΝΙΑ» επισημαίνει τους κινδύνους από πλημμύρες εξαιτίας της εσφαλμένης κατεύθυνσης των αγωγών και ζητεί την τροποποίηση της μελέτης για την αποφυγή πλημμυρών.
      12) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Ίδρυμα Προστασίας Τυφλών Βορείου Ελλάδος «Ο ΗΛΙΟΣ» ζητεί την πλήρη λειτουργία Τμήματος για την περίθαλψη ατόμων με επιπλέον της τυφλότητας αναπηρίες.
      13) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ένωση Τεχνικών ΔΕΗ Άνδρου διαμαρτύρεται για την ενδεχόμενη διακοπή της λειτουργίας του εργοστασίου της ΔΕΗ στη Χώρα της Άνδρου.
      14) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε δημοσίευμα που αφορά στη διαμαρτυρία της ΔΑΚΕ Π.Γ.Ν.Π. για την ανυπαρξία Ολυμπιακών έργων στο Νοσοκομείο Πατρών.
      15) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κυρία Έλλη Φυτηλά – Πλέσσα, γιατρός, ζητεί τη χορήγηση άδειας για την ίδρυση μονάδας χρόνιας αιμοκάθαρσης στην περιοχή του Δήμου Μεταμόρφωσης Αττικής.
      16) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ψαρών ζητεί την τροποποίηση και εκ νέου υποβολή του Τεχνικού Δελτίου για το έργο της κατασκευής Νέας Εξωτερικής Προβλήτας Λιμένος Ψαρών.
      17) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Πρωτοδικείο Χίου ζητεί την εξεύρεση χώρου για την ανέγερση Δικαστικού Μεγάρου στη Χίο.
      18) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο κ. Ευάγγελος Γεωργίου, κάτοικος Δ.Δ. Πουρίου Δήμου Ζαγοράς, ζητεί την ένταξή του στο καθεστώς πρόωρης συνταξιοδότησης αγροτών.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού Νομού Κυκλάδων διαμαρτύρεται για τη μείωση της Αστυνομικής Δύναμης Αμοργού.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Θήρας Νομού Κυκλάδων ζητεί την ίδρυση γραφείου ΤΕΒΕ στη Σαντορίνη.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ιερά Μητρόπολις Παροναξίας ζητεί την αποκατάσταση των ζημιών και τη συντήρηση των εκκλησιαστικών μνημείων της Νάξου.
      22) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Σύνδεσμος Πολιτικών Συνταξιούχων Δημοσίων Υπαλλήλων Νομού Δωδεκανήσου διαμαρτύρεται για την καθήλωση και αποδέσμευση των συντάξεων και την απαράδεκτη κατάσταση στα φάρμακα για τους ασφαλισμένους του Δημοσίου.
      23) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία το Νομαρχιακό Τμήμα ΑΔΕΔΥ Νομού Έβρου ζητεί την αύξηση του κρατικού τιμολογίου για τις αμοιβές των ιατρών που είναι συμβεβλημένοι με το Δημόσιο.
      24) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κυρία Ευδοκία Κασκαμπάκη, κάτοικος Αλεξανδρούπολης Έβρου, ζητεί την επίλυση ιδιοκτησιακού και πολεοδομικού προβλήματός της.
      25) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Κοινότητα Κρυονερίου Νομού Αττικής ζητεί τη δημιουργία πραγματικής ζώνης προστασίας του Κηφισού με κοινόχρηστο δημόσιο χαρακτήρα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1908/30-9-02 ερώτηση δόθηκε με το υπ’ αριθ. 325/25-10-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 1908/30-9-02, που κατέθεσε ο Βουλευτής κ. Η. Καλλιώρας, σας πληροφορούμε τα εξής:
      Οι παραγωγοί οπωροκηπευτικών έχουν τη δυνατότητα να οργανωθούν μέσω των Οργανώσεων Παραγωγών (Ο.Π.), οι οποίες θα πρέπει να αποτελέσουν ικανούς, δυναμικούς και υγιείς φορείς εμπορίας με σκοπό την προσαρμογή της Ελληνικής αγροτικής οικονομίας στο νέο διεθνές περιβάλλον της ελεύθερης αγοράς.
      Οι. Ο.Π. μπορούν να πραγματοποιήσουν μέσω των εγκεκριμένων Επιχειρησιακών Προγραμμάτων, επενδύσεις, συγχρηματοδοτούμενες από το ΕΓΤΠΕ – εγγυήσεις κατά 50% και συνολικού ύψους 4,1 της αξίας των διακινούμενων προϊόντων των μελών τους.
      Οι Ο.Π. οπωροκηπευτικών από την έναρξη της νέας Κοινής Οργάνωσης Αγοράς στα οπωροκηπευτιικά (1-1-1997) υποβάλλουν επιχειρησιακά προγράμματα διάρκειας 3-5 ετών των οποίων οι δράσεις υλοποιούνται σε ετήσια βάση.
      Το Υπ. Γεωργίας παρακολουθεί συνεχώς τις εξελίξεις που αφορούν τον τομέα των οπωροκηπευτικών και με συνεχείς υποδείξεις καθοδηγεί τις Οργανώσεις Παραγωγών ώστε να γίνουν αποδοτικότερες και αποτελεσματικότερες.
      Σημειώνεται ότι με την Υπουργική Απόφαση αριθμ. 51916/13-9-2002 εγκρίθηκε η διάθεση πιστώσεων για την πληρωμή οικονομικών ενισχύσεων στις Ομάδες Παραγωγών του Κανονισμού (ΕΚ) 952/97 συνολικού ύψους 2.550.592,00 ευρώ από τις πιστώσεις που έχουν εγγραφεί στο ΠΔΕ ΣΑΕ 082/3, εκ των οποίων 783.031,80 ευρώ είναι η Εθνική Συμμετοχή.
      Ο Υφυπουργός
      Ε. ΑΡΓΥΡΗΣ»
      2. Στην με αριθμό 1906/30-9-02 ερώτηση δόθηκε με το υπ’ αριθμ. 507/23-10-02 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της με αριθμό1906/30-9-02 ερώτησης του Βουλευτή κ. Π. Λαφαζάνη, και σ’ ό,τι μας αφορά, σας γνωρίζουμε τα εξής:
      Τον τελευταίο χρόνο έχει αρχίσει, εντός της Συμμαχίας, η ευρύτερη αναθεώρηση των Command Arrangements, δηλαδή της Δομής Διοίκησης, της Δομής Δυνάμεων καθώς και των Combined Joint Task Force Concept (CJTF). Η αναθεώρηση αποσκοπεί, σύμφωνα με το ΝΑΤΟ, στην ορθολογική και οικονομικότερη αξιοποίηση των συμμαχικών δυνατοτήτων, ώστε να ανταποκρίνονται στο ευρύ φάσμα ρόλων και αποστολών που μπορούν να αναληφθούν (σύμφωνα με την εγκριθείσα το 1999 νέα Στρατηγική Αντίληψη), λαμβάνοντας υπόψη και νέα δεδομένα, όπως τις ασύμμετρες απειλές, την διασπορά Όπλων Μαζικής Καταστροφής και την ανάγκη έγκαιρης μεταφοράς δυνάμεων σε απομακρυσμένες περιοχές.
      Η διαπραγμάτευση για το καθένα από τα παραπάνω συστατικά στοιχεία των Command Arrangements βρίσκεται σε εξέλιξη, πάνω στη βάση τεχνικών στοιχείων που παρέχονται από τις χώρες και τις Στρατιωτικές Αρχές της Συμμαχίας. Προς το παρόν βρισκόμαστε στο θεωρητικό/conceptual στάδιο, όπου θα ληφθούν αποφάσεις για τα εφαρμοστέα κριτήρια, το ακριβές χρονοδιάγραμμα και τις παραμέτρους που στη συνέχεια θα καθορίσουν, σε πρακτικό επίπεδο, τις συγκεκριμένες επιλογές.
      Η Ελλάδα επιδιώκει αφενός να διατηρήσει, εντός της Συμμαχίας, τις γενικότερες ισορροπίες  που επιτεύχθηκαν το 1997, με την τότε έγκριση της Δομής Διοίκησης του ΝΑΤΟ, και αφετέρου να εκμεταλλευθεί την παρούσα συγκυρία (π.χ. Διεύρυνση) με σκοπό την ενίσχυση του ρόλου και της σημασίας της στην περιοχή.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      3. Στην με αριθμό 2119/10-10-02 ερώτηση δόθηκε με το υπ΄ αριθμ. 358//31-10-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2119/10-10-02  που κατέθεσε ο Βουλευτής κ. Μ. Σαλμάς, σας πληροφορούμε τα εξής:
      Από το Δήμο Θέρμου καθώς και άλλους Δήμους του Νομού Αιτωλοακαρνανίας αναγγέλθηκαν στον ΕΛ.Γ.Α. ζημιές σε καλλιέργειες ελιάς, αμπελιών και εσπεριδοειδών, από χαλαζόπτωση στις 7/10/2002.
      Από τις επισημάνσεις που διενήργησαν οι αρμόδιοι για την περιοχή γεωπόνοι επόπτες του Υποκαταστήματος ΕΛ.Γ.Α. στο Αγρίνιο στις 9 και 15/10/02, διαπιστώθηκε ότι έχουν προξενηθεί σοβαρές ζημιές ειδικότερα στα Δημοτικά Διαμερίσματα Αγίας Σοφίας, Θέρμου και Πετροχωρίου.
      Το έργο των εξατομικευμένων εκτιμήσεων στο Δήμο Θέρμου έχει ήδη ξεκινήσει από τις 21/10/02, αμέσως μετά τη λήξη της προθεσμίας υποβολής δηλώσεων ζημιάς από τους πληγέντες παραγωγούς.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς από τον ΕΛ.Γ.Α. θα καταβληθεί κάθε δυνατή προσπάθεια για την επίσπευση της καταβολής των αποζημιώσεων.
      Όσον αφορά τις ζημιές που προξενήθηκαν στις καλλιέργειες του Δήμου Θέρμου από καλοκαιρινές χαλαζοπτώσεις και βροχοπτώσεις, σας γνωρίζουμε ότι οι πίνακες με τα πορίσματα των εκτιμήσεων έχουν ήδη κοινοποιηθεί στους ενδιαφερόμενους παραγωγούς και από τον ΕΛ.Γ.Α. καταβάλλεται προσπάθεια για την επίσπευση όλων των ασφαλιστικών, διαδικασιών που απαιτούνται για την καταβολή των σχετικών αποζημιώσεων στους δικαιούχους παραγωγούς.
      Ο Υπουργός
      ΓΕΩΡΓΙΟΣ ΔΡΥΣ»
      4. Στην με αριθμό 2131/14-10-02 ερώτηση δόθηκε με το υπ΄ αριθμ. 360//31-10-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2131/14-10-02  που κατέθεσε ο Βουλευτής κ. Ν. Κόρτσαρης, σας πληροφορούμε τα εξής:
      Από την ευρύτερη περιοχή Αμυνταίου καθώς και από τους λοιπούς Δήμους του Νομού Φλώρινας αναγγέλθηκαν στον ΕΛ.Γ.Α. ζημιές σε καλλιέργειες αμπελιών, φασολιών,. μηδικής, πατάτας κλπ. από συνεχείς βροχοπτώσεις μηνός Σεπτεμβρίου.
      Από τις επισημάνσεις που διενήργησαν οι αρμόδιοι για την περιοχή γεωπόνοι επόπτες του Υποκαταστήματος ΕΛ.Γ.Α. στην Κοζάνη διαπιστώθηκε ότι έχουν προξενηθεί μέτριας σοβαρότητας ζημιές, καλυπτόμενες ασφαλιστικά από τον ΕΛ.Γ.Α.
      Το έργο των εξατομικευμένων εκτιμήσεων για τις ζημιές έχει ήδη ξεκινήσει και προβλέπεται να ολοκληρωθεί πολύ σύντομα, καθώς οι ζημιωθείσες καλλιέργειες βρίσκονται στο στάδιο της συγκομιδής.
      Επισημαίνουμε ότι κατά την διατύπωση των πορισμάτων εκτίμησης θα ληφθούν υπόψη τόσο η ποσοτική απώλεια όσο και η ποιοτική υποβάθμιση των προϊόντων, έτσι ώστε αυτά να εκφράζουν με τη μεγαλύτερη δυνατή ακρίβεια την απώλεια του εισοδήματος των παραγωγών.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς από τον ΕΛ.Γ.Α. θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους.
      Ο Υπουργός
      ΓΕΩΡΓΙΟΣ ΔΡΥΣ»
      5. Στην με αριθμό 2100/9-10-02 ερώτηση δόθηκε με το υπ’ αριθμ. 353/25-10-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2100/9-10-2002 που κατέθεσε ο Βουλευτής κ. Α. Αγγελής, σας πληροφορούμε τα εξής:
      Από όλους τους Δήμους του Νομού Καστοριάς αναγγέλθηκαν στον ΕΛΓΑ ζημιές από υπερβολικές και άκαιρες βροχοπτώσεις του μηνός Σεπτεμβρίου, ζημιογόνο αίτιο ασφαλιστικά καλυπτόμενο από τον ΕΛΓΑ.
      Άμεσα ο ΕΛΓΑ επιλήφθηκε της καταστάσεως και από τις επισημάνσεις που έγιναν από τους αρμόδιους γεωπόνους επόπτες του Υποκαταστήματος Κοζάνης, διαπιστώθηκαν ζημιές στις καλλιέργειες τομάτας, αμπέλου και φασολιών σε όλη την έκταση του Νομού. Το έργο των εξατομικευμένων εκτιμήσεων για την καλλιέργεια τομάτας έχει ήδη ολοκληρωθεί, ενώ είναι σε εξέλιξη οι εκτιμήσεις της καλλιέργειας των αμπελιών. Για την καλλιέργεια φασολιών οι εξατομικευμένες εκτιμήσεις έχουν αρχίσει από την περασμένη εβδομάδα, πριν ακόμη εκπνεύσει η 12ήμερη προθεσμία υποβολής δηλώσεων. Το σύνολο του έργου των εκτιμήσεων προβλέπεται να ολοκληρωθεί στα μέσα Νοεμβρίου.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
      Ο Υπουργός
      ΓΕΩΡΓΙΟΣ ΔΡΥΣ»
      6. Στην με αριθμό 2045/8-10-02 ερώτηση δόθηκε με το υπ’ αριθμ. 344/25-10-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2045/8-10-02 που κατέθεσε ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληρoφoρoύμε εξής:
      Από όλους τους Δήμους του Νομού Ευβοίας αναγγέλθηκαν στον ΕΛΓΑ ζημιές από βροχοπτώσεις μηνός Αυγούστου και υποβλήθηκαν περίπου 3.000 δηλώσεις ζημιάς.
      Από τις επισημάνσεις που έγιναν από τους αρμόδιους Γεωπόνους επόπτες του Υποκαταστήματος Αθήνας και από τις εκτιμήσεις που ακολούθησαν, διαπιστώθηκαν σοβαρές ζημιές στην αμπελοκαλλιέργεια, σε όλη την έκταση του Νομού.
      Οι εξατομικευμένες εκτιμήσεις ξεκίνησαν στο τέλος Σεπτεμβρίου από 35μελές κλιμάκιο γεωπόνων, στους περισσότερους Δήμους έχουν ολοκληρωθεί, ενώ στους υπόλοιπους προβλέπεται να ολοκληρωθούν έως το τέλος Οκτωβρίου.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ, θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
      Ο Υπουργός
      ΓΕΩΡΓΙΟΣ ΔΡΥΣ»
      7. Στην με αριθμό 1574/ 13-9-2002 ερώτηση δόθηκε με το υπ’ αριθμ. 4154/25-10-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 1574/13-9-2002 που κατατέθηκε στη Βουλή από το Βουλευτή κ. Π.  Αδρακτά, για τα θιγόμενα σ’ αυτή θέματα αρμοδιότητάς μας, σας πληροφορούμε τα εξής:
      Σχετικά με τη δενδροφύτευση του Ολυμπιακού Χωριού, σας πληροφορούμε ότι, η εταιρεία ΟΛΥΜΠΙΑΚΟ ΧΩΡΙΟ 2004 Α.Ε. λαμβάνοντας υπόψη:
      . Τον ιδιαίτερο ρόλο του Ολυμπιακού Χωριού, ως διεθνούς κέντρου ενδιαφέροντος για την ολυμπιακή περίοδο και ως μεγάλου οικισμού μεταολυμπιακά
      . Την απαίτηση ενιαίας και συνολικής αντιμετώπισης του σχεδιασμού, ο οποίος θα περιλαμβάνει όλα τα στοιχεία που συμβάλλουν στην βέλτιστη από λειτουργική, περιβαλλοντική και αισθητική άποψη διαμόρφωση του περιβάλλοντα χώρου και των χώρων πρασίνου του Ολυμπιακού Χωριού,
      ανέθεσε σχετική μελέτη σε κοινοπραξία μελετητικών γραφείων, η οποία βρίσκεται στη φάση εκπόνησής της.
      Ειδικά για την κάλυψη των ολυμπιακών αναγκών προβλέπεται και ήδη εκπονείται μελέτη φυτοτεχνικών παρεμβάσεων για την ολυμπιακή χρήση, σύμφωνα με τις προδιαγραφές που έθεσε η ΟΕΟΑ ΑΘΗΝΑ 2004 Α.Ε. με την από 5-9-2002 επιστολή της.
      Η δημοπράτηση ή ανάθεση του έργου θα γίνει μετά την ολοκλήρωση της μελέτης, οι εργασίες όμως θα είναι δυνατό να αρχίσουν μετά τον Απρίλιο του 2003, διότι μέχρι τότε θα υπάρχει πλήρης ανάπτυξη εργασιών κατασκευής των κτιρίων και των έργων υποδομής. Το γενικό αυτό χρονοδιάγραμμα εργασιών ήταν προσδιορισμένο από την αρχή του προγραμματισμού της μελέτης και κατασκευής του Ολυμπιακού Χωριού.
      Σχετικά με τη δενδροφύτευση της Αθήνας αρμόδιο να απαντήσει είναι το συνερωτώμενο Υπουργείο Περιβάλλοντος Χωροταξίας και Δημοσίων Έργων.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      8. Στην με αριθμό 1912/1-10-2002 ερώτηση δόθηκε με το υπ’ αριθμ. 5387/10-10-2002 έγγραφο από τον Υπουργό Εθνικής Άμυνας η ακόλουθη απάντηση:
      «Απαντώντας στην ερώτηση με αριθμό 1912/1-10-2002, που κατέθεσε ο Βουλευτής κ. Αριστείδης Τσιπλάκος με θέμα τη μεταφορά του αγωγού καυσίμων της Πολεμικής Αεροπορίας (ΠΑ) που διέρχεται από κατοικημένη περιοχή στην πόλη της Λιβαδειάς, σας γνωρίζουμε τα εξής:
      Ο αγωγός καυσίμων της ΠΑ από τον Ασπρόπυργο έως την περιοχή Θεσσαλονίκης, κατασκευάσθηκε στις αρχές του 1960, οπότε επικρατούσαν διαφορετικές και εντελώς περιορισμένες οικιστικές συνθήκες. Με την πάροδο των ετών καταβλήθηκε προσπάθεια οι επεκτάσεις του Σχεδίου Πόλεως γενικά, να μην περιλαμβάνουν τον αγωγό καυσίμων, εφόσον δεν υπήρχε δυνατότητα να δημιουργείται επί του αγωγού οδική προσπέλαση.
      Στην πόλη της Λιβαδειάς, η επέκταση του Σχεδίου Πόλεως και η ανάπτυξη δραστηριοτήτων, έγινε χωρίς την προηγούμενη ενημέρωση της ΠΑ για τον καθορισμό αποστάσεων ασφαλείας και περιορισμών δόμησης. Ενημερωτικά αναφέρεται, ότι σύμφωνα με την επιβαλλόμενη δουλεία για τη διέλευση του αγωγού καυσίμων, βάσει σχετικής Δικαστικής Απόφασης, απαγορεύεται σε λωρίδα πλάτους 6μ, 3 μ εκατέρωθεν του αγωγού, η ανέγερση κτισμάτων, η φύτευση δένδρων και η διάνοιξη φρεατίων, ενώ επιτρέπεται παράλληλα. στα όργανα της ΠΑ η εκτέλεση εργασιών για τη συντήρηση του αγωγού.
      Το πρόβλημα της πόλεως Λιβαδειάς, είναι αναμφισβήτητα υπαρκτό, χωρίς όμως να έχει υποβληθεί μέχρι τώρα συγκεκριμένη άποψη-σχέδιο για την παραλλαγή του αγωγού καυσίμων, ώστε να απομακρύνεται από τις δραστηριότητες που έχουν αναπτυχθεί, σχολεία, παιδικές χαρές κλπ. Η μη ύπαρξη συγκεκριμένης πρότασης για παραλλαγή, κατέστησε αδύνατη την εκτίμηση του κόστους αυτής, ώστε να μελετηθεί η δυνατότητα παράκαμψης του αγωγού.
      Πέραν των ανωτέρω, σχετικά με την ασφάλεια του αγωγού και την επικινδυνότητά του, επισημαίνονται τα ακόλουθα:
      Ο σχεδιασμός του δικτύου αγωγού και των εγκαταστάσεων καυσίμων λαμβάνει υπόψη τους μέγιστους συντελεστές ασφάλειας. Ο αγωγός καυσίμου είναι χαλύβδινος, πάχους 8 χιλιοστών με εργοστασιακή επένδυση πολυαιθυλενίου και ως εκ τούτου είναι εξαιρετικά ανθεκτικός σε οποιαδήποτε μηχανική καταπόνηση. Η πίεση του αγωγού παρακολουθείται συνεχώς σε όλα τα αντλιοστάσια από όπου διέρχεται, τόσο κατά τη διακίνηση καυσίμου όσο και μετά από αυτή.
      Τα καύσιμα, που διακινούνται μέσω του συγκεκριμένου τμήματος του αγωγού, είναι βασικά (90%) κηροζίνη υψηλού σημείου ανάφλεξης (JP-8) και δευτερευόντως (10%) πετρέλαιο (DIESEL), τα οποία έχουν εξαιρετικά χαμηλό βαθμό επικινδυνότητας, δεδομένου ότι δεν είναι αυταναφλέξιμα (σημείο αυτανάφλεξης πάνω από 2.000 βαθμούς Κελσίου) και έχουν μηδενική τάση ατμών, γεγονός που καθιστά το δίκτυο απόλυτα ασφαλές, ειδικά αν συγκριθεί με παρόμοια δίκτυα όπως αυτό του φυσικού αερίου ή με εγκαταστάσεις βενζίνης (π.χ. πρατήρια καυσίμων).
      Τέλος, έχει ζητηθεί από το Δήμο Λιβαδειάς η αποστολή του σχεδιαγράμματος του Σχεδίου Πόλεως με σημειωμένο το ίχνος του αγωγού καυσίμων, καθώς και η υποβολή συγκεκριμένης πρότασης για μετατόπιση του αγωγού, ώστε να μελετηθεί η δυνατότητα παραλλαγής, σύμφωνα με το κόστος που θα εκτιμηθεί για την υλοποίηση της.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      9. Στην με αριθμό 1911/1.10.02 ερώτηση δόθηκε με αριθμ. 103141/24.10.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1911/1.10.2002, την οποία κατέθεσε ο Βουλευτής κ. Γεράσιμος Δ. Αρσένης και αφορά στην εφαρμογή του θεσμού της δοκιμασίας δεξιοτήτων, σας γνωρίζουμε τα ακόλουθα:
      Σύμφωνα με τις διατάξεις του εδαφίου β΄ της παραγράφου 2 του άρθρου 2 του Ν.2525/1997 (ΦΕΚ 188 Τ.Α΄ ), όπως τροποποιήθηκε με τις διατάξεις της παρ. 2 του άρθρου 1 του Ν.2909/2001 (ΦΕΚ 90 Τ.Α΄ ), η επιλογή των υποψηφίων για την εισαγωγή τους στην Τριτοβάθμια Εκπαίδευση για τα τμήματα που δήλωσαν προτίμηση γίνεται με βάση το σύνολο των μορίων που προκύπτουν από το άθροισμα των γινομένων του γενικού βαθμού πρόσβασης της «Βεβαίωσης», των βαθμών πρόσβασης των δύο μαθημάτων αυξημένης βαρύτητας και του βαθμού της δοκιμασίας δεξιοτήτων, εφόσον διεξάγεται, με τους αντίστοιχους συντελεστές βαρύτητας και κατά φθίνουσα σειρά μέχρι να καλυφθεί ο αριθμός θέσεων κάθε τμήματος.
      Επισημαίνεται ότι, σύμφωνα με το πρόγραμμα των εξετάσεων όπως είναι διαμορφωμένο για τους μαθητές της Β΄ και Γ΄ τάξης Ενιαίου Λυκείου για την απόκτηση του απολυτηρίου τους και την εισαγωγή τους στην Τριτοβάθμια Εκπαίδευση, δεν κρίνεται σκόπιμο τουλάχιστον προς το παρόν η επιβάρυνσή τους με μία επιπλέον εξέταση.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      10. Στην με αριθμό 1913/1.10.02 ερώτηση δόθηκε με το υπ’ αριθμ. 326/25.10.02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση με αριθμό 1913/1.10.02 που κατέθεσε ο Βουλευτής, κ. Α. Τσιπλάκος, σας πληροφορούμε τα εξής:
      Δεδομένων των δυσμενών καιρικών συνθηκών που επικράτησαν στη χώρα, καθυστέρησε σημαντικά η συγκομιδή συσπόρου βάμβακος. Από4-10-2002 ξεκίνησε η παραλαβή βάμβακος στα εκκοκκιστήρια της χώρας με πολύ χαμηλούς ρυθμούς εισκόμισης ακόμη και μέχρι σήμερα.
      Ως εκ τούτου, δεν υπήρξε καμία καθυστέρηση στην έναρξη λειτουργίας . των εκκοκκιστηρίων.
      Οι προϋποθέσεις έναρξης παραλαβών για τα εκκοκκιστήρια και για τον τρόπο παράδοσης από τους παραγωγούς, έχουν προσδιορισθεί από την 55645/24-9-2001 Κ.Υ.Α. και την 51826/12-8-2002, Απόφαση Υπουργού Γεωργίας.
      Ως εκ τούτου, δεν τίθεται θέμα έλλειψης προϋποθέσεων λειτουργίας για το Κοινοτικό Καθεστώς στο βαμβάκι.
      Ο Υφυπουργός
      Ε. ΑΡΓΥΡΗΣ»
      11. Στην με αριθμό 1914/1.10.02 ερώτηση δόθηκε με το υπ’ αριθμ. 359/23.10.02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην με αριθμό 1914/1-10-2002 ερώτηση που κατέθεσε στη Βουλή των Ελλήνων η Βουλευτής κ. Αικ. Παπακώστα, σας γνωρίζουμε ότι, όπως μας ενημέρωσε η Εισαγγελία Πρωτόδικων Αθηνών, στη συνέχεια της από 3-11-2000 μηνύσεως που υποβλήθηκε από την κ. Κατσούρου Βασιλική ασκήθηκε ποινική δίωξη κατά των υπαιτίων για έκθεση από την οποία προκλήθηκε θάνατος κατά συναυτουργία (άρθρα 45 και 306, παρ. 1 και 2β Π.Κ.) και παραγγέλθηκε διενέργεια κύριας ανάκρισης.
      Ήδη η ανακριτική διαδικασία έχει ολοκληρωθεί, έχει δε υποβληθεί από τις 4-9-2002 Εισαγγελική Πρόταση προς το Δικαστικό Συμβούλιο και αναμένεται η έκδοση Βουλεύματος.
      Ο Υπουργός
      Φ. ΠΕΤΣΑΛΝΙΚΟΣ»
      12. Στην με αριθμό 1923/1-10-2002 ερώτηση δόθηκε με το υπ’ αριθμ.464/23-10-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 1923/1-10-2002, που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με καθυστέρηση έκδοσης συνταξιοδοτικής απόφασης από τον ΟΓΑ, του κ. Δημ. Γιάγκου, σας πληροφορούμε τα ακόλουθα:
      Σύμφωνα με όσα μας γνώρισε ο Οργανισμός, ο ανωτέρω ασφαλισμένος, με την αρ. 3737/30-6-02 απόφαση του ΟΓΑ πληρώθηκε τον Αύγουστο του 2002 το ποσό των 9.184 € για τα αναδρομικά των συντάξεων που δικαιούται.
      Η μηνιαία σύνταξή του ανέρχεται στο ποσό των 272 €.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»)
      ΠΡΟΕΔΡΟΣ (Απόστολος Κακλαμάνης):  Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 11 Απριλίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
      1. Η με αριθμό 548/8-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Εθνικής Παιδείας και Θρησκευμάτων, σχετικώς με τη συμμετοχή των μαθητών στις διαδηλώσεις κατά του πολέμου στο Ιράκ, τη δικαιολόγηση των απουσιών κλπ.
      2.  Η με αριθμό 549/8-4-2003 επίκαιρη ερώτηση του Βουλευτή της Νέας Δημοκρατίας κ. Χρήστου Μαρκογιαννάκη προς τον Υπουργό Γεωργίας, σχετικώς με την αναστολή λειτουργίας των σφαγείων στα Χανιά.
      3. Η με αριθμό 557/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Εθνικό Κέντρο Άμεσης Βοήθειας, την επίλυση αιτημάτων τους κλπ.
      4. Η με αριθμό 553/8-4-2003 επίκαιρη ερώτηση της Βουλευτή του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό  Εργασίας και Κοινωνικών Ασφαλίσεων, σχετικώς με την ανεργία στην περιοχή της Θεσσαλονίκης, την υλοποίηση των προγραμμάτων επιδοτούμενων θέσεων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν.Βουλής)
      1. Η με αριθμό 546/8-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Ανάπτυξης, σχετικώς με την επίλυση των προβλημάτων τιμών και εμπορίας για τους πατατοπαραγωγούς του Νομού Αχαΐας κλπ.
      2. Η με αριθμό 551/8-4-2003 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Γεωργίας, σχετικώς με την απαγόρευση παράδοσης των επιλέξιμων ποσοτήτων βάμβακος στα εκκοκκιστήρια του Νομού Δράμας.
      3. Η με αριθμό 556/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Πρόνοιας, σχετικώς με τη διακοπή χορήγησης φαρμάκων στους δημοσίους υπαλλήλους κλπ.
      4. Η με αριθμό 547/8-4-2003 επίκαιρη ερώτηση της Βουλευτή του Συνασπισμού της Αριστεράς και της Προόδου κ. Ιωάννας Στεργίου προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την αύξηση της τιμής πώλησης του νερού προς τους Οργανισμούς Τοπικής Αυτοδιοίκησης.
      5. Η με αριθμό 558/8-4-2003 επίκαιρη ερώτηση του Ανεξάρτητου Βουλευτή κ. Αλέξανδρου Χρυσανθακόπουλου προς τον Υπουργό Γεωργίας, σχετικώς με την επέκταση και ολοκλήρωση του αρδευτικού δικτύου του Πηνειού Ποταμού στη Δυτική Αχαΐα.
      
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, με συγχωρείτε, θα παρακαλούσα να προταχθεί η επίκαιρη ερώτησή μου, λόγω Υπουργικού Συμβουλίου.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δέχεστε να συζητηθεί πρώτη η επίκαιρη ερώτηση προς τον Υπουργό Εθνικής Παιδείας και Θρησκευμάτων;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς θα συζητηθεί η τρίτη με αριθμό 545/7-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την ίδρυση Τμημάτων της Τριτοβάθμιας Εκπαίδευσης που θα λειτουργούν με επιχειρηματικά κριτήρια.
      Η επίκαιρη ερώτηση του κυρίου συναδέλφου έχει ως εξής:
      «Με βάση τη μελέτη σκοπιμότητας, που κατατέθηκε στον πρύτανη του Δημοκρίτειου Πανεπιστημίου Θράκης, προτείνεται η ίδρυση τμήματος ξένων γλωσσών, αντίστοιχο με το Τμήμα Διεθνώς Οικονομικών Σχέσεων και Ανάπτυξης, με έδρα την Κομοτηνή, που θα δέχεται αλλοδαπούς φοιτητές, με ετήσια δίδακτρα 12.000 ευρώ.
      Στην έκθεση αυτή, επίσης προβλέπεται το τμήμα αυτό να είναι πλήρως προσαρμοσμένο στις αποφάσεις Μπολόνια και Πράγας με τρεις κύκλους σπουδών: τέσσερα χρόνια για το βασικό πτυχίο, ένας χρόνος για μεταπτυχιακό τίτλο και τρία χρόνια για διδακτορικό.
      Η πρόταση για την ίδρυση του συγκεκριμένου τμήματος που θα δέχεται, φυσικά, εύπορους φοιτητές, είναι βέβαιο ότι, έστω και έμμεσα, υλοποιεί τις «δεσμεύσεις» που έχουν αναληφθεί στο πλαίσιο της Ευρωπαϊκής Ένωσης για το άνοιγμα της «αγοράς» στην τριτοβάθμια εκπαίδευση και τη λειτουργία των πανεπιστημίων, με επιχειρηματικά κριτήρια. Και αυτή ακριβώς η αντίληψη, ως προοπτική λειτουργίας, είναι δυνατό να επιβληθεί σε όλα τα κρατικά πανεπιστήμια μέσω του μηχανισμού της «Αξιολόγησης» φαλκιδεύοντας το δημόσιο χαρακτήρα τους.
      Ερωτάται ο κύριος Υπουργός:
      Υιοθετεί η Κυβέρνηση τη συγκεκριμένη πρόταση και παράλληλα όλη αυτή την αντίληψη μετατροπής των πανεπιστημίων σε επιχειρήσεις κερδοσκοπικού χαρακτήρα;
      Ποια μέτρα προτίθεται να πάρει, για να αποτρέψει τη μετατροπή των ιδρυμάτων της Τριτοβάθμιας Εκπαίδευσης σε Επιχειρήσεις στο πλαίσιο των οποίων είναι βέβαιο ότι θα «εισβάλει» το μεγάλο κεφάλαιο, με αποτέλεσμα να μετατραπεί και η μόρφωση σε «εμπόρευμα», με αποτέλεσμα την ολική υποβάθμιση των πανεπιστημιακών σπουδών στη χώρα μας;»
      Ο κ. Πέτρος Ευθυμίου  έχει το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θέλω να τονίσω κατηγορηματικά ότι τέτοιο θέμα δεν υπάρχει, κύριε Χουρμουζιάδη. Έχουμε ζητήσει από όλα τα πανεπιστήμια της χώρας να μας υποβάλουν το στρατηγικό σχέδιο ανάπτυξής τους έως το 2010. Τέτοια πρόταση δεν υπάρχει, δεν έχει κατατεθεί από το Δημοκρίτειο Πανεπιστήμιο Θράκης και μάλιστα επειδή καλούνται τα πανεπιστήμια να έλθουν να υποστηρίξουν την πρόταση του στρατηγικού τους σχεδιασμού, κάτι τέτοιο δεν ανεφέρθη καν προφορικά. Άρα τέτοιο θέμα δεν υπάρχει. Φυσικά εάν υπήρξε συζήτηση στο πλαίσιο του τμήματος, δεν μπορούμε να το γνωρίζουμε και προφανώς δεν μπορούμε να απαντάμε σε υποθετικές, ενδεχόμενες συζητήσεις που έχουν αναπτυχθεί στο πλαίσιο κάποιου ιδρύματος. Επομένως ξαναλέω ότι τέτοιο θέμα δεν υπάρχει, δεν έχει τεθεί από το Δημοκρίτειο Πανεπιστήμιο Θράκης.
      Το δεύτερο που θέλω να τονίσω, στο ουσιώδες ερώτημα που θα μπορεί να υπέκρυπτε η ερώτησή σας, είναι ότι η Κυβέρνηση αντιμετωπίζει πράγματι, με ιδιαίτερα θετικό τρόπο τη δημιουργία ενός Διεθνούς Πανεπιστημίου με έδρα τη Θεσσαλονίκη, το οποίο θα απευθύνεται σε αλλοδαπούς φοιτητές και το οποίο κυρίως θα απευθύνεται στις χώρες της Νοτιοανατολικής Ευρώπης, στις χώρες με τις οποίες συνορεύουμε και στις οποίες θέλουμε να ασκήσουμε ένα θετικό, ευεργετικό ρόλο. Αυτό είναι στη φάση επεξεργασίας, θα έχουμε πρώτα το προεδρικό διάταγμα και αμέσως μετά τη Διοικούσα Επιτροπή η οποία θα μας εισηγηθεί σε ποιες κατευθύνσεις θα αναπτύξουμε το Διεθνές Πανεπιστήμιο με έδρα τη Θεσσαλονίκη.
      Θέλω να πω ότι σε αυτήν την προσπάθεια μετέχουν εισηγητικά και το Πανεπιστήμιο Ιωαννίνων και το Αριστοτέλειο Πανεπιστήμιο Θεσσαλονίκης και το Πανεπιστήμιο Μακεδονίας και το Δημοκρίτειο της Θράκης. Αλλά προφανώς μιλάμε για εντελώς άλλου χαρακτήρα πρωτοβουλίες και άλλη κατεύθυνση. 
      Δεν νομίζω, λοιπόν, ότι μπορεί να τεκμηριωθεί η ερώτηση, όπως τη θέσατε, εφόσον σας τονίζω ότι δεν υπάρχει σε καμία περίπτωση παρόμοια πρόταση. Η δε κυβερνητική πρωτοβουλία για το Διεθνές Πανεπιστήμιο αναπτύσσεται σε εντελώς διαφορετική κατεύθυνση αφορά διαπανεπιστημιακή συνεργασία τεσσάρων πανεπιστημίων και οι κατευθύνσεις σπουδών, τα τμήματα και ο τρόπος ανάπτυξής τους θα είναι θέμα εισήγησης της Διοικούσας Επιτροπής μόλις μας παραδοθεί το Προεδρικό Διάταγμα που θα μας επιτρέψει τον ορισμό της.
      ΠΡΟΕΔΡΟΣ (Απόστολος Κακλαμάνης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Όπως η απάντηση του κυρίου Υπουργού είχε δύο σκέλη, έτσι και η δική μου επίκαιρη ερώτηση είχε δύο σκέλη. Το πρώτο αφορούσε αυτό το τμήμα, που είναι υπό συζήτηση. Η δική μου πληροφορία ήταν αυτή, αλλά την προηγούμενη εβδομάδα που βρέθηκα στο Πανεπιστήμιο της Κομοτηνής κουβέντιασα με ανθρώπους που είναι κοντά στους συντάκτες της πρότασης και δεν μου άφησαν καμία αμφιβολία ότι υπάρχει μια τέτοια πρόταση ήδη συγκροτημένη και ότι βρίσκεται στο δρόμο της υποβολής της. Δέχομαι τις επεξηγήσεις που δώσατε και ας ελπίσουμε ότι δεν θα γίνει αυτό το τμήμα.
      Το δεύτερο σκέλος, όμως, με ανησυχεί. Με ανησυχεί το πώς τελικά θα διαμορφωθεί η λειτουργία αυτού του διεθνούς πανεπιστημίου, με ποια κριτήρια και με ποια κίνητρα θα θεμελιωθεί. Ίσως μέσω και αυτού του διεθνούς πανεπιστημίου να εισβάλει μια τέτοια αντίληψη, ότι μπορούμε να έχουμε δίπλα στα δικά μας πανεπιστήμια και άλλα, τα οποία θα λειτουργούν με τέτοια επιχειρηματικά κίνητρα. Πρέπει να το δείτε αυτό, κύριε Υπουργέ, γιατί οι πόρτες είναι πολλές, όπως η περίφημη κερκόπορτα. Μπορεί από αλλού να εισβάλλει αυτή η αντίληψη.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Σας παρακαλώ, δείτε το αυτό και μην πιστεύετε ότι είναι δυνατόν να ελεγχθεί μετά τη λειτουργία του.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ευθυμίου έχει το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
      Απαντώ και στο δεύτερο σκέλος. Η Κυβέρνηση αυτή έχει πρωτοστατήσει στην ανάδειξη και στη διαφύλαξη του δημόσιου χαρακτήρα της ανώτατης εκπαίδευσης, όχι μόνο με την πολιτική που ασκεί στην Ελλάδα, αλλά και με τις παρεμβάσεις της στις διεθνείς πρωτοβουλίες. Θέλω να θυμίσω ότι η πρόταση στην Πράγα για την κατοχύρωση της ανώτατης εκπαίδευσης στην Ευρώπη ως δημόσιου αγαθού και ως αντικειμένου δημόσιας ευθύνης, ήταν κοινή πρόταση του Έλληνα Υπουργού Παιδείας και του τότε Γάλλου Υπουργού Παιδείας, του κ. Τζακ Λάνγκ.
      Δεύτερον έχουμε τονίσει κατηγορηματικά ότι θέμα διδάκτρων στις ανώτατες σπουδές στην Ελλάδα δεν τίθεται, ούτε μπορεί να υπάρξει από αυτήν εδώ την Κυβέρνηση και από την πολιτική της αντίληψη. 
      Όμως, θέλω να τονίσω, κύριε Χουρμουζιάδη, ότι καταβάλλουν δίδακτρα οι αλλοδαποί φοιτητές πλην των χωρών της Ευρωπαϊκής Ένωσης εδώ και δεκαετίες βάσει του ισχύοντος νόμου. Το γεγονός ότι υπάρχουν δίδακτρα που καταβάλλουν οι αλλοδαποί φοιτητές στα ελληνικά πανεπιστήμια εκτός χωρών Ευρωπαϊκής Ένωσης δεν οδήγησε στην επιβολή διδάκτρων σε Έλληνες φοιτητές.
      Άρα θα έλεγα ότι δεν πρέπει να ζούμε με μία υπερβάλλουσα ανησυχία ότι η τυχόν ύπαρξη διδάκτρων, όπως αποδεικνύεται ότι ήδη υπάρχουν στους αλλοδαπούς φοιτητές, θα σήμαινε καθ΄ οιονδήποτε τρόπο την επέκταση κάτι παρόμοιου στους Έλληνες, διότι αυτό δεν έχει ήδη συμβεί και κατά μείζονα λόγο δεν πρόκειται ποτέ να συμβεί. Εκκινούμε από το δημόσιο χαρακτήρα της ανώτατης εκπαίδευσης και εκεί κατευθύνουμε όλη τη δράση μας, όλες μας τις πρωτοβουλίες και στην Ελλάδα και στην Ευρώπη.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η πρώτη με αριθμό 538/7.4.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας και Πρόνοιας, σχετικώς με το θεσμικό πλαίσιο διοίκησης του «Κοργιαλένειου-Μπενάκειου» Δημόσιου Νοσοκομείου.
      Η επίκαιρη ερώτηση του κυρίου Βουλευτή έχει ως εξής:
      «Το θεσμικό πλαίσιο διοίκησης του «Κοργιαλένειου-Μπενάκειου» Δημόσιου Νοσοκομείου έχει την καταστροφική για το δημόσιο νοσοκομείο πρωτοτυπία να ορίζει ως μέλη διοίκησής του, μέλη της διοίκησης του Σωματείου «Ελληνικός Ερυθρός Σταυρός» και του Ιδιωτικού Νοσοκομείου «Ερρίκος Ντυνάν».
      Η εξόφθαλμη σύγκρουση συμφερόντων και η πλήρης σύγχυση διοικήσεως αποβαίνει σε βάρος των συμφερόντων του δημόσιου νοσοκομείου, του οποίου σοβαρά περιουσιακά στοιχεία χάνονται, διοχετευόμενα μέσω του σωματείου στο ιδιωτικό νοσοκομείο.
      Η αρνητική αυτή κατάσταση οξύνεται με την ηθική μείωση που υφίσταται το δημόσιο νοσοκομείο και από το γεγονός ότι μέλη της διοίκησής του υπό την ταυτόχρονη ιδιότητά τους ως διοίκηση του σωματείου διώκονται ποινικά για απιστία με το 2859/2002 βούλευμα του Συμβουλίου Εφετών.
      Επειδή προηγούμενη επίκαιρη ερώτησή μου δε συζητήθηκε κατόπιν δικού σας αιτήματος, όμως, το αδιέξοδο εξακολουθεί να είναι πρόδηλο, γι’ αυτό ερωτάσθε:
      Τι προτίθεστε να κάνετε για την άρση του θεσμικού αυτού αδιεξόδου για την εκπροσώπηση του δημόσιου νοσοκομείου από πρόσωπο διωκόμενο για απιστία, καθώς και για την προάσπιση των συμφερόντων του από τη στέρηση της χρήσης σοβαρών περιουσιακών στοιχείων;
      Έχετε ελέγξει εάν η κατά το έτος 1993 μεταβίβαση της κυριότητας 7.780,25 τ.μ. στο ιδιωτικό νοσοκομείο είναι σύμφωνη με τους νόμους 1821/1988 και 2802/1992;»
      Θα απαντήσει ο Υφυπουργός Υγείας και Πρόνοιας κ. Νασιώκας.
      Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο κύριος συνάδελφος με την επίκαιρη ερώτησή του θέτει ένα γενικότερο θέμα, τον τρόπο διοίκησης νοσοκομείου που είναι στην ίδια περίπου κατάσταση με το «Κοργιαλένειο Μπενάκειο». Υπάγεται δηλαδή στο δημόσιο μετά από σύμβαση ή και κύρωση νόμου ή μετά από διαθήκη. 
      Υπάρχει, λοιπόν, μια σειρά τέτοιων νοσοκομείων που διοικούνται μ’ αυτόν τον τρόπο όπου ένα τμήμα της διοίκησης ορίζεται απευθείας από το διαθέτη ή όπως ο διαθέτης προέβλεψε ή όπως η σύμβαση που υπογράφτηκε και ο νόμος προβλέπουν. Όμως και σ’ αυτά τα νοσοκομεία έγινε ουσιαστική παρέμβαση με το ν. 2889 γιατί ορίστηκαν και σ’ αυτά τα νοσοκομεία διοικήσεις και υπήχθησαν στο συντονισμό του ΠΕΣΥ  για την καλύτερη λειτουργία. 
      Ας μιλήσουμε, όμως, για το συγκεκριμένο νοσοκομείο το «Κοργιαλένειο Μπενάκειο» του οποίου η σύμβαση παραχώρησης από τον «Ερυθρό Σταυρό» έγινε στις 28.5.1985, δηλαδή η συμφωνία του Υπουργείου Υγείας και του «Ερυθρού Σταυρού» και κυρώθηκε με το νόμο 1821/88. Ακόμα με το άρθρο 49 του νόμου 2082/92 έγινε η σύσταση του «Ερρίκος Ντυνάν» εκ μέρους του Ερυθρού Σταυρού και παραχωρήθηκε η οικοπεδική έκταση για την ανέγερση νοσηλευτικής μονάδας που ανέρχεται σε δεκαέξι χιλιάδες τετρακόσια τ.μ. 
      Διαπιστώθηκε πρόσφατα από το νοσοκομείο ότι υφίσταται πράγματι πράξη δωρεάς του «Ερυθρού Σταυρού» στο Ίδρυμα «Ερρίκος Ντυνάν» με αριθμό 2332 και η οποία έγινε στις 24.9.93. Έγινε δηλαδή δωρεά οικοπέδου έκτασης όμορης προς σ’ αυτήν που ο νόμος προέβλεψε η οποία ανέρχεται σε 7.780,25 τ.μ. και η οποία περιελάμβανε και οικοδομή που εχρησιμοποιείτο και χρησιμοποιείται από το νοσοκομείο βάσει του ν. 1821, που αναφέρεται και στην ερώτησή σας. Και με βάση το συνολικό οικόπεδο βγήκε ο συντελεστής δόμησης και χτίστηκε το «Ερρίκος Ντυνάν» και το Εμπορικό Κέντρο και οι λοιποί συνιδιοκτήτες της κοινοπραξίας VACON.
      Θα απαντήσω, λοιπόν, στα δύο ερωτήματα του κυρίου συναδέλφου.
      Όσον αφορά τη σύνθεση του Δ.Σ. προβλέπεται από το νόμο. Οποιαδήποτε αλλαγή χρειάζεται τροποποίηση της σύμβασης και όχι αλλαγή νόμου. Βεβαίως η παραπομπή ενός μέλους του Δ.Σ. και βεβαίως του προέδρου μας απασχολεί πολύ στο Υπουργείο. Όμως, εξελίσσεται γρήγορα η δικαστική διαδικασία μετά την τελεσίδικη απόφαση θα κάνουμε την παρέμβαση. Αυτό, όμως, δεν σημαίνει ότι το σωματείο «Ερυθρός Σταυρός» δεν θα μπορούσε να κάνει την παρέμβαση αλλαγής του συγκεκριμένου προσώπου τώρα.
      Ως προς το δεύτερο, δηλαδή τη δωρεά (παραχώρηση των 7.780,25 τ.μ.) ήδη το Δ.Σ. του «Ερυθρού Σταυρού», του «Κοργιαλένειου Μπενάκειου» πήρε απόφαση και ξεκινά δικαστική διερεύνηση της υπόθεσης γιατί τίποτα δεν μπορεί να παραμείνει κρυπτό σε αυτόν τον τόπο και κανείς δεν μπορεί  να καλύψει κάτι αν δεν είναι νόμιμο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, η απάντησή σας δεν έβαλε το δάκτυλο επί τον τύπο των ήλων. Γνωρίζει το Υπουργείο ότι από το 1993 έχει γίνει η μεταβίβαση του περιουσιακού στοιχείου που ανήκει στο δημόσιο νοσοκομείο, δηλαδή σχεδόν οκτώ χιλιάδες στρέμματα. Και γνωρίζει επίσης από το 1995 ότι στο κτίριο στεγάζεται η διοίκηση του δημόσιου νοσοκομείου, όπου βρίσκεται το ακτινολογικό κέντρο. Όλες οι σοβαρές υπηρεσίες του δημόσιου νοσοκομείου μεταβιβάστηκαν κατά 40% στους εργολάβους. Σήμερα το νοσοκομείο αυτό κατά 40% έχει μεταβιβαστεί σε εργολάβους, στην εταιρεία «ΒΑCΟΝ».Και το νοσοκομείο αυτό δεν μπορεί να κάνει τίποτα απολύτως πάνω σε αυτά. 
      Αναγκάστηκε χθες βράδυ με ψήφους έξι – τρεις να πάρει απόφαση να εγείρει αγωγή, γιατί τίποτε άλλο δεν μπορεί να κάνει, αφού όλες οι αποφάσεις του φαλκιδεύονται από το 1995 μέχρι σήμερα από ένα διοικητικό συμβούλιο, όπου συμμετέχουν άνθρωποι που έχουν ανταγωνιστικά συμφέροντα. Δεν υπάρχει νόμος και σύμβαση που να δικαιολογεί τέτοιου είδους συμπεριφορά. Αν δεν μπορούν οι υπηρεσίες σας να σας δώσουν εξήγηση και να σας βρουν τρόπο, για να λύσετε το γόρδιο δεσμό, διατίθεμαι προσωπικά να σας εξηγήσω πώς λύνεται ο γόρδιος δεσμός. Είναι αδύνατο, όμως, αυτό το οποίο λέτε να μην γίνεται, γιατί από το 1920 υπάρχει στον τόπο μας νομοθεσία η οποία καθορίζει ότι δεν μπορούν να συμμετέχουν σε δύο διοικητικά συμβούλια πρόσωπα τα οποία έχουν ανταγωνιστικά συμφέροντα λόγω αυτής της ιδιότητάς τους.
      Δεν θέλω να μπω σε άλλες λεπτομέρειες που ανάγονται σε ζητήματα αξιοποίνων πράξεων. Το ότι, όμως, παραβιάζονται σοβαρότατα δικαιώματα δημόσιου νοσοκομείου –στην πραγματικότητα έχει καταλυθεί ένα δημόσιο νοσοκομείο- αυτό πρέπει να απασχολήσει βαθύτερα τις υπηρεσίες του Υπουργείου σας οι οποίες εγνώριζαν το γεγονός και με έγγραφό τους προσπάθησαν να το περάσουν «στα μαλακά» κάποια στιγμή. Έχω το έγγραφο στη διάθεσή σας και το καταθέτω στα Πρακτικά της Βουλής από το οποίο προκύπτει ότι προσπάθησαν να σας ενημερώσουν παρεμπιπτόντως προτείνοντας δήθεν να εκβιάσετε να μην δοθεί άδεια για το «Ερρίκος Ντυνάν» -πράγμα το οποίο θεωρώ απαράδεκτο, γιατί πρέπει να λειτουργήσει και το ιδιωτικό νοσοκομείο- και για να λύσετε προβλήματα να σας επιτρέψει ο ιδιώτης να λειτουργήσει το ενδοκρινολογικό και το ακτινολογικό κέντρο του δημόσιου νοσοκομείου. 
      (Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Από την εξέλιξη της συζήτησης είναι σαφές, κύριε συνάδελφε, ότι αυτό το θέμα δεν ήταν αντικείμενο επίκαιρης ερώτησης. Είναι  αντικείμενο άλλης διαδικασίας κοινοβουλευτικού ελέγχου, γι’ αυτό δυσκολεύεστε και οι δύο σας να αναπτύξετε το θέμα στο λίγο χρόνο που διατίθεται.
      ΑΝΑΣΤΑΣΙΟΣ ΜΑΝΤΕΛΗΣ: Όπως η επερώτηση, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Γείτονας): Ακριβώς. 
      Το λόγο έχει ο κύριος Υπουργός.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Εγώ πιστεύω ότι έβαλα το δάκτυλο στον τύπο των ήλων, για να σας πω γιατί. Είπα ότι πρόσφατα το νοσοκομείο ενημερώθηκε και πρέπει να ελέγξουμε τις υπηρεσίες του Υπουργείου πραγματικά αν είχαν ενημερωθεί εγκαίρως και επισήμως και αν ενημέρωσαν την πολιτική ηγεσία όλα αυτά τα χρόνια γι’ αυτήν την παραχώρηση. Αυτό, όμως, είναι ένα δεύτερο θέμα. 
      Εγώ ανέφερα ότι ενημερώθηκε το νοσοκομείο και με αυτήν τη σύνθεση η οποία, όπως είπα πριν, προέρχεται μέσα από μια σύμβαση που υπογράψαμε και την κάναμε νόμο. 
      ΑΝΑΣΤΑΣΙΟΣ ΜΑΝΤΕΛΗΣ: Η σύμβαση δεν υπερισχύει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το νοσοκομείο λοιπόν παραπέμπει δικαστικά, για να ελεγχθεί το θέμα. Το οικόπεδο των είκοσι τεσσάρων χιλιάδων τετραγωνικών, των δεκαέξι χιλιάδων περίπου συν επτά χιλιάδων περίπου, πράγματι, όπως το είπα και εγώ στην πρωτολογία μου, παραχωρήθηκε σε μια κοινοπραξία εκ μέρους του «Ερυθρού Σταυρού» «Ερρίκος Ντυνάν» και λοιπές οικοδομικές επιχειρήσεις «ΒΑΚΟΝ» με εξακόσια και τετρακόσια χιλιοστά και εκτίσθη. Δεν ορίζει, όμως, το «Ερρίκος Ντυνάν» τη διοίκηση των τεσσάρων μελών, που είναι η μειοψηφία, και η Πρόεδρος ή ο Πρόεδρος στο «Κοργιαλένειο Μπενάκειο». Το ορίζει το σωματείο «Ερυθρός Σταυρός». Το ότι κάποια στιγμή συνέπεσε πρόεδρος του ενός και του άλλου να είναι ο ίδιος αυτό είναι ένα δεύτερο θέμα που έχει τη δική του σημασία. Αν υπάρχουν, όμως, τέτοιες νομικές διαστάσεις, που αναφέρατε στην τοποθέτησή σας μπορούμε και αυτές να τις εξετάσουμε. Κάθε αλλαγή πάντως χρειάζεται ή νομική καταγγελία που να «στέκει» ή αλλαγή σύμβασης που σημαίνει καινούρια νομοθεσία και συμφωνία. 
      Κλείνοντας θέλω να πω το εξής: Οτιδήποτε συνέβη και δεν εξιχνιάστηκε στην ώρα του θα εξιχνιαστεί τώρα και ποτέ δεν είναι αργά να ψάξουμε αν έγινε  κάτι το οποίο δεν είναι νόμιμο. Αυτό, όμως, πρέπει να το αποδείξει η δικαιοσύνη. Ως προς τη διοίκηση, όμως, του νοσοκομείου εμείς πιστεύουμε πως με την προσθήκη του μάνατζερ και των ΠΕΣΥ άρχισε να μπορεί να ανταποκρίνεται στις ανάγκες του. Φυσικά θα προτιμούσαμε μια άλλη διοίκηση που θα ήταν προσαρμοσμένη με τα άλλα δημόσια νοσοκομεία και θα ήταν οπωσδήποτε πιο αποτελεσματική. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 540/7-4-2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τους Υπουργούς Εθνικής Άμυνας, Υγείας και Πρόνοιας, σχετικώς με την προετοιμασία της χώρας μας για ενδεχόμενη απειλή ραδιοβιοχημικού πολέμου. 
      Η επίκαιρη ερώτηση του κ. Σπηλιωτόπουλου έχει ως εξής:
      «Σε μια κρίσιμη περίοδο όπου τα ραδιοβιοχημικά όπλα αποτελούν ενδεχόμενη σοβαρότατη απειλή κατά του πληθυσμού των αστικών περιοχών αλλά και του προσωπικού των Ενόπλων Δυνάμεων, ο κρατικός μηχανισμός οφείλει να έχει διασφαλίσει την υλικοτεχνική υποδομή, την εκπαίδευση και την προετοιμασία των εμπλεκομένων και συναρμόδιων υπηρεσιών και φορέων.
      Ερωτώνται οι Υπουργοί:
      1. Τι είδους προετοιμασία έχει γίνει μέχρι σήμερα, σε ποιους τομείς και υπηρεσίες;
      2. Πόσο επαρκής είναι η υλικοτεχνική υποδομή και η εκπαίδευση του προσωπικού;»
      Θα απαντήσει ο Υφυπουργός Εθνικής Άμυνας κ. Αποστολίδης. 
      Ορίστε, κύριε Υπουργέ, έχετε το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Επίκαιρη η ερώτηση του συναδέλφου, διότι πράγματι οι ασύμμετρες απειλές έχουν μπει στη ζωή μας και κάθε πολιτική ασφάλειας, η οποία διαμορφώνεται από την πολιτεία, θα πρέπει να δίνει μια προτεραιότητα σε αυτό τον τομέα. 
      Θεωρώ πραγματικά ότι τα συναρμόδια Υπουργεία και ιδιαίτερα το Υπουργείο Εθνικής Άμυνας, βρίσκονται σε ένα πολύ καλό επίπεδο προετοιμασίας. Και αυτό το πολύ καλό επίπεδο προετοιμασίας έχει να κάνει και με την ενημέρωση σε βάθος για τους συγκεκριμένους κινδύνους, τις συγκεκριμένες απειλές, αλλά και στο επίπεδο της τεκμηρίωσης, της υλικοτεχνικής υποδομής και της εκπαίδευσης των ανδρών οι οποίοι θα χειριστούν αυτά τα μέσα. 
      Συγκεκριμένα στο χώρο των Ενόπλων Δυνάμεων υπάρχουν μονάδες για την εκπαίδευση των στελεχών τους και στην Αεροπορία και στο Στρατό και στο Ναυτικό. Και υπάρχει μια συστηματική εκπαίδευση τόσο το εσωτερικό, όσο και στο εξωτερικό. Παράδειγμα στη σχολή η οποία προετοιμάζει τα στελέχη μας για τα θέματα της αντιμετώπισης του ραδιοβιοχημικού πολέμου, έχουν αυτήν τη στιγμή εκπαιδευτεί πάνω από τετρακόσιοι πενήντα άνδρες και μάλιστα σε εκπαίδευση υψηλού επιπέδου. Και νομίζω ότι το ίδιο γίνεται και στο Στρατό και στο Ναυτικό, όπως  είπα προηγούμενα. 
      Επίσης υπάρχει μια γενικότερη ενημέρωση σε όλες τις μονάδες των Ενόπλων Δυνάμεων. Έχει ήδη αποσταλεί μνημόνιο οδηγιών για το συγκεκριμένο πυρηνικό – βιολογικό - χημικό πόλεμο. Στο αναλυτικό αυτό μνημόνιο επισημαίνονται συγκεκριμένες ενέργειες, τις οποίες οφείλει να γνωρίζει το προσωπικό. 
      Ακόμη, υπάρχουν και με το Υπουργείο Υγείας που έχει αντίστοιχη υπηρεσία και κοινές, αν θέλετε, ασκήσεις και θεωρητικές και εκπαιδευτικές. Υπάρχει μια προμήθεια σημαντικού υλικού και μια προμήθεια η οποία βρίσκεται σε εξέλιξη. 
      Πιστεύουμε, ότι ιδιαίτερα το τμήμα των Ενόπλων Δυνάμεων που αφορά το Στρατό Ξηράς -και είναι και το μεγαλύτερο τμήμα- βρίσκεται σ΄ ένα επιχειρησιακό επίπεδο αρκετά ικανοποιητικό σήμερα. Και θεωρώ ότι με τις παραγγελίες οι οποίες τρέχουν, μέσα στο 2003 θα υπάρχει μια πλήρης επιχειρησιακή ετοιμότητα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό δευτερόλεπτο, κύριε Πρόεδρε.
      Έτσι, λοιπόν, με τις τρεις ομάδες που υπάρχουν –οι δύο στην Αθήνα και η μία στη Θεσσαλονίκη- νομίζω ότι δίνεται η δυνατότητα για μια αποτελεσματική αντιμετώπιση τέτοιας μορφής ασύμμετρων απειλών. Και με τις επιχειρησιακές δυνατότητες που έχουν αυτές οι μονάδες μπορούν να ανιχνεύσουν και να καταμετρήσουν ραδιολογικές εντάσεις, να κάνουν ανίχνευση χημικών αερίων όπως και των αερίων νεύρων και των καυστικών αερίων αίματος. Υπάρχει δυνατότητα για απολύμανση προσωπικού, υλικού και οχημάτων. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κύριου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε Υφυπουργέ.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ολοκληρώνω αμέσως, κύριε Πρόεδρε.
      Και ασφαλώς έχει προμηθευτεί, σ΄ έναν πολύ μεγάλο βαθμό, η ανάλογη υλικοτεχνική υποδομή για να μπορέσουμε να αντιμετωπίσουμε τέτοιου είδους κινδύνους. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το λόγο. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, το σχέδιο που μόλις τώρα ο κύριος Υπουργός μας παρέθεσε, κρίνεται ελλιπέστατο κατά το ότι ναι μεν η εκπαίδευση, η ανίχνευση, όλα αυτά τα πράγματα έχουν προγραμματιστεί, αλλά το πράγμα δεν μπορεί να σταματήσει εκεί. Τι θα γίνει παραδείγματος χάριν σε μια μαζική μόλυνση του προσωπικού; Πώς θα νοσηλευτεί και σε ποιο νοσοκομείο; Εδώ, το «401 Στρατιωτικό Νοσοκομείο» έχει μια ομάδα επιστημόνων η οποία δύναται να αντιμετωπίσει μεμονωμένα ιατρικά περιστατικά. Λίγο καλύτερη είναι η κατάσταση στην Πολεμική Αεροπορία. Πάντα, όμως, για μεμονωμένες περιπτώσεις. 
      Και είναι ενδιαφέρον, κύριε Υφυπουργέ, να κοιτάξετε τα πρακτικά της σύσκεψης που έγινε την προηγούμενη εβδομάδα στο «401 Στρατιωτικό Νοσοκομείο» υπό την προεδρία του Προέδρου του Κέντρου Ελέγχου Λοιμώξεων, του κ. Σαρόγλου. Τα αποτελέσματα ξέρετε ποια ήταν; Ακούστε: 
      Η Γενική Γραμματεία Πολιτικής Προστασίας δεν έχει καμία προετοιμασία ή οργάνωση για αντιμετώπιση βιοτρομοχτυπήματος. Το Υπουργείο Υγείας δεν έχει κάνει απολύτως τίποτε προς αυτήν την κατεύθυνση. Το ΕΚΑΒ αρνήθηκε οποιαδήποτε εμπλοκή λόγω έλλειψης εκπαίδευσης και κατάλληλου υλικού. Δεν έχει προετοιμάσει κανένα νοσοκομείο για την παροχή ιατρικής περίθαλψης σε πιθανό χτύπημα. Ζητήθηκε να δοθεί το «Στρατιωτικό Νοσοκομείο της Πεντέλης» για την περίπτωση αυτή, αλλά οι ψυχασθενείς πού θα πάνε; Δεν υπάρχει ούτε καν τέτοιο νοσοκομείο. Η άσκηση δε που διεξήχθη πρόσφατα στο σιδηροδρομικό σταθμό στο Μοναστηράκι ήταν απλά για τα μάτια του κόσμου. Δεν έδωσε τίποτα ως αποτέλεσμα. 
      Τελειώνοντας θα ήθελα να σας επισημάνω ότι ο ίδιος ο Γενικός Γραμματέας της Ομοσπονδίας Εργαζομένων στα Νοσοκομεία σε άρθρο στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ», επισημαίνει: «Δεν έχουν ενημερωθεί οι γιατροί και οι εργαζόμενοι. Φαίνεται ότι δεν έχει γίνει σωστός σχεδιασμός και δεν έχει οργανωθεί το σύστημα μέσω των περιφερειακών συστημάτων υγείας. Ποια πρόβλεψη έχει γίνει εξάλλου για την περίπτωση που θα υπάρξει ανάγκη αντιμετώπισης μαζικών περιστατικών και όχι μεμονωμένων; Πώς σχεδιάζεται ένας μαζικός εμβολιασμός χωρίς να ληφθούν υπόψη οι συνέπειες;» 
      Και υπάρχει ένας σωρός ερωτημάτων, όπως παραδείγματος χάρη τι θα γίνει σε περίπτωση μιας μαζικής προσβολής; Ποιοι θα μεταφέρουν τους ασθενείς; Πού θα τους μεταφέρουν; Ποιος είναι ο φορέας που θα το αναλάβει αυτό; Ποιος φορέας θα τους νοσηλεύσει. Πώς θα ανιχνευθούν έγκαιρα οι διάφοροι βιολογικοί παράγοντες; Και το θέμα δεν είναι μόνο η στρατιωτική προετοιμασία, όπως αναφέρατε. Γιατί αν γίνει μια προσβολή με τέτοια υλικά σε οποιοδήποτε σημείο της χώρας εναντίον έστω στρατιωτικού στόχου, αυτό το πράγμα δεν θα μείνει εκεί. Όλα αυτά θα διασκορπιστούν και θα δημιουργήσουν προβλήματα στον πληθυσμό.
      Επομένως εκτός από ένα σχεδιασμό στα χαρτιά χρειάζεται και η κατάλληλη υλοποίηση αυτών των σχεδίων για να μπορέσουμε να τα αντιμετωπίσουμε. Πάντως, κύριε Πρόεδρε, η αίσθηση είναι ότι δεν είμαστε προετοιμασμένοι για την αντιμετώπιση μιας τέτοιας καταστάσεως. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο για να δευτερολογήσει.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα έλεγα, κύριε Σπηλιωτόπουλε, και το γνωρίζετε ότι αυτές οι ασύμμετρες απειλές του ραδιοχημικού πολέμου και όλων αυτών των όπλων που εμφανίζονται και που είναι πραγματικά όπλα μαζικής καταστροφής, είναι μια διαδικασία η οποία βρίσκεται σε έξαρση ιδιαίτερα μετά το τελευταίο χτύπημα στις Ηνωμένες Πολιτείες της Αμερικής. Και ασφαλώς υπάρχουν μια σειρά από συμφέροντα -και το γνωρίζετε πολύ καλά- γύρω από αυτές τις απειλές που δημιουργούνται, πέρα από την υπαρκτή απειλή του κινδύνου αυτού. 
      Σας διαβεβαιώνω, και το γνωρίζετε επειδή ξέρετε καλά την Αεροπορία, ότι στα πλαίσια του Γενικού Επιτελείου της Αεροπορίας η σχολή αυτή και η προετοιμασία των στελεχών μας είναι πριν από αυτόν τον κίνδυνο. Δηλαδή πριν αρχίσει αυτή η έξαρση να συζητούν οι πάντες γι’ αυτόν τον κίνδυνο μιας μαζικής προσβολής η σχολή αυτή λειτούργησε, αν θέλετε, προληπτικά, τρία-τέσσερα χρόνια πριν. Εκπαίδευσε κόσμο, αγόρασε τα πρώτα απαραίτητα μέσα, άρχισε να κάνει ενημερώσεις. Στο στρατό αυτήν τη στιγμή δεν υπάρχει μονάδα που να μην έχει εγχειρίδιο και υπάρχει μια ένταση σ’ αυτήν την κατεύθυνση για να ενημερωθούν όλα τα στελέχη μας.
      Είναι ψέμα και είναι λάθος ότι δεν υπάρχουν έτοιμες υπηρεσίες ή ότι το νοσοκομείο της Αεροπορίας, για παράδειγμα, δεν είναι έτοιμο. Ακόμα είναι ψέμα ότι και το «401 Νοσοκομείο» δεν είναι έτοιμο για να καλύψει όχι μεμονωμένα, αλλά σημαντικά περιστατικά. Επίσης είναι ψέμα ότι το Υπουργείο Υγείας δεν είναι έτοιμο διότι ήδη έχουν γίνει συγκεκριμένες προμήθειες. 
      Μιλήσατε για εμβόλια και για φάρμακα. Για παράδειγμα, έχουν ήδη παραληφθεί από το Υπουργείο Υγείας διακόσιες ενενήντα τέσσερις χιλιάδες δόσεις εμβολίων ευλογιάς και θα παραληφθούν άλλες διακόσιες ενενήντα τέσσερις χιλιάδες δόσεις μέχρι τον Ιούνιο του 2003. Και μια σειρά από άλλα ζητήματα, όπως αναφέρει εδώ το Υπουργείο Υγείας, ότι δηλαδή υπάρχουν προγράμματα ενημέρωσης και εκπαίδευσης γιατρών, εποπτών και λοιπών επαγγελματιών υγείας για την αντιμετώπιση προβλημάτων δημόσιας υγείας εξαιτίας βιοτρομοκρατικών ενεργειών.
      ΠΡΟΕΔΡΕΥΩΝ (Κωνσταντίνος Γείτονας): Κλείστε, κύριε Υπουργέ.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας παρακαλώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Πώς με παρακαλείτε, κύριε Υπουργέ; Συνεχίζοντας… πρωτολογήσατε σε χρόνο πάνω από το δικαιούμενο κατά 50%. Σας παρακαλώ.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Έχετε δίκιο. 
      Για την αποκατάσταση της αλήθειας γνωρίζετε ότι στο Υπουργείο Υγείας αυτήν τη στιγμή λειτουργεί κέντρο ελέγχου ειδικών λοιμώξεων, όπου μέσα εκεί υπάρχει το γραφείο πρόληψης βιολογικών και τοξικών κινδύνων.
      ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Υπουργέ.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν είναι στα χαρτιά αυτά, είναι στην πράξη. Γίνεται μία προσπάθεια. 
      Εγώ επισημαίνω ότι είναι σωστή και επίκαιρη η ερώτηση που κάνετε και νομίζω ότι προς την κατεύθυνση αυτή κάνουμε ό,τι μπορούμε καλύτερο.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 537/7-4-2003 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εθνικής Άμυνας, Εξωτερικών, σχετικώς με τις διευκολύνσεις που παρέχονται από τη Βάση της Σούδας στον πόλεμο κατά του Ιράκ .
      Η επίκαιρη ερώτηση του κ. Λαφαζάνη έχει ως εξής:
      «Με οδύνη παρακολουθεί όλη η ανθρωπότητα τον παράνομο και επιθετικό πόλεμο των Αμερικανών και Βρετανών να εξελίσσεται σε μια βάρβαρη μαζική δολοφονία αμάχων και μια πρωτοφανή ανθρωπιστική καταστροφή.
      Δυστυχώς, οι διευκολύνσεις που συνεχίζει να παρέχει η ελληνική Κυβέρνηση προς τις ναυτικές και αεροπορικές δυνάμεις των ΗΠΑ από τη Βάση της Σούδας και το Ναύσταθμο Κρήτης διευκολύνουν αφάνταστα τους αμερικανοβρετανικούς βομβαρδισμούς και την πρωτοφανή αμερικανοβρετανική θηριωδία σε βάρος του λαού του Ιράκ.
      Επειδή οι διευκολύνσεις αυτές σ΄ ένα βρώμικο, παράνομο και επιθετικό πόλεμο είναι παράνομες, παραβιάζουν τον Καταστατικό Χάρτη του ΟΗΕ, κάθε έννοια διεθνούς έννομης τάξης, καταπατούν το Ελληνικό Σύνταγμα, αλλά και αυτό το ίδιο το νομικά δεσμευτικό προοίμιο της ελληνοαμερικανικής αμυντικής συμφωνίας του 1990, ενώ πλήττουν και οικονομικά μας συμφέροντα, ερωτώνται οι κύριοι Υπουργοί:
      Θεωρούν ότι είναι σύμφωνες με το Σύνταγμα ακόμα και με αυτήν την απαράδεκτη ελληνοαμερικανική αμυντική συμφωνία οι κρίσιμες διευκολύνσεις που παρέχονται από τη Σούδα σ΄ ένα παράνομο, επιθετικό και βρώμικο πόλεμο εναντίον του Ιράκ;
      Σκοπεύουν μετά και τις πρωτοφανείς σε βαρβαρότητα εξελίξεις αυτού του παράνομου επιθετικού πολέμου να ενεργοποιήσουν το σχετικό άρθρο και να κλείσουν τη Βάση της Σούδας, τουλάχιστον όσο διαρκεί ο πόλεμος;»
      Θα απαντήσει ο Υφυπουργός Εθνικής Άμυνας κ. Λουκάς Αποστολίδης.
      Ορίστε, κύριε Υπουργέ.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Οι εξελίξεις στο Ιράκ, η μορφή που πήρε ο συγκεκριμένος πόλεμος, τα θύματα του, ο Οργανισμός Ηνωμένων Εθνών και η δοκιμασία της ειρήνης είναι πράγματι κυρίαρχα θέματα στην πολιτική μας σκηνή και απασχολούν όλους τους Έλληνες πολίτες και τη διεθνή κοινότητα. 
      Φαίνεται ότι ολοκληρώνεται η πρώτη φάση αυτού του πολέμου, ενός πολέμου για τον οποίο η Ελλάδα και η ελληνική Κυβέρνηση έχει επανειλημμένα τοποθετηθεί με ξεκάθαρο τρόπο. Ως Προεδρεύουσα της Ευρωπαϊκής Ένωσης πιστεύει ότι η αμφισβήτηση των Ηνωμένων Εθνών, σημαίνει αμφισβήτηση της διεθνούς νομιμότητας και θα πρέπει να παλέψουμε προς αυτήν την κατεύθυνση.
      Όπως φάνηκε μέσα από αυτήν την κρίση, η ισχυροποίηση της Ενωμένης Ευρώπης και στο πολιτικό και στο αμυντικό σκέλος είναι ένα πολύ σημαντικό στοιχείο πρώτης προτεραιότητας. Ήδη προς αυτήν την κατεύθυνση την προηγούμενη εβδομάδα είχαμε το πρώτο βρέφος του ευρωστρατού, ξεκινώντας μια μακρινή πορεία για να δώσουμε σάρκα και οστά στην ευρωπαϊκή άμυνα.
      Για τα ερωτήματα που θέτει ο κύριος συνάδελφος, έχουν υπάρξει επανειλημμένα απαντήσεις, τουλάχιστον για το δεύτερο σκέλος της ερώτησής του που αφορά στο κλείσιμο της Σούδας όσο διαρκεί ο πόλεμος. Όπως πληροφορούμαστε και όπως πληροφορείστε, ο πόλεμος τελειώνει, τουλάχιστον σε αυτήν τη μορφή που τον ζήσαμε και πλέον μιλάμε για το μετά -Σαντάμ εποχή. Ο τρόπος ανασυγκρότησης της χώρας, η ακεραιότητά της, η ανθρωπιστική αλληλεγγύη, η σταθερότητα στην περιοχή είναι ζητήματα τα οποία απασχολούν τη διεθνή κοινότητα και την ελληνική Κυβέρνηση και ως Προεδρεύουσα της Ευρωπαϊκής Ένωσης.
      Δεν νομίζω ότι τίθεται θέμα καταγγελίας των συμβάσεων και των συμφωνιών που έχουμε με τις Ηνωμένες Πολιτείες της Αμερικής. Το δίπολο του εθνικού συμφέροντος, του ευρωπαϊκού συμφέροντος, αλλά και της διεθνούς νομιμότητας υπήρξε το πλαίσιο μέσα στο οποίο πορεύτηκε και άσκησε την πολιτική της η ελληνική Κυβέρνηση. Ως Προεδρεύουσα της Ευρωπαϊκής Ένωσης προσπάθησε να ενισχύσει τα στοιχεία αυτά που κάνουν αισθητή και δυνατή την παρουσία της Ευρωπαϊκής Ένωσης και όχι να αναδείξει τα στοιχεία αυτά που απομακρύνουν από μια πορεία ενοποίησης της Ευρωπαϊκής Ένωσης, που δημιουργούν νέα χάσματα ανάμεσα στις χώρες, σε μια περίοδο μάλιστα όπου την επόμενη Τετάρτη στις 16 του μηνός φεύγουμε από την Ευρώπη των δεκαπέντε και πάμε στην Ευρώπη των είκοσι έξι.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ:  Ο κύριος Υπουργός δεν απαντάει στα ερωτήματα, λέει ότι έχει απαντήσει. Δεν ξέρω αν τελειώνει ο πόλεμος, εσείς ίσως έχετε καλύτερες πληροφορίες. Θέλω, όμως, να ξέρω αν είσαστε περήφανοι  για την διαφαινόμενη πύρρειο νίκη των Αμερικανών εισβολέων στο Ιράκ. Το βέβαιο, όμως, είναι, κύριε Υπουργέ, ότι η Ελλάδα διευκόλυνε αφάνταστα αυτό τον παράνομο βρώμικο και επιθετικό πόλεμο των Αμερικανοβρεττανών. Στα λόγια, μετά κόπων και βασάνων, είπατε ότι είσαστε κατά του πολέμου, αλλά στην πράξη ό,τι σας ζητήθηκε από τις ΗΠΑ προκειμένου να διευκολυνθεί αυτός ο πόλεμος, το παραχωρήσατε. Και η κύρια διευκόλυνση στις αμερικανοβρεττανικές παράνομες δυνάμεις ήταν από τη Βάση της Σούδας. Είπατε ότι δίδοντας αυτές τις διευκολύνσεις δεν κάνουμε μία πολιτική επιλογή αλλά τηρούμε συμβατικές υποχρεώσεις. ΄
      Οι διευκολύνσεις που δώσατε παραβιάζουν ωμά  και κατάφωρα το Σύνταγμα σε τρία άρθρα του, στο άρθρο 2 παράγραφος 1, στο άρθρο 27 παράγραφος 2 και στο άρθρο 28 παράγραφος 1 όπου λέγονται ότι η Ελλάδα ακολουθεί τους γενικά παραδεδεγμένους κανόνες διεθνούς δικαίου και ότι αυτοί υπερισχύουν του κάθε νόμου και του εσωτερικού δικαίου. Αυτούς τους κανόνες τους παραβιάσατε. Όπως παραβιάσατε και το δεσμευτικό προοίμιο της Ελληνοαμερικάνικης Αμυντικής Συμφωνίας. Διότι οι διευκολύνσεις δεν ενεργοποιούνται  ως λευκή επιταγή προς τους Αμερικάνους. Πρέπει να τηρείται δεσμευτικά το προοίμιο που ψήφισε η Βουλή. Τί λέει αυτό, για το οποίο δεν μας είπατε τίποτα;
      «Η Ελλάς και οι Ηνωμένες Πολιτείες επαναβεβαιώνουν  την προσήλωσή τους στις αρχές και στους σκοπούς του Καταστατικού Χάρτη των Ηνωμένων Εθνών». Κουρελιάστηκε ο Καταστατικός Χάρτης των Ηνωμένων Εθνών. «Ελλάς και Ηνωμένες Πολιτείες επιβεβαιώνουν το σεβασμό τους προς το διεθνές δίκαιο». Κατακρεουργήθηκε το Διεθνές Δίκαιο. «Ελλάς και Ηνωμένες Πολιτείες διακηρύσσουν την αφοσίωσή τους στη διατήρηση της ειρήνης  και τη δέσμευσή τους να σέβονται την αρχή της αποχής από ενέργειες οι οποίες απειλούν την ειρήνη, περιλαμβανομένης της ένοπλης επίθεσης  ή της απειλής επίθεσης». Κουρελιάστηκε και αυτό. 
      ΠΡΟΕΔΡΕΥΩΝ (Κωνσταντίνος Γείτονας): Είναι γνωστό στο σώμα το προοίμιο. Παρακαλώ τελειώνετε.
      ΠΑΝΑΓΙΩΤΗΣ ΛΑΦΑΖΑΝΗΣ:  Όπως κουρελιάστηκαν και μία σειρά άλλες διατάξεις. Επομένως δίδοντας αυτές τις διευκολύνσεις είσαστε παράνομοι, αντισυνταγματικοί και εκτεθειμένοι, βαρύτατα εκτεθειμένοι. Αυτό δεν το κάνετε για πρώτη φορά. Βοηθήσατε το ΝΑΤΟ στον πόλεμο για τη Γιουγκοσλαβία, για το Αφγανιστάν και τώρα στο Ιράκ. Ανοίγετε σκοτεινούς δρόμους  για τον πλανήτη με τη στάση σας, αλλά ειδικότερα για την περιοχή μας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Λαφαζάνη, νομίζω ότι η συντριπτική πλειοψηφία του πολιτικού κόσμου αναγνωρίζει ότι ο τρόπος με τον οποίο χειρίστηκε η ελληνική Κυβέρνηση αυτήν τη δύσκολη περίοδο της δοκιμασίας της ειρήνης, έχοντας και την Προεδρία της Ευρωπαϊκής Ένωσης, είναι άριστος. 
      Δεύτερον κάνετε μία προσπάθεια να εσωτερικεύσετε  μία κρίση στο Ιράκ αποπροσανατολίζοντας τον ελληνικό λαό ότι εσείς είστε περισσότερο ευαίσθητοι από την Κυβέρνηση και ενδιαφέρεσθε για τα αθώα θύματα, ενώ γνωρίζετε πολύ καλά τον αγώνα του Πρωθυπουργού και στο επίπεδο της Ευρωπαϊκής Ένωσης και στα διεθνή φόρα με τους συναρμόδιους Υπουργούς, ότι δώσαμε διπλωματικές μάχες σε όλα τα επίπεδα για να μη γίνει αυτός ο πόλεμος. Αυτό το γνωρίζετε πολύ. Δεν μπορείτε να το αγνοείτε.
      ΠΑΝΑΓΙΩΤΗΣ ΛΑΦΑΖΑΝΗΣ:  Για τις διευκολύνσεις να μας πείτε.
      ΠΡΟΕΔΡΕΥΩΝ (Κωνσταντίνος Γείτονας): Αφήστε τώρα, τις επαναλήψεις για τις διευκολύνσεις. Το είπατε. Το άκουσε ο κύριος Υπουργός. Μην επιμένετε.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Έχω απαντήσει επανειλημμένα. Το πώς εννοείτε εσείς το εθνικό συμφέρον, με το να κάνετε απλά διαπιστώσεις ή καταγγελίες, εμείς το εννοούμε διαφορετικά. 
      Και το εννοούμε θετικά. Εμείς για να απαντήσουμε σε μια μονοκρατορία μιας συγκεκριμένης δύναμης κάνουμε βήματα –αυτό σας είπα προηγούμενα- για να ενισχύσουμε την άμυνα της Ευρώπης και την ενιαία πολιτική φωνή της Ευρώπης. Κάνουμε μικρά, αλλά αποφασιστικά βήματα. Και ο ελληνικός λαός λέει πάντα ένα σοφό λόγο: «Η αρχή είναι το ήμισυ του παντός». Όπως ξεκινήσαμε στις αρχές της δεκαετίας του 1990 για το κοινό νόμισμα, έτσι σήμερα ξεκινάμε για την κοινή άμυνα. Αυτή είναι η προοπτική και η πολιτική μας που εξυπηρετεί τα εθνικά μας συμφέροντα, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Την ερώτηση, κύριε Υπουργέ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, παραβιάζετε σήμερα συστηματικά τον Κανονισμό. 
      ΠΑΝΑΓΙΩΤΗΣ ΛΑΦΑΖΑΝΗΣ: Θα μας πείτε για τις διευκολύνσεις; Κύριε Πρόεδρε, να απαντάται η ερώτηση. 
      ΠΡΟΕΔΡΕΥΩΝ (Κωνσταντίνος Γείτονας): Εσείς όμως δεν μα διευκολύνετε. Βάσει του Κανονισμού δεν έχουμε άλλο περιθώριο για να συνεχίσουμε τη συζήτηση. 
      Να μην γράφεται τίποτα πλέον στα Πρακτικά. 
      ΠΑΝΑΓΙΩΤΗΣ ΛΑΦΑΖΑΝΗΣ: …
      ΝΙΚΟΛΑΟΣ ΦΑΡΜΑΚΗΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, περιμένω να τελειώσετε για να συνεχίσω... 
      Κύριοι συνάδελφοι, εισερχόμαστε στο δεύτερο κύκλο των επίκαιρων ερωτήσεων.
      Πρώτη θα συζητηθεί η με αριθμό 541/7-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Ματζαπετάκη προς τον Υπουργό Γεωργίας, σχετικώς με την κατάργηση του Περιφερειακού Σταθμού Γεωργικής Έρευνας Μεσσαράς. 
      Η επίκαιρη ερώτηση του κυρίου συναδέλφου έχει ως εξής:
      «Η πεδιάδα της Μεσσαράς είναι η μεγαλύτερη πεδιάδα της Κρήτης κα στα ευρύτερα όρια της αναπτύσσονται καλλιέργειες ελιάς, αμπέλου, πρωίμων κηπευτικών, βοτάνων, εσπεριδοειδών καθώς και πειραματικές και βιολογικές καλλιέργειες. 
      Η ανάγκη της ύπαρξης ενός σοβαρού Ιδρύματος Γεωργικής Έρευνας είναι πασιφανής, γεγονός που είχε οδηγήσει το ΕΘΙΑΓΕ σε σκέψεις αναβάθμισης του υπάρχοντος Περιφερειακού Σταθμού Γεωργικής Έρευνας Μεσσαράς και τους τοπικούς φορείς, δημάρχους αλλά και Βουλευτές να ζητούν την ίδρυση αντίστοιχου τμήματος Α.Τ.Ε.Ι. στην ομώνυμη περιοχή». 
      Στο σημείο αυτό, επειδή έχουμε πολλά ακρωνύμια, θα ήθελα να διευκρινίσω ότι το ΕΘΙΑΓΕ είναι το Εθνικό Ίδρυμα Ανάπτυξης Γεωργικών Ερευνών. Συνεχίζω με την επίκαιρη ερώτηση του κυρίου συναδέλφου. 
      «Αντί, όμως, να εξαγγελθεί η αναβάθμιση του εν λόγω σταθμού πληροφορούμαι ότι έχει ληφθεί από το ΕΘΙΑΓΕ απόφαση κατάργησής του. 
      Θεωρώ ότι η όποια απόφαση θα πρέπει να αποτελέσει αντικείμενο προβληματισμού και αφορμή κατάθεσης ιδεών και όχι αιτία παραπέρα υποβάθμισης της ευρύτερης περιοχής. 
      Κατόπιν τούτων, 
      Ερωτάται ο κύριος Υπουργός:
      1) Αν αληθεύει η πληροφορία περί κατάργηση του Περιφερειακού Σταθμού Γεωργικής Έρευνας Μεσσαράς και 
      2) Πώς προτίθεσθε να αναβαθμίσετε τη συγκεκριμένη Υπηρεσία Έρευνας και να αξιοποιήσετε το ιστορικό αυτό ίδρυμα που για πολλές δεκαετίες προσφέρει τις υπηρεσίες του στην περιοχή;».
      Θα απαντήσει ο Υφυπουργός Γεωργίας κ. Χατζημιχάλης. 
      Κύριε Υπουργέ, έχετε το λόγο. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. 
      Θέλω να ευχαριστήσω τον αγαπητό συνάδελφο για την ερώτησή του με την οποία δείχνει ένα ιδιαίτερο ενδιαφέρον για ένα ιδρυμα το οποίο φιλοδοξούμε να παίξει σημαντικό ρόλο στην ανάπτυξη της ελληνικής γεωργίας όχι μόνο στο κέντρο, αλλά κυρίως στην περιφέρεια. 
      Κύριε συνάδελφε, δεν υπάρχει κανένας κίνδυνος κατάργησης του Κέντρου του Σταθμού στη Μεσσαρά. Σήμερα, βρισκόμαστε σε μία περίοδο αναδιοργάνωσης του ΕΘΙΑΓΕ σε μία προσπάθεια να λειτουργήσει πιο αποτελεσματικά ο διοικητικός έλεγχος, να ενισχυθεί η επιστημονική έρευνα και κυρίως να μπορέσουμε να συνδυάσουμε, γιατί αυτός είναι ο τελικός στόχος, την έρευνα με την παραγωγική διαδικασία. Μόνο με αυτό τον τρόπο θα μπορέσουμε να διευκολύνουμε τους παραγωγούς μας στη βελτίωση των παραγόμενων προϊόντων και στην ανταγωνιστικότητά τους στην αγορά που είναι απαίτηση των καιρών. 
      Ενοποιούνται, λοιπόν, με βάση μία νέα οργανωτική διάθρωση στη λειτουργία του ΕΘΙΑΓΕ ή καταργούνται ή μεταφέρονται περιφερειακές μονάδες, δηλαδή ινστιτούτα, ιδρύματα, κέντρα, σταθμοί κλπ, και ελέγχονται διοικητικά από περιφερειακά ιδρύματα αγροτικής έρευνας και επιστημονικά από τα εθνικά Ινστιτούτα Αγροτικής Έρευνας. Αυτοί είναι οι βασικοί άξονες της οργανωτικής αναδιάρθρωσης. 
      Σ’ αυτά τα πλαίσια, δημιουργούνται δύο περιφερειακά Ιδρύματα Αγροτικής Έρευνας, ένα στην Βόρεια Ελλάδα με έδρα τη Θεσσαλονίκη και ένα στην Κεντρική και Νότια Ελλάδα με έδρα την Αθήνα. Πρόκειται για αυτό που ελέγχει διοικητικά και την περιφέρεια της Κρήτης. 
      Ο Σταθμός Γεωργικής Έρευνας της Μεσσαράς, που αναφέρεται στην ερώτησή σας, δεν καταργείται. Μετατρέπεται σε Κέντρο Εφαρμογής Αγροτικής Έρευνας και η έδρα του είναι η έδρα του σημερινού σταθμού. 
      Σ’ αυτό το σταθμό, που θεωρούμε ότι θα πρέπει να αναβαθμιστεί και ελπίζουμε ότι αναβαθμίζεται, θα δημιουργηθούν επιδεικτικές καλλιέργειες για τους Έλληνες παραγωγούς σε συνεργασία με την Τοπική Αυτοδιοίκηση. 
      Επίσης πρέπει να σας ενημερώσω ότι για τον ίδιο σταθμό, αλλά και για την περιφέρεια Κρήτης, έχει υποβληθεί από το ΕΘΙΑΓΕ στο Γενικό Γραμματέα της Περιφέρειας πρόταση, για τη δημιουργία Κέντρου Βιολογικής Γεωργίας στην Κρήτη. 
      Σε αυτό το κέντρο θα συμμετέχει και η Νομαρχιακή Αυτοδιοίκηση και αυτό είναι στις προθέσεις μας. 
      Οι μονάδες που λειτουργούν τώρα θα εξακολουθήσουν να λειτουργούν όπως λειτουργούσαν μέχρι την οργανωτική αναδιάρθρωση και το προσωπικό που λειτουργεί να εξακολουθήσει να λειτουργεί στις έδρες του. Δεν υπάρχει περίπτωση να γίνουν επιπλέον μετακινήσεις. 
      Όπως σας είπα, βασικός στόχος δεν είναι η κατάργηση σταθμών, αλλά η ανάπτυξή τους, ο εκσυγχρονισμός τους και η μεγαλύτερη αποτελεσματικότητα. Πιστεύουμε ότι και στη Μεσσαρά θα υπάρξουν τα ίδια αποτελέσματα που φιλοδοξούμε να υπάρξουν σε όλην την Ελλάδα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ματζαπετάκης έχει το λόγο.
      ΣΤΕΛΙΟΣ ΜΑΤΖΑΠΕΤΑΚΗΣ: Κύριε Πρόεδρε, κατ’ αρχάς θέλω να εκφράσω την έκπληξή μου για την εφαρμογή μιας νέας κοινοβουλευτικής πρακτικής, όπου παρακάμπτεται ο Υπουργός από τον πρόεδρο του ΕΘΙΑΓΕ, ο οποίος έσπευσε δύο μέρες πριν να δημοσιοποιήσει αυτά που όφειλε ο Υπουργός να δώσει απάντηση σε μια επίκαιρη ερώτηση.
      Επί της ουσίας άκουσα την απάντησή σας και θεωρώ ότι είναι σημαντικό το ότι δεν πρόκειται να σταματήσει η λειτουργία ενός σταθμού σε μια περιοχή που θεωρείται απ’ όλους, ως η πιο σημαντική για την Κρήτη, αλλά και ευρύτερα η Μεσσαρά, που παλαιότερα ελέγετο κι έτσι είναι, ως το περιβόλι της Κρήτης. Βέβαια το έργο που τελευταία παράγει ο σταθμός είναι πολύ περιορισμένο. Δεν ξέρω για ποιο λόγο λειτουργεί πλημμελώς, αν οφείλεται σε πιστώσεις ή σε έλλειψη προσωπικού. Και όταν κάνατε τη δήλωση ότι δεν πρόκειται τίποτα να αλλάξει, δεν με βρίσκετε ικανοποιημένο, γιατί αν παραμείνουμε στο ίδιο προσωπικό και στην ίδια υποστήριξη και υποδομή, φοβάμαι πως σε λίγο καιρό πάλι θα συζητιέται ένα τέτοιο ενδεχόμενο και ίσως να αναζητούμε να… μετονομάσουμε το φορέα που αυτήν την ώρα δεν παίζει τόσο σημαντικό ρόλο αν αλλάζει το όνομα αλλά αν προσφέρει έργο σε μια περιοχή που το έχει τόσο ανάγκη. 
      Βέβαια το θέμα είναι άλλο και δεν σας αφορά εσάς, κύριε Υπουργέ. Ενδιαφέρει γενικότερο την περιοχή, γιατί έτσι όπως έχουν εξελιχθεί τα πράγματα, αυτό που χρειαζόμαστε είναι η ύπαρξη κάποιου φορέα εκμάθησης, μόρφωσης και επιμόρφωσης. Το μόνιμό μας αίτημα είναι η δημιουργία κάποιων γεωργικών πανεπιστημίων ή ΤΕΙ, ούτως ώστε να δώσουμε τη δυνατότητα στους αγρότες να προσφέρουν ό,τι καλύτερο, προκειμένου να μπορέσουμε να είμαστε ανταγωνιστικοί.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, έχετε δίκιο όσον αφορά την ανάγκη να επιμορφώνονται διαρκώς και να καταρτίζονται οι Έλληνες παραγωγοί. Μόνο έτσι θα μπορέσουμε να αντιμετωπίσουμε τον οξύτατο ανταγωνισμό που εμφανίζεται όχι μόνο στα πλαίσια της Ευρωπαϊκής Ένωσης, αλλά διεθνώς. Είναι ένα έργο που επιτελούν σήμερα τα εκπαιδευτικά ιδρύματα της τριτοβάθμιας εκπαίδευσης είτε ΑΕΙ είτε ΤΕΙ, είναι όμως και ένα έργο που επιτελεί ταυτόχρονα και ο εκπαιδευτικός οργανισμός «ΔΗΜΗΤΡΑ» του Υπουργείου Γεωργίας, ο οποίος βρίσκεται σε μια φάση αναδιοργάνωσης για να πετύχουμε την καλύτερη αποτελεσματικότητά του.
      Όταν αναφέρθηκα στο προσωπικό, εννοούσα ότι πρέπει να γίνουν αλλαγές και προφανώς πρέπει να υποστηριχθεί το δυναμικό του ΕΘΙΑΓΕ, να αυξηθεί, για να μπορέσει να είναι πιο αποτελεσματικό. Όσο για το προσωπικό που υπηρετεί σε συγκεκριμένες μονάδες, θα εξακολουθήσει να παρέχει τις υπηρεσίες του στις μονάδες που βρίσκεται σήμερα. Αυτό για να μην υπάρχει η αίσθηση ότι ο Σταθμός Γεωργικής Έρευνας Μεσσαράς θα υποβαθμιστεί σιγά σιγά και θα φθίνει. Πιστεύουμε ότι ο σταθμός θα λειτουργήσει αναβαθμισμένα και αυτό που ήταν η προοπτική του σε συνεργασία με την Τοπική Αυτοδιοίκηση και με τους φορείς των παραγωγών να δημιουργήσει επιλεκτικές καλλιέργειες, μπορεί να είναι ένας πόλος έλξης και αναφοράς, ένας πυρήνας αναπτυξιακής προσπάθειας για την ίδια την περιοχή.
      Πιστεύουμε ότι θα συμβάλει σε αυτό. 
      Στόχος μας είναι, όπως είπα και στην αρχή, το ΕΘΙΑΓΕ να συμβάλει αποτελεσματικά δένοντας την ερευνητική με την παραγωγική διαδικασία, κάτι το οποίο εμφανίζει σημαντικές αδυναμίες -θα έλεγα- τα προηγούμενα χρόνια. Είναι απαραίτητο η έρευνα που υπάρχει να είναι εφαρμοσμένη, να εφαρμόζεται, για να αποδίδει στην πραγματική οικονομία, στην παραγωγή και στο εισόδημα των Ελλήνων παραγωγών. 
      Αν υπήρξε απάντηση στην ερώτησή σας από κάποιο στέλεχος του ΕΘΙΑΓΕ, θεωρώ ότι είναι ατόπημα, γιατί προφανώς δεν μπορεί οι ερωτήσεις που ακολουθούν την κοινοβουλευτική διαδικασία να απαντώνται με διαφορετικό τρόπο. 
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 539/7-4-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικώς με την αντιμετώπιση του προβλήματος εξόφλησης των χρεών των ασφαλισμένων του δημοσίου στα φαρμακεία δεν θα συζητηθεί λόγω κωλύματος του Βουλευτή,  και διαγράφεται. 
      Θα προχωρήσουμε τώρα στη συζήτηση της τρίτης με αριθμό 544/7-4-2003 επίκαιρης ερώτησης του Βουλευτή του Κομμουνιστικού Κόμματος της Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τον πρόσφατο εργατικό ατύχημα στη «ΣΩΛΗΝΟΥΡΓΕΙΑ ΚΟΡΙΝΘΟΥ Α.Ε.», τη λήψη των αναγκαίων μέτρων για την υγιεινή και ασφάλεια των εργαζομένων στους χώρους εργασίας κ.λπ..
      Η επίκαιρη ερώτηση του κ. Τσιόγκα συνοπτικά έχει ως εξής: 
      «Το αίμα των έξι νεκρών και των τριών τραυματιών εργατών στο εργοστάσιο-κάτεργο της «ΣΩΛΗΝΟΥΡΓΕΙΑΣ ΚΟΡΙΝΘΟΥ Α.Ε.» υπογραμμίζει για μια ακόμη φορά τόσο την καπιταλιστική βαρβαρότητα όσο και την απάνθρωπη ουσία της πολιτικής που υπαγορεύει το κεφάλαιο και υλοποιεί πειθήνια η Κυβέρνηση. Στα πλαίσια αυτής της πολιτικής η εργοδοσία, επιδιώκοντας το μέγιστο κέρδος, εξασφαλίζει από την Κυβέρνηση την εγκληματική ασυδοσία στη δράση της. Η ανατροπή των εργασιακών δικαιωμάτων, η εντατικοποίηση της δουλειάς, η άρνηση λήψης ουσιαστικών μέτρων υγιεινής και ασφάλειας, η εργοδοτική τρομοκρατία, η χρησιμοποίηση ανειδίκευτων εργατών σε επικίνδυνες εργασίας αποτελούν αιτίες τόσο του συγκεκριμένου ατυχήματος όσο και των άλλων συχνότατων εργατικών ατυχημάτων-εγκλημάτων των βιομηχάνων και μεγαλοεπιχειρηματιών σε βάρος της εργατικής τάξης. 
      Είναι πελώριες οι ευθύνες της Κυβέρνησης, τις οποίες ξεδιάντροπα προσπαθεί να συγκαλύψει με την επίκληση της «καλύτερης» νομοθεσίας και άλλες τέτοιες κενολογίες. Γεγονός είναι ότι στο συγκεκριμένο εργοστάσιο, από το 2001 και μέχρι το πρόσφατο τραγικό ατύχημα, έχουν συμβεί δεκαοκτώ άλλα εργατικά ατυχήματα, ενώ η Επιθεώρηση Εργασίας έχει διενεργήσει δώδεκα ελέγχους. Χαρακτηριστικά στοιχεία της κυβερνητικής πολιτικής είναι η ατιμωρησία των υπευθύνων και η αδιαφορία των μηχανισμών ελέγχου στους εργασιακούς χώρους. 
      Ερωτάται ο κύριος Υπουργός εάν και πότε η Κυβέρνηση θα λάβει τα κατάλληλα μέτρα που απαιτούν οι εργαζόμενοι για τη βελτίωση των συνθηκών εργασίας, την υγιεινή και την ασφάλεια στους χώρους δουλειάς και την προστασία της ζωής της εργατικής τάξης;»
      Θα απαντήσει ο Υφυπουργός Εργασίας κ. Τζιόλας. 
      Ορίστε, κύριε Υπουργέ. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
      Πριν προχωρήσω στην απάντηση θα ήθελα για μια ακόμη φορά να εκφράσω εκ μέρους της Κυβέρνησης και του Υπουργείου Εργασίας την οδύνη μας, για το τραγικό ατύχημα στη «ΣΩΛΗΝΟΥΡΓΕΙΑ ΚΟΡΙΝΘΟΥ Α.Ε.» και να εκφράσουμε και τα συλλυπητήρια μας προς τις οικογένειες των συμπολιτών μας, των εργαζόμενων που έφυγαν άδικα. 
      Ερχόμενος στην ερώτηση του συναδέλφου θέλω να πω τα εξής: Η Κυβέρνηση στη συγκεκριμένη περίπτωση, αλλά και σε όλες τις περιπτώσεις των εργατικών ατυχημάτων δεν έχει και δεν επιθυμεί να συγκαλύψει τίποτα. Δεν υπάρχει τέτοια πρόθεση, δεν υπάρχει τέτοια πολιτική, δεν υπάρχει τέτοια στόχευση. Το αντίθετο. Η Κυβέρνηση σε όλες αυτές τις περιπτώσεις με τα όργανα της πολιτείας, και ιδιαίτερα με το Σώμα Επιθεωρητών Εργασίας, επιδιώκει και επιθυμεί να ρίξει άπλετο φως και να οδηγήσει τις υποθέσεις αυτές στην πλήρη διαλεύκανση, με την τιμωρία όσων είναι υπεύθυνοι για τις υποθέσεις. Επίσης είναι άδικη και εκτός πραγμάτων, εκτός αλήθειας η άποψη περί αδιαφορίας της Κυβέρνησης. 
      Στη συγκεκριμένη περίπτωση βεβαιώνεται το ενδιαφέρον της Κυβέρνησης και πριν από το ατύχημα με τα όργανα της πολιτείας με τους ελέγχους τους και μετά το ατύχημα από το γεγονός της δράσης και συνεχούς παρουσίας του Σώματος Επιθεωρητών Εργασίας. Τα τοπικά όργανα του Σώματος Επιθεωρητών Εργασίας κατέθεσαν μήνυση προς την εισαγγελική αρχή της Κορίνθου, ζητώντας με δική μας πρωτοβουλία να διαλευκανθεί πλήρως αυτή η υπόθεση. Θεωρούμε –από τα στοιχεία που έχουμε στη διάθεσή μας- ότι υπάρχουν πράγματι τεράστιες ευθύνες της επιχείρησης για την υπόθεση αυτή. 
      Ζητούμε και εμείς από την ανεξάρτητη Δικαιοσύνη να επισπεύσει, να κινηθεί με ταχύτητα, να αποδώσει πραγματική δικαιοσύνη και να αποδώσει στους υπεύθυνους την τιμωρία που τους πρέπει.
      Μόλις πληροφορηθήκαμε το ατύχημα, μετέβη στον τόπο του ατυχήματος η τοπική υπηρεσία της Κορίνθου, κλιμάκιο από το υψηλότερο προϊστάμενο επίπεδο, του ΚΕΠΕΚ Δυτικής Αττικής και Πελοποννήσου, ο ίδιος ο Ειδικός Γραμματέας του Σώματος Επιθεωρητών Εργασίας. Και την επόμενη μέρα η ηγεσία του Υπουργείου Εργασίας, ο κ. Ρέππας και ο ομιλών προβήκαμε σε συνέντευξη για το θέμα αυτό, για να παρουσιασθεί πλήρως ότι μέχρι τη στιγμή εκείνη ήταν γνωστό για το τι ακριβώς είχε συμβεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Η ευαισθησία για το ζήτημα αυτό είναι φανερή και διαρκής. Θέλω επίσης να πω ότι προβήκαμε και σε μια σειρά μέτρα υποστήριξης των οικογενειών που επλήγησαν από το θανατηφόρο ατύχημα, τόσο εκ μέρους του ΟΑΕΔ όσο και εκ μέρους του Οργανισμού Εργατικής Κατοικίας. Έτσι, οι πληττόμενες οικογένειες χωρίς τα αναγκαία δικαιολογητικά θα γίνουν δικαιούχοι του Οργανισμού Εργατικής Κατοικίας και θα έχουν την ανάλογη στήριξη, ενώ θα στηριχθούν και οικονομικά τη δύσκολη τούτη στιγμή από τον ΟΑΕΔ.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Θα συνεχίσετε στη δευτερολογία σας. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων:  Τελειώνω αμέσως, κύριε Πρόεδρε. Το θέμα είναι πολύ σημαντικό.
      ΠΡΟΕΔΡΕΥΩΝ (Κωνσταντίνος Γείτονας): Ναι, αλλά δεν έχετε άλλο χρόνο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων: Με δική μας παρέμβαση και προς την αδειοδοτούσα αρχή, δηλαδή τη Διεύθυνση Βιομηχανίας της Νομαρχίας Κορίνθου, αλλά και προς τη Γενική Διεύθυνση του Υπουργείου Ανάπτυξης, έχουμε συστήσει με έγγραφα κείμενα του Σώματος Επιθεωρητών Εργασίας να υπάρξει συστηματικός έλεγχος όλων των εγκαταστάσεων, ώστε να επαναλειτουργήσει κάτω από ασφαλείς συνθήκες η εγκατάσταση. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Ο ελληνικός λαός πρέπει να καταλάβει ότι εγκλήματα και δολοφονίες δεν γίνονται μόνο στο Ιράκ. Εγκλήματα και δολοφονίες γίνονται κάθε μέρα σε βάρος των εργαζομένων. Το έγκλημα που έγινε πριν από μία εβδομάδα στη «ΣΩΛΗΝΟΥΡΓΕΙΑ ΚΟΡΙΝΘΟΥ Α.Ε.» αναδεικνύει με τον πιο κραυγαλέο τρόπο τη σωρεία των παραβάσεων των μέτρων υγιεινής και ασφάλειας που έπρεπε να εφαρμόζει η εργοδοσία στον Όμιλο Στασινόπουλου. 
      Επίσης αναδεικνύει την πλήρη αδιαφορία της Κυβέρνησης, αφού με τα στοιχεία του ίδιου του Υπουργείου Εργασίας για δεκαοκτώ ατυχήματα, που είχαν προηγηθεί αυτού του εγκλήματος, έγιναν δώδεκα έλεγχοι. Άρα ούτε όταν σακατεύονται εργάτες πάτε να κάνετε έλεγχο. 
      Είναι έγκλημα μέσα στον ίδιο χώρο να εκτελούνται διαφορετικές φάσεις εργασίας: συγκόλληση, βαφή, πισσάρισμα σωλήνων και άλλες εργασίες, οι οποίες αναπόφευκτα θα οδηγούσαν σε αυτό το τραγικό αποτέλεσμα. Να σκεφτείτε ότι –επειδή και εμείς επισκεφτήκαμε αυθημερόν το εργοστάσιο- εκεί που σκοτώθηκαν οι έξι εργάτες και τραυματίστηκαν άλλοι τρεις δεν υπήρχε ούτε διάδρομος διαφυγής, όπως προβλέπεται από τη νομοθεσία. Ευτυχώς που εκείνη τη στιγμή δεν γινόταν δοκιμή για την αντοχή των σωλήνων, γιατί θα είχαμε και άλλα θύματα. 
      Κανένας από τους νεκρούς δεν είχε ειδικότητα οξυγονοκολλητή ή φλογοχειριστή. Όλοι οι εργαζόμενοι στο εργοστάσιο, αλλά και στον όμιλο γενικότερα, δεν τολμούν να αναπτύξουν συνδικαλιστική δράση, γιατί διώκονται. Επίσης με την τρομοκρατία και την απειλή της απόλυσης δουλεύουν παραπάνω από δύο και τρεις ειδικότητες. Υπάρχει ένα καθεστώς τρομοκρατίας και απολύσεων. Και βεβαίως …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Η ασυδοσία της εργοδοσίας έχει σχέση με τις εγκληματικές ευθύνες της Κυβέρνησης, η οποία επιτρέπει στους εργοδότες –και τους κάνει και πλάτες- να εφαρμόζουν αυτήν την πολιτική. Επίσης με τους νόμους που ψήφισε η Κυβέρνηση για την ανατροπή των εργασιακών σχέσεων, για την εφαρμογή ελαστικών μορφών απασχόλησης –ωρομίσθιοι, ενοικιαζόμενοι εργάτες, δελτία παροχής υπηρεσιών, συμβασιούχοι- όλα αυτά δείχνουν ότι η Κυβέρνηση υπηρετεί τα συμφέροντα των βιομηχάνων.
      Όλα αυτά γίνονται για να αυξήσουν τα κέρδη τους οι βιομήχανοι, οι οποίοι δεν βάζουν δραχμή από την τσέπη τους.
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Εδώ υπάρχουν και ευθύνες της πλειοψηφίας της ΓΣΕΕ η οποία…
      ΠΡΟΕΔΡΕΥΩΝ (Κωνσταντίνος Γείτονας): Κύριε Τσιόγκα, ολοκληρώστε σας παρακαλώ. 
      ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε. 
      Εσείς ως Κυβέρνηση ψηφίσατε το ν. 2676/99, με τον οποίο αφήνετε τις χήρες και τα ορφανά χωρίς σύνταξη, παρ’ ότι έχουν κολληθεί χιλιάδες ένσημα από τους νεκρούς. Τους αφήνετε χωρίς σύνταξη με νόμο που ψηφίσατε το 1999. Τώρα πάτε να τους δώσετε μία αποζημίωση. Από πού θα τους τη δώσετε; Από αυτά που τους κλέβετε από τα χιλιάδες ένσημα που δεν τους δίνετε; ‘Η ότι κλείσατε το εργοστάσιο για μια εβδομάδα και το χρεώσατε στην άδεια των εργατών…
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο το λόγο, κύριε Τσιόγκα. 
      Ο κύριος Υπουργός έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: … και ο εργοδότης να μην πληρώσει τίποτα και το έγκλημα το έχετε κάνει πλημμέλημα;
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, γιατί θέλετε να με φέρετε σε δύσκολη θέση; Σας παρακαλώ! 
      Κύριε Υπουργέ, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: …και το έγκλημα το έχετε κάνει πλημμέλημα! 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τσιόγκα. Εξαντλήσατε κάθε περιθώριο.
      Να μη γράφεται τίποτα από όσα λέει ο κ. Τσιόγκας στα Πρακτικά.
      Έχετε το λόγο, κύριε Υπουργέ.
      ΔΗΜΗΤΡΙΟΣ ΤΣΙΟΓΚΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Επαναλαμβάνω ότι δεν γράφετε τίποτα από όσα λέει ο κ. Τσιόγκας.
      Ορίστε, κύριε Υπουργέ. Δεν θα περιμένουμε τον κ. Τσιόγκα να σταματήσει.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Τσιόγκα, θα επιτρέψετε και στην Κυβέρνηση και στις υπόλοιπες πτέρυγες της Βουλής να έχουν τουλάχιστον τη δική σας ευαισθησία στα θέματα αυτά. Μην γίνεστε ο τιμητής των πάντων. 
      ΔΗΜΗΤΡΙΟΣ ΤΣΙΟΓΚΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τσιόγκα, είμαστε και εμείς εδώ. Όλοι οι συνάδελφοι θα ήθελαν να πουν κάτι σ’ αυτό το ζήτημα. Αφήστε να διεξαχθεί ομαλά η συζήτηση ώστε να ενημερωθεί ο λαός.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θέλω να είμαι συγκεκριμένος στις απαντήσεις μου. Το Σώμα Επιθεωρητών Εργασίας μετά από εντολή της ηγεσίας του Υπουργείου Εργασίας, βρέθηκε εκεί από την πρώτη στιγμή με τριπλή εκπροσώπηση, της Κορίνθου, του ΚΕΠΕΚ Δυτικής Αττικής και Πελοποννήσου, του ίδιου του Ειδικού Γραμματέα του Σώματος.
      ΔΗΜΗΤΡΙΟΣ ΤΣΙΟΓΚΑΣ: …
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κύριε Τσιόγκα. 
      Αν απαξιώνετε τη λειτουργία του Σώματος Επιθεωρητών Εργασίας, τότε εσείς απογυμνώνετε την εργατική τάξη από μηχανισμούς υποστήριξής της. Απαξιώστε, λοιπόν, τους μηχανισμούς της πολιτείας και αφήστε γυμνή την εργατική τάξη από πλευράς προστασίας της πολιτείας απέναντι στην εργοδοσία. Αυτή είναι η αυθαιρεσία σας. 
      ΔΗΜΗΤΡΙΟΣ ΤΣΙΟΓΚΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι, ηρεμήστε. Δεν χρειάζονται υψηλοί τόνοι για ένα τέτοιο ζήτημα. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η απαξίωση των προστατευτικών και ελεγκτικών μηχανισμών της πολιτείας, με τον τρόπο που αβασάνιστα και αυθαίρετα κάνετε, οδηγεί στην παράδοση γυμνών των ανθρώπων της εργασίας απέναντι στην πιθανή ασυδοσία της εργοδοσίας. 
      Το Σώμα Επιθεωρητών Εργασίας βρισκόταν με τριπλή εκπροσώπηση στον τόπο του ατυχήματος. Την επόμενη κιόλας μέρα, στη βάση των δικών μας οδηγιών, το Σώμα Επιθεώρησης Εργασίας κατέθεσε μήνυση για την υπόθεση αυτή στη δικαιοσύνη. Πριν από λίγο …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, ο λόγος μου διακόπηκε πάρα πολλές φορές. Νομίζω ότι μπορώ να έχω λίγο περισσότερο χρόνο.
      ΠΡΟΕΔΡΕΥΩΝ (Κωνσταντίνος Γείτονας): Βεβαίως, κύριε Υπουργέ, γι’ αυτό θα σας δώσω ακόμη μισό λεπτό.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Πριν από λίγο έκανα έκκληση προς τη δικαιοσύνη, λέγοντας ότι η υπόθεση αυτή πρέπει να έρθει γρήγορα σε ακροατήριο, να διαλευκανθεί ταχύτατα και να επιβληθούν στους υπευθύνους οι τιμωρίες που προβλέπονται. 
      Προχωρούμε τώρα στα υπόλοιπα θέματα: Πόσοι έλεγχοι πραγματοποιήθηκαν και κατά πόσο πραγματοποιήθηκαν οι έλεγχοι. Έγιναν προγραμματισμένοι έλεγχοι από το Σώμα Επιθεωρητών Εργασίας, της τοπικής υπηρεσίας της Κορίνθου, αλλά και έλεγχοι μετά από κάθε αίτημα και κάθε καταγγελία του συνδικαλιστικού οργάνου του σωματείου, γιατί υπάρχει και λειτουργεί στην επιχείρηση σωματείο. 
      Πρέπει να πω για μία ακόμη φορά ότι η συνδικαλιστική δραστηριότητα στους χώρους εργασίας είναι δραστηριότητα που καλύπτεται με αυστηρή νομοθεσία, την οποία εμείς ως Κυβέρνηση δημιουργήσαμε και εμείς ως Κυβέρνηση εγγυόμαστε. Δεν μπορεί να λέγεται ότι δεν υπάρχει συνδικαλιστική δραστηριότητα και πως έχουμε αφήσει απροστάτευτους, θεσμικά και νομικά, τους εργαζόμενους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το 2003 έγιναν δυο έλεγχοι και επιβλήθηκαν πρόστιμα 4.000 ευρώ. Το 2002 έγιναν πέντε έλεγχοι και υποβλήθηκαν δυο μηνυτήριες αναφορές. Το 2001 έγιναν επτά έλεγχοι και επιβλήθηκαν πρόστιμα 6000 ευρώ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, τελειώσατε. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτή είναι η ανυπαρξία παρέμβασης των μηχανισμών της πολιτείας; 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τι μήνυμα δίνουμε προς τους πολίτες; Είναι δυνατόν ένα τέτοιο θέμα, με νεκρούς συνανθρώπους μας να συζητάται με υψηλούς τόνους και κορώνες στη Βουλή; Για όνομα του Θεού! 
      ΔΗΜΗΤΡΙΟΣ ΤΣΙΟΓΚΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Τσιόγκα, είστε ο πρώτος που «βάλατε το λίθο» και ακολούθησε σε υψηλούς τόνους και ο κύριος Υπουργός. 
      Ολοκληρώθηκε η συζήτηση των επικαίρων ερωτήσεων. 
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια  διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Εσθονίας για την ανάπτυξη σχέσεων στον τομέα της στρατιωτικής συνεργασίας».
      Κύριοι συνάδελφοι, το νομοσχέδιο αυτό ψηφίστηκε στη Διαρκή Επιτροπή  κατά πλειοψηφία. Δεν ψήφισε το Κ.Κ.Ε., έχει αντιρρήσεις. 
      Κύριε Τσιόγκα, θέλετε το λόγο ή να προχωρήσουμε στην ψήφιση του νομοσχεδίου;
      ΔΗΜΗΤΡΙΟΣ ΤΣΙΟΓΚΑΣ: Να προχωρήσουμε στην ψήφισή του.
      ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Εσθονίας για την ανάπτυξη σχέσεων στον τομέα της στρατιωτικής συνεργασίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
      Του ιδίου Υπουργείου. 
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας».
      Ψηφίστηκε στη Διαρκή Επιτροπή κατά πλειοψηφία. Το Κ.Κ.Ε. δεν ψήφισε. Μπορούμε να προχωρήσουμε στην ψήφιση του νομοσχεδίου κ. Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Ναι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου που τροποποιεί τη Διεθνή Σύμβαση για την απλούστευση και εναρμόνιση των τελωνειακών καθεστώτων». 
      Ψηφίστηκε στη Διαρκή Επιτροπή κατά πλειοψηφία, εκφράστηκαν επιφυλάξεις από τον Συνασπισμό και το Κ.Κ.Ε. Να προχωρήσουμε στην ψήφιση, κύριε Λαφαζάνη και κύριε Τσιόγκα;
      ΠΑΝΑΓΙΩΤΗΣ ΛΑΦΑΖΑΝΗΣ: Θέλω να πω δυο κουβέντες μόνο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ορίστε έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ως προς τη γενική κατεύθυνση αυτής της συμφωνίας δεν έχουμε βασικές αντιρρήσεις. Όμως επιτρέψτε μου να αναφερθώ σε ένα στοιχείο το οποίο μας υποχρεώνει να ψηφίσουμε «παρών» για την εν λόγω συμφωνία. 
      Από την όλη σύμβαση συνάγεται ότι είναι ο ρόλος του διασαφηστή για τις τελωνειακές ρυθμίσεις πάρα πολύ κεντρικός στην όλη διαδικασία εκτελωνισμού. Δύο κανόνες δεν αναφέρονται στα πρόσωπα που έχουν το δικαίωμα να ενεργούν ως διασαφηστές στην παρούσα σύμβαση: ο κανόνας 3.6, στον οποίο ορίζεται ότι η εθνική νομοθεσία καθορίζει τις προϋποθέσεις υπό τις οποίες ένα πρόσωπο έχει το δικαίωμα να ενεργεί ως διασαφηστής, κι ο κανόνας 3.7 στον οποίο ορίζεται ότι κάθε νομικό ή φυσικό πρόσωπο, που έχει δικαίωμα να διαθέτει τα εμπορεύματα, μπορεί να ενεργεί ως διασαφηστής.
      Εδώ υπάρχει μια ασάφεια και νομίζουμε ότι τελικώς υπερισχύει, σύμφωνα με τις διεθνείς συνθήκες, η αποσαφηνισμένη διάταξη 3.7.
      Επομένως θα έχουμε τώρα εταιρίες, νομικά πρόσωπα δηλαδή είτε παραγωγούς είτε διακινητές είτε εισαγωγείς να παίζουν ταυτόχρονα και το ρόλο του διασαφηστή. Σ’ αυτό έχουμε θεμελιακή αντίρρηση διότι πολύ φοβούμεθα ότι με αυτό τον τρόπο θα καταστρατηγηθεί και η τελωνειακή και η φορολογική νομοθεσία κι επομένως γι’ αυτό το λόγο ψηφίζουμε «παρών» στην παρούσα σύμβαση.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε να δώσετε κάποια διευκρίνιση; Ορίστε, για ένα λεπτό.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, η σύμβαση αυτή έρχεται μετά από ομόφωνη, πρόταση της ολομέλειας του Συμβουλίου Τελωνειακής Συνεργασίας και είναι μια σύμβαση η οποία πρέπει να κυρωθεί. Από εκεί και πέρα ξέρετε ότι στις διεθνείς συμβάσεις δεν έχουμε τη δυνατότητα να υπεισέλθουμε στις λεπτομέρειες και να τροποποιήσουμε κάποια από τα άρθρα της, πιθανότατα. Ακόμα και να συμφωνούσαμε, δεν είχαμε τέτοια δυνατότητα.
      ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΛΑΦΑΖΑΝΗΣ: Παρών.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Οικονομίας και Οικονομικών «Κύρωση του Πρωτοκόλλου που τροποποιεί τη Διεθνή Σύμβαση για την απλούστευση και εναρμόνιση των τελωνειακών καθεστώτων» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      
       (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου για την τροποποίηση της Σύμβασης της 23ης Ιουλίου 1990, για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων». 
      Ψηφίστηκε κατά πλειοψηφία στη Διαρκή Επιτροπή. Η Νέα Δημοκρατία ήταν υπέρ της συμβάσεως, το Κομμουνιστικό Κόμμα ήταν κατά και ο Συνασπισμός είχε επιφυλάξεις. 
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομίας και Οικονομικών «Κύρωση του Πρωτοκόλλου για την τροποποίηση της Σύμβασης της 23ης Ιουλίου 1990, για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για πολιτιστική και επιστημονική συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου». Αυτή ψηφίστηκε ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Πολιτισμού: «Κύρωση της Συμφωνίας για πολιτιστική και επιστημονική συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
       
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Υπουργείου Εργασίας και Κοινωνικών Ασφαλίσεων.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση. 
      Κύριοι συνάδελφοι, πριν δώσουμε το λόγο στον εισηγητή της Πλειοψηφίας, τον κ. Κουρουμπλή, σας ενημερώνω ότι αυτό το νομοσχέδιο θα συζητηθεί σε μία συνεδρίαση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις του μαζί με τις τροπολογίες των Βουλευτών, εκ των οποίων έντεκα είναι εμπρόθεσμες και έντεκα είναι εκπρόθεσμες. 
      Η Διάσκεψη των Προέδρων αποφάσισε να διατεθεί συνολικός χρόνος έξι ώρες: τέσσερις ώρες για τις αγορεύσεις των εισηγητών και των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης και έως το τέλος της ομιλίας των εισηγητών. Επαναλαμβάνω ότι για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις του Κανονισμού της Βουλής και των άρθρων 97 και 64.
      Ορίστε, κύριε Κουρουμπλή, έχετε το λόγο, για να αναπτύξετε τις απόψεις της Πλειοψηφίας.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, «ως χαριέν άνθρωπος, όταν άνθρωπος ει». Με αυτά τα λόγια επιχειρούσε η αρχαία φιλοσοφική σκέψη να αναδείξει την αξία και την αυταξία του ανθρωπισμού και των ανθρωπίνων σχέσεων. Είναι σκέψεις που αφορούν την υπόθεση που λέγεται «άνθρωπος». Σήμερα συζητούμε ένα σχέδιο νόμου, οι διατάξεις του οποίου αναφέρονται σε ζητήματα που έχουν να κάνουν με την ανθρώπινη αξιοπρέπεια. 
      Βιώνουμε και εμβιώνουμε, κυρίες και κύριοι συνάδελφοι, φαινόμενα που πραγματικά απειλούν αυτό που λέμε «σεβασμός της αξιοπρέπειας του ανθρώπου», φαινόμενα όπως είναι η ανεργία, ένα πολυσύνθετο, πολιτικό, κοινωνικό και οικονομικό ζήτημα, το οποίο απασχολεί και που πολλές φορές απειλεί χιλιάδες ανθρώπους. Τα ζητήματα του κοινωνικού αποκλεισμού, το απεχθές βλέμμα του κοινωνικού αποκλεισμού, που γεννά το ρατσισμό, γεννά την ξενοφοβία, γεννά τη μεγάλη κοινωνική ανισότητα είναι ενώπιόν μας, είναι ανάμεσά μας. Όλα αυτά τα φαινόμενα, κυρίες και κύριοι συνάδελφοι, οφείλει μια συντεταγμένη πολιτεία, που αντιλαμβάνεται την αγωνία και την ανησυχία που περιρρέει μέσα στην κοινωνία, να τα αναχαιτίζει με μηχανισμούς λειτουργικούς και αποτελεσματικούς.
      Στην εποχή μας, κυρίες και κύριοι συνάδελφοι, ακόμα και στις πλέον ανεπτυγμένες χώρες τα φαινόμενα της φτώχειας, του ιού της φτώχειας, μολύνουν όλο και περισσότερο το κοινωνικό σώμα. Η ανεργία, η κοινωνική ανασφάλεια, τα φαινόμενα των αστέγων είναι φαινόμενα που εμβιούν στις λεγόμενες ανεπτυγμένες κοινωνίες. Υπάρχουν, δηλαδή, ισχυροί θύλακες μέσα στις ανεπτυγμένες κοινωνίες, όπου και εμβιούν τέτοιου είδους φαινόμενα. Γεννάται, λοιπόν, το ερώτημα εάν όλα αυτά τα φαινόμενα είναι αποτέλεσμα της φτώχειας ή είναι αποτέλεσμα όλων εκείνων των μηχανισμών της ελεύθερης οικονομίας, η οποία με απληστία και ασυδοσία επιχειρεί να μεταφέρει τον πλούτο στους λίγους και να μοιράσει τη φτώχεια και την εξαθλίωση στους πολλούς. 
      Απέναντι, λοιπόν, σε αυτά τα φαινόμενα έρχεται η Κυβέρνηση με το σχέδιο νόμου να ορίσει νέους θεσμούς, να συμπληρώσει δηλαδή το ισχύον θεσμικό πλαίσιο με νέους θεσμούς, που φιλοδοξούν να αντιμετωπίσουν με αποφασιστικό τρόπο αυτά τα φαινόμενα. Διότι, εάν θέλουμε να διατηρήσουμε τα χαρακτηριστικά μιας δημοκρατίας και να μη μετατρέψουμε τη δημοκρατία σε δημοκρατορία, είναι ανάγκη να δημιουργήσουμε εκείνους τους θεσμούς που θα παρέμβουν ουσιαστικά και αποτελεσματικά μέσα στην κοινωνία, που θα απαντήσουν σε αυτά τα φαινόμενα, ώστε να μη βιώσουμε εκείνα τα φαινόμενα της δημιουργίας ενός αντίκοσμου έξω από τα λεγόμενα τείχη της φυσιολογικής κοινωνίας, όπου θα βασιλεύει η απελπισία, η εξαθλίωση και η περιθωριοποίηση, όπου «ο καλός φτωχός» -όπως έλεγε ο Ρενέ Ρενουά- «θα γίνεται κακός», διότι ακριβώς στο βωμό της ικανοποίησης του αισθήματος της αυτοσυντήρησης θα χρησιμοποιεί κάθε μέσο, προκειμένου να ικανοποιήσει αυτό του το αίσθημα.
      Κυρίες και κύριοι συνάδελφοι, ο τρόπος χρήσης των νέων τεχνολογιών είναι και αυτό ένα μεγάλο ζήτημα, αν πραγματικά ικανοποιήσει τις προσδοκίες που δημιούργησε στον άνθρωπο. Θεωρήθηκε ότι η σωστή χρήση θα μπορεί να αναβαθμίσει την ποιότητα της ζωής, να περιορίσει την κοινωνική ανασφάλεια και να παράσχει ελεύθερο χρόνο στον άνθρωπο, προκειμένου να αναπτύξει τις ανθρώπινες σχέσεις και τον πολιτισμό. Αν τελικά η επιστήμη θα χρησιμοποιηθεί  ως μία δύναμη που θα υπηρετήσει πραγματικά τον άνθρωπο. Αν, δηλαδή, η δύναμη της επιστήμης θα υποταχθεί στη δύναμη της ηθικής, μιας ηθικής που θα υπηρετεί το σύνολο της κοινωνίας και όχι τα συμφέροντα των ολίγων. 
      Όλα αυτά είναι τα μεγάλα ερωτήματα που περιρρέουν μέσα στην κοινωνία και ταλανίζουν κάθε πολιτική σκέψη. Απέναντι, λοιπόν, σε αυτά τα μεγάλα, τα πελώρια πολιτικά, κοινωνικά και οικονομικά ζητήματα, χωρίς να υποταχθούμε στη λογική ούτε της ισοπέδωσης ούτε όμως και του εξωραϊσμού –που είναι δύο διαφορετικές όψεις του ίδιου νομίσματος που χειραγωγούν την πολιτική σκέψη- οφείλουμε με ευθυτενή τρόπο, με ειλικρίνεια, με συνέπεια και συνέχεια να δημιουργήσουμε εκείνους τους θεσμούς που πραγματικά θα μπορέσουν να δώσουν απάντηση στα μεγάλα αυτά ζητήματα περιορίζοντας το φαινόμενο της κοινωνικής ανασφάλειας που σπρώχνει τον άνθρωπο σε έναν ιδιότυπο ατομικισμό, που υπονομεύει τον κοινωνισμό του. 
      Κυρίες και κύριοι συνάδελφοι, θεσπίζονται, λοιπόν, δύο νέοι θεσμοί. Θεσμοί που το μέλλον θα δείξει αν πραγματικά θα υπηρετήσουν την κοινωνία ή απλώς θα έρθουν να συμπληρώσουν το θεσμικό πλαίσιο. Ο θεσμός, δηλαδή, του Εθνικού Συμβουλίου για την προώθηση της απασχόλησης. Το μεγάλο ζήτημα της απασχόλησης, αυτό το πολυσύνθετο μεγάλο πρόβλημα το οποίο πραγματικά απειλεί ιδιαίτερα τους νέους ανθρώπους. Πρέπει να δώσουμε δυνατότητα στον κάθε άνθρωπο, μέσα από την ένταξή του στην παραγωγική διαδικασία, να μετατραπεί από παθητικός αποδέκτης ρύθμισης της τύχης του από τους άλλους, όταν είναι μακροχρόνια άνεργος, σε έναν ενεργό συμμετοχικό πολίτη, σε ένα χειραφετημένο και όχι σε ένα χειραγωγημένο πολίτη. 
      Αν πραγματικά μπορέσουμε να απαντήσουμε σε αυτό το μεγάλο ζήτημα, θα έχουμε αιμοδοτήσει την κοινωνία με εκείνα τα στοιχεία που πραγματικά ενισχύουν την κοινωνική συνοχή και της δίνουν τη δυνατότητα να διαμορφώνει αντιστάσεις απέναντι σε όλα εκείνα τα φαινόμενα που πραγματικά υπονομεύουν την κοινωνική της συνοχή. 
      Δημιουργείται και ένας νέος θεσμός που αφορά την κοινωνική προστασία. Είναι πράγματι ένας θεσμός στον οποίο δίνεται η δυνατότητα, όπως και στον προηγούμενο, συμμετοχής των κοινωνικών εταίρων. Ήδη από το 1995 έχει ξεκινήσει μια προσπάθεια καθιέρωσης του θεσμού της συμμετοχής των κοινωνικών εταίρων στα μεγάλα αυτά ζητήματα. 
      Σήμερα με τους νέους αυτούς θεσμούς πραγματικά παρέχεται η δυνατότητα στους κοινωνικούς εταίρους, κατοχυρωμένοι και χειραφετημένοι μέσα από ένα νέο θεσμικό πλαίσιο, να ενσταλάξουν μέσα σ΄ ένα τέτοιο όργανο το «λικέρ» της εμπειρίας τους, την αγωνία και την ανησυχία της κοινωνίας γιατί είναι οι φορείς που με τον πιο γνήσιο τρόπο μπορούν να μεταφέρουν σ’ αυτά τα όργανα την ανησυχία, την αγωνία και την προσδοκία της κοινωνίας για ένα καλύτερο αύριο. Ένα αύριο που θα είναι απαλλαγμένο από τα φαινόμενα της κοινωνικής ομίχλης, που γεννά το φαινόμενο του κοινωνικού αποκλεισμού και του ρατσισμού. 
      Μπορούμε, λοιπόν, κυρίες και κύριοι συνάδελφοι, μέσα απ’ αυτούς τους δύο θεσμούς να δώσουμε τη δυνατότητα αντίστασης σε όλα αυτά τα φαινόμενα. Εδώ θα δοκιμαστεί και η αξιοπιστία του πολιτικού συστήματος, αλλά και της ίδιας της Κυβέρνησης. Αν, δηλαδή, το καταστάλαγμα αυτής της διεργασίας που θα συντελεστεί μέσα σε αυτούς τους δυο θεσμούς θα μπορέσει η σημερινή Κυβέρνηση, αλλά και η όποια κυβέρνηση, να το χρησιμοποιήσει στις πολιτικές της, για να είναι πολιτικές που πραγματικά θα απαντούν στα μεγάλα προβλήματα της κοινωνίας. Γιατί με τα δίκτυα που θα προωθηθούν, θα πρέπει με αποφασιστικό τρόπο να αγγίξουμε ιδιαίτερα εκείνες τις ομάδες που βιώνουν με έντονο τρόπο τα φαινόμενα που προανέφερα.
      Είναι μια πραγματικότητα, κυρίες και κύριοι συνάδελφοι. Τα προβλήματα αυτά έχουν και ένταση και έκταση και καθολικότητα. Αγγίζουν  πάρα πολλές ομάδες του πληθυσμού. Οφείλουμε, λοιπόν, να δώσουμε έναν τόνο αισιοδοξίας. Να ποτίσουμε την ελπίδα αυτών των κοινωνικών ομάδων και να μη σκοτώσουμε την προοπτική τους σπρώχνοντάς τους έξω από τη φυσιολογική ζωή με υπηρεσίες που πραγματικά δεν θα έχουν μέσα τους το στοιχείο της γραφειοκρατίας ή της αγκύλωσης.
      Θα είναι, όμως, θεσμοί που θα αντιστέκονται στα φαινόμενα αποθεσμοποίησής τους που επιχειρούν οι νόμοι της περίφημης «αγίας αγοράς». Είναι θεσμοί που πραγματικά θα δώσουν τη δυνατότητα, ώστε να μπορέσει η συντεταγμένη πολιτεία να περιορίσει τα φαινόμενα της αναρχίας που εμφανίζονται στην αγορά εργασίας, για να μπορέσει να προστατεύσει το δικαίωμα αξιοπρεπούς εργασίας και διαβίωσης του πολίτη.
      Κυρίες και κύριοι συνάδελφοι, υπάρχουν πάρα πολλές διατάξεις στα πλαίσια του συζητούμενου νομοσχεδίου. Επιχειρείται η συμπλήρωση του θεσμικού πλαισίου σε ό,τι αφορά στην προστασία των ανηλίκων εργαζομένων. Είναι ένα στοιχείο που αναδεικνύει ακριβώς την ευαισθησία που πρέπει να έχει μία πολιτεία απέναντι σε κοινωνικές ομάδες που λόγω της ηλικίας τους –όπως και στους προηγούμενους θεσμούς- λόγω της ιδιαιτερότητάς τους, θα πρέπει να τύχουν μίας ιδιαίτερης φροντίδας, γιατί αυτό αναδεικνύει το δείκτη του πολιτισμού μίας κοινωνίας. 
      Είναι αποδεδειγμένο και παραδεκτό από όλους σήμερα ότι ο δείκτης πολιτισμού μίας κοινωνίας αποδεικνύεται και καταδεικνύεται από τον τρόπο με τον οποίο η πολιτεία παρεμβαίνει και υπερασπίζεται τα δικαιώματα όλων εκείνων των κοινωνικών ομάδων, είτε είναι ηλικιωμένοι είτε είναι παιδιά ή άτομα ιδιαίτερης κατάστασης. Πρέπει η πολιτεία να μπορεί με θεσμούς αποτελεσματικούς να υπερασπίζεται τα κοινωνικά δικαιώματα αυτών των ανθρώπων.
      Προχωρούμε στα πλαίσια αυτού του νομοσχεδίου και θεσπίζονται διατάξεις που παρέχουν τη δυνατότητα προώθησης των δικαιωμάτων των εργαζομένων, όπως είναι οι ετήσιες άδειες. Στα πλαίσια του σχεδίου νόμου, αποκτούν ισχύ νόμου οι διατάξεις του άρθρου 4, 6 και 15 της Εθνικής Συλλογικής Σύμβασης Εργασίας του 2002, με την οποία πραγματικά παρέχεται η δυνατότητα να επιλύονται μία σειρά ζητήματα, ιδιαίτερα εκείνα που έχουν να κάνουν με τη χρησιμοποίηση της άδειας μητρότητας και από τον πατέρα, όταν αυτή δεν χρησιμοποιείται από τη μητέρα. 
      Επίσης, παρέχεται η οικονομική αιμοδότηση στην Εργατική Εστία, ώστε πραγματικά να μπορεί αυτός ο φορέας να επιτελέσει το μεγάλο έργο του, να το ενισχύσει, να το ενδυναμώσει και να το επεκτείνει όλο και περισσότερο σε ομάδες του πληθυσμού που έχουν ανάγκη τέτοιων υπηρεσιών.
      Κυρίες και κύριοι συνάδελφοι, θεσπίζονται διατάξεις που έχουν να κάνουν με το απόρρητο των προσωπικών δεδομένων του εργαζόμενου, ώστε να μη γίνεται ο εργαζόμενος πολλές φορές θύμα εκβιασμών από την εργοδοσία. 
      Κυρίες και κύριοι συνάδελφοι, πρόσφατα βιώσαμε το φαινόμενο του ατυχήματος στο εργοστάσιο στην Κόρινθο. Αυτό και μόνο το ζήτημα αναδεικνύει την ευθύνη όλων μας ως συντεταγμένη πολιτεία να διασφαλίσουμε όλους εκείνους τους μηχανισμούς, να τους αναβαθμίσουμε, να τους καταστήσουμε πιο αξιόπιστους, πιο λειτουργικούς, πιο αποτελεσματικούς, ώστε να περιορίσουμε αυτά τα φαινόμενα, τα οποία πραγματικά γεννούν σε όλους μας πόνο και ανησυχία.
      Νομίζω ότι με τις διατάξεις αυτού του νομοσχεδίου ενισχύεται αυτό το πλαίσιο και με το άρθρο 9, με την παρουσία δηλαδή των Ιατρών Εργασίας στο χώρο αυτό, αλλά και με τις διατάξεις του άρθρου 11, με τις Επιθεωρήσεις Εργασίας, οι οποίες θα πρέπει επιπροσθέτως να στελεχωθούν και να ενισχυθούν, για να μπορέσουμε να περιορίσουμε αυτό το φαινόμενο της αναρχίας στις παραγωγικές σχέσεις.
      Κυρίες και κύριοι συνάδελφοι, με το σχέδιο νόμου επιχειρείται μία παρέμβαση σε ό,τι αφορά στη λειτουργία του ΟΑΕΔ, γιατί θεωρούμε ότι αυτός ο μεγάλος οργανισμός θα πρέπει να απαλλαγεί από τις αγκυλώσεις, να γίνει πιο λειτουργικός και πιο αποτελεσματικός, ώστε να μπορέσει πραγματικά να συμβάλει στον περιορισμό όλων εκείνων των φαινομένων που επηρεάζουν τα ζητήματα της εργασίας. Όλοι πιστεύουμε ότι αυτός ο οργανισμός πρέπει να αποδώσει τα μέγιστα, για να μπορέσει πραγματικά να αντιμετωπίσει με αποτελεσματικότητα την κοινωνία.
      Βεβαίως γίνονται ρυθμίσεις που αφορούν τους ωρομίσθιους εργαζόμενους στα ΤΕΕ και στα προγράμματα κατάρτισης του ΟΑΕΔ, για να μπορέσει πραγματικά να υπάρξει και σ’ αυτόν τον τομέα μια αποκατάσταση των δικαιωμάτων όλων αυτών των εργαζομένων. 
      Στο άρθρο 14, κυρίες και κύριοι συνάδελφοι, γίνεται μια παρέμβαση σε ό,τι αφορά το ν. 2643. Είναι ο νόμος που ξεκίνησε ουσιαστικά το 1982, καταργώντας το μεγάλο πρόβλημα που αντιμετώπιζαν τα άτομα με ειδικές ανάγκες ιδιαίτερα με τον ισχύοντα μέχρι τότε νόμο της αρτιμέλειας. Μετατράπηκε μετά στο ν. 1648. Αυτός ο νόμος, παίρνοντας κανείς την κοινωνική του διαδρομή, υπηρέτησε πραγματικά την κοινωνία, έστω και αν υπήρξαν πάρα πολλές παραφωνίες στην υλοποίησή του. Ωστόσο η συνολική αποτίμηση αυτού του νόμου είναι πολύ σημαντική για την ενσωμάτωση κοινωνικών ομάδων μέσα στην κοινωνία.
      Πιστεύω, κύριε Υπουργέ, ότι σε μια προσεχή τροποποίηση θα πρέπει να δούμε μια σειρά ζητήματα που έχουν να κάνουν και με τις άγαμες μητέρες και με τους απεξαρτώμενους, αλλά και με την πολύτεκνη οικογένεια, γιατί μέχρι σήμερα  ένας πολύτεκνος που έχει δέκα-δώδεκα παιδιά έχει τα ίδια δικαιώματα με έναν πολύτεκνο που έχει τέσσερα παιδιά. Θα πρέπει, λοιπόν, να δούμε μια καλύτερη μεταχείριση της πολύτεκνης οικογένειας σε μια προσεχή τροποποίηση και συμπλήρωση αυτού του νόμου, γιατί τα κοινωνικά ζητήματα εξελίσσονται, εξελίσσεται η ζωή, γεννώνται καινούρια προβλήματα και πρέπει με γενναιότητα και αποφασιστικότητα να υπερασπιστούμε αυτά τα κοινωνικά δικαιώματα.
      Κυρίες και κύριοι συνάδελφοι, με τα άρθρα 17 και 18 ουσιαστικά η Κυβέρνηση επιχειρεί να επιλύσει μια σειρά ζητήματα ασφαλιστικού περιεχομένου που έχουν  ανάγκη επίλυσης, γιατί πάρα πολλές κοινωνικές ομάδες στην εξέλιξη της ζωής αντιμετωπίζουν προβλήματα, τα οποία οφείλει μια πολιτεία να αντιμετωπίσει με γενναιότητα και αποφασιστικότητα, κυρίως θα έλεγα ζητήματα που έχουν να κάνουν με ρυθμίσεις ασφαλισμένων στο ΤΕΒΕ και σε άλλους ασφαλιστικούς οργανισμούς οι οποίοι αδυνατούν να εκπληρώσουν τις υποχρεώσεις τους, ζητήματα που έχουν να κάνουν με τα ΚΤΕΛ, με μια σειρά κοινωνικές ομάδες που έχουν ανάγκη να αντιμετωπίσει κανείς τα προβλήματά τους με ευαισθησία και γενναιότητα.
      Κύριε Υπουργέ, είχα καταθέσει μαζί με άλλους συναδέλφους τρεις τροπολογίες οι οποίες έχουν να κάνουν με τρία διαφορετικά ζητήματα τα οποία νομίζω ότι είναι η ώρα, είναι ώριμες οι συνθήκες να αντιμετωπιστούν με γενναιότητα από τη μεριά της Κυβέρνησης.
      Αυτήν τη στιγμή, κύριε Υπουργέ, υπάρχουν κάποιες ομάδες ατόμων με ειδικές ανάγκες οι οποίες παρουσιάζουν την ίδια κλινική εικόνα με τους παραπληγικούς. Όπως είναι γνωστό οι παραπληγικοί και οι τετραπληγικοί σε όλο το δημόσιο τομέα, αλλά και στον ιδιωτικό, λαμβάνουν το εξωιδρυματικό επίδομα απολύτου αναπηρίας, το εκάστοτε, δηλαδή, εικοσαπλάσιο του ανειδίκευτου εργάτη. Αυτή ήταν μια διάταξη που κατακτήθηκε από το αναπηρικό κίνημα, μια διάταξη που πραγματικά έδωσε τη δυνατότητα παραμονής του αναπήρου ατόμου στο οικογενειακό περιβάλλον και περιορισμού του φαινομένου εισαγωγής των αναπήρων στα ιδρύματα. 
      Αυτό έχει και κοινωνικές ευεργετικές επιπτώσεις και οικονομικές. Αρκεί να πω ότι ένας ανάπηρος μέσα σ’ ένα ίδρυμα κοστίζει σήμερα πάνω από δώδεκα με δεκαπέντε εκατομμύρια το χρόνο. Αυτό και μόνο το μέγεθος δείχνει ότι θα πρέπει να δούμε τα ζητήματα αυτά με πιο αποφασιστικό τρόπο.
      Σήμερα λοιπόν, κύριε Υπουργέ, έχουμε άτομα τα οποία έχουν χαρακτηριστεί ότι έχουν την ίδια κλινική εικόνα με δυσμενέστερες ακόμα επιπτώσεις από εκείνες της παραπληγίας ή της τετραπληγίας, όπως είναι το προχωρημένο στάδιο της μυοπάθειας, άτομα που το Κεντρικό Συμβούλιο Υγείας, αλλά και το Συμβούλιο Επικρατείας έχει χαρακτηρίσει ότι βρίσκονται στην ίδια κατάσταση με την παραπληγία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε, και τελειώνω. 
      ΠΡΟΕΔΡΕΥΩΝ (Παναγιώτης Σγουρίδης): Είναι εις βάρος του χρόνου των υπολοίπων ομιλητών. Έχουν γραφτεί ήδη είκοσι δύο συνάδελφοι. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Δύο λεπτά μόνο, κύριε Πρόεδρε.
      Και όμως τα άτομα αυτά μέχρι σήμερα δεν ικανοποιούνται. Αν προσφύγουν, δηλαδή, στα διοικητικά δικαστήρια θα κερδίσουν την υπόθεση αυτή. Καταλαβαίνετε όμως τι ψυχικό και τι οικονομικό κόστος υπάρχει για τις οικογένειες αυτές. 
      Οι διατάξεις αυτές σε ό,τι αφορά με τη στενή έννοια το δημόσιο ισχύουν, καλύπτονται, δηλαδή, οι ασφαλισμένοι…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, σας παρακαλώ, έχετε φθάσει στα δεκαοκτώ λεπτά.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Ολοκληρώνω, κύριε Πρόεδρε.
      Θα πρέπει, λοιπόν, να αντιμετωπισθεί αυτό το πρόβλημα.
      Το δεύτερο ζήτημα και η δεύτερη τροπολογία που καταθέσαμε μαζί με άλλους είκοσι πέντε συναδέλφους, κύριε Υπουργέ, αφορά τους ασφαλισμένους στον Ο.Γ.Α. Ενώ ένας ανάπηρος κάτω των εξήντα πέντε ετών, έχοντας οποιαδήποτε αναπηρία, όταν αυτή είναι 100%, λαμβάνει επίδομα αναπηρίας που ισούται με εκείνο της παραπληγίας. Όταν όμως έχουμε φαινόμενα μετά τα εξήντα πέντε όπου ένας άνθρωπος βρίσκεται σε μία κατάσταση που μπορεί να είναι χειρότερη από το να είναι τυφλός ή παραπληγικός…
      ΠΡΟΕΔΡΕΥΩΝ (Παναγιώτης Σγουρίδης): Λυπάμαι, δεν μπορώ να σας δώσω περισσότερο χρόνο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Τελειώνω σε μισό λεπτό, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, δεν μπορώ να σας δώσω άλλο χρόνο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Ολοκληρώνω, κύριε Πρόεδρε.
      Βλέπουμε, λοιπόν, ότι αυτοί οι άνθρωποι δεν λαμβάνουν καμία πρόσθετη ενίσχυση πλην εκείνης της σύνταξης του γήρατος. Νομίζω, λοιπόν, ότι θα πρέπει να δώσουμε σε εκείνους τους ανθρώπους…
      ΠΡΟΕΔΡΕΥΩΝ (Παναγιώτης Σγουρίδης):  Καλώς, καλώς.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: …το δεκαπλάσιο του ανειδίκευτου εργάτη.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Έχουμε καταθέσει και είναι στη διάθεση των συναδέλφων ένα κείμενο με φραστικές αλλαγές. Οι αναδιατυπώσεις αυτές κρίνονται αναγκαίες και είναι χρήσιμες, γιατί κάνουν πιο λειτουργικό και πιο σωστό από νομοτεχνική άποψη το νομοσχέδιο, λαμβάνοντας υπόψη τη γνώμη της ΟΚΕ και τη γνώμη που διατύπωσαν διάφοροι κοινωνικοί φορείς. Το κείμενο αυτό διανέμεται και οι συνάδελφοι μπορούν να το λάβουν υπόψη τους.
      (Στο σημείο αυτό ο Υπουργός Εργασίας και Κοινωνικών Ασφαλίσεων κ. Δ. Ρέππας καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
      «ΔΙΟΡΘΩΣΕΙΣ- ΑΝΑΔΙΑΤΥΠΩΣΕΙΣ
      στο Σχέδιο Νόμου
      «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις
      Άρθρο 3
      Αναδιάρθρωση Διευθύνσεων του Υπουργείου Εργασίας και Κοινωνικών Ασφαλίσεων
      Παράγραφος 4: Στο δεύτερο εδάφιο πριν από τη λέξη «υπάλληλος» προστίθεται η λέξη «ανώτερος».
      Άρθρο 6
      Ετήσια Κανονική Άδεια
      Στην πρώτη σειρά μετά τη λέξη «δικαιούται» προστίθενται οι λέξεις «κατά τον πρώτο χρόνο εργασίας του σε συγκεκριμένο εργοδότη».
      Άρθρο 8
      Προστασία Ατομικών Δεδομένων των εργαζομένων
      Παράγραφος 3. Μετά τη λέξη: «συγκατάθεσης» προστίθενται οι λέξεις «και επιμέλεια».
      Συμπλήρωση Διατάξεων του ν. 1568/85 «Υγιεινή και Ασφάλεια των εργαζομένων»
      Μετά την Παράγραφο 6 προστίθεται παράγραφος 7 ως εξής: «7. Στις επιχειρήσεις του δευτέρου εδαφίου της παραγράφου 5 και στις επιχειρήσεις της παραγράφου 6 που ο ίδιος εργοδότης αναλαμβάνει τις υποχρεώσεις του τεχνικού ασφάλειας, ο εργοδότης έχει την υποχρέωση να αναθέτει τη σύνταξη της γραπτής εκτίμησης κινδύνου που προβλέπεται στην παράγραφο 1 του άρθρου 4 του ΠΔ 17/1996 σε πρόσωπα που έχουν τα προσόντα των περιπτώσεων (α) ή (β) ή (γ) της παραγράφου 1 του άρθρου 5 του ν. 1568/1985 και μια από τις ειδικότητες τεχνικών ασφαλείας που με το άρθρο 5 του Π.Δ. 294/1988 προβλέπονται για τον κλάδο οικονομικής δραστηριότητας που ανήκει η επιχείρησή του».
      Οι παράγραφοι 7 και 8 αναριθμούνται σε 8 και 9 αντιστοίχως.
      Άρθρο 12
      Θέματα Ο.Α.Ε.Δ.
      Παράγραφος 1. Στο σημείο (θ) διαγράφεται η λέξη «Ιθάκης».
      Παράγραφος 8. Στο τέλος του προτελευταίου εδαφίου προστίθεται «Η υπηρεσία προϊσταμένων τμημάτων του ΟΑΕΔ που μετακινούνται στην Ειδική Υπηρεσία συνυπολογίζεται ως χρόνος άσκησης καθηκόντων προϊστάμενου τμήματος.»
      Παράγραφος 9. Στο τέλος του τετάρτου εδαφίου μετά τη λέξη «τομέα» προστίθενται οι λέξεις «για τον προϊστάμενο της Ειδικής Υπηρεσίας, τριετής δε για τον προϊστάμενο ΚΠΑ».
      Παράγραφος 9. Στο πέμπτο εδάφιο από το τέλος «Οι αποδοχές του…ΟΑΕΔ» μετά τις λέξεις «αποδοχές του» προστίθενται οι λέξεις «προϊσταμένου της Ειδικής Υπηρεσίας».
      Παράγραφος 12. Στην Πέμπτη σειρά πριν από τη λέξη «Διοικητικού» και στην έβδομη σειρά πριν τη λέξη «Πληροφορικής» προστίθεται «ΠΕ».
      Άρθρο 13
      Θέματα Ο.Α.Ε.Δ.
      Παράγραφος 1. Στην 4η σειρά διαγράφεται το «και».
      Άρθρο 14
      Τροποποίηση – Συμπλήρωση διατάξεων
      του ν. 2643/1988 (ΦΕΚ 220 Α΄)
      Παράγραφος 5. Το 4ο εδάφιο αναδιατυπώνεται ως εξής: «Οι ενδιαφερόμενοι παραπέμπονται από τις αρμόδιες υπηρεσίες του Ι.Κ.Α. στις Υγειονομικές Επιροπές μετά από αίτησή τους»
      Άρθρο 17
      Θέματα Κοινωνικών Ασφαλίσεων
      Παράγραφος 15. Στο τέλος του δεύτερου εδαφίου προστίθεται «Ειδικά για το έτος 2004 καταβάλλονται ποσά που αντιστοιχούν στην οικονομική χρήση του έτους 2003»
      Άρθρο 18
      Η Παράγραφος 4. Διαγράφεται και αναριθμούνται οι υπόλοιπες παράγραφοι του άρθρου.
      Παράγραφος 8. (νέα παράγραφος 7). Στο τέλος του 1. α) διαγράφονται οι παρενθέσεις και τα εντός παρενθέσεων «(500Χ23.30=11.650 ευρώ, 500Χ7.940= 3.970.000 δρχ.)»
      Παράγραφος 8. (νέα παράγραφος 7) Περίπτωση δ) μετά τη λέξη «5% τουλάχιστον» (στην έκτη σειρά) διαγράφεται η φράση «και εφόσον….ανειδίκευτου εργάτη» (δηλαδή διαγράφεται όλο το υπόλοιπο εδάφιο).
      Άρθρο 19
      Παράγραφος 1. Στην πρώτη σειρά μετά τη λέξη «τέλος» προστίθεται «του τετάρτου εδαφίου».
      Η παράγραφος 2 αναριθμείται σε παράγραφο 3 και η παράγραφος 3 αναριθμείται σε παράγραφο 2.
      Παράγραφος 5. Στο τρίτο εδάφιο μετά τις λέξεις «να είναι» διαγράφονται οι λέξεις «οι ίδιοι ή συγγενείς τους μέχρι δευτέρου βαθμού»
      Άρθρο 20
      Παράγραφος 2. Στο προτελευταίο εδάφιο στη δεύτερη σειρά από το τέλος η λέξη «αυτούς» αντικαθίσταται με τη λέξη «αυτά» »)
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να διανεμηθεί στους συναδέλφους, για να έχουν υπόψη τους τις φραστικές αυτές αλλαγές και τροποποιήσεις που κάνει ο Υπουργός στο νομοσχέδιο. 
      Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912 – 1913» εξήντα εννέα μαθητές και μαθήτριες και τέσσερις συνοδοί-καθηγητές από το 4ο Γυμνάσιο Πειραιά. 
      Η Βουλή τους καλωσορίζει.
      (Χειροκροτήματα)
      Επίσης, έχω την τιμή να σας ανακοινώσω ότι τα κόμματα με επιστολές τους έχουν ορίσει Κοινοβουλευτικούς Εκπροσώπους: από τη Νέα Δημοκρατία ο κ. Νικήτας Κακλαμάνης, από το Κομμουνιστικό Κόμμα Ελλάδος ο κ. Δημήτριος Τσιόγκας και από το Συνασπισμό της Αριστεράς και της Προόδου η κ. Ιωάννα Στεργίου.
      Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κύριε Υπουργέ, κύριοι Υφυπουργοί, κυρίες και κύριοι συνάδελφοι, τα τελευταία χρόνια το Υπουργείο Εργασίας και Κοινωνικών Ασφαλίσεων κατέθεσε στη Βουλή και ψηφίστηκαν από την κυβερνητική πλειοψηφία δύο νομοσχέδια για θέματα απασχόλησης, ο ν. 2874/2000  για την προώθηση της απασχόλησης και άλλες διατάξεις και ο ν. 2956/2001 για την αναδιάρθρωση του ΟΑΕΔ και άλλες διατάξεις. 
      Κύριε Υπουργέ, γι’ αυτά δεν έχετε εσείς την προσωπική ευθύνη, αλλά έχετε τη συνολική ευθύνη ως Κυβέρνηση και σήμερα έρχεται τρίτο νομοσχέδιο για επαναρρύθμιση των ίδιων περίπου θεμάτων. Κοινωνικός διάλογος για την προώθηση της απασχόλησης και κοινωνική προστασία και άλλες διατάξεις. Και βέβαια, αν κάποιος ξεφυλλίσει μόνο το νομοσχέδιο γι’ αυτόν τον τίτλο θα δει μόνο στο άρθρο 1 και στο άρθρο 2 δύο επιτροπές, λες και έχουμε ανάγκη από επιτροπές και τίποτα παραπέρα. 
      Ο τόπος, κύριε Υπουργέ, δεν χρειάζεται άλλες επιτροπές. Χρειάζεται πολιτικές για την απασχόληση, χρειάζεται πολιτικές για τη μείωση της ανεργίας και αυτό σήμερα δεν γίνεται. 
      Αυτό, λοιπόν, αποδεικνύει την προχειρότητα με την οποία εισηγείσθε τα νομοσχέδια με αποτέλεσμα την επομένη της υπερψήφισης κάθε νομοσχεδίου να αρχίζετε ήδη τις διορθώσεις.
      Ας έρθουμε σε συγκεκριμένα χαρακτηριστικά των τελευταίων θεσμών. Η παρέμβαση στα οργανωτικά μέτρα για την απασχόληση από την Κυβέρνηση του ΠΑΣΟΚ αποτυπώθηκε κυρίως με το ν. 2874/2000 του κ. Γιαννίτση, που κατόρθωσε το ακατόρθωτο, δηλαδή να φέρει σε χειρότερη μοίρα το σύνολο των θεμάτων που θεωρητικά ρύθμιζε.
      Ο νόμος αντί να λύσει, προκάλεσε προβλήματα. Συγκεκριμένα ο νόμος περιείχε κακότεχνες διατάξεις οι οποίες δεν μπορούν να εφαρμοστούν, επιβάρυναν το μισθολογικό κόστος των επιχειρήσεων προσθέτοντας προβλήματα στην ανταγωνιστικότητα των ελληνικών προϊόντων -από την εικοστή τρίτη θέση η χώρα μας, υποχώρησε στην τριακοστή έκτη της παγκόσμιας κατάταξης- δεν δημιούργησαν θέσεις εργασίας και έτσι αποδείχθηκε ψευδεπίγραφος. 
      Η εναρμόνιση των πολιτικών απασχόλησης στις οδηγίες της Ευρωπαϊκής Ένωσης και συγκεκριμένα στην οδηγία 641/1998 από την Κυβέρνηση του ΠΑΣΟΚ, αποτυπώθηκε με το ν. 2956/2001 του κ. Γιαννίτση, ο οποίος αντί να συνεισφέρει στην αύξηση της απασχόλησης και στη βελτίωση των παρεχομένων υπηρεσιών προς τους ανέργους, πέτυχε ακριβώς το αντίθετο. Η Ελλάδα εξακολουθεί να απέχει από την επίτευξη των στόχων της Λισαβόνας, η ανεργία έχει σταθεροποιηθεί αρκετά πάνω από το μέσο κοινοτικό όρο, ενώ η μακροχρόνια ανεργία παραμένει σημαντικά πάνω από το μέσο κοινοτικό όρο. 
      Η κατάσταση αυτή αντανακλά τα μεγάλα διαρθρωτικά προβλήματα στην αγορά εργασίας. Το ποσοστό απασχόλησης παραμένει χαμηλό, ενώ εξακολουθεί να παραμένει αναξιοποίητο το δυναμικό δημιουργίας θέσεων απασχόλησης στις μικρομεσαίες επιχειρήσεις και στην οικονομία που προσανατολίζεται στην παροχή υπηρεσιών.
      Δυστυχώς, τα μεγαλύτερα προβλήματα ανεργίας τα βιώνουν οι νέοι, οι νεοεισερχόμενοι στην αγορά εργασίας, αλλά και οι γυναίκες. 
      Όπως όλοι γνωρίζετε –και το γνωρίζετε πολύ καλά- το εθνικό σχέδιο δράσης για την απασχόληση αποτυπώνει το σύνολο της πολιτικής της Κυβέρνησης για την καταπολέμηση της ανεργίας και την προώθηση της απασχόλησης. Οι κριτικές που έχουν δεχθεί όλα τα εθνικά σχέδια δράσης για την απασχόληση από την Ευρωπαϊκή Ένωση, κύριε Υπουργέ, είναι αυστηρότατες. Παρά ταύτα, η Κυβέρνηση αντί να βελτιώνει χρόνο με το χρόνο την πολιτική της, αρκείται στην αντιγραφή του ενός από τα προηγούμενα εθνικού σχεδίου δράσης για την απασχόληση μέχρι σήμερα και αυτό το κάνει για έξι συνεχή χρόνια.
      Για τη δική μας παράταξη, τη Νέα Δημοκρατία, η ανάπτυξη και η εφαρμογή ενεργών πολιτικών καταπολέμησης της ανεργίας, αποτελεί βασική προτεραιότητα και κεντρική επιλογή. Στην κατεύθυνση αυτή θεωρούμε απολύτως αναγκαία τη στήριξη και την προώθηση πολιτικών που ενισχύουν τη διά βίου μάθηση, τον επαγγελματικό προσανατολισμό, την προσαρμογή των δεξιοτήτων εργαζομένων και εργοδοτών. Αποτελεί επίσης, αναγκαιότητα η ενίσχυση και η μεταφορά πόρων από τις επιδοματικές στις ενεργητικές πολιτικές. Ο σωστός σχεδιασμός και η εφαρμογή αξιόπιστων προγραμμάτων για την απασχόληση απαιτεί προσαρμογή των συστημάτων στατιστικής παρακολούθησης της αγοράς εργασίας, σύμφωνα με τα διεθνώς αποδεκτά πρότυπα που δεν εφαρμόζονται στην Ελλάδα.
      Παρά τις συνεχείς υποδείξεις της Ευρωπαϊκής Ένωσης, η χώρα μας δεν έχει κατορθώσει ακόμη να εφαρμόσει ένα ολοκληρωμένο σύστημα αξιόπιστων μετρήσεων της αγοράς εργασίας. Πρέπει να κινηθούμε με ταχύτητα στον τομέα αυτόν, γιατί μπορεί να οδηγηθούμε σε απώλεια σημαντικών πόρων από το Γ΄ Κοινοτικό Πλαίσιο Στήριξης. 
      Ο ΟΑΕΔ πρέπει να μετεξελιχθεί σε ένα σύγχρονο και ευέλικτο οργανισμό, που να είναι σε θέση να υποστηρίξει τις πολιτικές απασχόλησης, πράγμα που δεν κάνει σήμερα. Παραδείγματος χάρη, τα ΚΠΑ, τα Κέντρα Προώθησης Απασχόλησης, παραμένουν αδρανή και ο ρόλος τους έχει περιοριστεί απλώς στην καταγραφή των ανέργων και την ένταξή τους στα προγράμματα κατάρτισης και απασχόλησης του Υπουργείου και στη χρησιμοποίησή τους, όποτε χρειάζεται, κύριε Υπουργέ –σας το είπα και στην επιτροπή- και για τις δημοτικές εκλογές, όπως έγινε στο Περιστέρι.
      Η εξατομικευμένη παρακολούθηση των ανέργων, που τόσο πομπωδώς ανακοινώθηκε στο παρελθόν, αποτελεί στην ουσία τη συμπλήρωση και μόνο ενός δελτίου καταγραφής ανέργου. Η συνεχιζόμενη επαγγελματική κατάρτιση στα πλαίσια των τομεακών και περιφερειακών επιχειρησιακών προγραμμάτων χαρακτηρίζεται κι αυτή από κατακερματισμό, πολυδιάσπαση και ασάφεια τόσο ως προς το περιεχόμενο, όσο και ως προς τους δικαιούχους φορείς υλοποίησης. 
      Εμείς ως Νέα Δημοκρατία είμαστε σταθερά προσηλωμένοι στην αρχή της δημιουργίας ενός ενιαίου συστήματος επαγγελματικής κατάρτισης, το οποίο με ποιότητα, αποτελεσματικότητα και διαφάνεια θα είναι σε θέση να υλοποιήσει τις πολιτικές απασχόλησης που περιέχονται στα επιχειρησιακά προγράμματα και στο εθνικό σχέδιο δράσης για την απασχόληση.
      Επίσης, αποτελεί πρόβλημα η απουσία ενός μόνιμου μηχανισμού διερεύνησης και καταγραφής των αναγκών και των τάσεων της απασχόλησης, που θα λαμβάνει υπόψη του τις τοποθετήσεις των κοινωνικών εταίρων, θα διενεργεί συστηματικές, πρωτογενείς έρευνες ανά τακτά χρονικά διαστήματα και θα αναλύει τις μελέτες και τα πορίσματα των ειδικών επιστημόνων.
      Είναι ευρύτατα γνωστό -και κυρίως στους ανέργους- ότι η αναδιάρθρωση του ΟΑΕΔ απέτυχε παταγωδώς. Οι τρεις ανώνυμες εταιρείες που έπρεπε να δημιουργηθούν έγιναν δύο, καθώς η Ανώνυμη Εταιρεία Υποστήριξης του Ανθρώπινου Δυναμικού ουδέποτε συστάθηκε. Οι άλλες που συστάθηκαν, συστάθηκαν στα χαρτιά και για να χορηγούνται οι παχυλές αμοιβές των προέδρων και των συμβούλων.
      Επιπλέον, η εταιρεία «ΚΑΤΑΡΤΙΣΗ ΑΕ» παραπαίει. Εκτιμώ –ελπίζω να διαψευστώ- ότι θα έχει την ίδια τύχη με την εταιρεία που σήμερα καταργείται με το παρόν νομοσχέδιο, τη στιγμή που πριν από ένα χρόνο και λίγους μήνες πομπωδώς τη συστήνατε. Τα υπόλοιπα ρυθμιζόμενα θέματα ήταν πανομοιότυπα με εκείνα του ν. 2874/2000. 
      Με ένα τρίτο νομοσχέδιο, σήμερα η Κυβέρνηση του ΠΑΣΟΚ επανέρχεται ακάθεκτη να επαναρρυθμίσει όλα αυτά που αενάως ρυθμίζει. Συνοπτικά αναφέρουμε: Καταργεί τη μηδέποτε ιδρυθείσα Ανώνυμη Εταιρεία Υποστήριξης Ανθρώπινου Δυναμικού και την αντικαθιστά με μία ειδική διεύθυνση εντός του ΟΑΕΔ. Τροποποιεί και πάλι μία σωρεία νόμων, όπως ο πολύπαθος ν. 2643/1998, που εφαρμόστηκε μόνο μία φορά προεκλογικά το 2000 για την πρόσληψη ατόμων με ειδικές ανάγκες στο δημόσιο και στον ευρύτερο δημόσιο τομέα.
      Επίσης, το παρόν νομοσχέδιο ρυθμίζει θέματα κανονισμών και διάφορα θέματα των εποπτευομένων οργανισμών, όταν ευθέως ομολογείται η αποτυχία της κυβερνητικής σας πολιτικής. Επίσης, αναδεικνύεται στο νομοσχέδιο η δήθεν προστασία των ανηλίκων που καθιέρωσε το Υπουργείο σας, λανθασμένα, απ’ ό,τι φαίνεται, το 2001 με το ν. 2918. 
      Αναδεικνύεται η επανεξέταση των διατάξεων για την ίδρυση και τη λειτουργία των εταιρειών περιορισμένης απασχόλησης που καθιερώθηκαν με τους νόμους 2639/1998 και 2956/2000 και η κατάργηση στην ουσία των οργανισμών του ΟΑΕΔ πριν ακόμα λειτουργήσουν, παρά τις πομπώδεις εκφράσεις και τους πανηγυρισμούς τους κ. Γιαννίτση και τις δικές σας τότε, κύριε Υπουργέ, ως Κυβερνητικού Εκπροσώπου. 
      Πέρα απ’ αυτά, ας έλθουμε και στα θέματα της επικαιρότητας. Η Κυβέρνηση παραδέχεται στο κείμενο που κατέθεσε στο άτυπο Συμβούλιο των Υπουργών Εργασίας στο Ναύπλιο στις 23 και 24 Ιανουαρίου, ότι, αν και παρατηρείται αύξηση της απασχόλησης, αυτή δε συνοδεύεται από αύξηση της παραγωγικότητας και βελτίωση της ποιότητας εργασίας. Τα λόγια σας διαβάζω, κύριε Υπουργέ.
      Κατά συνέπεια, υπάρχει προβληματισμός για ενδεχόμενη αναζωπύρωση της ανεργίας, ιδιαίτερα ενόψει της παγκόσμιας οικονομικής ύφεσης που ίσως επιδεινωθεί, γεγονός που τότε αναφέρατε και που σήμερα είναι επιβεβαιωμένο.
      Αυτά τα δεδομένα ισχύουν τόσο για την Ευρώπη όσο και για την Ελλάδα. Και αυτό δείχνει πόσο ορθή είναι η κριτική που ασκείται από εμάς, από τη Νέα Δημοκρατία, που παρατηρεί ότι η αναπτυξιακή προσπάθεια στήριξης της απασχόλησης που έγινε στα πλαίσια των διαφόρων διαρθρωτικών προγραμμάτων σε ευρωπαϊκό και εθνικό επίπεδο είχε κυρίως κρατικοδημόσιο χαρακτήρα και δεν προσέλκυσε το επενδυτικό ενδιαφέρον των επενδυτών. 
      Σε άλλο σημείο του κειμένου που κατατέθηκε στο Ναύπλιο η ελληνική Κυβέρνηση ως Προεδρία κάνει εσφαλμένη επιλογή προωθώντας την ευρωπαϊκή στρατηγική για την απασχόληση προς την κατεύθυνση της πολιτικής ενεργού γήρανσης και της επιμήκυνσης του εργασιακού βίου. Άλλωστε αυτό παραδέχεται και η αρμόδια Επίτροπος κ. Διαμαντοπούλου.
      Παράλληλα στα πλαίσια της ίδιας κατεύθυνσης επιμήκυνσης του εργασιακού σε συνδυασμό με την προώθηση της ισότιμης συμμετοχής των γυναικών στην αγορά εργασίας προωθείται ουσιαστικά η απάλειψη οποιασδήποτε εξαίρεσης που υπάρχει αυτήν τη στιγμή για πρόωρο συνταξιοδότηση των γυναικών, ώστε γι’ αυτές να ισχύει το προαναφερθέν όριο ηλικίας, χωρίς να λαμβάνεται υπόψη ότι η γυναίκα στη μαζική πλειοψηφία των περιπτώσεων αναλαμβάνει και οικιακά καθήκοντα, καθημερινή φροντίδα οικογενειακής στέγης, καθημερινή επιμέλεια των παιδιών κλπ.
      Τρίτο αρνητικό του κυβερνητικού κειμένου που κατατέθηκε στο Ναύπλιο είναι η παντελής έλλειψη αναφοράς στη σύνδεση μεταξύ της παρεχόμενης παιδείας-κατάρτισης και των αναγκών της αγοράς εργασίας. 
      Η μη αντιμετώπιση αυτού του θέματος δείχνει έλλειψη ολοκληρωμένης αντίληψης του προβλήματος της ανεργίας και οδηγεί σε αντιμετώπισή του με αποσπασματικά μέτρα που δεν έχουν βιώσιμα και μακροπρόθεσμα αποτελέσματα, όπως, δηλαδή, τα υφιστάμενα βραχυπρόθεσμα αποτελέσματα που η Κυβέρνηση παραδέχεται ότι υπάρχουν.
      Τέλος, αξίζει να σημειωθεί ότι εσείς, κύριε Υπουργέ, σχολιάζοντας τις θέσεις της Νέας Δημοκρατίας για τον ΟΑΕΔ μιλήσατε για ξεπούλημα των δημοσίων υπηρεσιών απασχόλησης σε ιδιωτικά συμφέροντα, ξεχνώντας όπως φαίνεται την επίσημη θέση της Νέας Δημοκρατίας στη Βουλή κατά τη συζήτηση του νομοσχεδίου για τον ΟΑΕΔ, ότι ο ΟΑΕΔ πρέπει να διατηρηθεί ως ενιαίο νομικό πρόσωπο δημοσίου δικαίου με πληρέστερη μηχανοργάνωση.
      Το ότι η Κυβέρνηση τώρα υιοθετεί σιγά-σιγά τέτοιες πολιτικές της Νέας Δημοκρατίας περί ΟΑΕΔ και καταργεί τη μια εκ των τριών θυγατρικών …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα, κύριε Πρόεδρε, την ίδια μεταχείριση όσον αφορά το χρόνο ομιλίας με τον κ. Κουρουμπλή. Γιατί πρέπει να σας πω ότι ο χρόνος έναρξης ομιλίας του καθυστέρησε τέσσερα λεπτά …
      ΠΡΟΕΔΡΕΥΩΝ (Παναγιώτης Σγουρίδης): Δεν καθυστέρησε ο κ. Κουρουμπλής αλλά έγινε κάποιο λάθος. Εν πάση περιπτώσει, τι να κάνουμε ας μη μιλήσουν οι άλλοι συνάδελφοι. Να μιλήσουν μόνο οι εισηγητές.
      ΜΟΣΧΟΣ ΓΙΚΟΝΟΓΛΟΥ: Τότε να φύγουμε εμείς αν είναι έτσι …
      ΠΡΟΕΔΡΕΥΩΝ (Παναγιώτης Σγουρίδης): Να φύγουν οι Βουλευτές και να μιλάνε οι εισηγητές οι Κοινοβουλευτικοί Εκπρόσωποι. Αυτό θέλετε; 
      Παρακαλώ, συνεχίστε, κύριε Μπούρα.
      ΑΘΑΝΑΣΙΟΣ ΜΠΟΥΡΑΣ: Το νομοσχέδιο, λοιπόν, αυτό αποτελεί ένα νομοτεχνικό τερατούργημα καθώς δεν έχει αρχή, μέση και τέλος, όταν μόνο δύο άρθρα συστήνουν μόνο δύο επιτροπές, η μία για την απασχόληση και η άλλη για τον κοινωνικό αποκλεισμό. Αυτό είπα στην επιτροπή και επαναλαμβάνω και τώρα.
      Το νομοσχέδιο καλό θα ήταν να ονομαστεί νομοσχέδιο «διαφόρων και άλλων διατάξεων». Μόνο για την απασχόληση δεν λαμβάνει μέτρα και μόνο για την κοινωνική προστασία των αναξιοπαθούντων συμπολιτών μας. 
      Από εκεί και πέρα στα άρθρα 1 και 2 θα πρέπει να πω ότι δημιουργούνται δύο επιτροπές οι οποίες έχουν στην πλειοψηφία τους συμμετοχή του κράτους. Είναι δέκα κρατικοί εκπρόσωποι και επτά κοινωνικοί εταίροι. Αυτό έχει ως συνέπεια η διαμόρφωση, όχι της τελικής λύσης, της πρότασης, να ανήκει …
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ μην εξηγείτε και προχωρήστε σ’ αυτά τα κείμενα που έχετε.
      ΑΘΑΝΑΣΙΟΣ ΜΠΟΥΡΑΣ: Θα χρησιμοποιήσω χρόνο από τη δευτερολογία μου.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε. Ο χρόνος είναι περιορισμένος. Είναι άλλη η διαδικασία. Γιατί θα πρέπει να αντιδικείτε συνέχεια με το Προεδρείο; Δεν το κατάλαβα. Λες και θέλω να γίνω εγώ ο κακός. Να σηκωθώ να φύγω από την Αίθουσα και κάντε μόνοι σας ό,τι θέλετε. Τι να πω; Έχουν γραφεί είκοσι δύο. Δεν θα προλάβουν να μιλήσουν.
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, όσον αφορά τα ΣΕΠΕ και τα Κέντρα Πρόληψης Επαγγελματικού Κινδύνου πρέπει να σας πω –σας το τόνισα και τότε και δεν είναι τοπικισμός- ότι κάνετε περισσότερα, αλλά στην ουσία καταργείτε τα σημαντικότερα. Όταν καταργείτε την έδρα του ΚΕΠΕΠ από την Ελευσίνα και από την Παλλήνη, τη στιγμή που σ’ αυτές τις περιοχές είναι εγκατεστημένες οι πιο βαριές και οι πιο επικίνδυνες βιομηχανίες και όταν στα ΣΕΠΕ Ανατολικής και Δυτικής Αττικής –για να το συνδυάσω και με το επίκαιρο θέμα του ατυχήματος της Κορίνθου- οι περισσότερες θέσεις είναι κενές και μάλιστα δεν υπάρχει γιατρός εργασίας στο ΣΕΠΕ Ανατολικής και στο ΣΕΠΕ Δυτικής Αττικής, δηλαδή Ελευσίνος και Πελοποννήσου.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε να πω δυο λόγια για δυο τροπολογίες που έχουν κατατεθεί από εμένα και από τον κ. Γιακουμάτο. Η μια αναφέρεται στην αποκατάσταση μιας αδικίας, ώστε εκπαιδευτικοί του Οργανισμού Απασχόλησης Εργατικού Δυναμικού, που μονιμοποιήθηκαν με τις διατάξεις των άρθρων και σε εκτέλεση δικαστικών αποφάσεων βρίσκονται σε ετοιμότητα, να μπορέσουν να παραμείνουν. Σας έχω δείξει –και θα το καταθέσω και στα Πρακτικά- ότι τέτοια ρύθμιση έχει γίνει προ μηνών για το Ταμείο Λαϊκών Αγορών όπου στο άρθρο 38 του νόμου 3066 αναφέρεται επί λέξει: «Ο διορισμός υπαλλήλων του Ταμείου Λαϊκών Αγορών που έχει ακυρωθεί δικαστικώς δεν ανακαλείται, εφόσον η ακύρωση έγινε μετά την πάροδο δεκαεξαμήνου από το διορισμό τους». Οι υπάλληλοι αυτοί εξακολουθούν να ασκούν μέχρι σήμερα τα καθήκοντά τους.
      Θέλω να κάνω και μια παρατήρηση σε μια εκπρόθεσμη τροπολογία. Πρέπει να υπάρξει ίση αντιμετώπιση των ρυθμίσεων στο άρθρο 18 για τα ΚΤΕΛ και για δημοτικές αστικές επιχειρήσεις και στις δημοτικές επιχειρήσεις ύδρευσης και αποχέτευσης.
      Θα συμπληρώσω στη δευτερολογία μου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Θα δούμε αν θα υπάρξει δευτερολογία, γιατί θα τελειώσουμε στις 18.00΄.
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Κύριοι Βουλευτές, θέλουμε να σταθούμε ιδιαίτερα σε ορισμένα βασικά θέματα του νομοσχεδίου και να πούμε πως γνωρίζετε πολύ καλά και ως Κυβέρνηση και ως Αξιωματική Αντιπολίτευση ότι το ίδιο το καπιταλιστικό σύστημα αναπαράγει την ανεργία ανεξάρτητα από το ποιος βρίσκεται στην κυβερνητική εξουσία. Υπάρχουν πολλά μέτρα που αποφασίζετε και παίρνετε ως Κυβέρνηση ιδιαίτερα τα τελευταία χρόνια και η Νέα Δημοκρατία και το ΠΑΣΟΚ για την ανατροπή των εργασιακών σχέσεων για τη διάλυση του κοινωνικοασφαλιστικού συστήματος. Απαλλάσσετε τους εργοδότες από το ένσημο,  απελευθερώσατε το όριο των απολύσεων, αυξήσατε τα όρια ηλικίας συνταξιοδότησης, καταργείτε τις συντάξεις στις χήρες που είναι κάτω από σαράντα ετών και στα ορφανά και βεβαίως γενικεύετε τη μερική απασχόληση, στέλνετε εργαζόμενους να αποκτήσουν εργασιακή εμπειρία με 110.000-120.000 το μήνα.
      Το μοίρασμα της ανεργίας με την ταυτόχρονη επιδότηση των εργοδοτών είναι στην ουσία αυτό που στηρίζει την εργοδοτική ασυδοσία ακριβώς για να σπρώχνουν οι εργοδότες τους εργαζόμενους και στη μαύρη εργασία.
      Πρέπει να πούμε επίσης ότι οι επιθεωρήσεις εργασίας, οι οποίες έχουν αποδυναμωθεί και η Κυβέρνηση δεν θέλει να παίξουν ουσιαστικό ρόλο, δεν παίζουν πραγματικά το ρόλο τους ακριβώς γιατί υπάρχει μεγάλη έλλειψη προσωπικού, δεν υπάρχει υποδομή, δεν υπάρχουν αυτοκίνητα κίνησης ούτως ώστε να μπορούν να κάνουν τους ελέγχους. Ελέγχους οι οποίοι θα πρέπει να γίνονται σε καθημερινή βάση, ελέγχους οι οποίοι θα έχουν πολύ σκληρές και αυστηρές ποινές, ελέγχους οι οποίοι θα στέλνουν στον Κορυδαλλό βιομήχανους οι οποίοι σκοτώνουν εργάτες καθημερινά στα γκέτο και στα κρεματόρια και δεν παίρνουν κανένα μέτρο για την προστασία της ζωής των εργαζομένων.
      Το αναφέρω αυτό γιατί έχουμε το πρόσφατο έγκλημα με το θάνατο έξι εργατών όπου οι εργοδότες από το 2000 μέχρι τώρα πλήρωσαν 3,5 εκατομμύρια πρόστιμο. Τόσο στοίχισε για τον Όμιλο Στασινόπουλου η ζωή έξι εργατών και ο τραυματισμός άλλων τριών την ίδια ημέρα και άλλων δεκαοκτώ τα προηγούμενα τρία χρόνια. Και «καθάρισε» ο Στασινόπουλος και οι υπεύθυνοι με δικαστήριο το οποίο θα γίνει ως πλημμέλημα για τη δολοφονία έξι εργατών.
      Μας αναφέρετε και μας λέτε ότι προωθείτε τις ενεργητικές πολιτικές επιδοτώντας τους εργοδότες με χρήματα των εργαζομένων, με χρήματα τα οποία συγκεντρώνονται στον ΟΑΕΔ από τις κρατήσεις των εργαζομένων. Και βεβαίως κάποια απ’ αυτά, ένα ποσοστό 20%, μπορεί να είναι και από το Ευρωπαϊκό Κοινοτικό Ταμείο, τα οποία δίνονται ως επιδότηση στους εργοδότες. Μάλιστα, σε ορισμένες περιπτώσεις τους χαρίζετε και το ένσημο, τους πληρώνετε δηλαδή και το ένσημο για να έχουν κυριολεκτικά τσάμπα εργάτες. 
      Κυρίως προσπαθείτε την ανεργία να τη μειώσετε μοιράζοντας τις θέσεις εργασίας σε δύο και τρία άτομα γενικεύοντας τη μερική απασχόληση, το ωρομίσθιο, τις συμβάσεις ορισμένου χρόνου, αλλά και τα δελτία παροχής υπηρεσιών. Ακόμη και στα σεμινάρια, τα οποία παρακολουθούν άνεργοι, τους παρακρατείτε την κάρτα για να δείξετε ότι μειώσατε την ανεργία. Φυσικά είναι γνωστό σε όλους ότι πάρα πολλοί άνεργοι οι οποίοι είδαν και απόειδαν ότι δεν πρόκειται ο ΟΑΕΔ να τους βρει δουλειά, δεν πάνε να ανανεώσουν την κάρτα της οποίας την ανανέωση την έχετε ανά μήνα. Φοβάστε μην τυχόν και κάνει κανένα μεροκάματο κανένας εργάτης και τον γράψετε ότι είναι εργαζόμενος ή εάν δουλέψει καμία εβδομάδα θεωρείτε ότι δούλεψε και τελείωσε η ανεργία του. Μιλάω για τους μακροχρόνια ανέργους.
      Και φυσικά πρέπει να πούμε ότι εμείς προτείνουμε να δοθεί επίδομα ανεργίας, το οποίο σήμερα το παίρνει ένας στους τέσσερις μόνο για ένα χρόνο. Και αυτό είναι ίσο με το 50% του ημερομίσθιου του ανειδίκευτου εργάτη. Εμείς προτείνουμε αυτό να αυξηθεί και να πάει στο 80% του ημερομίσθιου του ανειδίκευτου εργάτη, να είναι επίδομα ανεργίας μέχρι να βρει ο ΟΑΕΔ δουλειά στον άνεργο ή μέχρι να βρει δουλειά ο ίδιος. 
      Και φυσικά πρέπει να σας πούμε ότι και εδώ σήμερα στην Ολομέλεια θα κάνουμε μία πρόταση ενόψει των εορτών του Πάσχα για τους άνεργους οι οποίοι δεν παίρνουν επίδομα ανεργίας ούτε δώρο Πάσχα. Γι’ αυτούς, λοιπόν, τους άνεργους θα προτείνουμε να δοθεί τώρα το Πάσχα ένα έκτακτο βοήθημα –και παρακαλώ να το ψηφίσουν όλες οι πτέρυγες και αυτό να το υλοποιήσει η Κυβέρνηση- ένα έκτακτο επίδομα για να κάνουν Πάσχα και οι μακροχρόνια άνεργοι, οι οποίοι δεν παίρνουν κανένα άλλο επίδομα από τον ΟΑΕΔ, ένα επίδομα ύψους 630 ευρώ.
      Βεβαίως φτιάχνετε και επιτροπές, οι οποίες έχουν σαν στόχο την προώθηση του κοινωνικού διαλόγου, το πέρασμα της κυβερνητικής πολιτικής, τη διαφύλαξη και την αύξηση των κερδών των καπιταλιστών, το μοίρασμα της ανεργίας.
      Γνωρίζετε πολύ καλά ότι ούτε θέλετε ούτε μπορείτε να λύσετε το πρόβλημα της ανεργίας γιατί, όπως είπα και πριν, την ανεργία την παράγει το ίδιο το σύστημα και θέλετε τους άνεργους ως εφεδρικό στρατό για να χτυπάτε και το εργατικό κίνημα.
      Από το νομοσχέδιο προκύπτουν κίνδυνοι αποδυνάμωσης της ευθύνης του Υπουργείου Υγείας σε θέματα αποκατάστασης των ατόμων ειδικών κατηγοριών με τη μεταφορά αρμοδιοτήτων στις επιτροπές που φτιάχνετε στο Υπουργείο Εργασίας. Η αποσύνδεση των διαφόρων φάσεων της αποκατάστασης έχει σαν στόχο την αποδυνάμωση αυτής της δουλειάς.
      Για την προστασία των ανηλίκων: Κατά την απασχόληση ο συγκεκριμένος νόμος που υπάρχει σήμερα δεν εφαρμόστηκε ποτέ και φυσικά έρχεστε τώρα να τον καταργήσετε για να μην υπάρχει καμία προστασία στην εργασία των ανηλίκων εργαζομένων, στην παιδική εργασία, αλλά και στην επιδείνωση των συνθηκών και των όρων προστασίας που ισχύουν μέχρι τώρα.
      Σας είπαμε και στην αρμόδια επιτροπή: κλείστε τα δουλεμπορικά γραφεία, πάρτε συγκεκριμένα μέτρα για την αναδιοργάνωση του ΟΑΕΔ ούτως ώστε ο ΟΑΕΔ με τη λειτουργία του, με την αναβάθμισή του να εξυπηρετεί τους άνεργους. Και φυσικά, όπως είπα και πριν, να αυξηθεί το επίδομα ανεργίας στο 80% του ημερομίσθιου του ανειδίκευτου εργάτη. Τα δουλεμπορικά γραφεία, τα οποία νομιμοποιήσατε, καταρρακώνουν κάθε ανθρώπινη αξιοπρέπεια και εκμεταλλεύονται άγρια τους εργαζόμενους. Και βεβαίως όλα αυτά οι δουλέμποροι τα κάνουν με την κάλυψη της Κυβέρνησης και με την πλήρη στήριξη της Νέας Δημοκρατίας, η οποία συμφωνεί με τη λειτουργία των δουλεμπορικών γραφείων ευρέσεως εργασίας που νοικιάζουν εργάτες.
      Πού θα μας πάτε επιτέλους; Πού θα πάτε την εργατική τάξη; Τι απέμεινε ακόμα; Να τους βάλετε αλυσίδες στα πόδια;
      Για την προστασία των ατομικών δεδομένων των εργαζομένων: Με το άρθρο αυτό επιχειρείται μία από τις πλέον ουσιαστικές παρεμβάσεις με στόχο την αποδυνάμωση ακόμα και αυτής της υφιστάμενης νομοθεσίας με τις γνωστές ελλείψεις στο όνομα της προστασίας των ατομικών δεδομένων των εργαζομένων. Είναι χαρακτηριστικό ότι το βασικό περιεχόμενο των ρυθμίσεων προανήγγειλε γνωστός, επιφανής ΕΞΥΠάρχης –ιδιωτικής ΕΞΥΠ φυσικά- και βεβαίως το υιοθετήσατε. Σ’ αυτές επιβάλλεται η απαγόρευση αναγραφής και επεξεργασίας στο ατομικό βιβλιάριο επαγγελματικού κινδύνου στοιχείων ή δεδομένων άλλων πέραν των αποτελεσμάτων των ιατρικών και εργαστηριακών εξετάσεων, στις οποίες υποβάλλονται κάθε φορά.
      Αναρωτιόμαστε ποια είναι τα άλλα στοιχεία ή δεδομένα για τα οποία επιβάλλεται η απαγόρευση; Τα άλλα στοιχεία είναι τα αποτελέσματα των μετρήσεων των βλαπτικών παραγόντων στους οποίους εκτίθεται ο εργαζόμενος κατά την εργασία του. Έτσι, λοιπόν, καλύπτετε τους εργοδότες με αποτέλεσμα να μην ευθύνονται για όποιες επαγγελματικές ασθένειες ή βλάβες παθαίνουν οι εργαζόμενοι κατά την εργασία. Πρέπει επίσης να σημειώσουμε ότι αυτό πρέπει να γίνεται οπωσδήποτε. 
      Η ρύθμιση αυτή, ότι αποτελούσε πρακτική συγκεκριμένων ΕΞΥΠ που οι εργαζόμενοι, αλλά και το ταξικό συνδικαλιστικό κίνημα κατήγγειλαν, να καλούνται, δηλαδή, οι εργαζόμενοι να αυτοσυμπληρώσουν μέσω ερωτηματολογίου το ατομικό τους ιστορικό και να το διαβιβάζουν μέσω των γραφείων στο γιατρό εργασίας της ΕΞΥΠ, γίνεται νόμος που ανατρέπει το γράμμα και το πνεύμα του προηγούμενου νόμου, του 1568 του 1985, με βάση τον οποίον η προληπτική ιατρική εξέταση κατά την πρόσληψη και πριν την τοποθέτηση σε συγκεκριμένη θέση εργασίας διενεργείται από το γιατρό εργασίας. Καλύπτεται από το ιατρικό απόρρητο και βαρύνει έξοδα εξετάσεων και χρόνο από τον εργοδότη. Τώρα τον επιμελείται ο ίδιος ο εργαζόμενος. Φανταστείτε ένας ασθενής να πάει στο νοσοκομείο για εξετάσεις και να επιμελείται μόνος του ποιες εξετάσεις πρέπει να κάνει και πού.
      Κυνικά διαπιστώνεται, λοιπόν, ότι στοχεύετε στην εκπλήρωση των υποχρεώσεων του εργοδότη και όχι στην προστασία των εργαζομένων. Και γίνεται και για την αξιολόγησή του όχι μόνο για μια συγκεκριμένη θέση, αλλά και για μια μελλοντική θέση εργασίας.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αυτή είναι η λέξη κλειδί της συγκεκριμένης ρύθμισης. Για παράδειγμα, ένας εργαζόμενος που προσλαμβάνεται σήμερα εδώ και αύριο μπορεί να προσληφθεί αλλού, θα έχει αυτές τις επιπτώσεις. 
      Υπάρχει μία υποβάθμιση των ελέγχων υγιεινής και ασφάλειας. Μέχρι τώρα τεχνικός ασφάλειας ήταν εργοδότης σε επιχειρήσεις χαμηλής επικινδυνότητας Γ΄ κατηγορίας με  έως πενήντα ατόμων προσωπικό.  Τώρα επεκτείνετε αυτό το μέτρο και σε επιχειρήσεις Β΄ κατηγορίας με προσωπικό έως πενήντα άτομα, δηλαδή σε επιχειρήσεις μεγαλύτερης επικινδυνότητας. Δεν λέτε ποιες επιχειρήσεις ανήκουν στη Β΄ κατηγορία, παρά μόνο προσδιορίζετε την Α΄ κατηγορία και τη Γ΄ κατηγορία. Όσες δεν υπάγονται στην Α΄ ή στη Γ΄ κατηγορία, ανήκουν στη Β΄ κατηγορία, δηλαδή τώρα οι ίδιοι οι εργοδότες θα γίνουν τεχνικοί ασφαλείας.  Αυτό θα έχει ως αποτέλεσμα την αύξηση των εργατικών ατυχημάτων.
      Πρέπει να πω ότι σήμερα έχουν πανελλαδική απεργία οι τεχνικοί ασφαλείας, τα ΣΕΠΕ, γιατί διαφωνούν μ’ αυτά τα μέτρα, μιας και γίνεται υποβάθμιση των ελέγχων υγιεινής και ασφάλειας και βεβαίως παραπέρα υποβάθμιση του Σώματος Επιθεωρητών Εργασίας, αλλά και του ρόλου των γιατρών εργασίας και των τεχνικών ασφαλείας. Εκεί οδηγούν τα σχετικά άρθρα του νομοσχεδίου. Πρόκειται για μια υποβάθμιση που θα συντελέσει ακόμα περισσότερο στην ελαστικοποίηση της υφιστάμενης λειψής νομοθεσίας για την προστασία των εργαζομένων από τον επαγγελματικό κίνδυνο. Μ’ αυτόν τον τρόπο η εργοδοσία θα γίνει ακόμα περισσότερο ανεξέλεγκτη, με αποτέλεσμα να απειλείται η σωματική ακεραιότητα και η ζωή των εργαζομένων. 
      Μάλιστα επειδή ακούγονται ψίθυροι ότι όλα τα κόμματα συμφώνησαν,  εμείς θέλουμε να επαναλάβουμε σήμερα εδώ ότι διαφωνούμε με τα μέτρα που εισάγει η Κυβέρνηση μ’ αυτό το νομοσχέδιο. 
      Με την ενοποίηση των υπηρεσιών του ΙΚΑ, του ΣΕΠΕ, του ΟΑΕΕ κλπ. στα νησιά δεν μπορούμε να συμφωνήσουμε. Διαφωνούμε να κάνουν  όλοι οι υπάλληλοι αυτών των υπηρεσιών τις αντίστοιχες δουλειές των ξεχωριστών υπηρεσιών που υπάρχουν σήμερα, δηλαδή κάποιος επιθεωρητής εργασίας να κάνει τη δουλειά του γραφιά ή να στέλνει γράμματα. Εμείς λέμε ότι πρέπει να γίνουν προσλήψεις, να ενισχυθούν αυτές οι υπηρεσίες με προσωπικό, ούτως ώστε να λύνονται καλύτερα τα προβλήματα των ελέγχων.
      Σήμερα υπάρχουν επτά ΚΕΠΕΚ σε όλη την Ελλάδα. Εμείς προτείνουμε να γίνουν δεκατρία, όσες είναι και οι περιφέρειες της χώρας μας σήμερα με τη διοικητική διαίρεση. Πρέπει να προσληφθεί προσωπικό, γιατί υπάρχουν πάρα πολλές ελλείψεις. Πρέπει να γίνει επάνδρωση αυτών των υπηρεσιών, γιατί σε ολόκληρη την Αττική υπάρχουν δύο αυτοκίνητα: ένα στο Λεκανοπέδιο και ένα στο υπόλοιπο Αττικής, δηλαδή από το Ολυμπιακό Χωριό μέχρι το Σούνιο αντιστοιχεί ένα αυτοκίνητο της υπηρεσίας, το οποίο είναι είκοσι ετών.
      Σε καμία περίπτωση δεν θα μας βρει σύμφωνους να περνάνε με υπουργικές αποφάσεις. Το κάνετε ακριβώς γιατί τους ανεπιθύμητους ή αυτούς που αγωνίζονται και διαφωνούν με την κυβερνητική πολιτική και σηκώνουν κεφάλι θέλετε να τους στείλετε εκεί που κάποτε έστελναν εξορία άλλους.
      Για τους εκπαιδευτικούς του ΟΑΕΔ θέλω να πω το εξής: Για το εκπαιδευτικό προσωπικό του ΟΑΕΔ εφαρμόζονται οι διατάξεις του άρθρου 94 παράγραφος 4 του ν. 1566/85 «Δομή και λειτουργία της πρωτοβάθμιας και δευτεροβάθμιας εκπαίδευσης», που αφορούν στους κλάδους, στα προσόντα, στην εξέλιξη του εκπαιδευτικού προσωπικού και στις προσλήψεις από τους πίνακες των διορισθέντων εκπαιδευτικών του Υπουργείου Παιδείας. 
      Εδώ παρατηρείται ότι κατά παρέκκλιση των διατάξεων, το άρθρο 14 αναφέρεται στα προσόντα των εκπαιδευτικών. Μπορούν να διορίζονται και χωρίς το απαιτούμενο βασικό τυπικό προσόν, χωρίς δηλαδή το πτυχίο των παιδαγωγικών σπουδών της ΣΕΛΕΤΕ, όταν υπάρχουν πάρα πολλοί καθηγητές. Επειδή σήμερα υπάρχει και αίτημα από την Ομοσπονδία να συμπεριληφθούν και να προσληφθούν όλοι αυτοί οι οποίοι διδάσκουν με χίλιες διακόσιες ώρες, εμείς θα συμφωνήσουμε. Θα πρέπει επίσης να συμπεριληφθούν και όσοι δεν εργάζονται σήμερα, αρκεί να το θέλουν, εάν έχουν τις προϋποθέσεις που βάζετε για τις χίλιες διακόσιες ώρες.  
      Επίσης, στο άρθρο 14  για τα τέκνα των αγωνιστών Εθνικής Αντίστασης ο κ. Παπαϊωάννου είπε ότι πρέπει να απαλειφθούν γιατί δεν υπάρχουν τέτοιοι. Μόνο στο Νομό Λάρισας υπάρχουν εκατοντάδες. Και φυσικά θα μας βρείτε αντίθετους αν απαλείψετε αυτήν την κατηγορία από το ν.1643.
      Για την «ΕΛΕΝΙΤ» θέλω να τονίσω ότι έχετε δώσει επανειλημμένες υποσχέσεις στους εργαζόμενους στη Θεσσαλονίκη και στη ΓΣΕΕ και στο Εργατικό Κέντρο και στο Σωματείο και στους ίδιους ότι θα τους τακτοποιήσετε. Σήμερα τους αφήνετε ξεκρέμαστους. Εμείς  λέμε ότι, εφόσον είναι καρκινογόνα επιχείρηση και κλείνει το 2005, για όσους εργαζόμενους δεν θεμελιώνουν δικαίωμα συνταξιοδότησης, να βρείτε τρόπο με δική σας ρύθμιση να θεμελιώσουν τέτοιο δικαίωμα. Θα επανέλθω στη δευτερολογία για τα υπόλοιπα.
      ΠΡΟΕΔΡΕΥΩΝ (Κωνσταντίνος Βρεττός): Έχω  την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Οργάνωση  και άσκηση του εκλογικού δικαιώματος των ετεροδημοτών και άλλες διατάξεις».
      Επίσης, οι Υπουργοί Εθνικής Άμυνας, Εξωτερικών και Οικονομίας και Οικονομικών, κατέθεσαν σχέδιο νόμου: «Κύρωση του Πρωτοκόλλου στρατιωτικής συνεργασίας μεταξύ του Υπουργείου Άμυνας της Γεωργίας και του Υπουργείου Εθνικής Άμυνας της Ελληνικής Δημοκρατίας σχετικά με την αναδιοργάνωση του Γεωργιανού Ναυτικού».
      Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση αναγκαίων έργων υποδομής-αναβάθμισης της ναυτικής βάσης του Bisht Palla».
      Παραπέμπονται στην αρμόδια Διαρκή Επιτροπή.
      Η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Στεργίου, έχει το λόγο.
      ΙΩΑΝΝΑ ΣΤΕΡΓΙΟΥ:  Αγαπητοί συνάδελφοι, συζητώντας σήμερα ένα πολύ σοβαρό νομοσχέδιο για τον κοινωνικό διάλογο και την προώθηση της απασχόλησης και την κοινωνική προστασία, κατ’ αρχήν αυτό που θέλουμε να τονίσουμε είναι ότι ο διάλογος ήταν πάντα ένα μέσο με το οποίο η αριστερά και τα συνδικάτα  έλεγαν τις απόψεις τους και τα αιτήματά τους. Τα τελευταία χρόνια με ευθύνη της Κυβέρνησης η φράση «κοινωνικός διάλογος» έχει τόσο φθαρεί που έχει χάσει τη σημασία της, ώστε η λειτουργία της επιτροπής αυτής φοβόμαστε ότι τίθεται εν αμφιβόλω πριν ακόμη συσταθεί. Ο λόγος είναι ότι στο πρόσφατο παρελθόν, όταν ακούγαμε τη φράση «κοινωνικός διάλογος» επρόκειτο για ένα μέσο που χρησιμοποιούσε η Κυβέρνηση για να περάσει τις θέσεις της και όχι για πραγματικό και ουσιαστικό διάλογο. Επισημαίνουμε ότι και σ’ αυτήν την επιτροπή λείπει η ΑΔΕΔΥ και νομίζουμε ότι αν είναι παράλειψη, θα πρέπει να το συμπληρώσετε. 
      Σε ό,τι αφορά την ουσία του θέματος της ανεργίας, αυτή δεν πρόκειται να αντιμετωπιστεί αν η Κυβέρνηση συνεχίσει τις ίδιες πολιτικές που ασκεί τα τελευταία χρόνια. Η ανεργία στη χώρα μας μέχρι το 1999 έχει αυξητική πορεία όπου και έλαβε τη μεγαλύτερη τιμή της. Έφθασε στο 11,7%
      Η μείωση που παρατηρείται τελευταία δεν οφείλεται στην αύξηση των θέσεων απασχόλησης αλλά στη μείωση του εργατικού δυναμικού. Παρατηρώντας την πορεία των θέσεων απασχόλησης βλέπουμε ότι αυτές το 1998 είναι περισσότερες απ΄ ότι σήμερα, δηλαδή είχαμε μία πραγματική μείωση των θέσεων πλήρους απασχόλησης.
      Τα προαναφερθέντα στοιχεία δεν περιλαμβάνουν τη λεγόμενη λανθάνουσα ανεργία αφού δεν συνυπολογίζουν ότι ένα μεγάλο μέρος απ’ αυτές τις θέσεις εργασίας είναι θέσεις μερικής απασχόλησης πράγμα που θα πρέπει να συνεκτιμηθεί πλέον και η ανεργία να μετριέται με σύνθετους δείκτες.
      Η μέχρι σήμερα ασκούμενη πολιτική της Κυβέρνησης κυριαρχείται από το δόγμα ότι η αύξηση της απασχόλησης θα προκύψει ως αποτέλεσμα της μείωσης του κόστους εργασίας, της αύξησης της ανταγωνιστικότητας και των εξαγωγών και τέλος της ανόδου της κερδοφορίας των επενδύσεων. Οι συντηρητικές αναδιαρθρώσεις που προωθήθηκαν και προωθούνται στο δημόσιο, οι ιδιωτικοποιήσεις δημοσίων υπηρεσιών και τομέων, η ανάθεση επιμέρους αρμοδιοτήτων των υπηρεσιών σε εργολάβους, το πάγωμα προσλήψεων μόνιμου προσωπικού σε συνδυασμό με την εισαγωγή ελαστικών μορφών απασχόλησης στο δημόσιο, έχουν διαμορφώσει ένα τοπίο εργασιακών σχέσεων στη Δημόσια Διοίκηση που μπορούμε να το χαρακτηρίσουμε σαν υπερεκμεταλλευτικό. 
      Στον ιδιωτικό τομέα τα τελευταία χρόνια είχαμε μια έξαρση της γενικευμένης εφαρμογής ελαστικών και υποβαθμισμένων μορφών απασχόλησης, μερικές προσωρινές συμβάσεις έργου, ενοικίαση εργαζομένων, με αποτέλεσμα να μη δημιουργούνται νέες θέσεις εργασίας αλλά να ανακατανέμονται οι υπάρχουσες. Η Κυβέρνηση μ’ αυτές τις αποφάσεις ευθυγραμμίστηκε πλήρως με τις θέσεις της εργοδοσίας επιδιώκοντας να αυξήσει την απασχόληση με τη μείωση του κόστους εργασίας και με τη διεύρυνση των ελαστικοτήτων. Όμως  οι  ίδιες πολιτικές που εφάρμοσε τα τελευταία χρόνια όχι μόνο δημιούργησαν την ανεργία αλλά την εκτίναξαν στα ύψη. 
      Η Κυβέρνηση έχει απορρίψει επανειλημμένα την πρότασή μας που είναι και πρόταση των εργαζομένων, για την καθιέρωση του τριανταπεντάωρου χωρίς μείωση των αποδοχών. Αντί να αντιμετωπίσει τα προβλήματα των ανέργων, φαίνεται αποφασισμένη να συνεχίσει τις ίδιες αποτυχημένες πολιτικές αποτέλεσμα των οποίων είναι η σημερινή ζοφερή εικόνα της ανεργίας. Οι πολιτικές αυτές εκτός των άλλων έχουν σαν αποτέλεσμα και τη διόγκωση της μαύρης τρύπας στο ασφαλιστικό μας σύστημα. 
      Η Κυβέρνηση συνεχίζει να μην αντιμετωπίζει τη βασική αιτία της αύξησης της ανεργίας την ανεπαρκή ζήτηση για θέσεις εργασίας, δηλαδή, την έλλειψη αναπτυξιακών πολιτικών που θα μπορούσαν να δημιουργήσουν νέες θέσεις εργασίας. Πιστεύουμε ότι για την αντιμετώπιση της ανεργίας βασικό ζήτημα είναι η δραστική μείωση του χρόνου εργασίας, από τις σαράντα ώρες στις τριάντα πέντε. Στη συζήτηση στην επιτροπή καταθέσαμε προτάσεις βάσει των οποίων πρέπει να μπουν συγκεκριμένοι στόχοι και χρονοδιάγραμμα για την ανακούφιση των ανέργων, δεύτερον, μέτρα και πολιτικές που πρέπει να ληφθούν, τρίτον, οι πόροι που θα χρειαστούν και πώς πρέπει να εξευρεθούν –άποψη αριστερή και προοδευτική- και τέταρτον, μέτρα ενίσχυσης των ανέργων που είναι η εξασφάλιση, η εγγύηση ενός ελάχιστου εισοδήματος για τους ανέργους με την αύξηση των επιδομάτων ανεργίας στο 80% του ημερομισθίου του ανειδίκευτου εργάτη και με την επιμήκυνση του χρόνου επιδότησης της ανεργίας πέραν των δώδεκα μηνών. Επιδότηση των νέων ανέργων από την ηλικία των δεκαοκτώ ετών εφόσον ζητούν και δεν βρίσκουν δουλειά, για συγκεκριμένο διάστημα και χωρίς προϋποθέσεις οι οποίες στην ουσία είναι απαγορευτικές. 
      Όσον αφορά την Εθνική Επιτροπή Κοινωνικής Προστασίας θεωρούμε ότι αν η ασκούμενη κυβερνητική πολιτική δεν αλλάξει πάλι θα είναι γράμμα κενό. Η ασκούμενη κυβερνητική πολιτική δείχνει ότι η τετραετία που περνάμε τώρα αντί να είναι τετραετία κοινωνικού κράτους που υποσχέθηκε το ΠΑΣΟΚ είναι τετραετία κατεδάφισης των ελάχιστων υπαρχουσών ισχνών κοινωνικών δομών στην Ελλάδα. Οι αδικίες μεγαλώνουν, οι ανισότητες διευρύνονται ενώ ταυτόχρονα εντείνονται οι εισοδηματικές πιέσεις, οι φορολογικές αδικίες, οι οικονομικές ανισότητες και οι κοινωνικές ανασφάλειες. 
      Έχουμε ανισότητες στις ευκαιρίες, στα βάρη και στα ωφελήματα. Ανισότητες στη δουλειά, στην κατάρτιση, στο περιβάλλον διαβίωσης. Έχουμε ανασφάλειες για προοπτική απασχόλησης ακόμη και για την ανεκτή διαβίωση, για την κάλυψη βασικών αναγκών υγείας φροντίδας και ασφάλισης. Η αύξηση του πλούτου δεν οδήγησε σε άμβλυνση των κοινωνικών και των περιφερειακών ανισοτήτων αλλά στη διεύρυνσή τους. Από την άποψη των κοινωνικών ανισοτήτων ο ΟΟΣΑ κατατάσσει τη χώρα μας μεταξύ των τριών μελών του με τις μεγαλύτερες ανισότητες. Από την άποψη της φτώχιας όπως αυτή μετριέται από την Ευρωπαϊκή Ένωση η χώρα μας εμφανίζεται με τα μεγαλύτερα ποσοστά. 
      Από την άποψη των περιφερειακών ανισοτήτων οι περισσότερες από τις ελληνικές περιφέρειες καταλαμβάνουν τις τελευταίες θέσεις μεταξύ των περιφερειών της Ευρωπαϊκής Ένωσης. Το εργασιακό τοπίο χαρακτηρίζεται από την απορύθμιση των εργασιακών σχέσεων και από την υποβάθμιση της εργασίας. Στο όνομα του εκσυγχρονισμού η σταθερή πλήρης και αξιοπρεπής απασχόληση είναι υπό διωγμόν. Στη θέση της προωθούνται και επεκτείνονται ραγδαία υποβαθμισμένες μορφές απασχόλησης  με περιορισμένα ή καθόλου δικαιώματα με ποιο ακραία μορφή τη μορφή της ενοικίασης των εργαζομένων που είναι η σύγχρονη μορφή δουλεμπορίου.
      Η χώρα μας ιστορικά χώρα εξαγωγής μεταναστών, γίνεται χώρα υποδοχής μεταναστών που αποτελούν ένα ταχύτατα αυξανόμενο τμήμα εργατικού δυναμικού της ελληνικής κοινωνίας. Όμως ούτε ως κράτος ούτε ως κοινωνία εξοπλιστήκαμε με τις αναγκαίες υποδομές και πολιτικές για την ισότιμη ένταξη των μεταναστών στην ελληνική κοινωνία. 
      Κατά τη γνώμη μας η αντιμετώπιση των σοβαρών προβλημάτων απαιτεί αλλαγή πολιτικών προτεραιοτήτων. Στο επίκεντρο της πολιτικής πρέπει να επανέλθει ο άνθρωπος και τα προβλήματά του. Ο ανθρώπινος πολιτισμός των προοδευτικών και δημοκρατικών κατακτήσεων αναδεικνύει τη σύγχρονη εργασία σε όλες του τις μορφές ως πρώτη και κινητήρια παραγωγική και κοινωνική δύναμη δεν την εκχωρεί σε αγορές και δεν την απαλλοτριώνει για τις επικοινωνιακές ανάγκες της πολιτικής συγκυρίας. 
      Οι εργαζόμενοι είναι το πιο πολύτιμο κεφάλαιο στην παραγωγική διαδικασία και στην ανάπτυξη της χώρας. Δεν μπορεί συνεχώς να είναι οι χαμένοι της υπόθεσης. Δυστυχώς γύρω απ’ αυτά τα θέματα η Κυβέρνηση δεν επιδιώκει τον ουσιαστικό κοινωνικό και πολιτικό διάλογο. Διάλογος για την Κυβέρνηση είναι να επικυρώσουν όλοι οι άλλοι τις επιλογές της και να προσχωρήσουν στις απόψεις της. Αν υποστηρίζουν εναλλακτικές προτάσεις και όχι τον κυβερνητικό μονόδρομο καταγγέλλονται για αντιπολιτευτικό αρνητισμό. 
      Όσον αφορά το άρθρο 4, προστασία των εργαζομένων ανηλίκων θεωρούμε ότι η διάταξη είναι θετική σε σχέση με ό,τι ίσχυε παλαιότερα. Ωστόσο έχουμε τη γνώμη ότι τέτοια θέματα και με δεδομένο ότι στην εισηγητική έκθεση αναφέρεται ότι υπάρχει έκθεση σύμφωνα με την οποία κάποιες εργασίες είναι βλαπτικές για την υγεία και ασφάλεια των ανηλίκων και την ηθική τους καλό θα ήταν να είχε τεθεί στη Βουλή αυτό. 
      Σχετικά με την άδεια λειτουργίας των ιδιωτικών γραφείων συμβούλων εργασίας και εταιρειών προσωρινής απασχόλησης. Στη συζήτηση του ν. 2639/98 που δόθηκε η δυνατότητα για την ίδρυση αυτών των γραφείων ο Συνασπισμός ήταν κάθετα αντίθετος και δεν το ψηφίσαμε. 
      Έχουμε τη γνώμη ότι  αυτό το άρθρο που έρχεται όχι για να καταργήσει αλλά για να αλλάξει τη σύνθεση των επιτροπών για την έκδοση των αδειών και την παρακολούθηση της λειτουργίας των ιδιωτικών γραφείων συμβούλων εργασίας και των εταιρειών προσωρινής απασχόλησης πρέπει να καταργηθεί. Τη θεωρούμε απαράδεκτη αυτήν τη ρύθμιση. 
      Κατά τη συνήθη κυβερνητική λογική όποιο πρόβλημα παρουσιαστεί λύση είναι η ιδιωτικοποίηση. Έτσι προχώρησε στην ίδρυση αυτών των γραφείων που παρέχουν υπηρεσίες που θα έπρεπε να παρέχει ο ΟΑΕΔ. Κατ’ εμάς χρειάζεται αναβάθμιση του ΟΑΕΔ και ενίσχυση του ρόλου του με τη συμμετοχή και τη συμβολή στο σχεδιασμό και στις πολιτικές απασχόλησης των εργαζομένων, των εργοδοτών και του κράτους προκειμένου να λυθεί το πρόβλημα της λειτουργίας του ΟΑΕΔ. 
      Πιστεύουμε, λοιπόν, ότι οι ρυθμίσεις αυτές εκχώρησαν την από το Σύνταγμα ευθύνη του κράτους για την εύρεση εργασίας στους Έλληνες πολίτες την ιδιωτική κερδοσκοπία και σε εταιρείες-μεσίτες που θα νοικιάζουν σε άλλες επιχειρήσεις ανθρώπους. 
      Η Κυβέρνηση αφού ενθάρρυνε και άφησε να εξελιχθεί ανεξέλεγκτα η παράνομη αυτή δραστηριότητα τη θεσμοθέτησε εκ των υστέρων με νόμο. Η ενοικίαση των εργαζομένων πρέπει να καταργηθεί γιατί αποτελεί τη σύγχρονη μορφή δουλεμπορίου. 
      Όσον αφορά το άρθρο 9, ο κλάδος των εργαζομένων στα ΣΕΠΕ ήδη σήμερα απεργεί. Μετά από τα τελευταία ατυχήματα και δεν είναι μόνο αυτό της Κορίνθου, είχαμε και της «MOTOR OIL», της «PETROLA» και μια σειρά ατυχημάτων που αυτήν την ώρα βγάζουν στην επικαιρότητα το πολύ σοβαρό ζήτημα της ασφάλειας εργασίας. 
      Όσο για το άρθρο προχωρήσατε σε ένα άρθρο και παρακάμψατε το συμβούλιο υγιεινής και ασφάλειας της εργασίας που είναι υποχρεωτικά το καθ’ ύλην αρμόδιο γνωμοδοτικό όργανο για να εισηγείται στον Υπουργό Εργασίας νομοθετικές πρωτοβουλίες που αφορούν ζητήματα υγιεινής και ασφάλειας της εργασίας και όπου μετέχουν όλοι οι κοινωνικοί εταίροι. Γιατί; 
      Και αυτό γιατί πιστεύουμε ότι η δυνατότητα ανάληψης των καθηκόντων τεχνικού ασφαλείας από τον ίδιο τον εργοδότη σ’ αυτές τις επιχειρήσεις μεταβάλλει προς το δυσμενέστερο για τον εργαζόμενο την υφιστάμενη εργατική νομοθεσία και αίρεται η προστασία των δικαιωμάτων των εργαζομένων οι οποίοι ασφαλώς έχουν δικαίωμα στην ασφάλεια και την υγιεινή στους χώρους της δουλειάς τους.
      Σχετικά με τους επιθεωρητές εργασίας, με τα Σ.ΕΠ.Ε. και την κατάργηση του ΚΕ.Π.Ε.Κ., θα ήθελα να πω ότι όσον αφορά, όπως είπε και ο κ. Μπούρας, το θέμα της Ανατολικής και Δυτικής Αττικής όπου καταργείται το Σ.ΕΠ.Ε., πιστεύουμε ότι η αναδιοργάνωση που επιχειρείται σ’ αυτό το άρθρο, δημιουργεί τα περισσότερα προβλήματα και στις υπηρεσίες και στους υπαλλήλους. 
      Συγκεκριμένα, ενώ μέχρι τώρα υπήρχαν τέσσερα Κέντρα Πρόληψης Επαγγελματικού Κινδύνου (ΚΕ.Π.Ε.Κ.) σε επίπεδο διεύθυνσης για την Αττική, ένα για κάθε Νομαρχιακή Αυτοδιοίκηση, τα κάνετε δύο. Σας επισημαίνουμε, λοιπόν, ότι στις περιοχές Δυτικής και Ανατολικής Αττικής υπάρχει μεγάλη συγκέντρωση βιομηχανιών και εργατικού δυναμικού. Η κατάργηση αυτών των διευθύνσεων θα είναι σε βάρος και των εργαζομένων και των εργοδοτών. Σε καμία περίπτωση η λειτουργία τμημάτων σ’ αυτές τις περιοχές δεν ισοδυναμεί με τη λειτουργία των μέχρι σήμερα διευθύνσεων. 
      Σας διαβάζω μία ανάλυση από το ΙΚΑ. Οι άμεσα ασφαλισμένοι στην Ανατολική Αττική είναι εκατόν εβδομήντα χιλιάδες. Στη Δυτική Αττική είναι εκατόν εξήντα πέντε χιλιάδες. Κάνετε, λοιπόν, ΚΕ.Π.Ε.Κ. στο Αιγαίο με είκοσι δύο χιλιάδες εργαζομένους και καταργείτε τη Διεύθυνση Ανατολικής Αττικής με εκατόν εβδομήντα χιλιάδες και της Δυτικής Αττικής με εκατόν εξήντα πέντε χιλιάδες.
      Όσον αφορά τα ατυχήματα, η Ανατολική Αττική έχει δύο χιλιάδες είκοσι επτά ατυχήματα, η Δυτική Αττική χίλια εξακόσια τριάντα τρία, ενώ αντίθετα η Λέσβος, ως παράδειγμα για το βόρειο Αιγαίο, έχει ογδόντα δύο. Φυσικά, στις άλλες κατηγορίες είναι πολύ λιγότερα. Θεωρούμε, λοιπόν, ότι είναι υποχρέωσή σας να διατηρήσετε τουλάχιστον αυτά τα δύο ΚΕ.Π.Ε.Κ. της Ανατολικής και Δυτικής Αττικής. 
      Σε σχέση με το άρθρο 13, πιστεύουμε ότι δεν λύνεται το πρόβλημα των ωρομισθίων του ΟΑΕΔ. Και εδώ υπάρχει ένα ερώτημα: Το Υπουργείο θέλει ο ΟΑΕΔ να κάνει μονιμοποιήσεις εκπαιδευτικών; Και αν θέλει, σε ποια έκταση θέλει να το κάνει και με ποια κριτήρια. Πιστεύουμε, λοιπόν, ότι με το άρθρο αυτό ουσιαστικά φωτογραφίζετε τις προσλήψεις που θέλετε να κάνετε. Θεωρούμε ότι είναι ρουσφετολογικές και με τον τρόπο που έχουν τεθεί χαρακτηρίζονται από πολιτική σκοπιμότητα και πιστεύω ότι θα πρέπει να δεχθείτε τουλάχιστον τις προτάσεις που σας έχει κάνει ο σύλλογος των ωρομισθίων εργαζομένων στον ΟΑΕΔ. 
      Επίσης, ζητάω να γίνει δεκτή η τροπολογία που έχουν προβάλλει οι δήμοι για τη ρύθμιση των χρεών τους στο ΙΚΑ. Επίσης, αν γίνεται η παράταση της προθεσμίας για τη ρύθμιση των οφειλών να οριστεί για τις 30/9. Νομίζω ότι εξυπηρετεί περισσότερο κόσμο, δεδομένου ότι το καλοκαίρι είναι εποχή που οι επιχειρήσεις έχουν περισσότερα έσοδα και επομένως θα τους διευκολύνετε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Κλείνουμε τον κύκλο των ομιλητών με τον κ. Φαρμάκη, ο οποίος θα μιλήσει για οκτώ λεπτά. 
      ΝΙΚΟΛΑΟΣ ΦΑΡΜΑΚΗΣ: Κύριε Πρόεδρε, στο συζητούμενο νομοσχέδιο περιέχονται σε δύο άρθρα, στο άρθρο 17 και 18, 27 ρυθμίσεις που αναφέρονται σε θέματα κοινωνικής ασφάλισης. Πρόκειται για πολλές ρυθμίσεις, οι οποίες θα μπορούσαν να αποτελέσουν ένα ξεχωριστό νομοσχέδιο για θέματα κοινωνικής ασφάλισης.
      Θα αφιερώσω το χρόνο που έχω στη διάθεσή μου σε αυτές τις διατάξεις, οι σημαντικότερες από τις οποίες θεωρώ ότι είναι εκείνες που αναφέρονται στο Ταμείο Ασφάλισης Ιδιοκτητών, Συντακτών και Υπαλλήλων Τύπου, στον Οργανισμό Γεωργικών Ασφαλίσεων, στον Οργανισμό Ασφάλισης Ελεύθερων Επαγγελματιών και στις ρυθμίσεις χρεών που αναφέρονται στις αγροτικές συνεταιριστικές οργανώσεις προς το ταμείο κύριας και επικουρικής σύνταξης του προσωπικού τους, αλλά και στη ρύθμιση εκείνη η οποία αναφέρεται στα ΚΤΕΛ, για τα χρέη τους προς το Ίδρυμα Κοινωνικών Ασφαλίσεων (ΙΚΑ). 
      Όσα αναφέρω λαμβάνουν υπόψη τους τις ομιλίες, τις απαντήσεις του Υπουργού και του Υφυπουργού στην Επιτροπή Κοινωνικών Υποθέσεων όπου συζητήθηκε το νομοσχέδιο, τη γνώμη της ΟΚΕ, τα έγγραφα και τα αιτήματα των φορέων που αφορούν αυτές οι ρυθμίσεις. 
      Πριν συνεχίσω, θέλω να σημειώσω ειδικότερα ότι κάθε ρύθμιση που αφορά το ασφαλιστικό μας σύστημα και έρχεται στη Βουλή για συζήτηση, πρέπει να είναι ρύθμιση η οποία θα στοχεύει στην άρση των προβλημάτων που έχει το ασφαλιστικό μας σύστημα και στη βελτίωση της κατάστασης στην οποία βρίσκεται. Δεν θεωρώ ότι αυτές οι ρυθμίσεις –και το λέω εξ’ αρχής- κινούνται προς αυτόν το στόχο. 
      Το ασφαλιστικό μας σύστημα έχει προβλήματα βιωσιμότητας –ασφαλώς όχι όλοι οι ασφαλιστικοί οργανισμοί στον ίδιο βαθμό- προβλήματα πολυνομίας και προβλήματα ανισότητας μεταξύ των ασφαλισμένων, στις εισφορές και στις παροχές. Προβλήματα ανισότητας ακόμη και μεταξύ των ασφαλισμένων του ιδίου ταμείου. 
      Συνεπώς επαναλαμβάνω, κάθε ρύθμιση πρέπει να στοχεύει στην άρση αυτών των αδυναμιών και των προβλημάτων, κάτι που δεν συμβαίνει μ’ αυτές τις ρυθμίσεις.
      Και τώρα μπαίνω στις ειδικές ρυθμίσεις. Έτσι, η ομιλία μου θα είναι και επί της αρχής και επί των άρθρων. Δεν νομίζω ότι θα χρειαστεί να ξαναπάρω το λόγο.
      Το άρθρο 17, παράγραφος 2 είναι μια ρύθμιση που αναφέρεται στο ΤΑΙΣΥΤ, στο Ταμείο Ασφάλισης Ιδιοκτητών, Συντακτών και Υπαλλήλων Τύπου. Υπάρχουν κάποιες ρυθμίσεις σ’ αυτήν την παράγραφο με τις οποίες συμφωνώ. Δεν μπορώ όμως να συμφωνήσω με τη ρύθμιση η οποία καταργεί το ανώτατο όριο του χορηγούμενου από το ταμείο εφάπαξ βοηθήματος. Είναι ρύθμιση, θεωρώ, ιδιαίτερα ευνοϊκή και διερωτώμαι γιατί πρέπει να γίνει μόνο σ’ αυτό το ταμείο. Υπάρχουν πολλά ταμεία εφάπαξ. Πολλά ταμεία τα οποία θα μπορούσαν να ισχυριστούν ότι έχουν την οικονομική δυνατότητα. Γιατί η εισηγητική έκθεση λέει ότι αυτός είναι ο βασικός λόγος για τον οποίο απελευθερώνεται το πλαφόν αυτού του ταμείου. Υπάρχουν πολλά ταμεία που μπορούν να ισχυριστούν κάτι τέτοιο, αλλά δεν απελευθερώνουμε το πλαφόν.
      Επιφυλάσσουμε όμως πάντοτε μια ιδιαίτερα ευνοϊκή μεταχείριση στα ταμεία Τύπου –οφείλω να το σημειώσω- και αυτό κάνουμε και σήμερα εδώ. Ο ν. 2084 της Νέας Δημοκρατίας εξήρεσε τα ταμεία Τύπου. Ο νόμος Ρέππα, η ασφαλιστική μεταρρύθμιση του ΠΑΣΟΚ, εξήρεσε τα ταμεία Τύπου. Εδώ γίνεται νέα ευνοϊκή μεταχείριση.
      Τίθεται όμως και ένα άλλο θέμα: η οικονομική δυνατότητα και ευρωστία αυτών των ταμείων πού οφείλεται; Οφείλεται στον κοινωνικό τους πόρο. Για κάθε δημοσίευση, αγγελία κλπ., το 21% πηγαίνει εκεί. Είναι βαρύς «υπέρ τρίτων» φόρος, θα έλεγα. Θα αναφέρω ένα παράδειγμα: ο ΕΔΟΕΑΠ είναι το ταμείο υγείας των δημοσιογράφων. Είχε το 2000 10 δισεκατομμύρια έσοδα. Τα 9 δισεκατομμύρια 300 εκατομμύρια προέρχονταν από τον κοινωνικό πόρο, που πληρώσαμε όλοι, και τα 700 εκατομμύρια μόνο από τις εισφορές των ασφαλισμένων στο ταμείο.
      Άρα, τίθεται ένα γενικότερο θέμα. Θεωρώ ότι είναι αδικαιολόγητη η ρύθμιση και αδικαιολόγητο να παραμένει στο 21% αυτός ο κοινωνικός πόρος. Θα αποφασίσει για τους κοινωνικούς πόρους, βεβαίως, και η Ευρωπαϊκή Ένωση. Ήδη έχουμε μια καταδικαστική απόφαση που αφορά το Ταμείο Νομικών.
      Το άρθρο 5 αφορά την αφαίρεση του 15% της κρατικής εισφοράς από τον κλάδο κύριας σύνταξης του ταμείου των αγροτών, από τον ΟΓΑ, και μεταφορά του στον κλάδο υγείας, προφανώς για να εξοφληθούν οφειλές του. Μα, αυτό είναι υποχρέωση του κράτους. Δεν μπορώ να δεχθώ ότι η θεσπισθείσα κρατική εισφορά για τον κλάδο σύνταξης των αγροτών πρέπει να γίνει μειωθεί, δηλαδή, να καταστεί από τούδε, τρία χρόνια μετά τη λειτουργία του, προβληματικός αυτός ο κλάδος. Δεν μπορώ να το δεχθώ αυτό το πράγμα. Το σημειώνει και η ΟΚΕ και παρακαλώ να βρει άλλους τρόπους η Κυβέρνηση για να εξοφλήσει τα χρέη προς την ιατροφαρμακευτική περίθαλψη των αγροτών, εάν υπάρχουν. Να μην αποδυναμώσει το ταμείο.
      Μάλιστα του παίρνει και αναδρομικά το 7,5% του ποσοστού των κρατικών ομολόγων που έχουν δοθεί μέχρι τώρα, για να τα πάει στον κλάδο υγείας. 
      Η ρύθμιση χρεών που αναφέρεται στους αγροτικούς συνεταιρισμούς και στα ΚΤΕΛ. Πρώτον, γιατί είναι διαφορετική η ρύθμιση, κύριε Υπουργέ και κύριε Πρόεδρε; Διερωτώμαι γι’ αυτό. Ογδόντα δόσεις στους συνεταιρισμούς προς το επικουρικό ταμείο τους και προς το ταμείο της κύριας σύνταξης. Ογδόντα δόσεις για την εξόφληση χρεών των ΚΤΕΛ προς το ΙΚΑ. Στις συνεταιριστικές οργανώσεις διαγραφή των προσαυξήσεων, αν πληρωθεί εφάπαξ η οφειλή. Στα ΚΤΕΛ διαγραφή έστω και με ογδόντα δόσεις. Αυτό αναφέρει η ρύθμιση. 
      Εγώ διαφωνώ με αυτές τις ρυθμίσεις. Θα σας πω γιατί. Γιατί πιστεύω ότι δεν εξυπηρετούνται οι συνεταιριστικές οργανώσεις και επιπλέον επιβαρύνονται τα ταμεία των εργαζομένων τους. Ειδικά για τα ΚΤΕΛ, εφόσον το κράτος θεωρεί ότι μέσω αυτών ασκείται κοινωνική πολιτική και τους οφείλει χρήματα, να δώσει αυτά τα χρήματα, να επιδοτήσει τα ΚΤΕΛ, ώστε να εξοφλήσουν το ΙΚΑ. Το ΙΚΑ δεν αντέχει άλλα βάρη! Δεν είναι δυνατόν! Δεν πρόκειται να πληρώσει κανείς ούτε από τους συνεταιρισμούς ούτε από τα ΚΤΕΛ. Θα πάρουν απλώς την ασφαλιστική ενημερότητα, κύριε Υπουργέ. Αυτό φαίνεται καθαρά από το αίτημα του ΚΤΕΛ Τρικάλων οι ογδόντα δόσεις να γίνουν εκατόν είκοσι και από το αίτημα του ΚΤΕΛ Πατρών, που έχει αποσταλεί και στον αρμόδιο Υπουργό. Αναφέρει πόσα μπορούν να πληρώνουν μηνιαίως. Αν το διαιρέσει κανείς με το ύψος της οφειλής, είναι διακόσιες δόσεις. Δεν μπορούν, λοιπόν, να πληρώσουν. Πρέπει να βρεθεί άλλος χρηματοδοτικός τρόπος. Ή να τους πληρώσουμε αυτά που τους οφείλουμε, αν τους οφείλουμε. Με τη ρύθμιση αυτή δεν πρόκειται το ΙΚΑ να πάρει δραχμή και δεν πρόκειται να εξυπηρετηθούν και οι ίδιοι. Θα πάρουν μόνο την ασφαλιστική ενημερότητα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε, κύριε Πρόεδρε. Δεν θα δευτερολογήσω. Δώστε μου τη δυνατότητα να εξαντλήσω το χρόνο μου. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Φαρμάκη, πρώτον, δεν υπάρχει δευτερολογία.
      ΝΙΚΟΛΑΟΣ ΦΑΡΜΑΚΗΣ: Δεν υπάρχει; 
      ΠΡΟΕΔΡΕΥΩΝ (Κωνσταντίνος Βρεττός): Δεύτερον, όσο χρόνο παίρνουμε τώρα τον παίρνουμε από τους συναδέλφους, που δεν θα μιλήσουν τελικά. 
      ΝΙΚΟΛΑΟΣ ΦΑΡΜΑΚΗΣ: Μπορώ να έχω ένα λεπτό, κύριε Πρόεδρε, όπως είχαν οι συνάδελφοι; Ένα λεπτό μόνο για να πω δύο πράγματα για τον Οργανισμό Ασφαλίσεων Ελευθέρων Επαγγελματιών, ο οποίος επεκτείνεται όσον αφορά το ΤΕΒΕ, σε οικισμούς κάτω των δύο χιλιάδων κατοίκων.
      Κατ’ αρχήν, διαφωνώ διότι αυξάνεται το τετρακοσιαπλάσιο του ημερομισθίου του ανειδίκευτου εργάτη σε πεντακοσιαπλάσιο ύστερα από ελάχιστους μήνες. Διαφωνώ με αυτό. Το έχουμε τρελάνει το ΤΕΒΕ. Τώρα θα τρέχει να κάνει άλλους υπολογισμούς και να βρει άλλους να ασφαλίσει; 
      Δεύτερον, καθιερώνουμε ένα κοινωνικό κριτήριο, καταργουμένου του πληθυσμιακού –και καλά κάνουμε- άνισα. Αυτός που είναι επαγγελματίας μόνο έχει το πεντακοσιαπλάσιο που προβλέπει η ρύθμιση. Γι’ αυτόν που είναι και επαγγελματίας και αγρότης το πεντακοσιαπλάσιο αναφέρεται στο 50% του εισοδήματός του. Δηλαδή σε αυτόν καθιερώνουμε 7.8 εκ. το όριο οικονομικής αντοχής με κοινωνικό κριτήριο. Αυτό πρέπει να απαλειφθεί, κύριε Υπουργέ.
      Βεβαίως, δεν δέχομαι τη ρύθμιση που κάνει τα δωμάτια πέντε, επτά, οκτώ. Με τη ρύθμιση που αναφέρεται στα οκτώ δωμάτια και άνω και στην οποία βάζετε εισοδηματικό κριτήριο συμφωνώ. Γιατί, όμως, εξαιρούμε τα επτά δωμάτια; Στη Μύκονο επτά δωμάτια είναι πολλά εάν μάλιστα έχουν χαρακτηριστεί πολυτελή, μπορεί να έχουν και 100.000 την ημέρα. Δεν θα βάλετε, λοιπόν, αριθμό δωματίων. Θα πείτε γενικώς: Εάν το εισόδημα απ’ αυτήν τη συγκεκριμένη δραστηριότητα υπερβαίνει το πεντακοσιαπλάσιο –ή όποιο άλλο ποσό θέλετε- ο καθένας ασφαλίζεται στο ταμείο που ανήκει. Δεν μπορείτε να λέτε «επτά» δωμάτια. Είκοσι επτά να έχω στο χωριό μου και επτά να έχω στη Μύκονο, έχω πολλαπλάσιο εισόδημα. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας ευχαριστώ. Ζητώ συγγνώμη. Είχα να πω και άλλα, αλλά δυστυχώς ο χρόνος είναι ανελέητος.
      ΠΡΟΕΔΡΕΥΩΝ (Κωνσταντίνος Βρεττός): Ανελέητος όχι μόνο εδώ! Εδώ δεν είναι τίποτα. Είναι ανελέητος για άλλα πράγματα. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Και ο κ. Φαρμάκης είναι ανελέητος. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρος Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, ως χαρίεν εστί άνθρωπος όταν άνθρωπος η! Αυτό είπε ο εισηγητής του ΠΑΣΟΚ και ποιος θα έχει αμφιβολία γι’ αυτήν τη σκέψη. Αλλά ως χαρίεν εστί κράτος, όταν το κράτος είναι κράτος δικαίου, κράτος πρόνοιας, κράτος αλληλεγγύης, κράτος που προστατεύει τους πολίτες, συμπαρίσταται σε αυτούς και δεν στέκεται απέναντί τους να τους καταπιέζει, να τους καταδυναστεύει, να είναι παρόν εκεί που δεν το χρειάζονται και να απουσιάζει εκεί που το έχουν ανάγκη!
      Και αυτή είναι μια πραγματικότητα. Το νομοσχέδιο που συζητάμε σήμερα έχει τον τίτλο «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις». Θα μπορούσε να αρκεστεί μόνο στο τρίτο σκέλος του τίτλου «άλλες διατάξεις» και όχι σαν νομοσχέδιο προώθησης της απασχόλησης και της κοινωνικής προστασίας. Γι’ αυτό το χαρακτηρίσαμε ως ψευδεπίγραφο. Δεν έχει καμία διάταξη που να προάγει την απασχόληση και την κοινωνική προστασία. Είναι νομοσχέδιο με έντονο προεκλογικό άρωμα, έντονα ρουσφετολογικό και κομματικό, αφού έρχεται να τακτοποιήσει μέσω προσλήψεων και επιτροπών με παχυλούς μισθούς δεκάδες ημέτερους, ικανοποιώντας παράλληλα αιτήματα που αλλοιώνουν ασφαλιστικές διατάξεις που πρόσφατα έχουν ψηφιστεί. Κανένα μέτρο στο νομοσχέδιο δεν προάγει την απασχόληση, αλλά παραμένει σε γενικές αναφορές και στους σκοπούς ίδρυσης αυτών των επιτροπών είτε αυτές αφορούν την απασχόληση ή την κοινωνική προστασία. Η όλη προσπάθεια δημιουργεί μια μεγάλη δαπάνη στον κρατικό προϋπολογισμό που ξεπερνάει τα 15 εκατομμύρια ευρώ και ένα μεγάλο ποσό είναι απροσδιόριστη δαπάνη, όπως περιγράφει η σχετική επιτροπή. 
      Κυρίες και κύριοι συνάδελφοι και κύριοι της Κυβέρνησης, το 1981 οι άνεργοι στη χώρα δεν ξεπερνούσαν τις εκατόν ογδόντα χιλιάδες, ενώ παράλληλα τηρούνταν οι δείκτες της εισόδου στην Ευρωπαϊκή Ένωση.  Είκοσι τρία χρόνια από τότε  ένας πακτωλός χρημάτων που εισήλθε στη χώρα μας μέσα από τα κοινοτικά πλαίσια στήριξης, τα διαρθρωτικά προγράμματα και άλλα προγράμματα, κατασπαταλήθηκε, διατέθηκε σε κατευθύνσεις εισπρακτικές ή καταναλωτικές  και όχι στις διαρθρωτικές εκείνες παρεμβάσεις, που θα μπορούσε σήμερα ο παραγωγικός ιστός της χώρας να λειτουργεί, να δημιουργεί νέες πραγματικές θέσεις εργασίας  και όχι να έχουμε οδηγηθεί στην αποδόμηση και ελαστικοποίηση τόσο πολύ της εργασίας, που σήμερα κανείς δεν νοιώθει ασφαλής. Οι μόνοι ουσιαστικά απασχολούμενοι είναι οι δημόσιοι υπάλληλοι και οι υπάλληλοι του ευρύτερου δημόσιου τομέα. 
      Έτσι, η ανεργία ξεπερνάει τις πεντακόσιες χιλιάδες. Είναι μια ανεργία που πλήττει κυρίως τους νέους και ιδιαίτερα τις γυναίκες. Οι εκατόν πενήντα χιλιάδες επιστήμονες παραμένουν άνεργοι και βλέπουν να καταστρέφονται τα όνειρά τους. Πολλοί εξ αυτών θα έχουν την ατυχία να μην εργαστούν ποτέ. 
      Μια άλλη μεγάλη κατηγορία των μακροχρονίως ανέργων είναι τραγική, γιατί με το επίδομα που συζητήσαμε στη Διαρκή Επιτροπή περιορίζεται πολύ ο αριθμός αυτών που το δικαιούνται με τους όρους και τις προϋποθέσεις που έχετε βάλει και δημιουργεί έντονη ανασφάλεια και ψυχολογικά προβλήματα στα ίδια τα άτομα. Γιατί όταν κάποιος χάσει σ’ αυτήν την ηλικία την εργασία του, δεν μπορεί ξανά να την αποκτήσει. 
      Παράλληλα υπάρχουν μεγάλες περιφερειακές ανισότητες και η ανεργία πλήττει ακόμα και τον ίδιο νομό, ανάλογα την περιοχή, γι’ αυτό χρειάζεται ιδιαίτερη προσοχή κατά περιφέρεια, γιατί υπάρχει μεγάλη ιδιαιτερότητα. 
      Όλη αυτή η τραγική κατάσταση, κύριε Υπουργέ, είναι προϊόν, αποτέλεσμα της οικονομικής πολιτικής που εφαρμόζει η Κυβέρνηση, μια οικονομική πολιτική που στηρίζεται σε γυάλινα πόδια, μια οικονομική πολιτική που έχει αποσαθρώσει τον παραγωγικό ιστό της χώρας και οδηγεί τους νέους να εγκαταλείπουν είτε την ύπαιθρο, ένας βασικός τομέας της οικονομίας είτε να καταφεύγουν σε άλλες κατευθύνσεις, έχοντας έντονη την ανασφάλεια στην προοπτική ανεύρεσης εργασίας.
      Στο συζητούμενο νομοσχέδιο, επίσης, δεν κάνετε καμία πρόβλεψη και καμία αναφορά στις δέκα εντολές που πρόσφατα η Ευρωπαϊκή Ένωση όρισε, σχετικά με την απασχόληση και την ανεργία. Δεν υπάρχει καμία διάταξη που να εξασφαλίζει αυτή την κατεύθυνση. Είναι αλήθεια ότι οι Έλληνες εργαζόμενοι είναι οι λιγότερο πληρωμένοι εργάτες της Ευρωπαϊκής Ένωσης, ενώ παράλληλα η αγοραστική τους δύναμη είναι πάρα πολύ μικρή, είναι στο χαμηλότερο επίπεδο της Ευρωπαϊκής Ένωσης. 
      Η φτώχεια δε πλήττει ένα ποσοστό που ξεπερνά το 22% των Ελλήνων, οι οποίοι ζουν κάτω από τα όρια της φτώχειας. Οι διάφορες παρεμβάσεις σας, οι οποίες έγιναν για να αποκαταστήσουν τα σημεία της φτώχειας και τις ομάδες που πλήττονται, δεν επηρεάζουν το τελικό αποτέλεσμα και γνωρίζετε γιατί. Γιατί ένα μεγάλο μέρος από αυτούς τους διατιθέμενους πόρους πηγαίνει στα χέρια κάποιων επιτήδειων και δεν φτάνει στους δικαιούχους. 
      Έτσι, είμαστε τελευταίοι στην Ευρωπαϊκή Ένωση όσον αφορά τους δείκτες της φτώχειας και πρώτοι στην ανεργία. Γνωρίζετε πάρα πολύ καλά ότι οι εξαγωγές μας είναι τέσσερις φορές λιγότερο από τις εισαγωγές μας και το εμπορικό ισοζύγιο διευρύνεται καθημερινά. 
      Με αυτό το πλέγμα και αυτή την οικονομική κατάσταση -μέσα από μία σκληρή φορολογική, φορομπηχτική πολιτική που εφαρμόσατε τα τελευταία χρόνια, με ογδόντα έξι νέες φορολογικές παρεμβάσεις- έχετε γονατίσει τη μικρομεσαία επιχείρηση, αυτή που δημιουργεί πραγματικές θέσεις εργασίας, επτά στις δέκα, με το χαμηλότερο κόστος. 
      Επομένως, επανερχόμενος στο νομοσχέδιό σας, βλέπω ότι δεν υπάρχει καμία πρόληψη πάνω σε αυτά τα θέματα. Το νομοσχέδιο δημιουργεί επιτροπές, δημιουργεί θέσεις εργασίας, δημιουργεί ένα πρόσθετο κόστος. Κανείς δεν θα αμφισβητήσει τη σημασία που έχει ο κοινωνικός διάλογος, ένας κοινωνικός διάλογος όμως που δεν θα πρέπει να είναι γραφειοκρατικός, που θα πρέπει να είναι ευέλικτος, που θα είναι επί της ουσίας και θα διευκολύνει τους πολίτες. 
      Υπήρχαν νομοθετήματα, όπως ο ν. 2643/98 στον οποίο ήμουν και εισηγητής, που προβλέπει για τα άτομα με ειδικές ανάγκες. Αφήνετε όμως έξω μία μεγάλη κατηγορία ατόμων για τα οποία δεν υπάρχει πρόβλεψη, όπως και για τους πολύτεκνους. Έκανε βέβαια αναφορά ο εισηγητής σας. 
      Είστε πολύ καλοί στις διαπιστώσεις, αλλά επί της ουσίας δεν λαμβάνετε μέτρα. Μέτρα για τις άγαμες μητέρες, μέτρα για τα αποκλεισμένα άτομα, μέτρα για όσους εξέρχονται από τις φυλακές και κανείς δεν ενδιαφέρεται για αυτούς, σε σημείο που να νιώθουν ασφαλέστεροι να επιστρέψουν στην φυλακή παρά να παραμείνουν σε μία σκληρή κοινωνία, αλλά και σε ένα σκληρό κράτος που δεν επεμβαίνει για να λύσει αυτά τα προβλήματά τους. 
      Επίσης, στο νομοσχέδιο κάνετε παρεμβάσεις στον ΟΑΕΔ, όταν πρόσφατα ψηφίστηκε νόμος για την εξυγίανση του ΟΑΕΔ και αποτύχατε. Δεν αναλαμβάνετε καμία ευθύνη προς την κατεύθυνση αυτή. 
      Κλείνοντας, κύριε Πρόεδρε, θέλω να πω ότι κάνετε κάποιες παρεμβάσεις στις οποίες δεν θα είχε κανείς αντίρρηση όταν διευκολύνονται επιχειρήσεις ως προς την λειτουργία τους. Αυτές οι παρεμβάσεις πρέπει όμως να είναι δίκαιες προς όλες τις κατευθύνσεις. Όπως κάνατε για τους Συνεταιρισμούς, πρέπει να κάνετε και με τα ΚΤΕΛ, τα οποία προσφέρουν κοινωνική υπηρεσία. Πιστεύω ότι δεν είναι μεγάλο πρόβλημα αν οι ογδόντα δόσεις γίνουν εκατόν είκοσι, διότι θα βοηθήσετε το κοινωνικό έργο που προσφέρουν. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιόπουλος έχει το λόγο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, το νομοσχέδιο που συζητάμε αναφέρεται σε πολλά θέματα και δίνει λύσεις σε πολλά ζητήματα του Υπουργείου Εργασίας και Κοινωνικών Ασφαλίσεων. 
      Εγώ θα αναφερθώ σε δύο ζητήματα. Το πρώτο είναι στο άρθρο 15, για την ειδική επιδότηση της ανεργίας και το δεύτερο στο άρθρο 18 για τα ΚΤΕΛ. Όσον αφορά το άρθρο 15, για την ειδική επιδότηση ανεργίας, θέλω να εκφράσω την ικανοποίησή μου, κύριε Υπουργέ και κύριοι Υφυπουργοί, γιατί σε ένα πρόβλημα που ξεκίνησε από πολύ παλιά, ερχόμαστε σήμερα και δίνουμε –πιστεύω- μία τελική λύση σε κάποιους ανθρώπους που είχαν παραμείνει τόσα χρόνια άνεργοι και έχουν φτάσει πια σε πολύ μεγάλη ηλικία. 
      Είναι γνωστά τα προβλήματα που αντιμετωπίσαμε όταν έκλεισε η Πειραϊκή- Πατραϊκή στην Πάτρα. Πολλοί άνθρωποι από τότε βρήκαν εργασία, πολλοί άλλοι βγήκαν στην σύνταξη, είχαν μείνει όμως και κάποιοι που δεν είχαν φτάσει στο σημείο να πάρουν την σύνταξή τους και δυστυχώς δεν είχαν άλλες δυνατότητες για να ζήσουν. 
      Ευχαριστούμε λοιπόν πάρα πολύ που δεχτήκατε εμάς –εμένα προσωπικά και άλλους συναδέλφους- και κάνατε δεκτό το αίτημά μας και επεκτείνετε για δύο ακόμα χρόνια την ειδική επιδότηση αυτών των ανέργων. Ελπίζουμε ότι θα είναι η τελευταία. Ελπίζουμε ότι αυτοί οι άνθρωποι θα μπορέσουν να βγουν στην σύνταξη και θα κλείσει αυτό το πράγματι δύσκολο θέμα των πρώην απολυμένων της Πειραϊκής- Πατραϊκής στην Πάτρα. 
      Θέλω όμως να σας παρακαλέσω για κάτι ακόμα πάνω σε αυτό. Επειδή οι άνθρωποι αυτοί δεν έχουν άλλα εισοδήματα, να κάνετε ό,τι είναι δυνατόν, μήπως μπορέσουν να πάρουν μέχρι το Πάσχα αυτή την επιδότηση. 
      Αν μπορέσουν, για να κάνουν και αυτοί οι άνθρωποι Πάσχα, να πάρουν το δώρο τους και να έχουν μια βοήθεια μέχρι αυτή την περίοδο. Δεν ξέρω αν είναι εφικτό, πιστεύω όμως ότι μπορείτε να καταβάλετε οποιαδήποτε προσπάθεια και να το πετύχουμε. 
      Το δεύτερο στο οποίο θέλω να αναφερθώ, είναι στη ρύθμιση των χρεών των ΚΤΕΛ, αστικών και υπεραστικών, προς το ΙΚΑ. Κύριε Πρόεδρε, κύριοι συνάδελφοι, θέλω να πω ότι τα ΚΤΕΛ του νομού μας, του Νομού Αχαΐας, το ΚΤΕΛ της Πάτρας που είναι ένα από τα μεγαλύτερα και το ΚΤΕΛ του Αιγίου που είναι ένα μικρό ΚΤΕΛ, είχαν εξαιρεθεί –και δεν ξέρω για ποιο λόγο- από τις ρυθμίσεις που είχαν γίνει το 1992 και που είχε κάνει η κυβέρνηση της Νέας Δημοκρατίας, με συνέπεια σήμερα τα ΚΤΕΛ του Νομού Αχαΐας και κάποια ακόμη –ίσως το ΚΤΕΛ των Τρικάλων και δεν ξέρω και ποιο ακόμη- να έχουν πάρα πολλά χρέη και προς το δημόσιο και προς το ΙΚΑ και προς τους ασφαλιστικούς οργανισμούς.
      Σήμερα λοιπόν δεν μπορούν να αντεπεξέλθουν σ’ αυτές τις υποχρεώσεις τους. Δεν μπορούν να πληρώσουν. Πού οφείλεται αυτό; Οφείλεται σε κακοδιαχείριση; Οφείλεται στο ότι δεν μπορούν να κάνουν καλά τη δουλειά τους; Πιστεύω ότι δεν οφείλεται σ’ αυτό.
      Πού οφείλεται; Είναι γνωστό ότι τα αστικά ΚΤΕΛ είναι υποχρεωμένα να εφαρμόσουν μια πολιτική σε σχέση με τα μειωμένα ή τα ελευθέρας εισιτήρια, που έχουν 50% ή άλλα είναι τελείως ελεύθερα. Και ξέρετε ότι στην Πάτρα, για παράδειγμα, όπου έχουμε και πολλούς φοιτητές –τριάντα χιλιάδες περίπου- έχουμε πολλά τέτοια εισιτήρια. Έχει κάνει μια τέτοια μελέτη το ΚΤΕΛ της Πάτρας και είδαμε ότι περίπου 500 εκατομμύρια τον χρόνο είναι αυτά τα ποσά, αυτά τα χρήματα. Δηλαδή, αν δεν είχαν τα μειωμένα και τα ελευθέρας, το ΚΤΕΛ της Πάτρας θα είχε επιπλέον 500 εκατομμύρια. Τι σημαίνει αυτό; Σημαίνει ότι δεν θα είχε καμία ανάγκη και κανένα πρόβλημα να πληρώσει αυτές τις εισφορές και προς το ΙΚΑ και προς το δημόσιο και να είναι και μια υγιής επιχείρηση. 
      Τι συμβαίνει όμως σε άλλες τέτοιες μεγάλες επιχειρήσεις στην Αθήνα ή στη Θεσσαλονίκη; Έχουμε ειδική επιδότηση, έχουμε ενίσχυση. Επιδοτούνται αυτές οι επιχειρήσεις και της Αθήνας και της Θεσσαλονίκης με πολύ μεγάλα ποσά. Δεν συμβαίνει όμως το ίδιο και γι’ αυτές τις μικρές επιχειρήσεις και γι’ αυτό έχουμε αυτό το μεγάλο, αυτό το τεράστιο πρόβλημα, που δεν μπορούν να το ξεπεράσουν.
      Τι θα συμβεί όμως αν δεν γίνει αυτή η ρύθμιση; Είναι σχεδόν βέβαιο ότι ούτε το ΙΚΑ θα πάρει τα χρήματά του, γιατί δεν έχουν οι άνθρωποι να τα πληρώσουν και βέβαια αυτές οι επιχειρήσεις οι οποίες θα κληθούν να μετατραπούν σε ανώνυμες εταιρίες –γιατί έτσι το προβλέπει ο νόμος του Υπουργείου Μεταφορών που ψηφίσαμε- δεν θα μπορέσουν να μετατραπούν σε τέτοιες επιχειρήσεις, σε ανώνυμες εταιρίες. Αυτό όμως θα έχει ως συνέπεια να κλείσουν αυτές οι επιχειρήσεις.
      Θα αφήσουμε λοιπόν την Πάτρα κι άλλες πόλεις χωρίς συγκοινωνίες; Η Πάτρα είναι ολυμπιακή πόλη, είναι πολιτιστική πρωτεύουσα, έχει τριάντα χιλιάδες φοιτητές, όπως σας είπα πριν από λίγο, και κυρίως αυτοί εξυπηρετούνται, αλλά και οι άνθρωποι οι οποίοι δεν έχουν άλλες δυνατότητες.
      Είναι όμως και κάτι άλλο. Εμείς θέλουμε να προωθήσουμε τα μέσα μαζικής μεταφοράς. Πώς θα γίνει λοιπόν αυτό, αν δεν βρούμε έναν υγιή τρόπο, ώστε και να μετατραπούν σε ανώνυμες εταιρείες, αλλά και να λειτουργήσουν πλέον με έναν υγιή τρόπο; Πιστεύω λοιπόν ότι σ’ αυτήν τη ρύθμιση, την οποία αναφέρετε στο άρθρο 18, στην παράγραφο 11, πρέπει τις δόσεις να τις κάνουμε εκατόν είκοσι, όπως πολύ σωστά είπαν και άλλοι συνάδελφοι. Νομίζω ότι θα ακολουθήσουν κι άλλοι που θα έχουν την ίδια άποψη. Με τις ογδόντα δόσεις δεν θα μπορέσουν να πληρώσουν, κύριε Υπουργέ και νομίζω ότι θα έχουμε ένα διπλό κόστος: Το ένα θα είναι ότι δεν θα μπορέσει το ΙΚΑ να πάρει τα χρήματά του και το δεύτερο είναι ότι, ενώ πάμε να βοηθήσουμε αυτές τις επιχειρήσεις, δεν θα μπορέσουμε να κάνουμε κάτι το οποίο θα τους δώσει τη λύση.
      Εγώ λοιπόν προτείνω, κύριε Υπουργέ, εάν είναι δυνατόν αυτές οι ογδόντα δόσεις να γίνουν εκατόν είκοσι ή, σε διαφορετική περίπτωση, οι ογδόντα δόσεις που αναφέραμε, να γίνουν διμηνιαίες δόσεις. Ή να γίνουν εκατόν είκοσι, ας γίνουν εκατόν είκοσι κύριε Υπουργέ. Έτσι νομίζω ότι θα λύσουμε αυτό το σημαντικό πρόβλημα, ώστε και να μπορέσουν αυτοί οι άνθρωποι να πληρώσουν τις εισφορές τους στο ΙΚΑ και κυρίως να μπορέσουν να μετατραπούν σε ανώνυμες εταιρίες, όπως προβλέπει ο νόμος του Υπουργείου Μεταφορών που έχουμε ψηφίσει και να  λειτουργήσουν πλέον με έναν υγιή τρόπο.
      Το είχαμε πει αυτό στη Βουλή, όταν συζητούσαμε αυτό το νομοσχέδιο. Θα κληθούμε κάποια στιγμή να κάνουμε τέτοιες ρυθμίσεις. Πράγματι πιστεύω ότι σήμερα μπορούμε να υιοθετήσουμε αυτή τη λύση και να λύσουμε αυτό το μεγάλο και σημαντικό πρόβλημα που αντιμετωπίζει το ΚΤΕΛ της Πάτρας, το ΚΤΕΛ του Αιγίου, όσον αφορά το Νομό της Αχαΐας, αλλά και του Νομού Τρικάλων και άλλα ΚΤΕΛ -όχι πολλά πιστεύω- σε ολόκληρη την χώρα.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κύριε Υπουργέ, πίστευα ότι μετά τη συζήτηση που διεξήχθη στην Επιτροπή Κοινωνικών Υποθέσεων, όταν φέρατε το νομοσχέδιο, ορισμένα πράγματα ειλικρινά θα έβρισκαν την τροποποίησή τους προς τη σωστότερη κατεύθυνση. Και ενώ έγιναν πάρα πολλές διορθώσεις επί διορθώσεων –θα τολμούσα να πω- δυστυχώς βλέπω πάλι αυτά, τα οποία συζητήθηκαν στην επιτροπή, να έρχονται ξανά στην Ολομέλεια και να μας απασχολούν.
      Θα κάνω ένα γενικό σχολιασμό, μια και η συζήτηση είναι μικτή και επί της αρχής και επί των άρθρων, ότι καταβάλλετε μια προσπάθεια στο νομοσχέδιο, κύριε Υπουργέ, να αναδιατάξετε υπηρεσίες του Υπουργείου σας, αλλά οφείλω για πολλοστή φορά να τονίσω ότι χρειάζεται αναδιάταξη Υπουργείων. Είναι πλέον πασιφανές στη μικρή κοινοβουλευτική μου θητεία ότι το Υπουργείο Εργασίας και Κοινωνικών Ασφαλίσεων, έτσι όπως πορεύεται, εμπλεκόμενο με πάρα πολλές αρμοδιότητες άλλων Υπουργείων και ιδιαίτερα του Υπουργείου Υγείας, δεν μπορεί πλέον να υλοποιήσει την αποστολή του, σύμφωνα με το περιεχόμενο των αρμοδιοτήτων του. Πιστεύω ότι κάποτε πρέπει να γίνει μια γενικότερη αναδιάταξη των Υπουργείων, αλλά -τέλος πάντων- αυτό είναι θέμα της Κυβερνήσεώς σας, που όμως κανείς δεν μπορεί να το αφήσει ασχολίαστο.
      Επί του νομοσχεδίου θα προσπαθήσω να πάρω τα άρθρα με τη σειρά και να σταθώ σε αυτά που -κατά την κρίση μου- νομίζω ότι, μπορώ να συνεισφέρω. Όσον αφορά τον ΟΑΕΔ, από τους μετέχοντες στην Επιτροπή Κοινωνικών Υποθέσεων, όταν φέρατε το νομοσχέδιο γύρω από την αναδιάταξη των υπηρεσιών με την ίδρυση των τριών ανωνύμων εταιρειών του ΟΑΕΔ, τότε έγιναν επικλήσεις επί επικλήσεων και παρακλήσεων ότι δεν είναι δυνατόν να «περπατήσει» ο ΟΑΕΔ, έτσι όπως τον διατάσσετε. 
      Σήμερα έρχεστε και καταργείτε τη μια εταιρεία. Σας κατέθεσα και μια σχετική πρόταση, διότι διαβλέπω και στο νομοσχέδιο γύρω από την εκπαίδευση ότι, έρχεται η ώρα που θα διαλυθεί και η δεύτερη ανώνυμη εταιρεία, αυτή που αφορά την επαγγελματική εκπαίδευση. Τη συγκεκριμένη πρόταση –αν θέλετε- την κάνω και για την ιστορία, αλλά και -αν νομίζετε ότι πρέπει- να τύχει της προσοχής σας και να υιοθετηθεί ότι ήρθε η ώρα αυτό που διαπιστώνουμε όλοι –και τότε σας το τόνισα μετά πάθους στο νομοσχέδιο περί ΟΑΕΔ- δηλαδή, η επαγγελματική εκπαίδευση να πάρει τα γνωρίσματα που απαιτεί η κοινωνία και η εποχή μας!
      Είναι αδιανόητο η επαγγελματική κατάρτιση να συνεχίζεται να γίνεται έτσι όπως γίνεται, με σχολές υδραυλικών ή σχολές κομμωτικής στην ιδιαίτερή μου πατρίδα και σε άλλες περιφέρειες. Κατ’ εμέ είναι αδιανόητο να μην υπάρχει η συνθετική παρουσία  στην επαγγελματική εκπαίδευση του κράτους –της κεντρικής διοικήσεως- δια του ΟΑΕΔ, των επιμελητηρίων δια του κλάδου των βιομηχανιών και βιοτεχνιών και της Νομαρχιακής Αυτοδιοικήσεως και των ΤΕΔΚ. Είναι αδιανόητο να μην παραδειγματιζόμαστε από αυτό που συμβαίνει στις ευνομούμενες πολιτείες -που όλοι αναφερόμαστε- και να μη συνθέτουμε το καινούργιο εκπαιδευτικό μοντέλο –θα τολμούσε να πει κανείς- περί επαγγελματικής καταρτίσεως.
      Στο άρθρο 13 προσπαθείτε να δώσετε μια λύση γύρω από τους ωρομισθίους εκπαιδευτικούς. Εφόσον δίνεται αυτή η λύση και τέλος πάντων για ζητήματα που αφορούν τάξεις ανθρώπων, οι οποίοι εργάζονται και πρέπει όλοι να έχουμε ευήκοο νου και να προσπαθούμε να λύσουμε τα ζητήματα που ανακύπτουν και εφόσον δεχθήκατε προ της εφαρμογής του νόμου περί ΑΣΕΠ να προηγούνται οι εκπαιδευτικοί οι οποίοι υπάγονται σε αυτή τη διάταξη και ανήκουν στην ομάδα πριν από το ΑΣΕΠ, θα έπρεπε να δεχθείτε ότι, κατόπιν, έπονται αυτοί οι οποίοι έχουν συμπληρώσει το δεκαεξάμηνο. Να υπάρχει μια λογική αλληλουχία και σειρά. 
      Όσο για τις ώρες -τις περίφημες χίλιες διακόσιες- νομίζω ότι είναι περί τις χίλιες, εκεί προκύπτει ότι είναι το δεκαεξάμηνο. Κατόπιν, το σχολικό έτος, κύριε Υπουργέ, τελειώνει 30 Ιουνίου, αν δεν κάνω λάθος. Για ποιο λόγο, δηλαδή, να ακυρώνουμε καθιερωμένα πράγματα, που μάθαμε έτσι να συνεννοούμαστε στην καθ’ ημέρα πράξη; Νομίζω ότι αυτά πρέπει να προσεχθούν!
      Στο άρθρο 17 παράγραφος 6, επειδή είναι εδώ και ο αρμόδιος Υφυπουργός Κοινωνικών Ασφαλίσεων, ειλικρινά δεν μπορώ να καταλάβω –και πάρτε το ως ευφυολόγημα, πάρτε το ως χαριτολόγημα- τι γίνεται. Μπορεί να βαρεθήκατε ή –τέλος πάντων, δεν ξέρω- διαλανθάνει της προσοχής σας και δεν ξέρω με ποιον τρόπο θέλετε να κυβερνήσετε, αλλά, κύριε Υπουργέ, αναφέρεται προεδρικό διάταγμα του 1993 και εδώ υπάρχει ο ν. 2072/1992 και υπάρχει και το π.δ. 383/2002 που καθορίζει ακριβώς τη διαδικασία εισαγωγής μετά μάλιστα από παρέμβαση του Συμβουλίου της Επικρατείας!
      Θέλετε να το αναγνώσω για να καταγραφεί στα Πρακτικά; Μα, είναι αδιανόητο. Υπάρχει το άρθρο 2 του π.δ. 383 που λέει ότι προκειμένου ο ασθενής ασφαλισμένος να εισαχθεί κλπ. και περιγράφει όλη τη διαδικασία. Ειλικρινά δεν μπορώ να καταλάβω ποια γλώσσα πρέπει να μιλήσουμε για να συνεννοηθούμε.
      Εάν βάζατε «και κάθε άλλη αναγκαιότητα που μπορεί να προκύψει» -να το δεχθώ, αν θέλετε, σε μία τέτοια γενική διατύπωση- θα το δεχόμουνα. Να βάζετε, δηλαδή, και κάθε άλλη αναγκαιότητα που χρειάζεται να βγει κοινή υπουργική απόφαση… 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Έχει αφαιρεθεί. Έχετε το τελικό κείμενο; 
      ΚΩΝΣΤΑΝΤΙΝΟΣ ΚΙΛΤΙΔΗΣ: Το τελικό κείμενο έχω. Στο τελικό κείμενο δεν αναφέρεται …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Να τα πάρετε να δείτε ότι είναι απολύτως δικαιολογημένο αυτό που κάνουμε.
      ΚΩΝΣΤΑΝΤΙΝΟΣ ΚΙΛΤΙΔΗΣ: Δεν έχω κανένα λόγο να αμφιβάλλω αν είναι προς τη σωστή κατεύθυνση.
      Έρχομαι στο άρθρο 18. Ιδιαίτερα εσείς, κύριε Ρέππα, έτυχε πάρα πολλές φορές και κάνατε επανειλημμένες προσπάθειες για να υπαχθούν στον ΟΑΕΕ οι επαγγελματίες στην περιφέρεια μέχρι δύο χιλιάδες κατοίκους. Εγώ δέχομαι αυτή την ιδιαιτερότητα –αν το θέλετε, ποιος νοήμων δεν θα δεχόταν- ότι κατά επάγγελμα να είναι και η ασφάλιση. Επειδή όμως όλοι εκφράζουμε την επιθυμία για την ανασυγκρότηση της υπαίθρου και επειδή η διαπίστωση είναι πανθομολογούμενη και καθολική ότι, δεν ζούμε καμία χρονική περίοδο ανατάσεως της υπαίθρου, αλλά ζούμε την περίοδο της ερημώσεώς της, θεωρώ αδιανόητο να μην γίνεται το πλέον απλούστερο που σας είχα προτείνει. Βλέπω με πόση φροντίδα –γιατί όχι, να το δω θετικά- θέλετε να διορθώσετε κάτι και έρχεσθε το τετρακοσιαπλάσιο να το κάνετε πεντακοσιαπλάσιο και έρχεσθε το 50% συν ένα –δηλαδή, αν το εισόδημα προέρχεται περισσότερο από άλλο επάγγελμα- και αγωνιωδώς προσπαθείτε να βρείτε εκείνη την τελική διάταξη που θα σας δώσει την καλύτερη το δυνατόν λύση. 
      Μία ήταν η λύση, κύριε Υφυπουργέ. Μάλιστα καταβάλλεται και μία προσπάθεια από τον κλάδο ασφαλίσεως της συντάξεως, να πάτε κονδύλια στον κλάδο υγείας και ακούγονται ένθεν και έθνεν αντιρρήσεις, τι είναι σωστότερο από αυτά που κάνετε. Εγώ θα δεχθώ ότι εφόσον επιχορηγείτε από το δημόσιο προϋπολογισμό ό,τι και να κάνετε, στο τέλος, αν υπάρξει έλλειμμα θα καταλήξει στο δημόσιο προϋπολογισμό. 
      Ο ΟΓΑ από τη γέννησή του, από το 1997, όταν έγινε ανταποδοτικός ασφαλιστικός φορέας, έχει τα εγγενή του προβλήματα και ξέρουμε ότι είναι μία παθολογική κατάσταση αυτή που επικρατεί στον ΟΓΑ. Για ποιο λόγο να μην τον αναβαθμίσουμε και να μην κάνουμε ακόμα μία ασφαλιστική κατηγορία υψηλότερη, των 500.000, να μιλήσω σε δραχμές, και όχι των 300.000; 
      Πώς δηλαδή στο ΤΕΒΕ έρχεσθε και ανεβάζετε την κλίμακα από την μη υποχρεωτική ασφάλιση στην υποχρεωτική, για να υπάρχουν εισπρακτικά έσοδα στον ΟΑΕΕ και δεν το κάνετε αυτό στον ΟΓΑ; Θα μπορούσε πράγματι, αν υπάρχουν άνθρωποι που έχουν εισόδημα στην χειμαζόμενη ύπαιθρο, να γίνει αυτή η διάταξη και θα τελείωνε αυτό το θέμα. Ή, αν θέλετε, να μειώνατε τους κατοίκους και από τους δύο χιλιάδες να πηγαίνετε στους χίλιους κατοίκους. Νομίζω ότι μπορούσε να υπάρξει διάλογος και συζήτηση. 
      Όσον αφορά το άρθρο 15 παράγραφος 3 περί της επιχείρησης «ΠΙΝΔΟΣ» είναι υποχρεωτικό, κύριε Υπουργέ, τελικώς να επικρατήσει μία γενικευμένη διάταξη. Δεν είναι δυνατόν για την «ΕΛΛΕΝΙΤ» να μην το δέχεσθε. Μάλλον βλέπετε ότι φεύγετε από την Κυβέρνηση και λέτε ότι όταν θα έρθει το 2005, ρυθμίστε το. Δεν είναι σωστό να μην επικρατεί μία γενική διάταξη. Επιβάλλεται από την Ευρωπαϊκή Ένωση και δεν υπάρχει γενική διάταξη γι’ αυτούς τους ανθρώπους.
      Θα κλείσω, λέγοντας για την τροπολογία την οποία κατέθεσα για τις χήρες και τα τέκνα θανόντων από εργατικό ατύχημα. Εφόσον έρχονται τόσες διατάξεις, κύριε Υπουργέ, θεωρώ αδιανόητο να μένει έτσι χήρα γυναίκα με ανήλικα παιδιά και να κολλάμε εμείς μέσα σε αυτή εδώ την Αίθουσα και η Κυβέρνηση σε λεπτομέρειες, ενώ είναι ανήλικα τα παιδιά και δεν προβλέπεται διαδικασία σε φορέα να αποκατασταθεί η ίδια η χήρα ή όταν ενηλικιωθεί ένα παιδί. Δεν είναι όλοι οι φορείς που μπορεί να το προβλέπουν αυτό. Πρόσφατο παράδειγμα είναι το ατύχημα της Κορίνθου. Για ποιο λόγο δεν κατοχυρώνουμε αυτή την οικογένεια; Τουλάχιστον, όσο τα παιδιά είναι ανήλικα και δεν εργάζεται η χήρα, να υπάρχει το συνταξιοδοτικό αυτό δικαίωμα από τον θανόντα σε εργατικό ατύχημα.
      Νομίζουμε ότι σ’ αυτήν την επίκληση πρέπει όλοι να έχουμε ευήκοον ους και, τέλος πάντων, πρέπει η ευαισθησία μας να γίνει χειροπιαστή, να έρθει και να μετουσιωθεί σ’ αυτό το συγκεκριμένο νομοσχέδιο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Γικόνογλου.
      ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, εγώ θα αναφερθώ σε μία παράγραφο, την παράγραφο 11 του άρθρου 18, γιατί αυτή η παράγραφος αποδεικνύει ότι για την Κυβέρνηση, Ελλάδα είναι μόνο η Αθήνα ή μόνο η Θεσσαλονίκη. Δεν υπάρχει άλλη περιοχή, η περιφέρεια είναι ανύπαρκτη για την Κυβέρνηση. 
      Για να εξηγούμαι, λοιπόν, σας λέω το εξής: Έρχεται εδώ η Κυβέρνηση με νομοσχέδιο και λέει «ξέρετε, οι αστικές συγκοινωνίες έχουν πάρα πολλά χρέη και, επειδή επιτελούν κοινωνικό έργο, πρέπει να διαγράψουμε αυτά τα χρέη». Όμως, ποιες αστικές συγκοινωνίες; Της Αθήνας και της Θεσσαλονίκης. Τα χρέη είναι πάνω από ένα τρισεκατομμύριο. 
      Αλήθεια, δεν θα είχαν χρέη οι αστικές συγκοινωνίες της Ημαθίας; Δεν θα είχαν χρέη οι αστικές συγκοινωνίες των Γρεβενών ή μήπως δεν υπάρχει για την Κυβέρνηση η Ημαθία ή τα Γρεβενά; Ας μην αναφερθώ στη δική σας περιοχή, κύριε Υπουργέ. Τι έγιναν αυτά; 
      Δεν έφτανε μόνο αυτό, αλλά η πρόκληση συνεχίζεται. Έρχονται και λένε λοιπόν το εξής: «Μα, αυτές οι αστικές συγκοινωνίες της Αθήνας και της Θεσσαλονίκης υποφέρουν, γιατί ο πληθυσμός ο οποίος μπαίνει μέσα συνωστίζεται, γιατί είναι πάντα γεμάτα τα λεωφορεία, τι να κάνουμε, πρέπει να έρθουμε σαν Κυβέρνηση και να τους επιδοτήσουμε κιόλας». 
      Έχουμε, λοιπόν, το φαινόμενο να επιδοτούν με εκατοντάδες δισεκατομμυρίων δραχμών τις αστικές συγκοινωνίες της Θεσσαλονίκης και των Αθηνών. Η υπόλοιπη Ελλάδα; Γιατί αυτές οι συγκοινωνίες δεν επιδοτούνται και στην υπόλοιπη Ελλάδα; Ξέρετε ποιο είναι το αποτέλεσμα; Θα χρεοκοπήσουν οι υπόλοιπες αστικές συγκοινωνίες. 
      Άραγε, ποιος κάνει το κοινωνικό έργο; Κάνουν οι αστικές συγκοινωνίες της Αθήνας και της Θεσσαλονίκης κοινωνικό έργο, όταν σε οποιαδήποτε στάση και να σταματήσεις σπρώχνεσαι για το πώς θα μπεις μέσα ή στα Γρεβενά που θα πάει το αστικό λεωφορείο δεκαπέντε χιλιόμετρα σε ένα χωριό έχοντας μία γριούλα μέσα - και πολλές φορές καμία- μην τυχόν και πάρει από κει κάποιον; Τους μόνους επιβάτες που έχουν οι επαρχιακές συγκοινωνίες είναι οι μαθητές και αυτοί πληρώνουν μόνο το 50%. Δεν πληρώνουν τίποτε. Εάν λάβουμε υπόψη μας αυτούς που κατέχουν τα αστικά λεωφορεία στην Ημαθία, θα δούμε ότι αυτοί από τους επιβάτες τους δεν πληρώνονται ούτε το ένα δέκατο του εισιτηρίου, γιατί τους δίνει η νομαρχία ένα εκατομμύριο. Αυτά είναι τα χρήματα που τους δίνει.
      Ερωτώ, λοιπόν, το εξής: Μπορούν να μου πουν ποιο κοινωνικό έργο κάνει η αστική συγκοινωνία των Αθηνών και της Θεσσαλονίκης; Αντίθετα, τουλάχιστον στο νομό μου την Ημαθία που τη γνωρίζω πολύ καλά, επαναλαμβάνω ότι έχουμε αποστάσεις δεκαπέντε χιλιομέτρων που πάνε τα λεωφορεία, πολλές φορές με έναν επιβάτη ή και με κανέναν επιβάτη. Αυτοί δεν επιδοτούνται και χρεοκοπούν. 
      Και έρχεται η Κυβέρνηση με την παράγραφο 11 του άρθρου 18 και λέει: «Ναι, πράγματι υπάρχουν χρέη». Αντί να χαρίσει αυτά τα χρέη και να πει «δεν χρωστάτε τίποτε στο ΙΚΑ, τα πληρώνω εγώ, όπως πλήρωσα και για την Αθήνα και για τη Θεσσαλονίκη», λέει «θα τα πληρώσετε, αλλά σε ογδόντα δόσεις».
      Πώς είναι δυνατόν, κύριε Πρόεδρε και κύριε Υπουργέ, με ογδόντα δόσεις να πληρώσουν αυτά τα χρέη; Μήπως δεν θέλετε να εισπράξετε τα λεφτά; Το λέω, γιατί είναι αδύνατον να τα πληρώσουν αυτά τα λεφτά. Μπορώ να συνταυτιστώ με το συνάδελφο που είπε να είναι τουλάχιστον ανά δύο μήνες η δόση, όχι κάθε μήνα. Ή αν θέλετε κάντε το εκατόν εξήντα δόσεις, κάντε το εκατόν είκοσι, όπως είπε ο συνάδελφος. Αυτό μπορώ να το δεχθώ, αλλά όχι αυτό που κάνετε. 
      Επειδή, κύριε Υπουργέ, γνωρίζω την ευαισθησία σας και ξέρω πόσο αντικειμενικός είστε, ξέρω ότι μέσα σας τώρα κάνετε πόλεμο, γιατί κάποιοι σας είπαν «τόσο, αυτά τα λεφτά πρέπει να τα πάρουμε». Δεν θα τα πάρετε. 
      Γι’ αυτό κάνω θερμή έκκληση. Ταυτίζομαι με τους υπολοίπους συναδέλφους. Μέσα στη Βουλή δεν βρέθηκε συνάδελφος που να σας πει «καλά κάνετε». Κάντε το τουλάχιστον εκατόν είκοσι δόσεις. Οι συνάδελφοι εδώ δεν γνωρίζουν τα προβλήματα του λαού, δεν γνωρίζουν τα προβλήματα των περιοχών τους, όταν βάζουν τα θέματα; Γιατί δεν τους λαμβάνετε υπόψη; 
      Ας πούμε ότι δεν θέλετε να λάβετε υπόψη την οικονομική πολιτική για την ανάπτυξη της περιφέρειας. Σας ενδιαφέρει η Αθήνα και τώρα με το 2004, με τους Ολυμπιακούς Αγώνες, όλα τα λεφτά πέφτουν εδώ. Ψάχνει η περιφέρεια να βρει χρηματοδότη. Ρυθμίστε το τουλάχιστον ευνοϊκά, για να μπορούν να ανταποκριθούν και να μπορέσετε να πάρετε και σεις τα λεφτά σας. 
      Θέλω να πιστεύω ότι θα εισακουστούμε ως Βουλευτές. Κάντε μια φορά αυτό που λένε οι Βουλευτές, γιατί μπροστά μας έχουμε εκλογές και θα ψάχνουμε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γεράσιμος Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, ενώ έχουμε ένα νομοσχέδιο που μιλάει για κοινωνικό διάλογο, για την προώθηση της απασχόλησης, από την επικεφαλίδα του, αυτό το ίδιο αυτοαναιρείται. 
      Πρώτον, ξέρει καλά η ελληνική κοινωνία πώς εννοεί η Κυβέρνηση τον κοινωνικό διάλογο, έναν προσχηματικό κοινωνικό διάλογο με τους φορείς, τα εργατικά σωματεία, από την αρχή προαποφασισμένο και όχι ειλικρινή, ανειλικρινή. Αυτό τον κοινωνικό διάλογο τον είδαμε στο ασφαλιστικό, τον είδαμε στο εργασιακό, με τη διπλή ψήφο του Προέδρου της ΓΣΕΕ και μέλους της Κεντρικής Επιτροπής του ΠΑΣΟΚ. Αυτός δεν είναι διάλογος.
      Εδώ όμως βλέπουμε ότι ακούγονται τα τελευταία χρόνια πάρα πολλά λόγια κύριε Πρόεδρε, για κοινωνικά πρόσωπα, κοινωνικά δίκτυα, εθνικές επιτροπές για την απασχόληση, εθνικές επιτροπές για την κοινωνική προστασία. Ο Έλληνας όμως πολίτης -που γι’ αυτό το λόγο μας έχει στείλει στη Βουλή- τι εισπράττει; Εισπράττει ότι το 23% των Ελλήνων είναι νεόπτωχοι, κάτω από τα όρια της φτώχειας. Ακόμη εισπράττει μια κοινωνική αναλγησία και κρατική αναλγησία.
      Και δεν θα αναφερθώ στο προχθεσινό δημοσίευμα της EUROSTAT, όπου πραγματικά, κύριε Πρόεδρε, αποκαλύπτεται το πρόβλημα της κοινωνίας μας. Τι λέει; Λέει ξεκάθαρα ότι προ κοινωνικών παροχών –το έχουμε πει από τον προϋπολογισμό, εδώ και επτά μήνες εμείς έχουμε παλέψει και έχουμε καταθέσει στη Βουλή τα στοιχεία- η Ελλάδα έχει 23% νεοπτώχων και μετά τις κοινωνικές παροχές βγάζουμε μόνο 1% από ποσοστό της φτώχειας, όταν οι άλλες χώρες από το 43% φθάνουν στο 25%. Εμείς βγάζουμε μόνο 1%, κύριε Πρόεδρε. 
      Τι φταίει; Φταίει ότι αυτή η Κυβέρνηση έχει ένα σαθρό κοινωνικό δείκτη υποσχεσιολογίας. Ο δικαιούχος, ο φτωχός, ο αποκλεισμένος είναι στο περιθώριο. Δεν φθάνει σ’ αυτόν η κοινωνική προστασία, η κοινωνική βοήθεια, αλλά πάει στους αετονύχηδες. 
      Άρα λοιπόν, κύριε Πρόεδρε, τα δύο πρώτα άρθρα για την εθνική επιτροπή, για την απασχόληση και για την κοινωνική προστασία νομίζουμε ότι είναι εκ του πονηρού. Δεν είναι εθνική επιτροπή. Εμείς ζητάμε εθνική πολιτική και για την ανεργία που είναι η πρώτη απειλή και για τη φτώχεια. 
      Και θα έλεγα, με αφορμή αυτό το τραγικό συμβάν -και εννοώ αυτό που έγινε στην Κόρινθο, για το οποίο η Νέα Δημοκρατία πραγματικά θλίβεται- εμείς έχουμε προτείνει και το προτείνω για άλλη μια φορά, να κάνουμε κύριε Υπουργέ, μια εθνική επιτροπή για την ασφάλεια και την υγιεινή των εργαζομένων.
      Ξέρετε ότι παραπάνω από 1.000.000.000 το χρόνο δαπανά αυτή η χώρα από τα εργατικά ατυχήματα και από όλα γενικά τα ατυχήματα; Το έχω αναλύσει πολλές φορές. Θρηνούμε δε και νεκρούς. Εκεί, λοιπόν, να κάνουμε υπέρβαση πέρα από τα κόμματα και να δούμε μία εθνική επιτροπή για την ασφάλεια και υγιεινή για να μην έχουμε αυτά τα αποτελέσματα. 
      Και θέλω να σας θυμίσω, κύριε Υπουργέ, που λέγατε ότι ήμουν υπερβολικός στα τέλη του Οκτωβρίου του 2002, που έκανα την επερώτηση και έλεγα επί λέξει «ανθρωποθυσίες στην αγορά εργασίας». Όμως, βλέπετε πως δυστυχώς δικαιώθηκα. Εδώ, λοιπόν, σας ρίχνω το γάντι για να συνεργαστούμε. Δεν είναι θέμα της Νέας Δημοκρατίας ή του ΠΑΣΟΚ ή της Αριστεράς, αλλά είναι ένα πρόβλημα των Ελλήνων εργαζομένων και γι’ αυτό πρέπει να συστήσουμε την εθνική επιτροπή για την ασφάλεια και την υγιεινή των Ελλήνων εργαζομένων. Θα γλιτώσουμε πάρα πολλά. Το 12% των δαπανών από το κάπνισμα, το 17% από τα τροχαία και χίλια άλλα δυό. Δισεκατομμύρια δαπανάμε επειδή δεν έχουμε μία καλά σχεδιασμένη εθνική πολιτική για τα ατυχήματα και θρηνούμε και νεκρούς.
      Και πάω, κύριε Πρόεδρε, στις λεπτομέρειες. Σας είπα για τον ΟΑΕΔ. Εμείς, κύριε Υπουργέ, για κάποια πράγματα δεν θέλουμε να δικαιωνόμαστε, αλλά θέλουμε πάντα να πηγαίνει καλά ο τόπος. Δεν έχουμε σκοπό να κάνουμε καταστροφική αντιπολίτευση. Σας είχαμε πει στο νομοσχέδιο του ΟΑΕΔ, κύριε Υπουργέ, ότι αυτές οι εταιρείες δεν λειτουργούν. Με τη βιασύνη όμως και την επιτακτική ανάγκη να προσαρμοστείτε στις ντιρεκτίβες της Ευρωπαϊκής Ένωσης, φέρατε ένα επιπόλαιο νομοσχέδιο που σε τι ωφέλησε τελικά πρώτον, την ελληνική κοινωνία και τον άνεργο και δεύτερον, τους εργαζόμενους; Ένα μπάχαλο έγινε. Και το λέω αυτό, γιατί δεν έχετε κάνει ακόμα πραγματικότητα σε αυτήν τη χώρα την κάρτα κοινωνικής ασφάλισης και το φωνάζω κάθε φορά που μιλάω σε αυτήν τη Βουλή. Και δεν είναι δυνατόν να έχουμε σήμερα ανέργους «μαϊμού», συνταξιούχους «μαϊμού», νεκρούς «μαϊμού»!
      Είναι δυνατόν, κύριε Υπουργέ, να μη δέχεστε να εφαρμόσετε το ν. 2084 και να καθιερώσετε την κάρτα κοινωνικής ασφάλισης, όπου θα ξέρουμε ότι μία χώρα με δέκα εκατομμύρια πληθυσμό δεν έχει δεκατρία εκατομμύρια πεντακόσιες χιλιάδες ασφαλισμένους; Μπορεί να δώσουμε επιδόματα χωρίς να ξέρουμε πού δίνουμε; Και ειδικά με τους οικονομικούς πρόσφυγες είναι πολύ μεγάλο το πρόβλημα, γιατί δεν έχουμε διεύθυνση, έχουμε πλαστά διαβατήρια και άλλα. Η κάρτα κοινωνικής ασφάλισης σε όλους τους Έλληνες και σε όλους τους οικονομικούς πρόσφυγες θα λύσει μεγάλο πρόβλημα και ασφάλειας της χώρας και προστασίας του πολίτη. Επίσης δε, θα φθάνουν στους κοινωνικά δικαιούχους και τα επιδόματα ανεργίας. 
      Άρα, λοιπόν, δεν μπορούμε να μιλάμε για ΟΑΕΔ αν δεν γίνει κοινωνική κάρτα ασφάλισης. Αυτό είναι το ένα.
      Δεύτερον, τι σας φταίνε οι εργαζόμενοι; Κάντε κάποιες ρυθμίσεις προς τη σωστή κατεύθυνση και δεν μπορώ να πω τίποτε, όμως μπορείτε να βελτιώσετε κάποια πράγματα. Δηλαδή, παράδειγμα στο άρθρο 13 λέτε ότι οι εκπαιδευτικοί που υπηρετούν κατά τη δημοσίευση του παρόντος νόμου ως ωρομίσθιοι … Συμφωνούμε, αλλά δεν μου λέτε, κύριε Υπουργέ, αν ήταν η γυναίκα σας και ήταν σε τοκετό και είχε ένα χρόνο και φέτος δεν προσλήφθηκε και έχει τρεις χιλιάδες ώρες ή πέντε χιλιάδες ώρες και όχι χίλιοι διακόσιοι που ζητάτε, γιατί να μην προσληφθεί; Γιατί στο παρόν νομοσχέδιο δεν προσλαμβάνεται. Αυτό δείτε το, κύριε Υπουργέ. Είναι ένα δίκαιο αίτημα. Κάτι έτυχε και κατά τη δημοσίευση του παρόντος νομοσχεδίου μπορεί να μη βρίσκεται σε υπηρεσία, αλλά έχει καλύψει ή υπερκαλύψει το τριπλάσιο και το πενταπλάσιο των προϋποθέσεων που θέτετε. Είναι μία αιτίαση της Αξιωματικής Αντιπολίτευσης και θέλω να τη δείτε πάρα πολύ σωστά. 
      Βέβαια θα πω, κύριε Υπουργέ, ότι και οι εκπαιδευτικοί –πρέπει να το ξεκαθαρίσετε και σας το είπε και ο κ. Μπούρας- άλλοι δικαιώθηκαν από τα δικαστήρια, άλλοι δεν δικαιώθηκαν, αλλά αυτό τι σημαίνει; Δύο μέτρα και δύο σταθμά; Το Σύνταγμα λέει ότι όλοι οι Έλληνες είναι ίσοι. Τώρα αν έγινε κάποια κακοδικία ή δεν έγινε θα πρέπει να μπουν όλοι αυτοί στον ΟΑΕΔ, ώστε να μπορούμε τουλάχιστον αυτό το δυναμικό να το αξιοποιήσουμε, αφού δεν αξιοποιούμε τις πολιτικές μας.
      Και βέβαια θα έλεγα, κύριε Υπουργέ και για τα ΣΕΠΕ. Αλλοιώνετε τη φυσιογνωμία τους και τα αποδυναμώνετε. Σας το έχουμε ξαναπεί. Καταργείτε τα ΣΕΠΕ Δυτικής Αττικής και Ανατολικής Αθήνας. Νομίζω ότι είναι λάθος. Αντί να τα επεκτείνετε, τα καταργείτε. 
      Και για να καταλήξω, γιατί είναι λίγος ο χρόνος δυστυχώς, θα έλεγα ότι εμείς για τις ρυθμίσεις των οφειλών του ΟΑΕΔ δεν έχουμε αντίρρηση, όμως θα πρέπει, κύριε Υπουργέ, να σεβαστείτε το φουκαρά μικρομεσαίο που πληρώνει στον ΟΑΕΔ και του κάνετε τις εξήντα δόσεις και να δείτε όμως και το κράτος το οποίο χρωστάει πάνω από 120.000.000.000. Ο μεγαλύτερος μπαταξής στα κοινωνικά ασφαλιστικά  ταμεία και σε όλο το δημόσιο είναι το κράτος. Δώστε, λοιπόν, αυτά που χρωστάτε, ρυθμίστε τα και μετά ελάτε και στο φουκαρά το μικρομεσαίο για να ζητήσετε. 
      Και για να έρθω στη ρύθμιση των ΚΤΕΛ και των υπεραστικών θέλω να πω το εξής. Μιλάνε κάποιοι συνάδελφοι 80.000, 120.000, 180.000, 1.000.000. Εκεί δεν είναι το πρόβλημα. 
      Ο καθένας μπορεί να λέει ό,τι θέλει και για λόγους λαϊκής κατανάλωσης. Λέμε, ότι είναι μια ευπαθής κοινωνική ομάδα. Δεν έχουν επιδοτούμενο εισιτήριο που έχει ο ΟΟΑΣΑ. Να τους διευκολύνουμε. Να συμφωνήσουμε όλοι στις 120. Λέμε το εξής:	 Εμείς κύριε Υπουργέ, έχουμε μια βασική αρχή ασφαλιστική και για το ΙΚΑ και για τους δήμους και για όλους. Λέμε: Τα χρήματα που θα λείψουν από την κοινωνική ασφάλιση να τα πληρώσει ο κρατικός προϋπολογισμός και όχι τα ασφαλιστικά ταμεία. Είναι πάγια ασφαλιστική μας αρχή. Και το λέω αυτό, γιατί; Σας επισημαίνω κύριε Υπουργέ το εξής. Κλείνοντας ο κ. Γικόνογλου είπε ότι έρχονται εκλογές και θα χάσουμε. Η Νέα Δημοκρατία δεν θα επιτρέψει σ’ αυτές τις εκλογές σαν το Αλιβέρι, σαν τη Βόρεια Ελλάδα, επιδόματα του ΟΑΕΔ και επιδοτήσεις κατά το δοκούν και σε πολιτικά ημετέρους. Το λέω αυτό, διότι στη Λευκάδα –όπου είναι και ο Πρόεδρος της Βουλής από τη Λευκάδα- έχει γίνει ένα όργιο. Με τους σεισμούς του 1999 πήραν δάνεια και έκτισαν σπίτια με επιδοτούμενο επιτόκιο και δωρεάν. Ενώ κάναμε τις εκλογές και όλοι διαβεβαίωναν και δήλωναν, όπως ο Βουλευτής του ΠΑΣΟΚ, ο κ. Κτενάς –και θα το καταθέσω στα Πρακτικά- ότι δεν πρόκειται να πληρώσουν ΙΚΑ, ενώ έλεγε το ΤΑΣΚ να μη πληρώσουν τίποτα, έρχεται τώρα προ των εκλογών και αρχίζει το ΙΚΑ από 1-1-03 και ζητά τα χρήματα απ’ αυτούς τους φουκαράδες σεισμόπληκτους που δεν το ήξεραν. Να μην πάτε στη λογική της Λευκάδος προεκλογικά, όπως θα πάτε και αλλού να πείτε ότι δεν θα πληρώσετε και να κάνετε τις εκλογές. Εγώ θα καταθέσω στα Πρακτικά τη δήλωση του Βουλευτή του ΠΑΣΟΚ για να γνωρίζετε ότι το ΤΑΣΚ και όλοι διαβεβαίωναν τους πάντες ότι η Λευκάδα δεν θα πληρώσει ΙΚΑ στα σεισμόπληκτα σπίτια. 
      Εμείς εδώ τι λέμε; Λέμε ναι. Πράγματι σε ορισμένες ευαίσθητες κοινωνικές ομάδες, όπου υπάρχει σεισμός, λιμός, καταποντισμός θα πρέπει το κράτος να έρθει, να δώσει και να κάνει μια ρύθμιση με χρήματα -το ξεκαθαρίζουμε- από τον κρατικό προϋπολογισμό, αλλά όχι με κομματικό κριτήριο ούτε με προεκλογικό. Όχι Μαυρογιαλούροι σ’ αυτήν τη Βουλή.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Γιακουμάτος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εργασίας και Κοινωνικών Ασφαλίσεων κ. Ρέππας έχει το λόγο.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, πάντοτε –και το έχουμε αποδείξει αυτό ως Υπουργείο- επιθυμούμε κατά τις συζητήσεις των νομοσχεδίων που εισηγούμεθα στη Βουλή, να λαμβάνονται υπόψη οι προτάσεις των συναδέλφων, ώστε να οδηγούμεθα μετά από τη σύνθεση των προτάσεων στο καλύτερο δυνατό αποτέλεσμα.
      Αυτές οι συζητήσεις είναι πάντοτε παραγωγικές και στην επιτροπή κατά τη συζήτηση του παρόντος νομοσχεδίου, με πρωτοβουλία πολλών συναδέλφων τέθηκαν θέματα τα οποία υπερβαίνουν το πλαίσιο των διατάξεων που περιέχονται σ’ αυτό το νομοσχέδιο. Αλλά μας έδωσαν τη δυνατότητα, με τις απαντήσεις που δώσαμε τότε και τις πρωτοβουλίες που εν τω μεταξύ αναλάβαμε, να αποδείξουμε για μια ακόμη φορά ότι εννοούμε αυτήν τη συνεργασία και αυτήν την συνεννόηση προς όφελος των Ελλήνων πολιτών. 
      Αναφέρομαι και αρκούμαι σ’ αυτό το παράδειγμα και μόνο: στην αναμόρφωση των διατάξεων των όρων και των προϋποθέσεων, όσον αφορά τη χορήγηση του επιδόματος σε μακροχρονίως ανέργους συμπολίτες μας, ηλικίας σαράντα πέντε – εξήντα πέντε ετών. 
      Έχω συνυπογράψει τη σχετική απόφαση με το συναρμόδιο Υπουργό Οικονομίας και το μηνιαίο επίδομα από τα 150 ευρώ γίνεται 200 ευρώ. Το δε εισόδημα το οποίο πρέπει να διαθέτει κάποιος ως όριο, προκειμένου να ενταχθεί σ’ αυτό το δίκτυο αλληλεγγύης από τα 3000 ευρώ ετησίως ανέρχεται πλέον, με τη νέα ρύθμιση που γίνεται, στα 5000 ευρώ και αυξάνεται κατά 587 ευρώ για κάθε τέκνο. Επίσης δίνουμε τη δυνατότητα, διευρύνοντας έτσι τη βάση των δικαιούχων, να μπορούν να περιληφθούν σ’ αυτό το δίκτυο πολίτες μακροχρονίως άνεργοι, οι οποίοι εξάντλησαν το δικαίωμα της τακτικής δωδεκάμηνης επιδότησης από τον ΟΑΕΔ, έστω και αν έχουν εν τω μεταξύ εργαστεί, αλλά για οποιοδήποτε λόγο περιήλθαν πάλι σε δεινή κρίση, παραμένοντας επί δώδεκα μήνες και πάλι άνεργοι, κάτι που απεκλείετο με τη ρύθμιση, όπως ίσχυε πριν.
      Όμως, για να μπορούμε, πέραν της συνεννόησης και της καλής πίστεως που επιδεικνύουμε με τέτοιου είδους πρωτοβουλίες, να προβαίνουμε σε τέτοιες ρυθμίσεις προς όφελος των συμπολιτών μας, πρέπει να έχουμε εξασφαλίσει το κύριο όπλο που είναι η ισχυρή οικονομία. Η συγκυρία είναι αποκαλυπτική. Η πολεμική κρίση δείχνει με τον καλύτερο τρόπο σε όλους μας ποιον δρόμο πρέπει να ακολουθήσουμε. Και βέβαια επιτρέπει σε όλους μας, όχι να αναδείξουμε απλώς τα φιλειρηνικά και αντιπολεμικά αισθήματά μας, γνωστά άλλωστε, αλλά να σκεφτούμε και για την προοπτική αυτής της χώρας και της ελληνικής κοινωνίας.
      Η Ελλάδα και η οικονομία της είναι θωρακισμένη. Διαθέτουμε το ισχυρότερο νόμισμα του πλανήτη. Είναι ένα καλό τεστ αντοχής της ελληνικής οικονομίας, αν θέλετε, αυτή η πολεμική κρίση προκειμένου κάθε καλόπιστος να διαπιστώσει ποια είναι η διαφορά της Ελλάδος του 2003 σε σχέση με αυτό που η Ελλάδα θα αντιμετώπιζε ως η Ελλάδα της δραχμής, ως η Ελλάδα του πληθωρισμού, που εκινείτο στο 20%, ως η Ελλάδα των δημόσιων ελλειμμάτων επιπέδου 14%, ως η Ελλάδα της υπανάπτυξης και της καθυστέρησης, μόλις δέκα χρόνια πριν. 
      Χαρακτηριστικά λέω και είναι αλήθεια ότι παραλάβαμε μία Ελλάδα, βαλκανική χώρα στην Ευρώπη και διαμορφώσαμε μία Ελλάδα, ευρωπαϊκή χώρα στα Βαλκάνια. Αυτή η πολιτική μας επιτρέπει σήμερα να παίρνουμε σειρά πρωτοβουλιών και να προβαίνουμε σε ρυθμίσεις σαν αυτές που περιέχονται σ’ αυτό το νομοσχέδιο και πολλές άλλες. Αυτή η εξέλιξη μας δίνει τη δυνατότητα, αντίθετα με τα όσα κάποιοι κακόπιστα ισχυρίζονται, να προχωρούμε σε ρυθμίσεις, όπως αυτή που αφορά την ενίσχυση της κοινωνικής ασφάλισης με τρόπο αποτελεσματικό, όχι μόνο με τις αποφάσεις που πήραμε στο πλαίσιο της ασφαλιστικής μεταρρύθμισης, αλλά και με τις πρωτοβουλίες για την εξόφληση των οικονομικών υποχρεώσεων του δημοσίου προς τους ασφαλιστικούς οργανισμούς. Πρόκειται για πολύ μεγάλου ύψους οικονομικές υποχρεώσεις. Για το ΙΚΑ φθάνουν τα 3 τρισεκατομμύρια δραχμές, 1.300 δισεκατομμύρια δραχμές οφειλές του δημοσίου και 1.700 δισεκατομμύρια δραχμές αναλαμβάνονται από το δημόσιο, οφειλές προερχόμενες από κατάπτωση εγγυήσεων. 
      Όσον αφορά τον ΟΑΕΕ για τον οποίο έγινε λόγος σήμερα, συμφωνήθηκε μεταξύ του δημοσίου και της διοίκησης αυτού του μεγάλου ασφαλιστικού οργανισμού ότι, πρέπει να αποδοθούν 94 δισεκατομμύρια δραχμές από το δημόσιο ως οφειλόμενα προς το ΤΕΒΕ, ΤΑΕ και ΤΣΑ και ήδη δρομολογείται αυτή η διαδικασία.
      Κυρίες και κύριοι συνάδελφοι, θα μου επιτρέψετε, επειδή έγινε αναφορά στα δύο πολύ μεγάλα κεφάλαια της πολιτικής από πολλούς συναδέλφους, να κάνω κι εγώ μία σχετική αναφορά, για να αναδείξω ποια είναι η πολιτική της χώρας μας και ποια είναι η κατάσταση στη χώρα μας γι’ αυτά τα δύο μεγάλα κεφάλαια της πολιτικής. Το ένα είναι η απασχόληση, το άλλο είναι το κοινωνικό κράτος. 
      Όταν μιλώ για τη δυνατότητα της ελληνικής οικονομίας να χρηματοδοτεί τέτοιου είδους πολιτικές, μπορώ να επικαλεσθώ τα στοιχεία της EUROSTAT, η οποία αποκαλυπτικά –τα στοιχεία δημοσιεύτηκαν πριν ένα μήνα περίπου- μαρτυρά την εξέλιξη των μεγεθών των δαπανών που γίνονται στα κράτη μέλη της Ευρωπαϊκής Ένωσης σ’ αυτόν τον τομέα. Η Ελλάδα το 1993 δαπανούσε το 22,1% του ετήσιου ΑΕΠ για κοινωνική πολιτική, το 2000 δαπανά το 26,4% του ΑΕΠ και αυτή η διαφορά είναι ακόμη μεγαλύτερη, αν λάβουμε υπόψη πόσο αυξάνεται ετησίως, τα τελευταία ιδίως χρόνια, το ΑΕΠ της χώρας. 
      Κατά τα στοιχεία της EUROSTAT την τελευταία πενταετία, για την οποία υπάρχουν διαθέσιμα στοιχεία, 1996-2000, οι δαπάνες για κοινωνική πολιτική κατά μέσο όρο στην Ευρωπαϊκή Ένωση αυξήθηκαν κατά 8,7%. Στη χώρα η οποία ακολουθεί ως δεύτερη σε επίδοση την Ελλάδα, που είναι η Πορτογαλία, αυτές οι δαπάνες αυξήθηκαν κατά 27,1% και στην Ελλάδα, αγαπητοί συνάδελφοι, οι δαπάνες για κοινωνική πολιτική αυτή την πενταετία αυξήθηκαν κατά 42,6%. Κατά 42,6%, λοιπόν, στην Ελλάδα και κατά 8,7% κατά μέσο όρο στην Ευρωπαϊκή Ένωση. Η Ελλάδα είναι η χώρα η οποία δαπανά το υψηλότερο ποσοστό επί του ετήσιου ΑΕΠ της απ’ όλες τις χώρες του λεγόμενου Ευρωπαϊκού Νότου.
      Είναι βέβαιο ότι σήμερα έχουμε, ήδη, πλησιάσει τις χώρες που ενισχύουν πολιτικές κοινωνικής προστασίας με τρόπο, θα έλεγα, σχετικά πλουσιοπάροχο, παρά το ότι κι εκεί, λόγω της κρίσης και της ύφεσης που διαφαίνονται την τελευταία περίοδο, υπάρχει μία συγκράτηση και στον τομέα αυτό.
      Εμείς πετύχαμε όλα αυτά σε συμπυκνωμένο χρόνο και τα πετύχαμε, κάνοντας μία πολύ σημαντική προσπάθεια με τη βοήθεια και τη στήριξη του ελληνικού λαού, όταν θα έπρεπε να ενταχθούμε στην ΟΝΕ για να διαθέτουμε σήμερα το ισχυρότερο νόμισμα του κόσμου, το ευρώ, που θωρακίζει την οικονομία και τη χώρα σε οποιαδήποτε εξωτερική απειλή ή κρίση. Ταυτόχρονα, αυξήσαμε τις δαπάνες για την ενίσχυση και τον εμπλουτισμό, αν θέλετε, του κοινωνικού κράτους στην Ελλάδα. Ανέφερα τα στοιχεία μόλις πριν. Προχωρήσαμε και σε ένα φιλόδοξο πρόγραμμα ενίσχυσης της αποτρεπτικής δύναμης των Ενόπλων Δυνάμεων της χώρας για λόγους που όλοι αντιλαμβάνεστε, υποχρέωση που καμία άλλη χώρα της Ευρωπαϊκής Ένωσης δεν ανέλαβε, τουλάχιστον σ’ αυτόν το βαθμό, γιατί δεν είχε κανένα ανάλογο λόγο. Πετύχαμε όλο αυτό το σύνθετο εγχείρημα και νομίζω ότι δεν μπορεί παρά να διατυπώνεται έπαινος για το αποτέλεσμα αυτής της προσπάθειας.
      Γίνεται βέβαια λόγος για το ποσοστό των φτωχών στην Ελλάδα. Δημοσιεύτηκαν τα στοιχεία της EUROSTAT, της Ευρωπαϊκής Στατιστικής Υπηρεσίας. Μεταξύ των άλλων φανερώνουν ότι το ποσοστό των φτωχών στην Ελλάδα κινείται στο 22% προ της μεταβίβασης κοινωνικών παροχών και βελτιώνεται κατά 1% μόλις, ήτοι στο 21% μετά την άσκηση αυτής της κοινωνικής πολιτικής.
      Τίθεται το ερώτημα γιατί η Ελλάδα δε βελτιώνει την επίδοσή της, καθώς βελτιώνει αυτές τις επιδοματικές και άλλου τύπου κοινωνικές πολιτικές. Τα στοιχεία αυτά είναι στοιχεία που αναφέρονται στα δεδομένα του 1998. Σήμερα, πέντε χρόνια μετά, είναι βέβαιο, δοθέντων και όσων ανέφερα για τη διάθεση σημαντικών ποσών για την άσκηση κοινωνικής πολιτικής, ότι τα πράγματα είναι πολύ καλύτερα. Θα αρκεστώ, όμως, να σχολιάσω αυτόν τον πίνακα της Ευρωπαϊκής Ένωσης. 
      Κυρίες και κύριοι συνάδελφοι, πρέπει να σας πω ότι ο πίνακας αυτός δείχνει ότι προ της άσκησης κοινωνικής πολιτικής στην Ελλάδα εμφανίζεται ένα ποσοστό 22% επί του συνόλου των πολιτών που εντάσσονται στο πλαίσιο των λεγόμενων φτωχών νοικοκυριών που ζουν σε μία χώρα. Ο μέσος όρος στην Ευρωπαϊκή Ένωση ξέρετε σε τι ποσοστό κινείται; Στο 24%. Για ορισμένες δε αναπτυγμένες και οικονομικά ισχυρές χώρες –αναφέρομαι στη Μεγάλη Βρετανία- το ποσοστό αυτό φτάνει στο 30%, δηλαδή, κατά μέσο όρο στην Ευρωπαϊκή Ένωση οι πολίτες που εντάσσονται στο ποσοστό φτώχειας ή κάτω απ’ αυτό, φτάνουν το 24% του συνόλου του πληθυσμού. Στην Ελλάδα η επίδοσή μας, μας οδηγεί στο 22%. Στη Μεγάλη Βρετανία φτάνει το 30%, απλώς με την άσκηση επιδοματικών πολιτικών οι χώρες αυτές βελτιώνουν θεαματικά την επίδοσή τους.
      Έρχομαι τώρα να συμπληρώσω ότι, όσον αφορά την κατάρτιση αυτών των δεικτών, δε λαμβάνονται υπόψη ορισμένοι παράγοντες που είναι ιδιαίτερης σημασίας για την Ελλάδα. Ο πιο σημαντικός ανάμεσα σ’ αυτούς είναι ο παράγων ιδιοκατοίκηση, δηλαδή, η κατοχή ιδιόκτητης στέγης. Στην Ελλάδα το ποσοστό των ιδιοκτητών που εντάσσονται στα λεγόμενα φτωχά νοικοκυριά, σύμφωνα μ’ αυτές τις μετρήσεις, φτάνει το 73%. Στην Ευρώπη κατά μέσο όρο κινείται κάτω από το 40%.
      Πείτε μου, σας παρακαλώ, μιας και μιλάμε για κοινωνική προστασία, υπάρχει μεγαλύτερη προστασία για έναν πολίτη από το να διαθέτει δική του στέγη; Μπορεί με άλλο τρόπο, πιο αποτελεσματικό, να αντιμετωπίσει τον κίνδυνο κοινωνικού αποκλεισμού περισσότερο από το αν διαθέτει δικό του σπίτι; 
      Επίσης, πρέπει να σας πω –και αυτό είναι χαρακτηριστικό- ότι σύμφωνα μ’ αυτά τα στοιχεία που πολλοί επικαλούνται, το ποσοστό των λεγόμενων φτωχών νοικοκυριών είναι υψηλό στην Ελλάδα για εκείνους που βρίσκονται στις ηλικίες άνω των εξήντα πέντε ετών, ενώ για τις ηλικίες κάτω των εξήντα πέντε ετών είμαστε στον κοινοτικό μέσο όρο, μετά την άσκηση αυτών των κοινωνικών επιδοματικών πολιτικών.
      Όμως, για τους άνω των εξήντα πέντε ετών στην Ελλάδα, το ποσοστό ιδιοκατοίκησης φτάνει το 91%, όταν για όλους τους υπόλοιπους, δηλαδή τους κάτω των εξήντα πέντε ετών πολίτες, το ποσοστό αυτό φτάνει το 67%.
      Και αυτό δεν λαμβάνεται υπόψη. Ένας που έχει δικό του σπίτι έχει τουλάχιστον κατά 20% ή 30% αυξημένη αγοραστική δύναμη σε σχέση με εκείνον που δεν είναι ιδιοκτήτης και πληρώνει ενοίκιο.
      Θα παραβλέψουμε αυτές τις αρχές, τις παραδόσεις που υπάρχουν σε μια κοινωνία όπως είναι η ελληνική; Θα παραβλέψουμε ότι σήμερα με τα επιτόκια μπορεί ο Έλληνας να αγοράζει δικό του σπίτι, παρά τα προβλήματα; Θα παραβλέψουμε ότι προβληματίζεται ο ελληνικός λαός, η Κυβέρνηση, οι πολιτικοί για το ότι ο πληθωρισμός πήγε στο 4%; Σωστά προβληματιζόμαστε και ανησυχούμε, αλλά ξεχνάμε, ότι ζήσαμε μόλις δέκα χρόνια πριν με πληθωρισμό στα επίπεδα του 17% και  20%; Αυτό δεν δείχνει την προστιθέμενη αξία της πολιτικής μας; 
      Τέλος, μια και αναφερόμαστε σ’ αυτό το θέμα, πρέπει να πω ότι οι ρυθμίσεις που κάναμε στο πλαίσιο της ασφαλιστικής μεταρρύθμισης, αν μεταξύ των άλλων δεν απέτρεπαν και ανέτρεπαν διατάξεις και εφαρμογή διατάξεων που είχαν θεσπιστεί με το ν. 2084/92, όσον αφορά ιδίως τις κατώτερες συντάξεις, θα οδηγούσαν τους πολίτες σε πολύ πιο δεινή θέση απ’ αυτή στην οποία σήμερα βρίσκονται. Και μας κατηγορεί γι’ αυτό η Αντιπολίτευση, αγνοώντας από επιπολαιότητα ίσως ότι, αν ακολουθούσαμε την πολιτική που εκείνη ψήφισε, θα περιήρχοντο σε δεινότερη θέση οι πολίτες αυτής της κατηγορίας.
      Όσον αφορά την απασχόληση στο πλαίσιο της Ευρωπαϊκής Ένωσης, η ευρωπαϊκή στρατηγική για την απασχόληση η οποία συζητείται και βαίνει προς αναθεώρηση με τη θέσπιση νέων κατευθυντήριων γραμμών και είναι ένα θέμα που απασχολεί το συμβούλιό μας, ασφαλώς βρίσκεται αντιμέτωπη με μια πολύ μεγάλη πρόκληση, λόγω των εξελίξεων όχι μόνο του πρόσφατου πολέμου, αλλά της ύφεσης η οποία διαφάνηκε και επικράτησε σε ορισμένες χώρες της Ευρώπης. 
      Παντού η ανεργία αυξάνεται. Στην Ελλάδα η τάση είναι πτωτική και θα παραμείνει πτωτική. Στην Ελλάδα όπως έδειξαν και τα στατιστικά στοιχεία το τελευταίο τρίμηνο του 2002, η ανεργία κινείται στο χαμηλότερο ποσοστό εδώ και πέντε χρόνια.
      Πρέπει όμως να πω ότι υπάρχουν επίσης αποκαλυπτικά στοιχεία στο πλαίσιο αυτής της έρευνας. Το 18% αυτών των ανέργων δηλώνει ότι απέρριψε πρόταση για εργασία που εδέχθη για διαφόρους λόγους. Επίσης αναφέρεται ότι η απασχόληση στην Ελλάδα είναι κατά κύριο λόγο πλήρης απασχόληση, αφού η μερική απασχόληση καλύπτει μόλις το 4% του συνόλου της. Μέσος όρος απασχόλησης για την Ευρωπαϊκή Ένωση είναι 18%. Σε ορισμένες χώρες που πρωτοπορούν στον τομέα αυτόν –εντός ή εκτός εισαγωγικών η λέξη πρωτοπορούν- υπερβαίνει το 40%.
      Έχουμε θεσπίσει ένα πλαίσιο για τις λεγόμενες άτυπες ή ευέλικτες μορφές εργασίας όπως προσωρινή απασχόληση, απασχόληση μέσω ιδιωτικών γραφείων εργασίας, μερική απασχόληση κλπ. Όμως πρέπει να πω ότι εμείς είμαστε αυτοί που θα πάρουμε αποφάσεις για το μοντέλο της κοινωνίας που επιθυμούμε. Η επιλογή μας είναι για πλήρη απασχόληση. Και πιστεύουμε ότι η μερική απασχόληση και όλες οι άλλες μορφές απασχόλησης αποτελούν το πρώτο βήμα για να ενταχθεί κάποιος με ασφάλεια στην πλήρη απασχόληση. Η Ελλάδα έχει ένα θεσμικό πλαίσιο που είναι το πλέον προστατευτικό για τους εργαζόμενους. Και βεβαίως δεχόμαστε κριτική –κάποιος συνάδελφος έκανε λόγο για εντολές- από κέντρα που επιθυμούν μια νέα ρύθμιση στην κατεύθυνση της απορύθμισης τελικώς της αγοράς εργασίας. Εισηγήσεις και σκέψεις για απολύσεις χωρίς περιορισμό, χωρίς αποζημίωση δεν είναι δυνατόν, όχι να γίνουν δεκτά, αλλά και να συζητηθούν στην Ελλάδα. 
      Αυτό το οποίο αποτελεί χαρακτηριστικό για τη χώρα μας, επειδή γίνεται λόγος για το χαμηλό ποσοστό απασχόλησης είναι ότι, πράγματι η αγορά εργασίας στην Ελλάδα πιέζεται από τρεις σημαντικούς παράγοντες. Ο ένας είναι ο εκτεταμένος πρωτογενής τομέας ο οποίος, λόγω της εκροής ανθρώπινου δυναμικού μειώνεται και ασκεί πίεση στο δευτερογενή και τριτογενή τομέα.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
      Ένας άλλος παράγοντας είναι οι οικονομικοί μετανάστες. Είναι σημαντικό να πούμε ότι από χώρα «εξαγωγής» ανθρώπινου δυναμικού κάποια χρόνια πριν είμαστε τώρα μια χώρα η οποία μπορεί αρμονικά και εντάσσει το ένα δέκατο των πολιτών που ζουν σ’ αυτήν τη χώρα στις κοινωνικές εξελίξεις και στην αγορά εργασίας. Σημειώνω δε ότι οι οικονομικοί μετανάστες στην Ελλάδα έχουν πετύχει ποσοστό απασχόλησης που φτάνει το 73% και είναι το υψηλότερο από τα αντίστοιχα τμήματα πληθυσμού σ’ οποιοδήποτε κράτος μέλος της Ευρωπαϊκής Ένωσης. 
      Επίσης, ένα άλλο θέμα είναι η εκτεταμένη αδήλωτη κα ανασφάλιστη εργασία. Γι’ αυτό και επιθυμούμε στις κατευθυντήριες γραμμές για τις οποίες μίλησα, η αδήλωτη εργασία να αποτελέσει αυτοτελή κατευθυντήρια γραμμή, γιατί πιστεύουμε ότι αντιθέτως μ’ αυτό που ισχυρίστηκε η συνάδελφος περί λανθάνουσας ανεργίας–θεώρησε λανθάνουσα ανεργία την περίπτωση της μερικής απασχόλησης- υπάρχει η αδήλωτη εργασία ή η «λανθάνουσα εργασία», αν θέλετε να χρησιμοποιήσω τη δική σας λέξη. 
      Εμείς, κυρίες και κύριοι συνάδελφοι, έχουμε ένα ποσοστό που υπολείπεται από το μέσο όρο της Ευρωπαϊκής Ένωσης κατά οκτώ ποσοστιαίες μονάδες περίπου. Το ποσοστό απασχόλησης μετράται για τους πολίτες του ηλικιακού φάσματος δεκαπέντε-εξήντα τεσσάρων ετών. Το ποσοστό απασχόλησης για τους Έλληνες πολίτες στις ηλικίες είκοσι τεσσάρων-εξήντα πέντε ετών κινείται στο 70,7%, δηλαδή πάνω από το στόχο του 70% που έθεσε για το έτος 2010 το Ευρωπαϊκό Συμβούλιο, σύμφωνα με τη στρατηγική της Λισαβόνας. Υπολειπόμεθα δραματικά, αλλά συζητείται το «δραματικά», στις ηλικίες δεκαπέντε-είκοσι τεσσάρων. Γιατί όμως αυτό είναι αρνητικό; Γιατί θα πρέπει να οργανώσουμε εμείς την κοινωνία μας με βάση ένα πρότυπο κατά το οποίο οι μαθητές και οι σπουδαστές πρέπει οπωσδήποτε να απασχολούνται και να μην είναι απερίσπαστοι στις σπουδές τους, εφόσον η οικογένεια μπορεί να τους στηρίξει σ’ αυτήν την περίοδο του εκπαιδευτικού βίου; Αυτή είναι η πολιτική μας επιλογή. Η πρόκληση είναι πώς θα στηρίξουμε εμείς τις οικογένειες, για να μπορέσουν να στηρίξουν τα παιδιά σ’ αυτήν την εκπαιδευτική διαδικασία. 
      Βεβαίως το ισοδύναμο πλήρους απασχόλησης στην Ελλάδα ως ποσοστό κινείται στον ευρωπαϊκό μέσο όρο. Τι σημαίνει αυτό; Αν αντί να μετρήσουμε αριθμό απασχολουμένων πολιτών μετρήσουμε ώρες απασχόλησης που διατίθενται, θα δείτε ότι είμαστε πολύ κοντά στον κοινοτικό μέσο όρο. Δεν είναι όμως επιλογή μας να κατακερματίσουμε την αγορά εργασίας, να σπάσουμε ένα οκτάωρο το οποίο καλύπτει ένας εργαζόμενος απασχολούμενος και να το μοιράσουμε σε δύο, για να αυξήσουμε έτσι κατά 100% την απασχόληση. Δεν είναι η πολιτική επιλογή μας. 
      Ασφαλώς στην αγορά εργασίας θέλουμε να συγκεράσουμε την ευελιξία στη λειτουργία των επιχειρήσεων με την ασφάλεια για τον εργαζόμενο, γιατί η ευελιξία ιδίως στον καιρό που ζούμε με τις ραγδαίες τεχνολογικές εξελίξεις είναι στοιχείο «εκ των ων ουκ άνευ», προκειμένου μια εταιρεία να μπορεί να προσαρμόζεται χωρίς να χάνει την ανταγωνιστικότητά της. Αυτό όμως δεν μπορεί να γίνει σε βάρος των κανόνων προστασίας ή ασφάλειας για τον εργαζόμενο. 
      Στην Ελλάδα υπάρχει σημαντικό πρόβλημα ένταξης στην αγορά εργασίας, όπως και σε άλλες χώρες της Ευρωπαϊκής Ένωσης. Μετά όμως την ένταξη στην αγορά εργασίας όλα τα στοιχεία της EUROSTAT δείχνουν ότι στην Ελλάδα η διαδρομή του ενταγμένου, του εργαζόμενου, του απασχολούμενου είναι πολύ πιο ήπια και πολύ πιο προστατευμένη από οποιοδήποτε άλλο κράτος μέλος της Ευρωπαϊκής Ένωσης. Αυτή είναι η αλήθεια. Εμείς παίρνουμε νέες πρωτοβουλίες όσον αφορά την κοινωνική εργασία και τον ευρύτερο δημόσιο τομέα, με νομοσχέδιο το οποίο σύντομα θα κατατεθεί στη Βουλή με πρωτοβουλία του κ. Σκανδαλίδη, του κ. Χριστοδουλάκη και ημών.
      Στα θέματα τώρα τα οποία ρυθμίζουμε, πρέπει να σας πω ότι από τη μία, ασκείται μια κριτική πως ανατρέπουμε το νομικό πλαίσιο του ν. 2874 και του ν.2956, πράγμα που δεν είναι αληθές και από την άλλη, κατηγορούμεθα ότι επιθυμούμε να φέρουμε ένα νομοσχέδιο το οποίο ουσιαστικά δεν κάνει τίποτα. Αυτά δεν συμβιβάζονται. Είναι μια αντιφατική κριτική. Η αλήθεια είναι ότι δημιουργούμε νέες δομές, αξιοποιώντας την πείρα που αποκτήσαμε κατά τη διαδικασία προετοιμασίας του μετέπειτα ν. 3029 και ότι επιθυμούμε δύο φόρουμ κοινωνικού διαλόγου με τη συμμετοχή όλων των κοινωνικών εταίρων, γιατί πιστεύουμε –και είναι πολιτική θέση της Κυβέρνησης αυτή- ότι η συναίνεση, ο διάλογος και η συμπαράταξη παράγουν στέρεες και μακροπρόθεσμες λύσεις και αυτό θέλουμε να το αξιοποιήσουμε.
      Γίνεται τόσος λόγος για την κοινωνική ασφάλιση. Ο κοινωνικός διάλογος, η συνεννόηση έδωσαν αυτό το αποτέλεσμα. Και πετύχαμε το συγκερασμό των τριών αρχών, που έχουν συμφωνηθεί και σε επίπεδο Ευρωπαϊκής Ένωσης: Κοινωνική επάρκεια συντάξεων, οικονομική βιωσιμότητα του συστήματος, προσαρμοστικότητα, εκσυγχρονισμός του συστήματος κοινωνικής ασφάλισης. 
      Και ασκείται κριτική από κάποιους. Κάποιοι ζητούν να αυξήσουμε τα συνταξιοδοτικά δικαιώματα, να αυξήσουμε δηλαδή τις εκροές του συστήματος, αυτά που παρέχει. Ταυτόχρονα, όμως, προσεταιρίζονται την κριτική που ασκείται από κάποιους διεθνείς οργανισμούς για άλλους λόγους που δεν είναι του παρόντος και ζητούν να μειώσουμε τις εισροές, γιατί δήθεν είναι πλουσιοπάροχο, είναι σπάταλο το σύστημα κοινωνικής ασφάλισης που έχουμε θεσπίσει στην Ελλάδα. Πως συμβιβάζονται αυτά;
      Δημιουργούμε αυτά τα δύο φόρουμ γιατί πιστεύουμε ότι οι όποιες αλλαγές χρειάζεται να γίνουν στην αγορά εργασίας ή στη βελτίωση της λειτουργίας του κοινωνικού κράτος στην Ελλάδα, θα πρέπει να γίνουν μέσα από συνεννόηση, όχι κατά περίπτωση. Σε ένα φόρουμ, όμως, όπου όλοι, μα όλοι οι εμπλεκόμενοι φορείς, όχι μόνο της αγοράς εργασίας, αλλά και ευρύτερα της κοινωνίας, έχουν θέση και συμμετοχή.
      Επίσης, αυτή η αξία του κοινωνικού διαλόγου φαίνεται από το ότι σε άλλες ρυθμίσεις σημαντικών θεμάτων ζητούμε την εμπλοκή των κοινωνικών εταίρων, όσον αφορά την προστασία των εργαζομένων ανηλίκων, προκειμένου μαζί να δούμε ποιες είναι οι δραστηριότητες εκείνες που απάδουν προς την ηθική ή προς την υγεία, σωματική και ψυχική των ανηλίκων ή είναι οι ρυθμίσεις εκείνες που αφορούν τη λειτουργία των εταιρειών προσωρινής απασχόλησης ή ιδιωτικών γραφείων συμβούλων εργασίας. Η παράνομη λειτουργία τους καθίσταται με αυτή τη διάταξη ποινικό αδίκημα. Και ο κοινωνικός έλεγχος επιτυγχάνεται με τη συμμετοχή και των κοινωνικών εταίρων πλέον. Υπάρχει η διάταξη η οποία αναφέρεται στο δικαίωμα που θα έχει πλέον ο εργαζόμενος από την ώρα που θα ψηφιστεί αυτός ο νόμος, να λαμβάνει άδεια από την πρώτη κιόλας ημέρα εργασίας του. Διότι πάρα πολλοί, οι οποίοι εργάζονται με συμβάσεις αλλά σε διαφορετικό εργοδότη, συχνά δεν κατόρθωναν να συμπληρώσουν αυτό το δωδεκάμηνο, προκειμένου να θεμελιώσουν το δικαίωμα να λάβουν άδεια. 
      Ρυθμίζουμε λοιπόν και αυτό το θέμα, αλλά και σειρά άλλων θεμάτων που είναι πάρα πολύ σημαντικά, στα οποία με λεπτομέρειες θα αναφερθούν οι συνάδελφοι και εγώ ίσως πάλι.
      Θέλω, όμως, να κάνω εξαιρετικά μία αναφορά –γιατί όλα αυτά δεν είναι τόσο εύκολα αντιληπτά- σε μία διάταξη φερ’ ειπείν –παραδειγματικά την αναφέρω για να δείτε ποια είναι η αξία αυτών των διατάξεων στο σύνολό τους- του άρθρου 18 παράγραφος 6 που θεσπίζουμε την ιατρική και ασφαλιστική κάλυψη των μακροχρονίως ανέργων, όχι για δύο χρόνια όπως ίσχυε μέχρι τώρα, αλλά μέχρι να βρουν εργασία. Μίλησε κανείς γι’ αυτό; Γράφτηκε πουθενά αυτό; Το γνωρίζει αυτό κανείς; Και το αναφέρω σαν εξαιρετικό παράδειγμα, γιατί ενώ δεν εθίγη από κανέναν, αφορά πάρα πολλούς συμπολίτες μας και αλλάζει θεαματικά προς το καλύτερο την καθημερινή ζωή τους.
      Υπάρχουν πολλά θέματα ακόμη τα οποία αναφέρθηκαν από συναδέλφους όσον αφορά ρυθμίσεις οφειλών, χρεών. Με βάση την αρχή, για την οποία μίλησα στην αρχή, με συμπάθεια και ενδιαφέρον θα δούμε το πώς θα πετύχουμε την καλύτερη ρύθμιση χωρίς όμως –και αυτός είναι μεγάλος κίνδυνος, αγαπητοί συνάδελφοι, που δεν πρέπει να μας διαφεύγει- να στείλουμε ένα μήνυμα ασυνέπειας προς τρίτους, χωρίς δηλαδή να υπονομεύσουμε τη συνέπεια που έχουν όλοι εκείνοι οι επιχειρηματίες ή άλλοι φορείς, οι οποίοι με τάξη και επιμέλεια ανταποκρίνονται στις υποχρεώσεις τους. 
      Εγώ αντιλαμβάνομαι ότι η ρύθμιση που γίνεται φερ’ ειπείν για τα ΚΤΕΛ -η οποία αφορά την ελληνική περιφέρεια, δεν αφορά την Αθήνα ή τη Θεσσαλονίκη- επειδή ακριβώς επιτελούν κοινωνικό έργο πρέπει να μας απασχολήσει. Οι δόσεις θα μπορεί να είναι ίσως εκατό αντί ογδόντα, όπως για τους συνεταιρισμούς μπορεί να είναι ογδόντα αντί εξήντα. 
      ΧΡΗΣΤΟΣ ΜΑΓΚΟΥΦΗΣ: Εκατόν είκοσι, κύριε Υπουργέ.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ας μην μπούμε σε αυτού του είδους την πλειοδοσία, αγαπητέ συνάδελφε.
      Και βεβαίως, δεν χρειάζεται να αναφέρω πολλές τεχνικές λεπτομέρειες. Πολλοί συνάδελφοι, όμως, έλαβαν το λόγο και αναφέρθηκαν σε θέματα τα οποία έχουν μία τεχνική πλευρά που δεν τους είναι ίσως απολύτως γνωστή. Τα επτά ενοικιαζόμενα δωμάτια είναι το πλαφόν φερ’ ειπείν, προκειμένου κάποιος να έχει ένα διαφορετικό φορολογικό καθεστώς. 
      Δεν υποβάλλουν φορολογική δήλωση όποιοι διαθέτουν αυτόν τον αριθμό δωματίων ως επιχειρηματίες. Έτσι τέθηκε αυτό το όριο. Δεν είναι αυθαίρετη επιλογή μας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ ο χρόνος σας έχει συμπληρωθεί.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, ολοκληρώνω.
      Επίσης εμείς δεν έχουμε κανένα λόγο να θέσουμε θέμα κοινωνικών πόρων στην Ελλάδα με δική μας πρωτοβουλία. Σε τελευταία ανάλυση εμείς κάναμε αυτήν τη διάταξη το καλοκαίρι του 1996 –ήμουν τότε στο Υπουργείο Τύπου- ώστε το αγγελιόσημο να αποδίδεται απευθείας  στους δικαιούχους στα ασφαλιστικά ταμεία, να μην εισπράττεται δηλαδή από τους ιδιοκτήτες των μέσων ενημέρωσης όπως γινόταν μέχρι τότε, οι οποίοι το κατακρατούσαν και το απέδιδαν με πολύ μεγάλη καθυστέρηση, αφού αξιοποιούσαν εν τω μεταξύ με διάφορους τρόπους αυτά τα ποσά. Και κάναμε πολλές άλλες αλλαγές ακόμη, οι οποίες στήριξαν το ασφαλιστικό σύστημα σε επιμέρους εκφάνσεις του.
      Όσον αφορά τον ΟΓΑ δεν έχουμε κανένα λόγο, αφού πρόβλημα δεν αντιμετωπίζει επειδή έχει και τη στήριξη του κρατικού προϋπολογισμού, να θεσπίσουμε μία εισφορά στον κλάδο υγείας. Προτιμούμε να κάνουμε αυτού του είδους τη ρύθμιση προκειμένου έτσι να αντιμετωπίσουμε το θέμα που προκύπτει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κλείνω, κυρία Πρόεδρε.
      Κυρίες και κύριοι συνάδελφοι, ο ΟΑΕΔ με τη λειτουργία των εξήντα επτά κέντρων προώθησης απασχόλησης μέχρι το τέλος του χρόνου, με τους πεντακόσιους εργασιακούς συμβούλους οι οποίοι εντάχθηκαν και λειτουργούν, πιστεύουμε ότι θα βοηθήσει στη σύζευξη προσφοράς με τη ζήτηση εργασίας και θα συμβάλει στη μείωση της ανεργίας, η οποία πάντως θα επιτευχθεί αν κρατήσουμε υψηλούς τους ρυθμούς ανάπτυξης τα επόμενα χρόνια.
      Και μια και γίνεται λόγος για την υγιεινή και την ασφάλεια θέλω να πω ότι οι ρυθμίσεις που κάναμε, είναι λογικές και δίκαιες. Από κάποιους φερ’ ειπείν, από τη ΓΕΣΕΒΕ εν προκειμένω, με την υπογραφή του Προέδρου της ΓΕΣΕΒΕ και του Γενικού Γραμματέα, που νομίζω ότι ανήκουν ο μεν…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υπουργέ, έχετε και δευτερολογία και αφαιρείτε χρόνο από τους Κοινοβουλευτικούς Εκπροσώπους. Σας παρακαλώ, τελειώνετε.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, δείξτε μία μικρή ανοχή γιατί όλοι οι συνάδελφοι μίλησαν περισσότερο χρόνο…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά κι εσείς κοιτάξτε πού έχετε φτάσει.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Τα τρία-τέσσερα λεπτά νομίζω ότι είναι αρκετά. Δεν θα καταχραστώ άλλο το χρόνο. Απλά θέλω να πω ότι οι συνάδελφοι χρησιμοποίησαν αυτήν την ανοχή όλων μας. Δείξτε και σε μένα αυτήν την ανοχή για να μην νιώθετε ενοχή ότι με αδικήσατε.
      Όσον αφορά την υγιεινή και ασφάλεια, έχουν διατυπωθεί αντιφατικές προτάσεις. Στέλεχος του Κομμουνιστικού Κόμματος, στέλεχος της Νέας Δημοκρατίας στη ΓΕΣΕΒΕ ζητούν να γίνουν πιο ελαστικές οι ρυθμίσεις σε σχέση με αυτό που εμείς ρυθμίζουμε. Την ίδια ώρα το Κομμουνιστικό Κόμμα μας κατηγορεί ότι κάνουμε ελαστικές ρυθμίσεις και ζητά να γίνουν αυστηρότερες. 
      Λοιπόν, δεν θα μιλάμε πολλές γλώσσες εδώ. Εμείς αντιλαμβανόμαστε ποιο είναι το χρέος μας. Είναι η τελευταία πρότασή μου, κυρία Πρόεδρε, για να μην έχετε άγχος. Η εντολή του ελληνικού λαού προς εμάς είναι να γίνουμε καλύτερη Κυβέρνηση. Προς εσάς είναι να γίνετε καλύτερη Αντιπολίτευση. Κι εμείς με τη δουλειά μας πιστεύω ότι θα γίνουμε καλύτερη Κυβέρνηση. Για σας δεν το βλέπω.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912-1913», ογδόντα εννέα μαθητές και πέντε συνοδοί-καθηγητές από το 2ο Γυμνάσιο Τρίπολης Αρκαδίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Είχατε και ακροατήριο από την Αρκαδία, κύριε Υπουργέ.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ναι, αλλά δεν με άκουσαν, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εγώ φταίω, κύριε Υπουργέ.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κύριοι συνάδελφοι, ο κύριος Υπουργός, ξεκίνησε πολύ ωραία. Και θα εξηγήσω γιατί είπα «πολύ ωραία», γιατί έκλεισε ενθυμούμενος το παρελθόν του, εννοώ του Κυβερνητικού Εκπροσώπου με τη συνήθη κορώνα.
      Αντιλαμβάνομαι βέβαια το πρόβλημα. Σε όλες τις ποιοτικές δημοσκοπήσεις σε τρία τουλάχιστον σημεία, τα οποία ήταν προνομιακός σας χώρος μέχρι πρότινος, δηλαδή την υγεία και την πρόνοια, την κοινωνική ασφάλιση και την απασχόληση η ψαλίδα διευρύνεται σε ό,τι αφορά την εμπιστοσύνη του κοσμάκη απέναντι στα δύο κόμματα. Υπό την έννοια λοιπόν αυτή εμάς δεν μας χρειάζεται να γίνουμε καλύτερη Αντιπολίτευση. Προφανώς είμαστε κι έτσι μας κρίνει ο κόσμος. Εσείς τώρα ας γίνετε καλύτερη Κυβέρνηση για όσο θα είστε ακόμη στην εξουσία.
      Είπα ότι ξεκινήσατε ωραία με την τοποθέτηση που κάνατε. Δεν έχω κανένα πρόβλημα, κύριε Ρέππα, να πω ότι πράγματι είστε από τους λίγους συναδέλφους σας στην Κυβέρνηση που τουλάχιστον ακούτε την Αντιπολίτευση και τους συναδέλφους σας από το κόμμα που σας στηρίζει και σε αρκετά σημεία υιοθετείτε απόψεις. Αυτό είναι θετικό. 
      Γι’ αυτό το λόγο και στο συγκεκριμένο νομοσχέδιο για το οποίο πολύ λίγα πράγματα θα πω, διότι έχει καλυφθεί πλήρως από τον εισηγητή και τους συναδέλφους, πάρα πολλά άρθρα τα ψηφίσαμε -δεν υπάρχει καμία αμφιβολία, το λέω δημόσια και το καταγράφω- συμπεριλαμβανομένου και του τελευταίου, για το οποίο πράγματι κακώς δεν έγινε κουβέντα, όπως είπατε. Είναι θετικό και εμείς το ψηφίσαμε.  
      Είμαι υποχρεωμένος να σας απαντήσω στις πολιτικές σας παρατηρήσεις. Επικαλεστήκατε τη ΓΕΣΕΒΕ και, ούτε λίγο ούτε πολύ, τους βάλατε και ένα καπέλο καθοδήγησης και στον πρόεδρο και στο γενικό γραμματέα. Εξ ιδίων κρίνετε προφανώς τα αλλότρια. 
      Να σας πω κάτι; Εμείς έχουμε άλλη άποψη, γιατί  και σε μας εστάλη το έγγραφο, η οποία είναι αυτή που ακούσατε από τον εισηγητή μας. Πλην, όμως, πρέπει να σας πω, κύριε Υπουργέ, ότι σε ένα πράγμα έχουν δίκιο. Εάν ίσχυε και για τους Έλληνες μικρομεσαίους ό,τι ισχύει στην Ευρώπη για τους αντίστοιχους μικρομεσαίους, τότε κακώς ζητούν αυτό που ζητούν. Ξέρετε, όμως, ότι δεν ισχύει. Παρά ταύτα, εμείς δεν λέμε ότι υιοθετούμε την άποψη -θέλω να είμαι ξεκάθαρος- αλλά πρέπει να πω και με ποιο σκεπτικό οι άνθρωποι αυτοί ενδεχομένως πρότειναν αυτό που πρότειναν. 
      Μιας και μιλώ για τους γιατρούς εργασίας, πρέπει να σας πω ότι για τις  ρυθμίσεις που κάνετε, κατ’ αρχήν, σας λέμε ναι και εμείς, παρ΄ότι δεν είναι στα πλαίσια που πρέπει να είναι. Δεν πετώ στα σύννεφα, ξέρω ότι πατώντας ένα κουμπί δεν μπορείς να αποκτήσεις ξαφνικά γιατρούς εργασίας. Θα πρέπει να υπάρξει πολύ συγκεκριμένος χρόνος εφαρμογής αυτής της ρύθμισης. Βέβαια κρατώ μια μικρή επιφύλαξη, αυτή που είπε και η κ. Σπυράκη στην επιτροπή, δηλαδή κατά πόσο αυτά τα πράγματα θα μπορέσουν να υλοποιηθούν. 
      Εν πάση περιπτώσει, ξέρω, όπως σας είπα ότι, δεν είμαστε θαυματοποιοί ούτε εσείς ούτε εμείς ούτε κανείς για να πατήσουμε ένα κουμπί. Όμως, κάποτε θα πρέπει να αποκτήσουμε γιατρούς εργασίας. Και για να αποκτήσουμε γιατρούς εργασίας, θα πρέπει να τους δώσουμε ουσιαστικά κίνητρα, όπως και για να αποκτήσουμε σωστούς γενικούς γιατρούς και όχι να βαφτίζουμε, σύμφωνα με τις επιθυμίες του κ. Νεκτάριου το γυναικολόγο οικογενειακό γιατρό, θα πρέπει και εκεί να τους δώσουμε συγκεκριμένα κίνητρα, κυρίως της εκπαίδευσης και μετά της επαγγελματικής τους εξέλιξης. 
      Αναφερθήκατε στην Έκθεση της EUROSTAT. Κατ’ αρχήν, κύριε Υπουργέ, είμαι σίγουρος ότι εσείς το γνωρίζετε και έπρεπε να το έχετε πει ότι το Δεκέμβριο του 2001 στο Λάνκεν το Ευρωπαϊκό Συμβούλιο Κορυφής ομόφωνα, δηλαδή, ο Πρωθυπουργός της χώρας κ. Σημίτης, ψήφισε μαζί με τους υπόλοιπους δεκατέσσερις τους περίφημους δεκαοκτώ στατιστικούς δείκτες –είναι οι δείκτες Λάνκεν-, βάσει των οποίων παρακολουθείται η πρόοδος στην πάλη ενάντια στη φτώχεια. Με βάση αυτούς τους συγκεκριμένους δεκαοκτώ δείκτες η EUROSTAT έβγαλε για πρώτη φορά το ραπόρτο που είδαμε όλοι, το οποίο ήταν του 1998 πράγματι, ώστε να υπάρχει ομοιογένεια όταν μιλάμε για τη φτώχεια στην Ευρώπη, με ποια κριτήρια την υπολογίζουμε και κάνουμε τις συγκρίσεις και, όχι κάθε χώρα όπου τη συμφέρει να παίρνει τα δικά της κριτήρια. 
      Γι΄ αυτό που είπατε για την ιδιοκατοίκηση, εν πολλοίς  έχετε δίκιο. Βέβαια εδώ θα πρέπει να σας υπενθυμίσω ότι ακόμα και στην Ελλάδα των αμέσως μετά τον πόλεμο χρόνων, πάλι  οι Έλληνες σε ποσοστό 70% και 80% είχαν σπίτι, έστω και αν δεν είχαν ψυγείο μέσα. Επομένως, μην το φέρνετε ως κριτήριο, που δεν συνυπολογίστηκε. 
      Να έχουμε το θάρρος, κύριε Υπουργέ, όλοι να πούμε ότι γίνεται κακή διαχείριση των χρημάτων που διατίθενται. Και διατίθενται κάποια χρήματα, εγώ δεν σας λέω ότι δεν διατίθενται. Είναι αναποτελεσματικός ο τρόπος με τον οποίο διατίθενται τα όποια χρήματα διατίθενται, γιατί δεν μπορεί, για παράδειγμα, προ παροχών και μετά παροχών η Σουηδία να έχει πτώση κατά δεκαεννέα ποσοστιαίες μονάδες, δεν μπορεί η Δανία να έχει πτώση κατά δεκατρείς ποσοστιαίες μονάδες και μόνο η Ιταλία να έχει πτώση κατά τρεις μονάδες και η Ελλάδα κατά μία. Να μην πω «una faccia, una raca». Κάτι σημαίνει αυτό το πράγμα. Να λέμε την αλήθεια και να έχουμε το θάρρος να πούμε «Ελάτε όλοι μαζί να δούμε -δεν έχει σημασία εάν είστε εσείς Κυβέρνηση σήμερα και εμείς Αντιπολίτευση, αύριο μπορεί να αναστραφούν οι ρόλοι- γιατί γίνεται αυτή η κακή διαχείριση και η αναποτελεσματικότητα στους όποιους πόρους διατίθενται». Όλα τα άλλα αφορούν στο πώς θα ωραιοποιήσουμε την κατάσταση. 
      Είπατε αλήθεια ότι το 1993 ήταν 21% ή 22% και τώρα είναι 24% και κάτι. Όμως δεν λέτε όλη την αλήθεια. Στην ουσία η αύξηση δεν είναι τόση. Η αύξηση είναι τόση, διότι αυξήθηκαν οι δικαιούχοι. Το είπατε μετά εν μέρει, όταν είχατε φύγει από τους αριθμούς. Και δεν είπατε το κυριότερο. Ότι, ενώ σε όλη την Ευρώπη η συμμετοχή του πολίτη μειώνεται και αυξάνεται η κρατική συμμετοχή σε αυτού του είδους τις δαπάνες, στην Ελλάδα τα τελευταία τέσσερα χρόνια έχει γίνει ακριβώς το ανάποδο. Βεβαίως οι συνολικές δαπάνες της υγείας στη χώρα μας είναι οι δεύτερες στην Ευρώπη με 9,1%. Είναι όμως σίγουρο ότι οι δημόσιες δαπάνες αποτελούν το 54% και οι ιδιωτικές είναι 46%. Οι πρώτες είναι οι τελευταίες στην Ευρώπη και οι δεύτερες είναι οι πρώτες στην Ευρώπη. Ιδιωτικές δαπάνες υγείας υψηλότερες από τις δικές μας έχουν μόνο στο Μονακό και στην Ελβετία. Πώς, λοιπόν, βγάλατε τα συμπεράσματα που βγάλατε;
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν είναι έτσι.
      ΝΙΚΗΤΑΣ ΚΑΚΛΑΜΑΝΗΣ: Ακριβώς έτσι είναι. Πάρτε και τα Πρακτικά της Βουλής στην Επιτροπή Ευρωπαϊκών Υποθέσεων, όταν είχε έρθει η κ. Διαμαντοπούλου και διαβάστε τι είπε ως Επίτροπος. Πρέπει να πω ότι κάνει καλά τη δουλειά της, αλλά δεν παύει να είναι και κορυφαίο στέλεχος του κόμματός σας. Διαβάστε, για να δείτε τι είπε και για τα συγκεκριμένα θέματα και για τη διαχείριση των πόρων και για τη μη απορρόφηση των πόρων και για το ασφαλιστικό σύστημα. Αποφασίστε, λοιπόν, πού θέλετε να το πάτε. Το να βγάζουμε κορώνες κι εσείς κι εμείς εδώ μέσα, δεν θα επιλύσει τα συγκεκριμένα προβλήματα. Για ρωτήστε κι εμάς τους Βουλευτές τι γίνεται στα γραφεία μας. Ποιο είναι το κύριο αίτημα όσων αναγκάζονται να περάσουν την πόρτα των γραφείων μας; Οι οκτώ στους δέκα ζητάνε δουλειά. Πού είναι, λοιπόν, αυτοί οι περίφημοι δείκτες μείωσης της ανεργίας; Μήπως ζείτε σε άλλη χώρα; Μήπως είσθε μέλος άλλης κυβέρνησης; Μην ωραιοποιείτε τα πράγματα.
      Θέλω να κλείσω με ένα θέμα, που δεν είναι του δικού σας Υπουργείου. Η κ. Πανοπούλου μου είπε ότι ενδεχομένως να καλύπτεται από αλλού. Πρόκειται για το επίδομα επικινδύνου και ανθυγιεινού εργασίας των ιπταμένων πληρωμάτων του ΕΚΑΒ. Εδώ καλύπτετε τους γιατρούς. Καλώς πράττετε. Εγώ θα έλεγα όμως να καλύψουμε το σύνολο των πληρωμάτων. Εάν κάποιοι καλύπτονται από το δημόσιο, δεν το γνωρίζω. Ο σύλλογος των ιπτάμενων εργαζομένων στο ΕΚΑΒ λέει ότι δεν καλύπτονται. Βέβαια είναι θέμα του κ. Χριστοδουλάκη. Παίρνοντας όμως εσείς την πρωτοβουλία και με τη δική μας σύμφωνη γνώμη, να δείτε το θέμα, γιατί δεν είναι σωστή η διάκριση. Δεν είναι δυνατόν να παίρνει ο γιατρός και να μην παίρνει ο νοσηλευτής ή ο τραυματιοφορέας. Εν πάση περιπτώσει, όταν πέφτει το ελικόπτερο, όλοι σκοτώνονται.
      Κλείνω με το θέμα του ΟΓΑ με το 15%. Μπορεί να σας διευκολύνει αυτή η ιστορία, για να πληρώσετε τώρα μέρος των χρεών. Η ρύθμιση είναι καθαρώς εισπρακτική. Μπορεί να σας διευκολύνει, γιατί ο κ. Στεφανής αρνείται να υπογράψει αυτό που υπέγραψε ο κ. Παπαδόπουλος, να εξοφληθούν οι προμηθευτές με τον αλληλόχρεο λογαριασμό. Μπορεί να έγινε το σώσαι στην προχθεσινή σύσκεψη που είχατε με τον κ. Χριστοδουλάκη και με τον κ. Στεφανή, σχετικά με τα οικονομικά της υγείας. Αυτό δεν είναι και τόσο εσωτερικό σας θέμα, γιατί πρόκειται για χώρο που αφορά όλους μας. Μας διαβεβαιώνετε ότι παίρνοντας το 15%, δεν θα κάνετε προβληματικό το χώρο του κλάδου σύνταξης. Θα το δούμε. Εγώ σας λέω ότι είναι λάθος. Κάνετε αυτό που είχατε θεσμοθετήσει εσείς ως Κυβέρνηση επί εποχής κ. Γείτονα. Ήθελε να το κάνει ο κ. Παπαδόπουλος, αλλά τελικά δεν το έκανε. Δεν ξέρω γιατί.
      Ξεκινείστε τους κλειστούς προϋπολογισμούς στα νοσοκομεία. Μόνο έτσι θα μπει ρέγουλα στη σπατάλη. Μόνο έτσι θα μπορέσετε εσείς σήμερα και μεις αύριο να ελέγχουμε τους περίφημους διοικητές και «ΠΕΣΥάρχες», μόνο έτσι θα βρούμε άκρη. Βέβαια στο τέλος του χρόνου θα δίνουν αναφορά γιατί δεν τους έφτασαν τα λεφτά που τους δώσαμε, σαν πολιτεία εννοώ. 
      Αυτά είναι αποσπασματικές ρυθμίσεις εισπρακτικού χαρακτήρα που ενδεχομένως θα απαλύνουν το πρόβλημα τώρα, αλλά δεν το επιλύουν και δεν ξέρω τι επίπτωση θα έχει στον κλάδο σύνταξης του ΟΓΑ αύριο. Εσείς ξεκινάτε από το 1998 και μετά, που αυτοί θα βγουν μετά από είκοσι χρόνια, εκτός αν η τακτική σας είναι να φύγει από πάνω μας το πικρό ποτήρι και το πιείτε εσείς αύριο. Αν αυτή είναι η τακτική σας και έχετε εγκαταλείψει την προσπάθεια να μείνετε περαιτέρω στην εξουσία εντάξει, αλλά δεν είναι η σωστή σύγχρονη πολιτική αυτή. Τουλάχιστον από σας δεν το περίμενα. Σας έχω πει και άλλοτε ότι έχω από σας αυξημένες απαιτήσεις, να βλέπετε τα πράγματα διαφορετικά και θα έπρεπε να αντισταθείτε σε αυτό το πράγμα. 
      Όσο για τους κλειστούς προϋπολογισμούς, αυτούς μπορούμε να τους κάνουμε από του χρόνου, γιατί τώρα πια δεν γίνεται στο χρόνο που διανύουμε. Ας γίνει με ομόλογα του δημοσίου με κάποιο χρόνο εξόφλησης στους προμηθευτές. Εμείς θα σας στηρίζαμε σε αυτή την τακτική γιατί κάποιους χώρους, όπως της υγείας της ασφάλισης και της εργασίας, βέβαια κάθε κόμμα έχει τη δική του πολιτική, αλλά κάποια πράγματα πρέπει να τα λέμε με το όνομά τους. Σε αυτό τον κόσμο τίποτα δεν γίνεται δωρεάν δυστυχώς και το κυριότερο από όλα η κοινωνική πολιτική υπό την ευρύτερη έννοιά της που είναι όλα αυτά που είπα και που είπαν και οι συνάδελφοι  και άλλα που δεν είπαμε δεν γίνονται με δανεικά. Κοινωνική πολιτική γίνεται μόνο από το περίσσευμα του εθνικού πλούτου, διαφορετικά, είναι κοινωνική πολιτική μαϊμού που κοροϊδεύουμε εαυτούς και αλλήλους και όλοι μαζί κοροϊδεύουμε τους εργαζόμενους. Αυτή είναι η πραγματικότητα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, από τη διεξαχθείσα μέχρι στιγμής συζήτηση προκύπτει το προφανές συμπέρασμα ότι, επί της ουσίας των ρυθμίσεων του νομοσχεδίου, μάλλον, υπάρχουν ελάχιστες διαφορές μεταξύ των κομμάτων γι΄ αυτό και αναδείχθηκαν θέματα ή διαφορές που ανάγονται στο επίπεδο της γενικής πολιτικής. Επ’ αυτών θα αναφερθώ κι εγώ. 
      Είναι αληθές ότι η τελευταία μέτρηση και μελέτη της EUROSTAT στηρίχθηκε σε ενιαία κριτήρια στα οποία συμφώνησαν προ ετών στο Λάαγκεν οι Πρωθυπουργοί και οι επικεφαλείς των χωρών. Οι δείκτες όμως αυτοί, που προφανώς υιοθετήθηκαν γιατί έπρεπε να εξευρεθούν ενιαίοι κανόνες για την συναγωγή των συμπερασμάτων, δεν μας στερούν τη δυνατότητα να λαμβάνουμε υπόψη μας σε κάθε χώρα ξεχωριστά, άρα και στην πατρίδα μας, ιδιαίτερες κοινωνικές παραμέτρους που αλλάζουν τελικά τα συμπεράσματα μιας έκθεσης. Γι΄ αυτό άλλωστε και ο Υπουργός Εργασίας, αναφέρθηκε στο φαινόμενο της υψηλής ιδιοκατοίκησης στον τόπο μας φαινόμενο που δεν υπήρχε, κύριε Κοινοβουλευτικέ Εκπρόσωπε της Νέας Δημοκρατίας, μετά τον πόλεμο. Η αύξηση της ιδιοκατοίκησης είναι αποτέλεσμα των τελευταίων δεκαετιών και των ειδικών πολιτικών ενίσχυσης που ακολούθησαν οι κυβερνήσεις γενικά. 
      Πρέπει να θυμίσω ότι μετά τον πόλεμο τα μεγάλα αστικά συγκροτήματα αντιμετώπισαν ένα τεράστιο ρεύμα εσωτερικής μετανάστευσης. Αυτή είχε στόχο και κατάληξη τα μεγάλα πολεοδομικά συγκροτήματα, δεν έγινε αφού προηγουμένως η πολιτεία εξασφάλισε στέγη σε αυτούς που μετανάστευσαν. Συνεπώς είναι μάλλον αντιφατικός ο ισχυρισμός ότι, μετά τον πόλεμο και στις δεκαετίες του 1950 και 1960 που υπήρχαν μεγάλα εσωτερικά ρεύματα μετανάστευσης, είχε εξασφαλιστεί το θέμα της στέγασης σε ιδιόκτητες κατοικίες των μεταναστευόντων.
      Απλή ανάγνωση της ιστορίας και των ελληνικών κοινωνικών συνθηκών μάς οδηγεί στο συμπέρασμα ότι προφανώς η ιδιοκατοίκηση, ως φαινόμενο, ήταν πολύ μικρότερη τα χρόνια εκείνα και αναπτύχθηκε πολύ αργότερα όταν ο Έλληνας πολίτης εξαιτίας των ειδικών πολιτικών που ακολούθησαν οι ελληνικές κυβερνήσεις απέκτησε το σχετικό δικαίωμα. 
      Συνεπώς ορθά επικαλείται η Κυβέρνηση τέτοιες κοινωνικές παραμέτρους, όπως παραδειγματικά αναφέρθηκε η ιδιοκατοίκηση, για να ερμηνεύσουμε υπό το φως και άλλων δεδομένων την αναμφισβήτητη ως προς τα συμπεράσματά της έρευνα της EUROSTAT.
      Σε ό,τι αφορά την απασχόληση, πράγματι, στο επίπεδο των ονομαστικών τιμών, των αριθμών, πριν μερικά χρόνια η Ελλάδα είχε υψηλότερα ποσοστά απασχόλησης, μάλιστα το ποσοστό ανεργίας ήταν χαμηλότερο συγκριτικά με το μέσο όρο στην Κοινότητα, ενώ τα τελευταία χρόνια παρουσιάστηκε μία αντιστροφή αυτής της κίνησης στους δείκτες.
      Θα πρέπει να έχουμε υπόψη μας κάτι το οποίο δεν πρέπει να υποτιμούμε στον προβληματισμό μας και στη συλλογιστική μας. Το είδος των εργασιακών προβλημάτων, ο χαρακτήρας και η δομή του προβλήματος της ανεργίας σήμερα είναι διαφορετικός απ’ ότι στο παρελθόν. Η επέκταση του εκπαιδευτικού συστήματος, η ποιοτική αναβάθμισή του, η κατοχή εκ μέρους των μαθητών και αργότερα των φοιτητών και των σπουδαστών περισσοτέρων προσόντων, είχε ως αποτέλεσμα τα ποιοτικά χαρακτηριστικά των υποψηφίων προς εργασία να βελτιωθούν τα μέγιστα. Ήταν φυσιολογικό οι νεότερες γενιές, με βάση τις καλύτερες σπουδές τους ή τα καλύτερα προσόντα τους, να απαιτούν στην αγορά εργασίας θέσεις άλλων προσόντων, με αποτέλεσμα να υπάρχει μία μεγαλύτερη απροθυμία των νεότερων πληθυσμών, πράγμα που δεν υπήρχε στο παρελθόν, για τις κατώτερες επαγγελματικά θέσεις εργασίας.
      Έτσι εξηγείται γιατί το μεταναστευτικό ρεύμα στη χώρα μας εξασφαλίζει υψηλά ποσοστά εργασίας. Βέβαια το πρόβλημα παραμένει και η Κυβέρνηση έχει την υποχρέωση να το αντιμετωπίσει, ανεξαρτήτως αυτής της ποιοτικής μεταβολής του εργασιακού προβλήματος. Ήδη νομίζω ότι με τη σύσταση αυτών των δύο εθνικών επιτροπών, δηλαδή της Εθνικής Επιτροπής για την εξέταση του προβλήματος της απασχόλησης και της Εθνικής Επιτροπής για την περαιτέρω αύξηση της κοινωνικής προστασίας, κάνουμε ένα πολύ σημαντικό βήμα. 
      Θα είχα να κάνω μία παρατήρηση.  Η συμμετοχή των εκπροσώπων όλων των κοινωνικών φορέων όπως της ΓΣΕΒΕ, της ΓΣΕΕ, του ΣΕΒ είναι χρήσιμη και οι υποδείξεις που θα γίνονται προς την Κυβέρνηση, ακόμη χρησιμότερες, υπό μία προϋπόθεση. Ότι ορισμένοι εκ των κοινωνικών εταίρων θα αναλάβουν συμμετέχοντες σε αυτήν την Εθνική Επιτροπή διαλόγου και τις ευθύνες τους για την αντιμετώπιση του προβλήματος της ανεργίας. Γιατί το λέω αυτό; Μέχρι τώρα τη μεγάλη προσπάθεια για την καταπολέμηση της ανεργίας την κάνει το ελληνικό δημόσιο και οι όποιες επιτυχίες προέρχονται κυρίως από τις ειδικές πολιτικές στήριξης, που ορίζουν οι κυβερνητικές αποφάσεις. Ο ιδιωτικός τομέας δεν έχει ανάλογη συμμετοχή στην αντιμετώπιση του προβλήματος της ανεργίας και αυτό αποδεικνύεται με έναν  πολύ απλό μαθηματικό υπολογισμό.
      Σύμφωνα με εκθέσεις της EUROSTAT, οι μεγάλες ελληνικές επιχειρήσεις τα τελευταία χρόνια γνώρισαν ιδιαίτερη κερδοφορία. Κατατασσόμασταν μάλιστα δεύτεροι στην κερδοφορία μετά τις επιχειρήσεις στις Ηνωμένες Πολιτείες. Θα περίμενε κανείς ότι η εξαιρετική κερδοφορία μεγάλων επιχειρήσεων και το γεγονός ότι πολλοί πριμοδοτήθηκαν από επενδυτικές δράσεις του ελληνικού δημοσίου, από κεφαλαιακές δηλαδή υποστηρίξεις στα πλαίσια των επενδυτικών νόμων, θα οδηγούσε σε επανεπένδυση τουλάχιστον μέρους της κερδοφορίας και θα απέδιδε υψηλότερο ποσοστό απασχόλησης στον ιδιωτικό τομέα. 
      Κάτι τέτοιο δεν δικαιώθηκε, διότι εάν εδικαιώνετο αυτό που λέω, δηλαδή αν ο ιδιωτικός τομέας είχε μεγαλύτερη συμμετοχή στην καταπολέμηση της ανεργίας, τότε δεν θα είχαμε την εικόνα που έχουμε σήμερα. 
      Συνεπώς, κυρία Πρόεδρε, κυρίες και κύριοι συνάδελφοι, η Εθνική Επιτροπή Διαλόγου θα είναι απολύτως αξιόπιστη και αποτελεσματική, εάν ορισμένοι εκ των εταίρων, οι οποίοι συμμετέχουν σ’ αυτές τις δύο επιτροπές διά των θεσμικών τους εκπροσώπων, αναλάβουν τον κοινωνικό και οικονομικό ρόλο που τους αναθέτει με εύλογη αξίωση η ελληνική κοινωνία σε ό,τι αφορά την αντιμετώπιση της ανεργίας. 
      Έχω την εντύπωση ότι η Ελλάδα σε πολύ μικρό χρονικό διάστημα μπορεί να πετύχει καλύτερους δείκτες σ’ αυτό το πρόβλημα, που συνιστά και τη μεγαλύτερη κοινωνική αδικία, διότι οι εργαζόμενοι παρά τα προβλήματα που μπορεί να αντιμετωπίζουν βρίσκονται εντός των τειχών. Η μεγαλύτερη μορφή κοινωνικής ανισότητας είναι γι’ αυτούς που βρίσκονται εκτός των τειχών.
      Πιστεύω ότι η Ελλάδα σε σύντομο χρονικό διάστημα μπορεί να επιβεβαιώσει, με τις κυβερνητικές επιλογές, ότι μπορεί να είναι και πάλι μία ευτυχής νησίδα με μεγαλύτερη κοινωνική δικαιοσύνη και με πολύ υψηλότερα ποσοστά απασχόλησης. 
      Τότε, βεβαίως και η Κυβέρνηση θα έχει δικαιώσει το ρόλο της ως καλύτερης Κυβέρνησης. Υπολογίζω ότι δικαίως θα απονείμουμε τα εύσημα και στην καλύτερη Αντιπολίτευση, στη Νέα Δημοκρατία, η οποία με τις προτάσεις της μπορεί να είναι ωφέλιμη και χρήσιμη, αλλά πάντως σε κάθε περίπτωση θα κερδίσει η χώρα. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επανερχόμαστε στον κατάλογο των Βουλευτών. 
      Το λόγο έχει ο κ. Σφυρίου. 
      ΚΟΣΜΑΣ ΣΦΥΡΙΟΥ: Ευχαριστώ, κυρία Πρόεδρε. 
      Κύριε Υπουργέ, για να μπορέσω να χρησιμοποιήσω σωστά τον περιορισμένο χρόνο που έχω να τοποθετηθώ πάνω σ’ αυτό το νομοσχέδιο, επιλέγω να κάνω στην αρχή μία τοποθέτηση σε ειδικότερα θέματα και να προτείνω ορισμένα πράγματα. Γι’ αυτό, κύριε Υπουργέ, θα ήθελα την προσοχή σας. Στη συνέχεια, ανάλογα με το χρόνο που θα απομένει, θα κάνω μία τοποθέτηση πάνω στα ζητήματα γενικότερης σημασίας που αφορούν το νομοσχέδιο. 
      Ξεκινώντας με το άρθρο 10, θα ήθελα να πω ότι συμφωνώ με το περιεχόμενο του άρθρου, υπογραμμίζοντας ότι πρόκειται για μία πρωτοποριακή πρωτοβουλία σε ό,τι αφορά το δίκτυο των πολυδύναμων υπαλλήλων που αναλαμβάνουν αντικείμενα, όπως ΙΚΑ, ΟΑΕΔ, ΣΕΠΕ κλπ. Επικροτώ αυτήν τη διάταξη και την ψηφίζω. 
      Ωστόσο, κύριε Υπουργέ, προτείνω το εξής. Για να μπορεί να έχει ουσιαστικό αντίκρισμα και περιεχόμενο θα πρέπει εσείς ως Υπουργός Εργασίας και ο Υπουργός Εσωτερικών να συνεργαστείτε με τον Υπουργό Οικονομικών για μία έγκριση τριάντα περίπου ad hoc προσλήψεων τέτοιων πολυδύναμων υπαλλήλων ειδικά για τα νησιωτικά συμπλέγματα για να μπορούν να εκπαιδευτούν και να αναλάβουν αυτά τα καθήκοντα του δικτύου. Διότι εγώ, ζώντας στα νησιά, γνωρίζω ότι ακόμα και αν αναζητήσετε, δεν θα βρείτε υπαλλήλους σ’ αυτά τα νησιά προκειμένου να τους αναθέσετε αυτά τα καθήκοντα του δικτύου. 
      Έτσι, λοιπόν, για να είμαστε πρακτικοί σας προτείνω και κάτι ακόμα. Αυτοί οι υπάλληλοι δεν είναι ανάγκη να είναι κατά νησί. Μπορεί να είναι στην έδρα κάθε επαρχίας των νησιωτικών συμπλεγμάτων που περιέχονται σ’ αυτήν την επαρχία περισσότερα του ενός νησιά. Έτσι μπορούμε να κάνουμε ένα δίκτυο το οποίο να είναι αποτελεσματικό και να υπηρετηθεί ο σκοπός για τον οποίο εισάγετε αυτήν τη διάταξη. 
      Η δεύτερη παρατήρηση, κύριε Υπουργέ, αφορά το άρθρο 11. 
      Εδώ θέλω να επικαλεσθώ την ευαισθησία σας. Τη γνώρισα και κατά την περίοδο που είχαμε τη συζήτηση για την Αναθεώρηση του Συντάγματος, όπου προβλέψαμε στο άρθρο 101 του Συντάγματος πως ο νομοθέτης και κατά την άσκηση του νομοθετικού έργου και κατά τις αποφάσεις τις διοικητικές που θα λαμβάνει πρέπει να λαμβάνει υπόψη του τις ιδιαιτερότητες που εμφανίζονται στα νησιωτικά συμπλέγματα της χώρας. 
      Εδώ, λοιπόν, προτείνω οι υπηρεσίες αφ΄ενός μεν για τα περιφερειακά κέντρα πρόληψης του επαγγελματικού κινδύνου και αφ΄ετέρου για τις περιφερειακές διευθύνσεις του ΟΑΕΔ θα πρέπει στα νησιωτικά συμπλέγματα –και αναφέρομαι κυρίως στις Κυκλάδες και στα Δωδεκάνησα, που είναι τα πιο πολυσύνθετα νησιωτικά συμπλέγματα- να εδρεύουν στην έδρα του νομού του κάθε συμπλέγματος. Θεωρώ ότι η άσκηση οποιωνδήποτε αρμοδιοτήτων της περιφερειακής διεύθυνσης, για παράδειγμα του ΟΑΕΔ, από τον Πειραιά για όλο το Αιγαίο –δεν ξέρω ακόμη τη γκάμα των αρμοδιοτήτων που θα έχει αυτή η περιφερειακή διεύθυνση- συνιστά μια μεγαλύτερη συγκέντρωση και όχι την απαιτούμενη αποκέντρωση, όπως ρητά προκύπτει από το άρθρο 101 του Συντάγματος, αλλά και από άλλες συνταγματικές διατάξεις. Γι’ αυτό θα παρακαλέσω, κύριε Υπουργέ, αυτές τις προτάσεις που κάνω να τις κάνετε δεκτές και να τις περιλάβουμε στα άρθρα 11 και 12 του νομοσχεδίου που συζητούμε. 
      Σχετικά με το άρθρο 18, μπορώ να πω ότι είναι σωστές και θετικές οι διατάξεις που εισάγονται σε όλες σχεδόν τις παραγράφους, ιδιαίτερα στο εδάφιο α, β, γ της παραγράφου 8. Όμως, θέλω να σας προτείνω –και παρακαλώ να το κάνετε δεκτό, κύριε Υπουργέ- στο εδάφιο δ εκεί που αναφέρετε νομικά μορφώματα οι μέτοχοι των οποίων θα περιλαμβάνονται στην ασφάλιση του ΟΑΕΕ να περιλάβετε και τις κοινωνίες αστικού και κληρονομικού δικαίου. Είναι παράλειψη το ότι δεν περιλαμβάνονται. Έχετε μόνο τις ετερόρρυθμες, τις ομόρρυθμες και άλλες εταιρείες αστικού δικαίου. Πρέπει να περιληφθούν. Κατά τη γνώμη μου, είναι παράλειψη. 
      Άλλη παρατήρησή μου, κύριε Υπουργέ, είναι η εξής: Στο άρθρο 18 σε ορισμένα εδάφια ρυθμίζετε την υποχρέωση που έχουν αυτοί που έχουν ενοικιαζόμενα δωμάτια για παράδειγμα, με το εισοδηματικό κριτήριο που έχετε προτείνει, να είναι υποχρεωτικά ασφαλισμένοι στον ΟΑΕΕ. Βεβαίως, λύνετε τα ζητήματα όλων εκείνων που, όπως ρητά αναφέρουν οι διατάξεις σας, κατοικούν σε οικισμούς κάτω των δύο χιλιάδων κατοίκων. Δεν λύνετε, όμως, το ζήτημα εκείνων που έχουν ενοικιαζόμενα δωμάτια με αριθμό πάνω από οκτώ, αλλά είναι σε οικισμούς με πάνω από δύο χιλιάδες κατοίκους. 
      Εγώ, κύριε Υπουργέ, δεν σας λέω να τους εξαιρέσετε όλους αυτούς. Σας προτείνω, όμως, ευθέως το εξής: Να είναι υποχρεωμένοι να υπάγονται αυτοί που έχουν πάνω από πεντακόσιες φορές το μεροκάματο του ανειδίκευτου εργάτη και εφόσον, όμως, δεν είναι ασφαλισμένοι σε άλλο ταμείο κύριας ασφάλισης. Δεν είναι σωστό, κατά τη γνώμη μου –και το τονίζω- ένας ο οποίος έχει κάτω από πεντακόσιες φορές το μεροκάματο του ανειδίκευτου εργάτη, έχει ήδη ασφάλίση  σε ένα άλλο ταμείο κύριας ασφάλισης -παραδείγματος χάρη στο ΙΚΑ, γιατί κάνει κάποια μεροκάματα για να ζει την οικογένειά του- να έρχεται η διάταξη και να του λέει: Θα σε υποχρεώσω να βάλεις και δεύτερη ασφάλιση στον ΟΑΕΕ. Γι’ αυτούς, λοιπόν, που έχουν ήδη κύρια ασφάλιση σε άλλον ασφαλιστικό φορέα κύριας ασφάλισης με το πληθυσμιακό κριτήριο νομίζω ότι πρέπει να περιλάβετε –ειδικά γι’ αυτές τις κατηγορίες, δεν λέω να τους περιλάβετε όλους- την εξαίρεση. 
      Στο τέλος υπάρχει ένα ειδικό θέμα, κύριε Υπουργέ. Στην παράγραφο 9 του άρθρου 18 πάτε να λύσετε με την προτεινόμενη διάταξη ένα ειδικό πρόβλημα που αντιμετωπίζει το Διοικητικό Διαμέρισμα Βάρδας του Νομού Ηλείας. 
      Σας ενημερώνω ότι παρόμοιο πρόβλημα με τη Βάρδα υπάρχει εδώ και μερικά χρόνια στην Πάτμο του Νομού Δωδεκανήσου. Θέλω, λοιπόν, εκεί που λέτε για το δημοτικό διαμέρισμα Βάρδας να προσθέσετε και το Δήμο Πάτμου του Νομού Δωδεκανήσου, διότι η υπόθεση έχει πάει και στα δικαστήρια, για να βρεθεί μία λύση και λύση δεν μπορεί να βρεθεί.
      Θα ήθελα, κύριε Υπουργέ, να κάνω μία αναφορά στα γενικότερα θέματα. Η αλήθεια είναι ότι οι διατάξεις που εισάγει το νομοσχέδιο είναι ιδιαίτερα θετικές. Νομίζω ότι τα όργανα του κοινωνικού διαλόγου που θεσπίζονται για έναν πιο εξειδικευμένο διάλογο για την κοινωνική προστασία και απασχόληση είναι θετικές πρωτοβουλίες και μπορούμε να πούμε ότι συμπληρώνουν και κάνουν πιο εξειδικευμένο τον κοινωνικό διάλογο, που αναπτύσσεται στα πλαίσια της Οικονομικής και Κοινωνικής Επιτροπής. Η αλήθεια είναι ότι μερικές φορές η ΟΚΕ αναγκαζόταν, λόγω της ευρύτητας που έχει αυτό το όργανο, να συγκροτεί άτυπα ad hoc ομάδες και να μελετούν τα θέματα απασχόλησης και να διατυπώνουν γνώμες ως προς τα θέματα κοινωνικής προστασίας. Νομίζω πως το ότι εισάγετε τις εθνικές επιτροπές για την απασχόληση και την κοινωνική προστασία είναι μια θετική πρωτοβουλία και την επικροτώ. Θα δούμε κατά πόσον, με τις παρατηρήσεις που κάνει η Οικονομική και Κοινωνική Επιτροπή, μπορούμε, χωρίς να απέχουν από τους κοινωνικούς εταίρους ή το κράτος, να κάνουμε πιο ευέλικτη τη λειτουργία τους για να έχουμε τα επιθυμητά αποτελέσματα.
      Σε ό,τι αφορά τις υπόλοιπες διατάξεις, τα άρθρα 3, 4, 5, 6, 7, 16, συμφωνώ απολύτως, αλλά δεν έχω χρόνο να τις αναπτύξω.
      Θα ήθελα, κύριε Υπουργέ, να κάνω μόνο δύο παρατηρήσεις. Στο άρθρο 8, εκεί που δίνεται η δυνατότητα για συλλογή στοιχείων προσωπικής υγείας, έχει δίκιο η Οικονομική και Κοινωνική Επιτροπή που λέει αυτή η δυνατότητα να δίδεται σε γιατρούς, για να  μην υπάρχει παραβίαση σε ό,τι αφορά την προστασία των προσωπικών δεδομένων των πολιτών. 
      Βέβαια η αλήθεια είναι ότι η έλλειψη των γιατρών υγιεινής και ασφάλειας είναι μεγάλο πρόβλημα και χρειάζεται αντιμετώπιση σε συνεργασία με τα πανεπιστήμια και τις ιατρικές σχολές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πράγματι χρειάζεται να υπάρξει μια καμπάνια, ώστε μετά από την απόκτηση του βασικού πτυχίου να έχουμε στα πλαίσια των πανεπιστημίων σχετικού γνωστικού αντικειμένου, ώστε τελικά να περιοριστεί η έλλειψη που παρατηρείται στην Ελλάδα, πράγμα που έχουμε επισημάνει από τότε που θεσμοθετήθηκε ο γιατρός υγιεινής και ασφάλειας.
      Σκόπευα να διατυπώσω τη διαφωνία μου για το ότι αναλαμβάνει ο εργοδότης της Υπηρεσίας Τεχνικής Ασφάλειας στις μικρές επιχειρήσεις δευτέρου κύκλου τέτοια καθήκοντα. Το αμβλύνατε με την προσθήκη που έχετε κάνει και σωστά λέτε ότι πρέπει να υπάρχει έκθεση την οποία να συντάσσει ειδικός τεχνικός, όπως προβλέπεται από τις σχετικές διατάξεις του νόμου. 
      Κύριε Υπουργέ, θα πρότεινα σε ό,τι αφορά τα θέματα του συστήματος με το οποίο γίνονται οι ρυθμίσεις, το σύστημα που έχει εισαχθεί από παλαιότερο νόμο με τις δώδεκα, είκοσι τέσσερις και τριάντα έξι δόσεις και τις αντίστοιχες προϋποθέσεις, να ισχύει γενικά. Το ότι εισάγουμε μία ρύθμιση για ογδόντα ή εκατόν είκοσι δόσεις, για παράδειγμα, που ζήτησαν οι συνάδελφοι…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Σφυρίου, παρακαλώ…
      ΚΟΣΜΑΣ ΣΦΥΡΙΟΥ: Θέλω μόνο να πω το εξής, κύριε Υπουργέ: Πρέπει όποιος φορέας κάνει κοινωνική πολιτική, να πληρώνει την κοινωνική πολιτική που κάνει. Εάν, δηλαδή, βάζουν τις επιχειρήσεις αυτές να κόβουν μισά εισιτήρια ή να μεταφέρουν κόσμο δωρεάν, αυτοί που αποφασίζουν, λοιπόν, να κάνουν αυτήν την κοινωνική πολιτική, πρέπει και να την πληρώνουν από τον προϋπολογισμό τους. Η απώλεια εσόδων εξ αυτού του λόγου θα οδηγούσε, κατά τη γνώμη μου, ακόμη και στη διαγραφή των εισφορών…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Τελειώνετε, κύριε Σφυρίου, παρακαλώ.
      ΚΟΣΜΑΣ ΣΦΥΡΙΟΥ: …και όχι στη ρύθμιση που σπάει τον κανόνα του συστήματος των ρυθμίσεων που έχουμε εισαγάγει με αυτόν το νόμο.
      Είχα και άλλες παρατηρήσεις για τα θέματα του ΟΓΑ, αλλά δυστυχώς δεν υπάρχει χρόνος.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Α΄ Αντιπρόεδρος της Βουλής κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κυρία Πρόεδρε, κυρία και κύριοι συνάδελφοι, με το συζητούμενο νομοσχέδιο επιχειρείται η σύσταση αντιπροσωπευτικών οργάνων που θα προωθήσουν τον κοινωνικό διάλογο για θέματα απασχόλησης και κοινωνικού αποκλεισμού, θέματα γενικώς κοινωνικής προστασίας. Επίσης ρυθμίζονται θέματα του εργατικού δικαίου και κοινωνικοασφαλιστικά ζητήματα. 
      Ποιος μπορεί να αμφισβητήσει ότι οι διατάξεις του νομοσχεδίου είναι θετικές; Άκουσα πριν από λίγο τον Κοινοβουλευτικό Εκπρόσωπο της Νέας Δημοκρατίας, τον εκλεκτό συνάδελφο κ. Νικήτα Κακλαμάνη, να λέει ότι συμφωνούν με κάποια άρθρα του νομοσχεδίου και θα τα ψηφίσουν. Όμως, δεν καταλαβαίνω γιατί δεν στηρίζονται από τη Νέα Δημοκρατία συνολικά όλες αυτές οι σημαντικές ρυθμίσεις. 
      Σε ένα τέτοιο νομοσχέδιο η αντιπαράθεση στην Αίθουσα θα μπορούσε να είναι σε τρία επίπεδα. Να ξεκινήσει πρώτα από τις ίδιες τις διατάξεις: Αν δεν ψηφίζονται, να υπάρχει τουλάχιστον μια συγκεκριμένη αντιπρόταση, ιδιαίτερα από το κόμμα της Αξιωματικής Αντιπολίτευσης που «φιλοδοξεί» να κυβερνήσει τον τόπο. Εφόσον αυτό δεν έγινε, θα περίμενε κανένας να γίνει αντιπαράθεση τουλάχιστον στα θέματα γενικής πολιτικής, στις πολιτικές και ιδεολογικές διαφορές που, σε ένα τέτοιο μεγάλο ζήτημα, όπως είναι το κοινωνικό κράτος, χωρίζουν τα δύο μεγάλα κόμματα. Έχουμε διαφορετική αντίληψη με τη Νέα Δημοκρατία για το κοινωνικό κράτος. Ούτε εκεί αποτολμήθηκε αντιπαράθεση. Η αντιπαράθεση πού περιορίστηκε; Πάνω σε γνωστές «διαπιστώσεις» σε σχέση με την απόδοση της πολιτικής των κυβερνήσεων του ΠΑΣΟΚ. Χρησιμοποιήθηκαν ακόμα και δείκτες, που, όπως ξέρουμε, μπορούν εύκολα να ερμηνευθούν κατά το δοκούν. 
      Και μέσα σε ένα τέτοιο κλίμα «φτηνής» αντιπαράθεσης περίσσεψαν οι κορώνες περί ευαισθησίας. Ξέρετε, κύριοι συνάδελφοι, τι φοβάμαι; Ότι εν όψει των εκλογών του 2004 θα γινόμαστε μάρτυρες ενός καθημερινού πλειστηριασμού ευαισθησίας, που, σε τελευταία ανάλυση, σημαίνει υποκρισία. Τόσο κόμματα, όπως της Αξιωματικής Αντιπολίτευσης, όσο και πρόσωπα μέσα στα κόμματα, ενδεχομένως και στο δικό μας, θα «βαράνε» τα κανόνια της κοινωνικής ευαισθησίας για να εκτοξεύσουν «δολωμένα» αγκίστρια ψηφοθηρίας ή σταυροθηρίας. Δεν είναι, όμως, αυτός ο ρόλος μας. 
      Τα κοινωνικά ζητήματα, όπως αυτό της απασχόλησης, της προστασίας των αδυνάτων, ζητήματα ανεργίας και αποκλεισμού, δεν λύνονται με ανέξοδες ρητορίες, ούτε με ανύπαρκτες μαγικές συνταγές. Αλλά με στρατηγικές και σχέδιο που περιλαμβάνει δράσεις και μέτρα που έχουν και μετρήσιμο αποτέλεσμα. 
      Η Κυβέρνηση κινείται συστηματικά και μεθοδικά προς αυτήν την κατεύθυνση. Έλυσε τα θέματα; Ασφαλώς όχι. Δεν τα έλυσε ούτε η Ευρώπη. Και θα έλθω μετά σε  αυτό, όταν αναφερθώ σε ορισμένα θέματα πολιτικής. Τι θα λέγαμε εμείς οι Βουλευτές του κυβερνητικού κόμματος προς την Κυβέρνηση; Να επιμείνει και να εντείνει την προσπάθεια για την ενίσχυση ενός σύγχρονου κοινωνικού κράτους, που προστατεύει τα οικονομικά αδύνατα στρώματα. Με πρώτους φυσικά εκείνους που δεν είναι μέσα στο λεγόμενο πρώτο «τείχος» προστασίας, που αποτελεί εν πάση περιπτώσει, έστω και για μικρά εισοδήματα, η εργασία. Εννοώ του ανέργους και ιδιαίτερα εκείνους που κινδυνεύουν με κοινωνικό αποκλεισμό. 
      Υπάρχει το μεγάλο θέμα της απασχόλησης. Έχει μπει ως πρωταρχικός και εθνικός και ευρωπαϊκός στόχος η αντιμετώπιση της ανεργίας, η ενίσχυση της απασχόλησης. Γιατί η ανεργία αποτελεί μία ανοικτή πληγή της Ευρώπης. Στο ευρωπαϊκό συμβούλιο της Λισαβόνας τα κράτη μέλη δεσμεύθηκαν να επιτύχουν αύξηση της απασχόλησης. Αναφέρθηκαν οι δείκτες  –δεν θα σας κουράσω με αυτά- τέθηκαν συγκεκριμένοι στόχοι. Συνολικός στόχος και για την αύξηση του ποσοστού της απασχόλησης, αλλά και ειδικότεροι στόχοι για την αύξηση ποσοστού, π.χ. απασχολουμένων γυναικών ή άλλων ομάδων με ιδιαιτερότητες.
      Όλα αυτά αποφασίστηκαν μέσα στο συγκεκριμένο πλαίσιο της στρατηγικής της Ευρωπαϊκής Ένωσης για την βιώσιμη ανάπτυξη και την κοινωνική σύγκλιση. Η Ελληνική Προεδρία, παρ΄όλο ότι η θητεία της συνέπεσε με τη λαίλαπα του πολέμου στο Ιράκ, των γεγονότων στην περιοχή μας, επέμενε και επιμένει σε αυτές τις προτεραιότητες με βάση τις αποφάσεις της Λισαβόνας. Δηλαδή προωθεί  συγκεκριμένα μέτρα προς αυτήν την κατεύθυνση. 
      Το Συμβούλιο Υπουργών στο οποίο προεδρεύσατε πρόσφατα κύριε Υπουργέ, -που έγινε και αυτό μέσα στην πολεμική ατμόσφαιρα- ενώ πήρε θετικά μέτρα, κάπου λίγο ως πολύ αυτά τα θετικά μέτρα δεν μπόρεσε να τα πληροφορηθεί ο ελληνικός λαός. Θέλω όμως να σας πω, κύριε Υπουργέ, και κρίνω σκόπιμο σε αυτό το σημείο να το τονίσω, ότι ίσως πρέπει να επανατοποθετηθούν στη στρατηγική της Ευρώπης, και στην εθνική στρατηγική, για την απασχόληση ορισμένα θέματα, με βάση την εμπειρία και την αξιολόγηση όσων έγιναν. 
      Έχω μία άποψη, την οποία επανειλημμένα εξέφρασα. Ξέρω, και το λέω προκαταβολικά ότι εσείς πήρατε συγκεκριμένα μέτρα στο Υπουργείο και μάλιστα και ως προς το θέμα της διαφάνειας των προγραμμάτων στα οποία θα αναφερθώ. Αναφέρομαι στα προγράμματα επανακατάρτισης σε όλη την Ευρώπη –διαβάζετε το διεθνή Τύπο- που φαίνεται ότι έχουν πενιχρά αποτελέσματα στο θέμα της απασχόλησης, ενώ απορρόφησαν πολλούς πόρους. 
      Επίσης υπάρχει το πρόβλημα με τη λειτουργία και την αποδοτικότητα όλων των φορέων για την αντιμετώπιση της ανεργίας. Είναι ζητήματα τα οποία θα πρέπει να τα δούμε σε ελληνικό και ευρωπαϊκό επίπεδο, σε συνδυασμό μάλιστα με την διάσταση που έβαλε και η απόφαση Λισαβόνας για το ρόλο των μικρών και μεσαίων επιχειρήσεων. 
      Τι πιστεύω εγώ; Ότι και για το θέμα της απασχόλησης, πέραν από το θέμα της ανάπτυξης γενικά, χρειάζεται να μεταφέρουμε –και μιλώ σε επίπεδο Ευρώπης- πόρους και δράσεις στο χώρο των μικρομεσαίων επιχειρήσεων. Μπορούν να επιτύχουν αξιόπιστα, αποτελεσματικά και τους δύο στόχους –το δίδυμο στόχο για την Ελλάδα και για την Ευρώπη- που αφορά αυξημένους ρυθμούς ανάπτυξης, με εξασφάλιση όμως θέσεων εργασίας. 
      Η επιτυχία της στρατηγικής, οικονομικής και κοινωνικής ανάπτυξης εξαρτάται εν πολλοίς -τουλάχιστον κατά την άποψή μας, την άποψη του ΠΑΣΟΚ- από το βαθμό κοινωνικής συναίνεσης και αποδοχής. Ο κοινωνικός διάλογος επομένως είναι κλειδί για τη συμμετοχή των παραγωγικών δυνάμεων στο σχεδιασμό, την υλοποίηση και τη συνεχή αξιολόγηση των δράσεων. 
      Γι’ αυτό θεωρώ θετικές τις ρυθμίσεις του νομοσχεδίου για τη σύσταση των δύο επιτροπών, της Εθνικής Επιτροπής για την Απασχόληση και της Εθνικής Επιτροπής Κοινωνικής Προστασίας, με τη συμμετοχή των κοινωνικών εταίρων. Οι επιτροπές αυτές ουσιαστικά καλούνται να προωθήσουν πιο εξειδικευμένα στην πράξη τον κοινωνικό διάλογο. 
      Η δημιουργία της ΟΚΕ, καθώς και η συνταγματική κατοχύρωσή της με το άρθρο 82 του Συντάγματος, είναι καθοριστικό βήμα για την εμπέδωση του κοινωνικού διαλόγου που δίνει και κοινωνικό περιεχόμενο και αξία στην κάθε πολιτική. Και τα νέα όργανα που συστήνονται συμπληρωματικά, συμβάλλουν προς αυτήν την κατεύθυνση. 
      Κύριε Υπουργέ, θα σας έλεγα ότι χρειάζεται οπωσδήποτε να εξασφαλίσουν λειτουργικότητα -ακούστηκαν από συναδέλφους ορισμένες παρατηρήσεις- και αποτελεσματικότητα. Πιστεύω ότι στην συνέχεια πρέπει να το δει το Υπουργείο, με τους κανονισμούς λειτουργίας αυτών των επιτροπών. 
      Τελειώνω, στο ένα λεπτό που έχω, μνημονεύοντας πληθώρα άλλων ρυθμίσεων που είναι θετικές, όπως αυτές για την προστασία των ανήλικων εργαζομένων, την εξασφάλιση της υγιεινής και της ασφάλειας των εργαζομένων, τους μακροχρόνια ανέργους, την ασφάλιση του ιπταμένου προσωπικού του ΕΚΑΒ κ.α. Είναι ζητήματα….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Α΄ Αντιπροέδρου της Βουλής)
      Ένα λεπτό, κυρία Πρόεδρε, τελειώνω. 
      Είναι ζητήματα στα οποία οι ρυθμίσεις κρίνονται απαραίτητες και θετικές. 
      Από κάποιους θεωρείται ότι δεν είναι επαρκείς ή δεν μπορούν να λύσουν «το όλον». Αλλά δεν  μπορεί να μένουμε στη θεωρία του «όλα ή τίποτα». Η πολιτική – το έχω ξαναπεί και από αυτό το Βήμα- διακρίνεται για τον ρεαλισμό. Στις εκάστοτε συνθήκες, με τα δεδομένα που ισχύουν, δίνει λύσεις οι οποίες -και αυτό θα γίνεται, εφόσον ο κοινωνικός διάλογος έχει απόδοση- θα αποτελούν κάθε φορά  τη χρυσή τομή. Και έτσι θεωρώ ιδιαίτερα σημαντικές κι αυτές τις ρυθμίσεις.
      Ιδιαίτερα για τα θέματα των χώρων εργασίας είναι σημαντικό το θέμα της προώθησης γιατρών ειδικότητας εργασίας. Μια ειδικότητα που είναι βέβαια ζητούμενο μαζί με εκείνη των γενικών γιατρών. Πιστεύω ότι αρχίζει ευτυχώς να εμπεδώνεται η αντίληψη της ανάγκης, στους χώρους εργασίας, για την υγιεινή και την ασφάλεια των εργαζομένων, να υπάρχουν πια γιατροί ειδικευμένοι. Κύριοι συνάδελφοι, είναι νωπές οι μνήμες από το τραγικό περιστατικό του ΕΚΑΒ, όπου χάθηκαν τόσες ζωές. Θεωρώ, λοιπόν, ότι είναι δίκαιες οι ρυθμίσεις σε σχέση με την ασφάλιση του ιπτάμενου προσωπικού, γιατί οι συνθήκες εργασίας τους –και το γνωρίζετε όλοι, κύριοι συνάδελφοι- είναι δύσκολες κι επικίνδυνες.
      Με αυτές τις διαπιστώσεις και σκέψεις, ψηφίζω το νομοσχέδιο και καλώ το συνάδελφο κ. Κακλαμάνη, Κοινοβουλευτικό Εκπρόσωπο της Νέας Δημοκρατίας, παρά τις επί μέρους επιφυλάξεις του, να καλέσει την παράταξή του να στηρίξει αυτό το νομοσχέδιο και με την ψήφιση επί της αρχής. Τουλάχιστον θα είναι προς τα έξω ένα ειλικρινές δείγμα ότι ο πολιτικός κόσμος είναι ενωμένος στην αντιμετώπιση των μεγάλων προβλημάτων που αντιμετωπίζουν στρώματα της κοινωνίας μας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Φασούλας.
      ΠΑΝΑΓΙΩΤΗΣ ΦΑΣΟΥΛΑΣ: Κυρία Πρόεδρε, κύριοι συνάδελφοι, το νομοσχέδιο που συζητάμε σήμερα με το θεσμικό, ρυθμιστικό και χρηστικό  χαρακτήρα του δεν πρέπει να υποτιμηθεί ούτε γιατί συμφωνούν πολλές πτέρυγες της Βουλής σε επί μέρους ζητήματα, ούτε όμως πρέπει να υποτιμηθεί γιατί δεν επιφέρει κάποιες τομές αλλά εξαντλείται σε πολλές και επί μέρους ρυθμίσεις. Η σπουδαιότητα αυτού του νομοσχεδίου έγκειται ακριβώς στο ότι συνδυάζει θεσμικές ρυθμίσεις και πρακτικά μέτρα. Αναδεικνύει τα μεγάλα προβλήματα της απασχόλησης και της κοινωνικής προστασίας με την καθιέρωση νέων θεσμών που θα συμβάλουν στην αντιμετώπισή τους. Ταυτόχρονα ασχολείται και με τα μικρά προβλήματα, τα οποία όμως έχουν μεγάλη αξία για την καθημερινότητα του πολίτη. 
      Ποιος μπορεί να αρνηθεί πραγματικά ότι το σημερινό νομοσχέδιο λύνει προβλήματα, είτε με τα μέτρα υπέρ των εργαζομένων που καθιερώνει είτε με τις τροποποιήσεις που επιφέρει σε παλαιότερες ρυθμίσεις, ώστε να γίνουν λειτουργικές και πρακτικά εφαρμόσιμες;
      Και εδώ θα πρέπει να πω και μια παρατήρηση δική μου, που έχει να κάνει και με την ευθύνη όλων μας βέβαια, όσον αφορά στην ψήφιση καμιά φορά ατελών και όχι καλά επεξεργασμένων διατάξεων, με αποτέλεσμα να τροφοδοτείται και η πολυνομία και ο κυκεώνας ο νομικός που δημιουργείται μέσα από αυτήν την Αίθουσα. Από την άλλη πλευρά όμως δεν μπορούμε να είμαστε και τυπολάτρες και να προσκολλόμαστε σε ό,τι ψηφίσαμε, αλλά πρέπει να είμαστε έτοιμοι να βελτιώσουμε ρυθμίσεις όταν οι εξελίξεις κι η εφαρμογή τους στην πράξη επιβάλλουν την αναθεώρηση ή τη συμπλήρωσή τους.
      Στο νομοσχέδιο αυτό θεωρώ ότι μπορούμε να συμφωνήσουμε κατ΄αρχήν σε όλα και να έχουμε την αποδοχή του από όλες τις πτέρυγες της Βουλής. Γιατί ποιος θα μπορούσε άλλωστε να έχει αντίρρηση στις ρυθμίσεις που συμφώνησαν εργοδότες και εργαζόμενοι κι αποτυπώθηκαν στην εθνική συλλογική σύμβαση εργασίας ή σε μέτρα που προστατεύουν τους εργαζόμενους, διευρύνουν τα δικαιώματά τους κι ενισχύουν την υγιεινή κι ασφάλεια στο χώρο εργασίας;
      Το πρόσφατο πολύνεκρο δυστύχημα στα «Σωληνουργεία Κορίνθου», που όλους μας συγκλόνισε, κύριε Υπουργέ, -και πρέπει να ομολογήσουμε ότι ο Υπουργός Εργασίας κ. Ρέππας χειρίστηκε το θέμα με ευαισθησία και συνάμα και με αυστηρότητα- νομίζω ότι είναι ένα χαρακτηριστικό παράδειγμα του τι μπορεί να βελτιώσει αυτό το νομοσχέδιο κι αυτός ο διάλογος.
      Ως μέλος του Κοινοβουλίου, αισθάνομαι πραγματικά την ανάγκη να δηλώσω πρόθυμος στην ψήφιση κάθε μέτρου, όσο αυστηρού και αν είναι, που θα προστατεύει και τη ζωή των εργαζομένων, αλλά θα στοχεύει και στην ενίσχυση του Σώματος Επιθεωρητών Εργασίας, καθώς και της Επιτροπής Ελέγχου της ναυπηγοεπισκευαστικής ζώνης του Περάματος, για να μη θρηνήσουμε κι άλλα θύματα.
      Θέλω επίσης να επισημάνω την ευεργετική επίδραση που θα έχει η ρύθμιση των οφειλών στα ταμεία, των αυτοαπασχολούμενων, χωρίς αυτό να συνεπάγεται ότι επιβραβεύονται όλοι όσοι δεν πληρώνουν. Κι εδώ θα κάνω και μια παρένθεση , για να μιλήσω κι εγώ για το άρθρο 18, την παράγραφο 11, όπου πραγματικά, κύριε Υπουργέ, το είπατε πολύ σωστά κι όλοι οι συνάδελφοι το επισήμαναν ότι δεν μπορούμε να μπούμε σε μια διαδικασία παζαριού και κολοκυθιάς, αλλά η ουσία είναι αυτή: ότι οι ογδόντα δόσεις είναι αδύνατον να πληρωθούν από αυτούς τους ανθρώπους. Άρα έτσι κι αλλιώς θα πρέπει να προχωρήσουμε σε κάτι παραπάνω, όχι γιατί θα παίξουμε το παιχνίδι του παζαριού, αλλά γιατί πραγματικά δεν βλέπω πώς αλλιώς θα εισπραχθούν αυτά τα χρήματα. Δεν πρόκειται να εισπραχθούν. Έχουμε κι εμείς στον Πειραιά κάποια προβλήματα με το ΚΤΕΛ της Αίγινας. Νομίζω ότι όλοι, σε κάθε νομό, έχουν αυτού του είδους τα προβλήματα με τα ΚΤΕΛ.  
      Πιστεύω λοιπόν ότι η ρύθμιση που γίνεται για την πληρωμή των σχετικών οφειλών θα ανακουφίσει χιλιάδες μικρομεσαίες επιχειρήσεις οι οποίες πέρα από το μέτρο αυτό χρειάζεται να ενισχυθούν, ώστε να εκσυγχρονιστούν και να μπορούν να είναι εντάξει στις υποχρεώσεις τους από δω και πέρα προς τα ταμεία και έτσι να δημιουργούν και νέες θέσεις εργασίας. Και αυτό είναι και το ζητούμενο άλλωστε. 
      Το κύριο αντικείμενο του υπό ψήφιση νομοσχεδίου για μένα είναι ο κοινωνικός διάλογος για την απασχόληση και την κοινωνική προστασία. Γιατί στα κεφαλαιώδη αυτά ζητήματα που υποκρύπτονται κοινωνικά προβλήματα και αιτίες και που συνδέονται με τη λειτουργία του οικονομικού συστήματος είναι προφανές ότι υπάρχουν διαφορετικές ερμηνείες και διαφορετικές πολιτικές για την αντιμετώπισή τους. Παρ΄όλα αυτά όμως, ποιος μπορεί να αρνηθεί την ανάπτυξη ενός διαλόγου πάνω σ’ αυτά τα θέματα; Ποια πολιτική δύναμη από όλες εδώ μέσα δεν θα επιθυμούσε να μην υπάρχουν ούτε άνεργοι ούτε φτωχοί; Γιατί νομίζω ότι η ανεργία και η φτώχεια δεν κάνει πολιτικές διακρίσεις. Το ίδιο τραγικά τη βιώνουν οι οικονομικά ανίσχυροι όποιες και αν είναι οι πολιτικές τους προτιμήσεις. Το ίδιο τραγικά δέχεται τις επιπτώσεις όλο το κοινωνικό σώμα και όλη η διεθνής κοινότητα. Η ανεργία, η φτώχεια και η πείνα δεν είναι καθόλου καλοί σύμβουλοι και εδώ είναι και μια καλή ευκαιρία να καταδικάσουμε και τις πολιτικές των ισχυρών που φθάνουν ως τον πολεμικό παροξυσμό και το ζούμε σήμερα αυτό με τον πόλεμο στο Ιράκ. Διαλύουν τον κοινωνικό ιστό ολόκληρων χωρών και ωθούν και αναπαράγουν την τρομοκρατία. Και αυτό γιατί; Γιατί δεν υπάρχει διάλογος. 
      Όσον αφορά τις δύο εθνικές επιτροπές, τη μία για την απασχόληση και την άλλη για την κοινωνική προστασία, που προβλέπει το νομοσχέδιο, θεωρώ απαραίτητη και χρήσιμη τη σύσταση και λειτουργία τους. Και αυτό γιατί συστατικά τους χαρακτηριστικά θα είναι η ευρεία εκπροσώπηση και ο κοινωνικός διάλογος. Και τα δύο αυτά χαρακτηριστικά κρίνονται απαραίτητα για τη χάραξη μιας αποτελεσματικής πολιτικής κατά της ανεργίας και του κοινωνικού αποκλεισμού και για την εμπέδωση της κοινωνικής ασφάλειας και συνοχής. Για την ανεργία και τα συνακόλουθά της, την ανέχεια και την ανασφάλεια που τα γνωρίζουμε όλοι δεν υπάρχουν εύκολες λύσεις και δεν αρκεί να καταπιαστούν μ’ αυτές ένα ή δύο Υπουργεία. Χωρίς τη συστράτευση και τη συμβολή του συνόλου, των κοινωνικών και παραγωγικών δυνάμεων, καμία πολιτική δύναμη δεν μπορεί να τα βγάλει πέρα μ’ αυτά τα τεράστια προβλήματα. Και καμία πολιτική δεν θα είναι αποτελεσματική αν δεν είναι προϊόν κοινωνικού διαλόγου και γιατί όχι κοινωνικής συναίνεσης, δηλαδή μιας ουσιαστικής συμβολής όλων στην εξεύρεση των καλύτερων δυνατών λύσεων.
      Οι συνθήκες στη χώρα μας νομίζω ότι είναι ώριμες για τη λειτουργία αυτών των νέων  θεσμικών οργάνων γιατί από το 1993, που ο Γιώργος Γεννηματάς εισήγαγε την πρακτική του κοινωνικού διαλόγου θεσμοθετώντας την ΟΚΕ, διαμορφώθηκε μία κουλτούρα διαλόγου, αποκτήσαμε εμπειρία από τη διαμόρφωση της ευρωπαϊκής στρατηγικής για την απασχόληση. 
      Πιστεύω ότι μπορούμε να πετύχουμε καλύτερα αποτελέσματα αν οι επιτροπές λειτουργήσουν χωρίς παραταξιακές ή άλλες σκοπιμότητες, αλλά με συναίσθηση της ευθύνης ότι η απασχόληση και η κοινωνική προστασία είναι εθνική υπόθεση! 
      Τελειώνοντας θέλω να επισημάνω ότι ο πολιτικός διάλογος που αναπτύσσεται στην Αίθουσα –και νομίζω ότι έτσι προχωράει- από εμάς που νομοθετούμε αυτές τις επιτροπές θα προδικάσει σε μεγάλο βαθμό και την επιτυχία του κοινωνικού διαλόγου και θέλω να πιστεύω ότι θα δικαιώσει τις προσδοκίες όλων μας. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Μάτης.
      ΑΘΑΝΑΣΙΟΣ ΜΑΤΗΣ: Κυρία και κύριοι συνάδελφοι, γνωρίζουμε όλοι ότι πριν λίγες μέρες είχαμε το τραγικό συμβάν των έξι θανάτων από εργατικό ατύχημα στα «Σωληνουργεία Κορίνθου». Και  βεβαίως επικαιροποιήθηκε ξανά μια θλιβερή πρωτιά που δεν αξίζει στην Ελλάδα της Ευρώπης, στην Ελλάδα του 21ου αιώνα, στην Ελλάδα που εμείς στο ΠΑΣΟΚ διεκδικούμε να κάνουμε πρωταγωνιστή στην Ευρώπη. Αυτή η θλιβερή πρωτιά προκύπτει βεβαίως από τη EUROSTAT και λέει ότι είμαστε πρώτοι στα εργατικά ατυχήματα και στους θανάτους από εργατικά ατυχήματα. Λέει επίσης ότι κάθε τέταρτο στη χώρα γίνεται ένα εργατικό ατύχημα και κάθε τρεις μέρες ένα θανατηφόρο εργατικό ατύχημα.
      Επειδή, κύριε Υπουργέ, ο θάνατος κατά τη διάρκεια του μεροκάματου είναι ακρότατη μορφή κοινωνικής αδικίας και είναι εξόχως πολιτικό το ζήτημα, θέλω να σταθούμε λίγο σ’ αυτό και να δούμε τι φταίει. Γνωρίζουμε όλοι τι φταίει. Φταίει το ότι οι επιχειρηματίες του κλάδου της μεταποίησης και του κλάδου των κατασκευών και των οικοδομικών εργασιών κυρίως δεν εφαρμόζουν τις προβλεπόμενες διατάξεις, και δεν τις εφαρμόζουν διότι έχουν οικονομικό κόστος και έτσι θα λιγοστέψουν τα κέρδη τους. 
      Υπάρχει επαρκές νομοθετικό πλαίσιο το οποίο βελτιώνεται διαρκώς και βελτιώνεται και με διατάξεις που υπάρχουν στο παρόν νομοσχέδιο. Υπάρχει η εξαντλητική δουλειά των επιθεωρητών του ΣΕΠΕ που κάνει εκατοντάδες καθημερινούς ελέγχους. Υπάρχουν μηνύσεις, υπάρχουν πρόστιμα, υπάρχουν εκθέσεις των επιθεωρητών του ΣΕΠΕ στις  περιφέρειες και στις νομαρχίες.
      Όμως φαίνεται ότι για τους επιχειρηματίες αυτά είναι ψιλά γράμματα. Παραμένει η πρακτική τους να προσλαμβάνουν ανειδίκευτο προσωπικό για θέσεις εργασίας ειδικευμένης και επικίνδυνης και παραμένει σε αργία η πρόθεσή τους να κάνουν τις επενδύσεις που χρειάζεται, για να προστατέψουν την υγιεινή και την ασφάλεια των εργαζομένων. 
      Γιατί κατά τη γνώμη μου συμβαίνει αυτό, κύριε Υπουργέ; Διότι η μόνη «δαμόκλειος σπάθη» που μπορεί να τους υποχρεώσει να τηρήσουν τις διατάξεις απομακρύνεται από τα κεφάλιά τους, διότι την έχουμε δώσει στη Νομαρχιακή Αυτοδιοίκηση. Η μόνη διάταξη που μπορεί να τους αναγκάσει να διαλέξουν την καταστροφή ή το λιγότερο κέρδος γι’ αυτούς, είναι η στέρηση της αδείας λειτουργίας. Οι νομαρχιακές αυτοδιοικήσεις έχουν το δικαίωμα της αδειοδότησης και επομένως και της αφαίρεσης της αδείας. Αρκετοί νομάρχες –ευάριθμοι- και του χώρου μας και από το χώρο της Νέας Δημοκρατίας και όχι μόνο σε αυτά τα ζητήματα κάνουν συμψηφισμούς, κάνουν μικροκομματικά παιχνίδια, κάνουν δημόσιες σχέσεις. 
      Επειδή, λοιπόν, η αποκέντρωση δεν είναι αυτοσκοπός, η αποκέντρωση ήταν –και είναι- μία μέθοδος για να λειτουργήσει καλύτερα το κράτος, όπου η πολιτεία διαπιστώνει ότι η αποκέντρωση χειροτερεύει τη λειτουργία του κράτους αντί να τη βελτιώσει, πρέπει να σταθεί μπροστά σε αποφάσεις. Επειδή, λοιπόν, η εμπειρία απέδειξε ότι σε αυτό τον τομέα, ο οποίος επηρεάζει καθοριστικά τα εργατικά ατυχήματα, οι νομαρχίες στην πλειοψηφία τους δεν ανταποκρίνονται στο ύψος των περιστάσεων, μήπως, κύριε Υπουργέ, πρέπει η Κυβέρνηση να σκεφτεί την επανεξέταση του καθεστώτος της αδειοδότησης; Βεβαίως, εάν η Κυβέρνηση εκτιμά ότι πρέπει να γίνει αυστηρότερη η νομοθεσία που διέπει την υγιεινή και την ασφάλεια της εργασίας, να φέρετε τις διατάξεις και δεν πιστεύω να υπάρξει σε αυτή την Αίθουσα Βουλευτής, που θα σας τις αρνηθεί, όσο αυστηρές και αν είναι. 
      Περνάω τώρα στο παρόν νομοσχέδιο και πρέπει να πω ότι είναι ένα θετικό νομοσχέδιο, που θεσμοθετεί καινούρια πράγματα –τις επιτροπές- που διορθώνει πράγματα, τα οποία η πράξη διαπίστωσε ότι δεν προχώραγαν σωστά, που λύνει πολλά προβλήματα, που αξίζει να το ψηφίσουμε όλοι μας. Συμφωνώ με αυτά που αναπτύχθηκαν από τον εισηγητή του ΠΑΣΟΚ, από τον Κοινοβουλευτικό Εκπρόσωπο, από εσάς, κύριε Υπουργέ, και από άλλους συναδέλφους.
      Για την οικονομία του χρόνου και γιατί έχω τη φιλοδοξία να μην εξαντλήσω, κυρία Πρόεδρε, το δεκάλεπτο θα επικεντρώσω το υπόλοιπο της ομιλίας μου σε μια διάταξη, για την οποία έχουν μιλήσει και άλλοι συνάδελφοι. Κύριε Υπουργέ, αναφέρομαι στο άρθρο 18 παράγραφος 11, που αφορά τη ρύθμιση ασφαλιστικών χρεών –λέτε στη διάταξη- υπεραστικών και αστικών ΚΤΕΛ και δημοτικών επιχειρήσεων, αλλά αφορά οκτώ αστικά ΚΤΕΛ, τα οποία έχουν ένα χρονίζον πρόβλημα σε σχέση με χρέη ασφαλιστικών εισφορών -και όχι μόνο. Το ΚΤΕΛ Αχαΐας-  έχει και χρέη προς το δημόσιο.
      Με την ποιότητα της διάταξης, όπως τη διαβάσαμε, δείχνετε ότι ως Κυβέρνηση, ως πολιτική ηγεσία του Υπουργείου έχετε αποδεχθεί ότι υπάρχει κοινωνική προσφορά αναγνωρισμένη από αυτές τις επιχειρήσεις. Υπάρχει κοινωνική προσφορά, η οποία μπορεί να τις καθιστά και προβληματικές. Δε χρειάζεται να το αναλύσω, μιλάμε για γνωστά πράγματα, τα είπαν και άλλοι συνάδελφοι. 
      Υπ’ αυτή την έννοια με αυτή τη διάταξη φιλοδοξείτε να λύσετε το πρόβλημα. Γιατί γνωρίζετε –και γνωρίζουμε όλοι- ότι έγιναν και στο παρελθόν προσπάθειες να επιλυθεί το πρόβλημα, αλλά εις μάτην! Προφανώς δεν επιθυμείτε να μείνει μετέωρο το βήμα σας προς επίλυση!
      Κατά την άποψή μου, για να λυθεί το πρόβλημα και να μην ακούσουμε ξανά όλοι, αυτό που λέει ο γνωστός θεατρικός συγγραφέας Ντάριο Φο-το γνωρίζετε- «δεν πληρώνω, δεν πληρώνω, δεν πληρώνω», θα κάνω τρεις παρατηρήσεις, εκ των οποίων η μία ακούστηκε ήδη, τις οποίες ζητώ να τις κάνετε αποδεκτές. Η αποδοχή των παρατηρήσεων δε θα αποτελεί ένα σύνθημα ή ένα μήνυμα αυθαιρεσίας προς το κοινωνικό σύνολο, γιατί έχουμε πει ότι αναγνωρίζετε την κοινωνική προσφορά των ΚΤΕΛ.
      Έτσι, λοιπόν, όσον αφορά στις ογδόντα δόσεις, αν μελετήσετε τους ισολογισμούς των οκτώ ενδιαφερομένων, θα δείτε ότι πάρα πολλοί εξ αυτών δεν έχουν κύκλο εργασιών τέτοιο όσο είναι οι δόσεις τους. Υπό αυτή την έννοια, αυτό που ακούστηκε για εκατόν είκοσι δόσεις θα είναι μία απόφασή σας, η οποία κάνει ένα βήμα προς την επίλυση του προβλήματος. Επομένως οι ογδόντα δόσεις ας γίνουν εκατόν είκοσι. Επαναλαμβάνω ότι αυτό δε θα είναι μήνυμα αυθαιρεσίας ούτε θα είναι περιφρόνηση προς τους συνεπείς.
      Το δεύτερο που θέλω να πω αφορά αυτό που θα σας διαβάσω και θέλω την προσοχή σας. Εκεί που λέτε «εκατόν είκοσι δόσεις», αμέσως μετά θα λέτε «χωρίς προκαταβολή». Γιατί το λέω αυτό, κύριε Υπουργέ; Με το ν. 2676/1999, επιχειρήθηκε ξανά να ρυθμιστεί το θέμα. Όταν πήγαν, λοιπόν, να ρυθμίσουν τα ΚΤΕΛ, τους λέει το ΙΚΑ «θέλω 30% προκαταβολή, διότι προβλέπεται από πάγιες διατάξεις που ισχύουν, με βάση το ν. 2065/1992».
      Επειδή γνωρίζω ότι η πολιτική σας βούληση είναι ογδόντα δόσεις και τίποτα άλλο –χωρίς προσαυξήσεις, κ.λπ.- να αναφέρεται ρητώς το «χωρίς προκαταβολή». Δεν αναφέρεται, κύριε Υφυπουργέ. Είπαμε ότι θα αναφέρεται, αλλά τελικώς δεν αναφέρεται. Αυτή είναι η δεύτερη παρατήρηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η τρίτη παρατήρηση, η οποία είναι άκρως σημαντική, είναι η εξής: Όπως προκύπτει πάλι από πάγιες διατάξεις, οι οποίες δεν έχουν καταργηθεί, εφόσον ρυθμίσει ασφαλιστικό χρέος, έχει δικαίωμα ο φορέας που πρέπει να εισπράξει –γιατί του χρωστάει ο άλλος φορέας- να παρακρατήσει τετραπλάσιο ποσό της δόσης από εκκαθαρισμένες απαιτήσεις του οφειλέτη που είναι δεσμευμένες λόγω του χρέους.
      Επομένως για να ολοκληρωθεί η ενάργεια και η αποτελεσματικότητα της λύσης, στο σημείο που λέτε «προϋπόθεση για την υπαγωγή στη ρύθμιση αυτή είναι η υποβολή της σχετικής έκθεσης και η προσκόμιση…», κ.λπ., «…εντός έξι μηνών από την έναρξη του παρόντος»,  θέλω να προσθέσετε την εξής πρόταση: «Αμέσως μετά την υπογραφή της σύμβασης και την καταβολή της πρώτης δόσης, χορηγείται ασφαλιστική ενημερότητα χωρίς παρακρατήσεις».
      Κύριε Υπουργέ, αν αποδεχθείτε αυτές τις τρεις παρατηρήσεις, δε χρειάζεται - αυτό το οποίο προβλέπεται παρακάτω- η υπουργική απόφαση, η οποία θα ρυθμίσει τις λεπτομέρειες. Ταυτόχρονα λύνετε και ένα άλλο μεγάλο πρόβλημα που έχουν τα αστικά ΚΤΕΛ. Ποιο είναι αυτό το πρόβλημα; Σύμφωνα με τη νομοθεσία που έχουμε από το Υπουργείο Μεταφορών, τα αστικά ΚΤΕΛ είναι υποχρεωμένα να γίνουν ανώνυμες εταιρείες μέχρι τις 31/12/2003, δηλαδή του τρέχοντος έτους.
      Προφανώς δεν μπορεί να φανταστεί κανείς ανώνυμη εταιρεία με ασφαλιστικές υποχρεώσεις τέτοιες που έχουν σήμερα και, βεβαίως, χωρίς ασφαλιστική ενημερότητα. Βεβαίως δεν μπορεί να φανταστεί κανένας εκσυγχρονισμό του στόλου τους, εάν αυτά που είναι δεσμευμένα ως εκκαθαρισθείσες απαιτήσεις, δεσμευτούν…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μάτη, σας υπενθυμίζω την υπόσχεσή σας…
      ΑΘΑΝΑΣΙΟΣ ΜΑΤΗΣ: Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, οι εργάτες μετάλλου προχώρησαν σε απεργιακή κινητοποίηση διαμαρτυρόμενοι για το πολύνεκρο ατύχημα στα «Σωληνουργεία Κορίνθου», ζητώντας να ληφθούν άμεσα μέτρα ασφάλειας στους χώρους δουλειάς και να τιμωρηθούν οι υπεύθυνοι. Αποτελεί χρέος όλων μας να εκφράσουμε τα θερμά συλλυπητήριά μας στις οικογένειες των θυμάτων, και συγχρόνως, να εξάρουμε το γεγονός ότι και η Κυβέρνηση αντιμετώπισε αυτό το τραγικό ατύχημα με περισσό θάρρος, υπευθυνότητα και ευαισθησία.
      Είναι αδιαπραγμάτευτη η βούληση της Κυβέρνησης να υπάρχει ένταση των προσπαθειών από το Υπουργείο Εργασίας και Κοινωνικών Ασφαλίσεων για την υγιεινή και την ασφάλεια της εργασίας. Ναι, πρέπει να αναγνωρίσουμε ότι έχουν γίνει σημαντικά βήματα προόδου. Χρειάζεται όμως, κύριε Υπουργέ, πέρα από την ολοκλήρωση της διάρθρωσης του Σώματος Επιθεωρητών Εργασίας (ΣΕΠΕ) –μάλιστα σχετικές διατάξεις έχουμε να ψηφίσουμε με το νομοσχέδιο που κουβεντιάζουμε- και ένταση των προσπαθειών πρόληψης τόσο από τις επιχειρήσεις όσο και από τους εργαζόμενους.
      Εγώ εργάστηκα πολλά χρόνια σε μια επιχείρηση που έχει το ατυχές προνόμιο των θανατηφόρων ατυχημάτων. Τα περισσότερα ατυχήματα γίνονται εξαιτίας του ότι δεν παίρνονται μέτρα και δε χρησιμοποιούνται επαρκώς τα μέσα ασφαλείας παρά τους κανονισμούς, σε πολλές περιπτώσεις και από τους ίδιους τους εργαζόμενους. Η εξοικείωση με τον κίνδυνο είναι ίσως ένας παράγοντας που οδηγεί πολλές φορές στο ατύχημα. Εδώ χρειάζεται η εκπαίδευση. Η πρόληψη δε γίνεται με εικονικά σεμινάρια που ο εργοδότης απλώς εισπράττει κάποια χρήματα. Και βέβαια δε γίνεται με αστυνόμευση. Χρειάζεται έντονη προσπάθεια από το Σώμα Επιθεωρητών Εργασίας (ΣΕΠΕ) και χρειάζεται πρώτα από όλα οι ίδιοι οι εργαζόμενοι να μην εξοικειώνονται με τον κίνδυνο, αλλά ενσυνείδητα να προστατεύονται.
      Με την ευκαιρία αυτή όμως, κύριε Υπουργέ, θα ήθελα να συζητήσουμε ένα θέμα που το θέσαμε πρόσφατα πολλοί συνάδελφοι Βουλευτές του ΠΑΣΟΚ και με μια ερώτηση. Είναι γνωστό ότι πριν από τέσσερα χρόνια ψηφίσαμε σχετική ασφαλιστική διάταξη που αφορά τις χήρες. Έτσι λοιπόν η σύνταξη για τις χήρες, που είναι κάτω από την ηλικία των σαράντα χρόνων, μετά από τρία έτη διακόπτεται και υπάρχει ένα ζήτημα. Κάποιοι έφυγαν, κάποιοι όμως μένουν πίσω. Αυτές που έμειναν πίσω είναι οι χήρες. Αυτές λοιπόν που είναι σε ηλικία κάτω των σαράντα ετών, μετά από τρία χρόνια, θα είναι χωρίς εισόδημα. Αυτό πρέπει να αντιμετωπισθεί. Την ερώτηση την υπογράφει και ο κ. Κουρουμπλής και ο κ. Βλαχόπουλος που είναι εδώ στην Αίθουσα.
      Σε περίπτωση που αυτή η διάταξη, κύριε Υπουργέ, δεν μπορεί να αλλάξει, θα πρέπει να ληφθεί πρόνοια έτσι ώστε να υπάρχει ειδικό προτιμησιακό καθεστώς σε τέτοιες περιπτώσεις, όχι μόνο των εργατικών ατυχημάτων αλλά των ατυχημάτων γενικότερα στη ζωή. Δεν μπορεί δηλαδή ένας νέος άνθρωπος, μια νέα γυναίκα που χάνει τον άνθρωπό της, με υποχρεώσεις, με παιδιά –εγώ έχω πολλές περιπτώσεις και από το χώρο της ΔΕΗ αλλά και από αλλού- να μένει στα σαράντα χρόνια χωρίς εισόδημα, άνεργη, ακατάρτιστη ουσιαστικά, στο δρόμο και να μην έχουμε λάβει κάποια πρόνοια. Στις περιπτώσεις εργατικών ατυχημάτων στο δημόσιο τομέα υπάρχει πρόβλεψη ότι ένα άτομο από την οικογένεια μπορεί να αποκαθίσταται εργασιακά. Στον ιδιωτικό τομέα δεν υπάρχει αυτό. Επαφίεται στον πατριωτισμό, στην ευαισθησία, αν θέλετε, του εργοδότη. Θα πρέπει να ληφθεί πρόνοια, όπως υπάρχει πρόνοια με το ν. 2643 σε ειδικές κατηγορίες. Μία ειδική κατηγορία ενδεχόμενα μπορεί να καλύπτει αυτές τις περιπτώσεις. Ναι, μεν δεν μπορούμε να δώσουμε σύνταξη, να δίνουμε τουλάχιστον απασχόληση, εισόδημα σε αυτές τις οικογένειες.
      Τα λέω αυτά γιατί έχουν σχέση και με τον κοινωνικό διάλογο που πρέπει να αναπτύσσεται και για τα ζητήματα της απασχόλησης. Βλέπετε υπάρχουν ειδικές περιπτώσεις, όπως και με το διάλογο για την κοινωνική προστασία. Πιστεύω ότι αυτές οι περιπτώσεις άπτονται και του κοινωνικού διαλόγου για την απασχόληση και του διαλόγου για την κοινωνική προστασία. 
      Δε θα ήθελα να αναφερθώ στις αποσπασματικές ρυθμίσεις οι οποίες σωστά γίνονται για τα ασφαλιστικά, διότι με τις περισσότερες συμφωνώ. Θα ήθελα όμως να τονίσω ότι πολλές φορές οι ρυθμίσεις δίνουν ένα μήνυμα που είναι λάθος για την ίδια τη βιωσιμότητα του ασφαλιστικού μας συστήματος. Πιστεύω ότι θα πρέπει να αποφεύγουμε τέτοιου είδους ρυθμίσεις. Πολλές φορές οι ρυθμίσεις στέλνουν το μήνυμα ότι, προσέξτε, μπορεί να έρθουν και άλλες και πολλές φορές το φαινόμενο της εισφοροκλοπής και της εισφοροδιαφυγής μεγαλώνει.
      Σωστά γίνεται η αντιμετώπιση των ρυθμίσεων των ΚΤΕΛ που έχουν χρέη στο ΙΚΑ γιατί έχουν σωρευθεί προβλήματα σε αυτούς τους κλάδους εξαιτίας διαφόρων λόγων. Νομίζω όμως ότι αυτοί οι λόγοι έπρεπε να αντιμετωπισθούν και όχι να φθάνουμε στο σημείο να κάνουμε ρυθμίσεις τους χρέους που έχουν προς τους ασφαλιστικούς οργανισμούς. Βέβαια είναι και άλλοι κλάδοι που έχουν προβλήματα και πρέπει να αντιμετωπιστούν.
      Πιστεύω ότι έχουν γίνει σωστά βήματα στην κατεύθυνση της ασφαλιστικής μεταρρύθμισης, όσον αφορά τους μισθωτούς, χρειάζεται όμως να προχωρήσουμε και σε άλλα βήματα, κύριοι Υπουργοί, ώστε να ολοκληρωθεί η προσπάθεια και να ξεκαθαριστούν  οι αρμοδιότητες των οργανισμών που αλληλοεμπλέκονται και πολλές φορές δημιουργούν σύγχυση και χαοτικές καταστάσεις.
      Σας φέρνω ένα παράδειγμα. Οι εργάτες στη γη πρέπει να είναι ασφαλισμένοι στον ΟΓΑ ή στο ΙΚΑ; Είναι ένα ζήτημα. Αν κάποιος είναι ο ίδιος επαγγελματίας, παραδείγματος χάρη σε ένα πτηνοτροφείο και δουλεύει και η οικογένειά του σε αυτό, είναι ασφαλισμένος στον ΟΓΑ. Αν όμως το πτηνοτροφείο το έχει κάποιος και απασχολεί δύο εργάτες, όχι μέλη της οικογενείας του, αυτοί πρέπει να είναι ασφαλισμένοι στο ΙΚΑ. Αν κάποιος έχει μια φάρμα μανιταριών και είναι αγρότης και δουλεύει σε αυτήν η οικογένειά του, είναι ασφαλισμένοι στον ΟΓΑ. Αν έχει κάποιος άλλος τη φάρμα και δουλεύουν εργάτες, αυτοί πρέπει να είναι ασφαλισμένοι στο ΙΚΑ. Αυτό δημιουργεί πολλές φορές άνισες συνθήκες στην αγορά. Ιδιαίτερα σε μικρές μονάδες οι ανισότητες είναι μεγάλες. Δεν μπορεί, παραδείγματος χάρη, ο έχων τη φάρμα των μανιταριών, με ασφαλισμένο το προσωπικό του στο ΙΚΑ, να ανταγωνιστεί την άλλη φάρμα που το προσωπικό της είναι ασφαλισμένο στον ΟΓΑ. Κάτι αντίστοιχο συμβαίνει και με τα πτηνοτροφεία.
      Αυτά τα ζητήματα που έχουν τέτοιες εμπλοκές, επιβάλλεται να τα λύσουμε. Εφόσον ο ΟΓΑ έγινε οργανισμός κύριας ασφάλισης, επιβάλλεται οι εργάτες που ασχολούνται στη γη με την πρωτογενή παραγωγή, να είναι ασφαλισμένοι στον ΟΓΑ. Δεν πρέπει να το αποτολμήσουμε, κύριοι Υπουργοί; Εγώ πιστεύω πως ναι, γιατί στην περίπτωση αυτή υπάγονται και άλλες κατηγορίες.
      Θα σας αναφέρω την περίπτωση των εργατών στα αλιευτικά σκάφη όπου οι καπεταναίοι είναι στον ΟΓΑ και οι εργάτες είναι στο ΙΚΑ. Και εκεί δημιουργούνται διάφορα προβλήματα. Τις προάλλες είχαν κλείσει το λιμάνι του Πειραιά, διεκδικώντας τα αυτονόητα.
      Χρειάζεται λοιπόν να προχωρήσει η ασφαλιστική μεταρρύθμιση, να ξεμπλέξουν πολλές φορές οι αρμοδιότητες, να ξεκαθαρίσουμε ποιος ασφαλίζεται πού, ποιος ασφαλίζεται στον ΟΓΑ, ποιος ασφαλίζεται στους αυτοαπασχολούμενους, ποιος ασφαλίζεται στο ταμείο των επιστημόνων. 
      Υπάρχουν διατάξεις, παραδείγματος χάρη, για τα ενοικιαζόμενα δωμάτια, επιτέλους έρχεται μια σωστή ρύθμιση, μια ρύθμιση πολύ θετική, που λέμε ότι κύριος φορέας ασφάλισης των γιατρών, των νομικών, των μηχανικών και λοιπά, είναι κατ’ αποκλειστικότητα τα ταμεία τους. Άρα όσοι από αυτούς έχουν ενοικιαζόμενα δωμάτια δεν υποχρεώνονταν να ασφαλιστούν στον ΟΑΕ. Όσοι δεν ήταν ασφαλισμένοι στο ταμείο των γιατρών, στο ταμείο των νομικών, στο ταμείο των μηχανικών κ.λπ., έστω και αν ήταν ασφαλισμένοι σε άλλο ταμείο, έπρεπε να ασφαλίζονται και στον ΟΑΕ. Επιτέλους, δεν πρέπει αυτά τα πράγματα να ξεκαθαριστούν;
      Για να κλείσω, κυρία Πρόεδρε, εγώ θα ήθελα να εκφράσω τις ευχαριστίες μου στην Κυβέρνηση για δύο διατάξεις της παραγράφου 1 του άρθρου 15 που αντιμετωπίζει θετικά το πρόβλημα μιας μερίδας απολυμένων από τις μεταλλευτικές επιχειρήσεις της Εύβοιας, που είναι στα πρόθυρα της συνταξιοδότησης και επεκτείνεται η ειδική επιδότηση ανεργίας και της παραγράφου 8 του άρθρου 18 για τα ενοικιαζόμενα δωμάτια, αν και εκεί, πιστεύω, κύριοι Υπουργοί, ότι πρέπει να συμπεριληφθεί ότι τα έσοδα δεν πρέπει να λογαριάζονται με βάση τη φορολογική δήλωση αλλά με βάση τα βιβλία τους. Διότι εκεί υπάρχει ένα μπέρδεμα. Βάζουμε κριτήριο τα πεντακόσια ημερομίσθια του ανειδίκευτου εργάτη, πλην όμως εξαιτίας της φορολογικής νομοθεσίας και των τεκμηρίων, φθάνουμε στο να μην οδηγούμαστε στο ίδιο συμπέρασμα, δηλαδή  υπάρχει διχογνωμία. 
      Καλό είναι να ξεκαθαριστεί ότι αναφερόμαστε στο πραγματικό εισόδημα που αναγράφεται και στα βιβλία κι όχι το τεκμαρτό. Αν υπάρχει και αυτή η διευκρίνιση, πιστεύω ότι λύνεται οριστικά αυτό το πρόβλημα.
      Κυρίες και κύριοι συνάδελφοι, το νομοσχέδιο στο σύνολό του είναι θετικό. Εγώ στην τοποθέτησή μου προσπάθησα να θέσω προβληματισμούς για να πάμε ακόμα πιο μπροστά. Τόσο η ηγεσία της Κυβέρνησης όσο και η ηγεσία του Υπουργείου έχουν κατ΄ επανάληψη αποδείξει ότι έχουν την απαιτούμενη ευαισθησία, γι’ αυτό και είμαι αισιόδοξος ότι θα πάμε πιο μπροστά.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Θωμά έχει το λόγο.
      ΜΑΡΙΑ ΘΩΜΑ: Kυρία Πρόεδρε, κύριοι συνάδελφοι, θεωρώ ότι το υπό συζήτηση νομοσχέδιο και στα επιμέρους άρθρα και στο σύνολό του κινείται σε θετική κατεύθυνση. Άκουσα την παραδοξολογία συνάδελφοι από την Αξιωματική Αντιπολίτευση να βρίσκουν τις επιμέρους διατάξεις θετικές, αλλά αρνητικό το νομοσχέδιο στο σύνολό του. Δε θα ασχοληθώ με το σύνολο του νομοσχεδίου. Νομίζω ότι οι συνάδελφοι που μίλησαν προηγουμένως και ο κύριος Υπουργός κάλυψαν όλα τα θέματα.
      Θα αναφερθώ μόνο σε δύο διατάξεις. Η πρώτη διάταξη αφορά το άρθρο 15 παράγραφος 1. Κύριοι Υπουργοί, θέλω να σας ευχαριστήσω και προσωπικά, γιατί με τη διάταξη αυτή που φέρνετε σήμερα, με την παράταση της ειδικής ρύθμισης, έρχεται να κλείσει ένα θέμα με το οποίο ασχολούμαι προσωπικά από το 2000 και με την τρίτη αυτή τροπολογία ερχόμαστε να καλύψουμε και τους τελευταίους πενήντα πέντε άνεργους οικογενειάρχες που ήταν πρώην εργαζόμενοι της «Πειραϊκής Πατραϊκής». Με την ειδική επιδότηση ανεργίας τους καλύψαμε τα προβλήματα στο μεσοδιάστημα και παράλληλα τους δώσαμε την οριστική λύση του προβλήματος με τη συνταξιοδότησή τους. 
      Θέλω να σας ευχαριστήσω και εκ μέρους τους, γιατί αυτά τα χρόνια είχα την ευκαιρία να τους βλέπω τουλάχιστον μία φορά το μήνα. Σήμερα είμαι ευτυχής γιατί ο αριθμός κλείνει.
      Η δεύτερη περίπτωση με την οποία θα ασχοληθώ αφορά το άρθρο 18 παράγραφος 11. Πολλοί συνάδελφοι αναφέρθηκαν σ’ αυτό. Αφορά το θέμα των ΚΤΕΛ. Δε θα κομίσω γλαύκα. Όπως ξέρετε κι εσείς και η Κυβέρνηση, όπως γνωρίζουμε όλοι, το πρόβλημα των ΚΤΕΛ δεν είναι ένα πρόβλημα που γεννήθηκε από κακοδιαχείριση ή από κακοπιστία. Είναι ένα πρόβλημα που ανάγεται σε αιτίες που ελάχιστα, για να μην πω καθόλου, αφορούν εκείνους που έχουν τη διαχείριση των ΚΤΕΛ. Είναι ένα πρόβλημα που δεν μπόρεσε να λυθεί με προηγούμενες ρυθμίσεις και μάλιστα τα ΚΤΕΛ της Πάτρας και του Αιγίου, των οποίων τα οικονομικά πολύ καλά γνωρίζω, εξαιρέθηκαν και από κάποιες ρυθμίσεις το 1992 κατά περίεργο τρόπο. 
      Η πρόταση είναι στη σωστή κατεύθυνση, κύριε Υπουργέ, αλλά δε θα λύσει το πρόβλημα, γιατί τα οικονομικά τους είναι τέτοια που φοβάμαι ότι μετά από λίγο καιρό θα φτάσουμε πάλι εδώ για να μιλάμε για μία ακόμα χαμένη ευκαιρία. Στην πρότασή σας είπατε ότι το ογδόντα μπορεί να γίνει εκατό. Κύριε Υπουργέ, προτείνω να γίνει εκατόν είκοσι–μιλάω για τις δόσεις- και αν δε γίνει εκατόν είκοσι και εμμείνετε στην πρότασή σας των εκατό, κάντε τις διμηνιαίες.
      (Θόρυβος στην Αίθουσα)
      Κύριοι συνάδελφοι, δεν κάνω ούτε πλειοδοσία κοινωνικής ευαισθησίας ούτε παζάρια αριθμών. Είναι ρεαλιστική η πρότασή μου. Φοβάμαι ότι, αν επιμείνετε σ’ αυτήν την πρόταση, θα ξαναρθούμε εδώ να συζητάμε, αν εν τω μεταξύ με άλλες πολιτικές της Κυβέρνησης δεν έχουμε επιλύσει τα γενεσιουργά αίτια αυτού του προβλήματος. Δώστε τους τη δυνατότητα και τα ταμεία να εισπράξουν τα χρήματά τους και τα ΚΤΕΛ –οκτώ ΚΤΕΛ είναι- να έχουν τη δυνατότητα να καταστούν βιώσιμα, να εκσυγχρονισθούν και να υπαχθούν στο νόμο που έχει ψηφίσει το Υπουργείο Μεταφορών και Επικοινωνιών. 
      Αν δεν αποδεχθείτε ολοκληρωμένη αυτήν την πρόταση, κύριε Υπουργέ, φοβάμαι ότι όχι μόνο δε θα λυθεί το πρόβλημα αλλά θα παραμείνει και θα διογκωθεί, τα αδιέξοδα θα πολλαπλασιάζονται και τα ΚΤΕΛ θα διαλυθούν, με ό,τι αυτό συνεπάγεται. Ξέρω ότι και οι τρεις σας έχετε και την ευαισθησία και γνώση του προβλήματος και παράλληλα ξέρω ότι είσθε έτοιμοι να αντιμετωπίσετε το πρόβλημα με τρόπο ρεαλιστικό και αποτελεσματικό.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Νικολαΐδης έχει το λόγο.
      ΙΩΑΝΝΗΣ ΝΙΚΟΛΑΪΔΗΣ: Ευχαριστώ, κυρία Πρόεδρε.
      Κυρία και κύριοι συνάδελφοι, νομίζω ότι έχουν εξαντληθεί εν πολλοίς τα θέματα. Εγώ θα ήθελα να κάνω μία επισήμανση όσον αφορά ότι με αυτό το νομοσχέδιο επιχειρείται η ευρωπαϊκή στρατηγική για την απασχόληση να βρει, όπως αυτή έχει διαμορφωθεί με τη διαδικασία του Λουξεμβούργου και τη Σύνοδο Κορυφής της Λισαβόνας, μια παρακολούθηση εφαρμογής της ευρωπαϊκής στρατηγικής για την απασχόληση, μέσα από το θεσμό της εθνικής επιτροπής απασχόλησης. Και ειλικρινά μου έκανε ιδιαίτερη εντύπωση όταν ο εισηγητής της Αξιωματικής Αντιπολίτευσης μίλησε έτσι απαξιωτικά για την εθνική επιτροπή απασχόλησης, ένα θεσμό που πραγματικά πιστεύω ότι είναι μια κατάκτηση τόσο της εργατικής τάξης όσο, αν θέλετε, και της κοινωνίας συνολικότερα, του κόσμου της αγοράς, αλλά και της εργασίας. Ήταν πράγματι πολύ απαξιωτικό και ίσως δεν κατάλαβε η Νέα Δημοκρατία ότι οι μόνιμες δομές διαλόγου, οι οποίες στήνονται μέσα από αυτή τη διαδικασία της εθνικής επιτροπής, είναι αυτές που σε λίγο καιρό θα μας κάνουν να μιλάμε όχι για τις επιτροπές, αλλά για τις πολιτικές. Δεν μπορεί όμως να μιλάμε για πολιτικές με μακρά στρατηγική πνοή, πολιτικές οι οποίες να μπορούν να εφαρμοσθούν και αυτές οι πολιτικές να μη συντίθενται. Στην Ευρώπη που ζούμε, σε αυτή την ευρωπαϊκή χώρα την Ελλάδα που ζούμε, πρέπει να υπάρχει σύνδεση και αυτές οι αποφάσεις που θα παίρνονται θα πρέπει να είναι αποδεκτές από όλα τα μέρη και νομίζω ότι και η πολιτική της Νέας Δημοκρατίας πρέπει να είναι σε αυτή την κατεύθυνση.
      Θεωρώ ότι αυτό το νομοσχέδιο κάνει τρεις μεγάλες πολιτικές τομές. Η μία είναι αυτή της εθνικής επιτροπής για την απασχόληση. Η δεύτερη είναι η εθνική επιτροπή για την κοινωνική προστασία και την κοινωνική ενσωμάτωση. Πιστεύω ότι αυτές οι δύο επιτροπές θα συμβάλουν πολύ αποτελεσματικά στο εγγύς μέλλον για να προωθηθούν, αλλά και να παρακολουθηθούν οι ευρωπαϊκές πολιτικές.
      Θα ήθελα, όμως, να κάνω δύο γενικές παρατηρήσεις, που ίσως θα πρέπει να τις κρατήσουμε για το μέλλον. Αυτές οι επιτροπές είναι λίγο διευρυμένες. Θα πρέπει επομένως μελλοντικά να βρούμε ένα σχήμα λειτουργικό, έτσι ώστε να είναι αποτελεσματικές. Επίσης ένα άλλο σημαντικό θέμα που πρέπει να δούμε είναι το θέμα του χρόνου συνεδριάσεών τους. Κάθε πότε θα συνεδριάζουν; Μία φορά το χρόνο, δύο φορές; Δεν αναφέρεται μέσα τουλάχιστον στα σχετικά άρθρα που έχω δει.
      Η τρίτη μεγάλη τομή είναι το θέμα της κύρωσης των διατάξεων της Εθνικής Συλλογικής Σύμβασης Εργασίας. Νομίζω ότι βρισκόμαστε σε σωστό δρόμο, ακολουθούμε καλά βήματα και βέβαια θα πρέπει αυτά τα βήματα να τα προχωρήσουμε παραπέρα. Αυτές οι κυρώσεις να γίνονται πιο έγκαιρα και να αφορούν και άλλες διατάξεις και όχι μόνο αυτές τις τρεις. Αλλά ως αρχή, πιστεύω ότι είναι μια θετική κίνηση και ότι αυτή η νομοθετική πρωτοβουλία θα αγκαλιαστεί από τον κόσμο της εργασίας. 
      Θα ήθελα να μείνω και σε ορισμένες επιμέρους τροποποιήσεις. Αναφέρθηκε στην παρούσα συνεδρίαση ένα θέμα το οποίο αφορά τους εκπαιδευτικούς ωρομίσθιους των ΤΕΕ. Είναι μία παραπονεμένη τάξη οι οποίοι κάθε φορά που γίνεται μία ρύθμιση κάποιοι μένουν απέξω. Και μένουν συστηματικά κάποιοι απέξω. Εγώ θα ήθελα να ρωτήσω το εξής: Είναι δυνατόν; Όταν κατατέθηκε το νομοσχέδιο στην επιτροπή ανέφερε ότι θα έπρεπε οι ως άνω ωρομίσθιοι των ΤΕΕ του ΟΑΕΔ να έχουν χίλιες διακόσιες ώρες μέχρι τον Ιούνιο, αν δεν κάνω λάθος, του 2002. Το τραβήξαμε αυτό, το πήγαμε μέχρι την ημέρα της δημοσιεύσεως του νομοσχεδίου. Έλεγε ότι έπρεπε να είναι ΠΕ και  ΤΕ, βάλαμε και τους ΔΕ μέσα στη ρύθμιση, και τώρα δε θέλουμε να αντιμετωπίσουμε ένα θέμα το οποίο είναι σοβαρό. Μου φαίνεται ότι αναφέρθηκε από τον κ. Κακλαμάνη που είπε ότι αν κάποια είναι έγκυος, αν κάποιος είναι ασθενής για ένα χρονικό διάστημα και δεν υπηρετεί την παρούσα φάση, αυτόν τον εξαιρούμε από τη ρύθμιση, γιατί δεν υπηρετεί κατά τη δημοσίευση του νομοσχεδίου. Προτείνω λοιπόν να βάλουμε μια ρύθμιση για τους ωρομισθίους που έχουν υπηρετήσει τα δύο-τρία τελευταία χρόνια και έχουν τα δεδομένα της προϋπηρεσίας των χιλίων διακοσίων ωρών, ώστε να μπορούν οι άνθρωποι να μπουν σε αυτή τη λίστα προτεραιότητος των αναπληρωτών του ΟΑΕΔ. Διότι πραγματικά έχουν αδικηθεί με το ν. 2190 όπου πάλι φωτογραφική ήταν η διάταξη, πάλι έλεγε οι υπηρετούντες και έμειναν απ’ έξω ένα σωρό άνθρωποι που είχαν μέχρι και τρεις χιλιάδες ώρες προϋπηρεσία διδακτική. Νομίζω ότι είναι έμπειρα στελέχη που δεν πρέπει να τα αποκλείσουμε.
      Ειλικρινά, κύριε Υπουργέ, θέλω να εξαντλήσετε την ευαισθησία σας και να τους συμπεριλάβετε σε αυτή τη διάταξη, έτσι ώστε να μην αδικηθούν στελέχη του χώρου του ΟΑΕΔ, που έχουν προσφέρει επί σειρά ετών τις υπηρεσίες τους.
      Στο άρθρο 18 παράγραφος 11 έχουν λεχθεί πολλά. Νομίζω όμως ότι ένα θέμα που αντιμετωπίζουν συνολικότερα οι δημοτικές επιχειρήσεις είναι ότι χρωστάνε και σε όλη την Ελλάδα έχουμε αυτό το φαινόμενο. Όλοι οι νέοι δήμαρχοι έχουν παραλάβει χρέη δισεκατομμυρίων από τους προηγούμενους… και τι θα γίνει, κύριε Υπουργέ, θα μηνύει ο ένας Δήμαρχος τον προηγούμενο; Μήπως, λοιπόν, θα έπρεπε να συμπεριλάβουμε στις ρυθμίσεις τις οφειλές προς το ΙΚΑ όλων των δημοτικών επιχειρήσεων; Οι δημοτικές επιχειρήσεις ύδρευσης και αποχέτευσης στην περιφέρεια δεν μπορούν να λειτουργήσουν. Σε λίγο θα κλείσουν.
      Επίσης, με τη ρύθμιση που έχετε ότι αν δεν πάρουνε βεβαίωση για την ασφαλιστική κάλυψη των εργαζομένων, όσον αφορά το ΙΚΑ, δε θα μπορούν ούτε δάνεια να πάρουν από τις τράπεζες. 
      Επομένως θα πρέπει να το προσέξουμε αυτό γιατί θα το βρούμε πολύ σύντομα μπροστά μας.
      Επιτρέψτε μου να πω τώρα ένα, δύο τοπικά θέματα. Όταν έγινε ο νόμος για το ΣΕΠΕ, στο Νομό Έβρου αποφασίσατε, κύριε Υπουργέ, να κάνετε μια υπηρεσία ΣΕΠΕ στην Αλεξανδρούπολη. Εσείς προσωπικά γνωρίζετε πολύ καλά το Νομό Έβρου και ξέρετε ότι υπάρχει Επαρχείο Βορείου Έβρου και επίσης ξέρετε ότι απέχει το Ορμένιο από την Αλεξανδρούπολη διακόσια είκοσι χιλιόμετρα. 
      Το ΣΕΠΕ με έδρα την Αλεξανδρούπολη αδυνατεί να καλύψει το νομό όταν στο παρελθόν υπήρχαν τρία γραφεία επιθεωρήσεων εργασίας, στην Αλεξανδρούπολη, στο Διδυμότειχο και στην Ορεστιάδα και πάλι δεν κάλυπταν τις ανάγκες.
      Νομίζω, λοιπόν, ότι θα πρέπει να προχωρήσουμε στη σύσταση μιας υπηρεσίας ΣΕΠΕ στην Ορεστιάδα του Νομού Έβρου που έχει και το μεγαλύτερο πληθυσμό στο βόρειο Έβρο και το μεγαλύτερο Εργατικό Κέντρο όπως γνωρίζετε –έχουμε τρία εργατικά κέντρα στο νομό- και τα δύο από αυτά έχουν χωρική αρμοδιότητα αυτή του βορείου Έβρου.
      Επίσης, με χαρά είδα την πρότασή σας για να αντιμετωπίζονται στις νησιωτικές περιοχές ενιαία υπηρεσίες του ΙΚΑ, του ΟΑΕΔ, του ΣΕΠΕ κλπ. Θα ήθελα δε να πω ότι η Σαμοθράκη δεν έχει ούτε έναν υπάλληλο του Υπουργείου Εργασίας και Κοινωνικών Ασφαλίσεων. Ας κάνουμε, λοιπόν, μία τοπική υπηρεσία εκεί, όπως κάναμε και στη Θήρα Σαντορίνης. Επειδή ακριβώς πρόκειται για ένα νησί που δε βρίσκεται στο νησιωτικό πλέγμα του Υπουργείου Αιγαίου, όλο το ξεχνάμε. 
      Τέλος, κάποια στιγμή, κύριε Υπουργέ, να ξαναδούμε, επειδή η εξέλιξη το επιβάλλει, ορισμένα θέματα, όπως τα οικοδομικά ένσημα του ΙΚΑ. Αυτά έχουν ορισθεί κατ’ αποκοπή με βάση ένα μέσο όρο εργατικού κόστους ιδίως της τοιχοποιίας. Υπήρξε μία ρύθμιση από το ΙΚΑ όσον αφορά τις γυψοσανίδες, όπου πράγματι έχουν μειωθεί τα ένσημα. Υπάρχουν όμως και άλλα υλικά που δε χρησιμοποιούν το τούβλο όπως είναι τα «τούβλα» την «YTONG». Ένα τέτοιο εργοστάσιο παραγωγής «YTONG» υπάρχει στο βόρειο κομμάτι του νομού που παράγει ειδικά δομικά υλικά που είναι μεγέθους και όγκου τρεις φορές όσο είναι τα τούβλα και δε χρειάζεται ασβετοκονίαμα για να τοποθετηθούν. Χρησιμοποιούνται ειδικά κονιάματα και οπωσδήποτε τα μεροκάματα είναι λιγότερα. 
      Όμως όταν υπάρχουν τέτοια εργοστάσια που είναι στην εσχατιά της πατρίδας μας και για να έρθει το υλικό αυτό στην Αθήνα και να πάει στην οικοδομή, χρειάζονται υψηλά μεταφορικά. Για να είναι ανταγωνιστικά θα πρέπει τουλάχιστον, τα υλικά αυτά να μπαίνουν στην οικοδομή με λιγότερα μεροκάματα, αφού λόγω του μεγέθους και του όγκου των υλικών αλλά και της τοποθέτησης, απαιτούνται πολύ λιγότερα μεροκάματα. Διαφορετικά το εργοστάσιο θα κλείσει. Εάν θέλουμε να το αντιμετωπίσουμε θα πρέπει να δούμε ότι στο 1/3 αντιστοιχούν τα οικοδομικά μεροκάματα με χρήση «YTONG». Θα πρέπει να το μελετήσετε, κύριε Υπουργέ, το θέμα αυτό και να ρυθμίσετε και αυτή τη διάταξη. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μιλτιάδης Παπαϊωάννου έχει το λόγο. Απών, διαγράφεται.
      Ο Β΄ Αντιπρόεδρος της Βουλής  κ. Π. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κυρία Πρόεδρε, παίρνω το λόγο γιατί θέλω να επαινέσω το Υπουργείο Εργασίας και Κοινωνικών Ασφαλίσεων, διότι με πολλή επιμέλεια, με επιμονή συνέλεξε όλες τις νομοθετικές ελλείψεις που υπήρχαν γύρω από το Υπουργείο του, συμπλήρωσε τις νομοθετικές διατάξεις, συζήτησε νέους θεσμούς και μετά από διάφορες εισηγήσεις με πολύ διάλογο έφερε το νομοσχέδιο αυτό στη Βουλή.
      Πράγματι όλα τα τμήματα του Υπουργείου –και δεν είμαι απ’ αυτούς που επαινώ, αν κάτι δε συμβαίνει στην πραγματικότητα- και αυτά που είναι κάτω από τους δύο Υφυπουργούς και από απόψεως κοινωνικών ασφαλίσεων και από απόψεως εργασίας δούλεψαν συστηματικά με αποτέλεσμα να έχουμε αυτή τη στιγμή στα χέρια μας αυτό το νομοσχέδιο. 
      Θεωρώ ότι οι ρυθμίσεις του σ’ ένα βαθμό είναι πλήρεις. Σαφώς ακούστηκε η κριτική ότι είχαμε κάποιες νομοθετικές διατάξεις οι οποίες δεν ετέθησαν σε εφαρμογή ή, όταν ετέθησαν σε εφαρμογή, δε λειτούργησαν όσο θα έπρεπε. Αυτός δεν είναι ο ρόλος μας, κύριοι συνάδελφοι; Ο ρόλος του Κοινοβουλίου ποιος είναι; Ό,τι δε λειτουργεί στην πράξη, ό,τι η ζωή η ίδια το απορρίπτει ερχόμαστε εδώ και το αλλάζουμε. Ερχόμαστε και το κρίνουμε, το συγκρίνουμε, το συμπληρώνουμε, το τροποποιούμε και το φέρνουμε στη Βουλή, για να δούμε πώς θα λειτουργήσει ο νέος θεσμός ή η νέα διάταξη.
      Όσον αφορά τους θεσμούς, θεωρώ ότι αυτό το οποίο είναι σημαντικό στο νομοσχέδιο είναι ο θεσμός της Εθνικής Επιτροπής Απασχόλησης, γιατί στηρίζω σ’ αυτόν πολλά ως προς το να ανοίξουμε τις θέσεις απασχόλησης και να μελετήσουμε συστηματικά και σοβαρά τι είναι αυτό που φταίει και δε δημιουργούνται αυτές οι θέσεις απασχόλησης. Έτσι μέσα από τις προτάσεις οι οποίες θα γίνουν, η εκάστοτε πολιτική ηγεσία του Υπουργείου θα επιλέξει την καταλληλότερη πρόταση, ώστε το θέμα αυτό της απασχόλησης όχι να εξαλειφθεί ως αρνητικό φαινόμενο, αλλά τουλάχιστον να μπορέσουμε να δημιουργήσουμε προϋποθέσεις να το ελαττώσουμε και να αυξήσουμε τις θέσεις απασχόλησης. 
       Η απασχόληση πού αποβλέπει; Αποβλέπει στο θέμα της ανεργίας. Κάποτε είχε μιλήσει ο Πρωθυπουργός ο κ. Κώστας Σημίτης για τους απασχολήσιμους και είχε γίνει μεγάλος ντόρος. Ποια είναι η ουσία; Όταν έχει κανείς συγκεκριμένη δουλειά, αυτόματα μειώνουμε την ανεργία. Σίγουρα υπάρχουν πολλές μορφές εργασίας, αλλά άλλο να μην έχεις καθόλου δουλειά και άλλο να έχεις κάποια συγκεκριμένη απασχόληση ή να τη συμπληρώνεις και με κάτι άλλο.
      Η ανεργία, κύριοι συνάδελφοι, είναι διαρθρωτικό θέμα και παγκόσμιο φαινόμενο. Από τη στιγμή που αλλάζει η τεχνολογία, η ηλεκτρονική επιστήμη έχει προχωρήσει εκεί που έχει προχωρήσει και τα σύνορά μας είναι πλέον διαπερατά από μετακινήσεις μαζών, ανθρώπων που έχουν ανάγκη από δουλειά, είναι επόμενο να αλλάζουν οι όροι και οι συσχετισμοί. Αν δε δούμε ρεαλιστικά το πρόβλημα της ανεργίας, δεν πρόκειται να το αντιμετωπίσουμε ποτέ. Πρέπει να το δούμε κατάματα και να πούμε ότι αυτό συμβαίνει. 
      Είναι λογικό να μην προτιμάται ο Έλληνας αγροτοεργάτης από τον Αλβανό αγροτοεργάτη. Είναι φυσικό να προτιμάται ο Βούλγαρος εργάτης ο οποίος έρχεται εποχιακά από τον Έλληνα εργαζόμενο. Είναι φαινόμενο το οποίο το ζούμε καθημερινά στην επαρχία. Και πολλά από τα χωράφια δε θα καλλιεργούντο, αν δεν υπήρχαν οι οικονομικοί μετανάστες. Είναι κάτι το οποίο, αν δεν το δούμε ρεαλιστικά, δε θα το αντιμετωπίσουμε.
      Είναι όμως λάθος να το αντιμετωπίζουμε με ευχολόγια ή να κατακεραυνώνουμε την εκάστοτε κυβέρνηση ότι αυτή ευθύνεται για το μεγάλο θέμα της ανεργίας. Άκουσα τη Νέα Δημοκρατία με προσοχή από τις τοποθετήσεις που έκαναν οι συνάδελφοι Βουλευτές εκ μέρους του κόμματος της Αξιωματικής Αντιπολίτευσης και ειδικά τον εισηγητή κ. Μπούρα ο οποίος κατακεραύνωσε μεν για το θέμα της ανεργίας, αλλά είπε «Εμείς θα το αντιμετωπίσουμε διά της διά βίου εκπαίδευσης». Είναι δυνατόν; Δεν υπάρχει και σήμερα η διά βίου εκπαίδευση μέσα από τα προγράμματα του Γ΄ Κοινοτικού Πλαισίου Στήριξης και τα άυλα προγράμματα τα οποία υπάρχουν; Άκουσα επίσης να λέει: «Εμείς δε θα κάνουμε επιδοματική πολιτική, αλλά θα κάνουμε ενεργητική πολιτική. Δε θα δίνουμε επιδόματα αλλά χρήματα, για να βρίσκουν δουλειά». Μα αυτό δεν είναι το θέμα της απασχόλησης; Το ίδιο πράγμα δεν είναι;
      Σας λέω το εξής, κύριοι συνάδελφοι, με αγάπη ως θητεύων σ’ αυτή την Αίθουσα από το 1989.  Θα πρέπει να μην έχουμε μεγαλοστομίες. Το θέμα της ανεργίας και το θέμα της απασχόλησης είναι μεγάλο. Ο λαός μας λέει ξεκάθαρα: «Μεγάλη μπουκιά φάε, μεγάλη κουβέντα μη λες». Θα το αντιμετωπίσεις μετά, θα το βρεις αύριο μπροστά σου.
      ΑΡΙΣΤΟΤΕΛΗΣ ΠΑΥΛΙΔΗΣ: Αργήσατε να το σκεφθείτε.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Άκουσα επίσης, κύριοι συνάδελφοι,  για το θέμα των επιπέδων φτώχειας ότι έχουμε μεγάλα επίπεδα φτώχειας. Ας δούμε ποιος είναι ο ορισμός της φτώχειας: Όταν το εισόδημα κάποιου σε μία χώρα είναι κάτω του 60% του μέσου εισοδήματος της χώρας. Σε όλη την Ευρωπαϊκή Ένωση το επίπεδο της φτώχειας σε ποσοστό είναι περίπου γύρω στο 24% με 27%. Όταν εφαρμοστούν οι κοινωνικές πολιτικές, τότε το επίπεδο αυτό κατεβαίνει από 13% μέχρι 17%. 
      Η χώρα μας είναι στο 16%, αλλά εγώ θα πω ότι είναι στην τελευταία βαθμίδα στο 17%. Λαμβάνεται υπόψη στο επίπεδο φτώχειας, στο συντελεστή που μετράμε, το θέμα της ιδιοκατοίκησης και της ιδιοκατανάλωσης; Δεν λαμβάνεται υπόψη. Αν μπουν και αυτοί οι δείκτες μέσα, τότε η χώρα μας κατεβαίνει σε επίπεδα πιο κάτω και από τα ευρωπαϊκά. Δεν θα πρέπει να τα λάβουμε αυτά υπόψη μας; 
      Επίσης, είναι πολύ σημαντικό το θέμα του θεσμού του Περιφερειακού Σώματος Επιθεωρητών Εργασίας. Πρέπει να σας πω, αγαπητέ κύριε Υπουργέ, ότι εγώ προσωπικά πιστεύω ότι ήταν λάθος η μεταφορά στη νομαρχιακή αυτοδιοίκηση του επιθεωρητή εργασίας. Τώρα έχουμε το εξής φαινόμενο: Έχουμε την Eπιθεώρηση Eργασίας, η οποία πολλές φορές είναι άδικη για τους εργοδότες και πολλές φορές έχουμε τον επιθεωρητή εργασίας, ο οποίος είναι άδικος για τους εργαζόμενους. Πρέπει να υπάρχει έλεγχος, πάρτε το απόφαση. Πρέπει συλλογικά να αντιμετωπίζεται αυτό, ενιαία και δίκαια. Αυτή είναι η άποψή μου και εγώ πιστεύω ότι κάνατε ένα βήμα, αλλά πρέπει να κάνετε ακόμα περισσότερα. 
      Έρχομαι σε έναν άλλο θεσμό, στις περιφερειακές υπηρεσίες του ΟΑΕΔ. Θεωρώ ότι είναι πολύ σημαντική αυτή η τομή που κάνετε. Και συγκεντρώνει και αποκεντρώνει. Συγκεντρώνει μεν σε κάθε περιφέρεια το θέμα των οποιωνδήποτε πολιτικών για τον Οργανισμό Απασχόλησης Εργατικού Δυναμικού, αλλά παράλληλα αποκεντρώνει τον κεντρικό ΟΑΕΔ, ο οποίος έχει υδροκεφαλιστεί. Θεωρώ ότι αυτό είναι σημαντικό μέτρο. 
      Επίσης υπάρχουν πολλά θετικά μέτρα, όπως είναι η άδεια που δικαιούται ο εργαζόμενος από την πρώτη στιγμή, η ρύθμιση που κάνετε με ευαισθησία για κάποιους γιατρούς που είναι ανειδίκευτοι ή έχουν δουλέψει σαν γιατροί εργασίας. Τους δίνετε το δικαίωμα όταν έχουν μια επταετία να μπορούν να παραμένουν και μετά κάποιο χρονικό διάστημα να μπορούν να πάρουν και αυτοί το πτυχίο για να  μπορούν να γίνουν γιατροί εργασίας. Είναι δηλαδή σοφό το μέτρο, γι’ αυτό σας είπα ότι είναι πολύ σημαντικές οι διατάξεις τις οποίες εισάγετε. 
      Ρυθμίζετε τα χρέη ακόμα στους ελεύθερους επαγγελματίες στα διάφορα ασφαλιστικά τους ταμεία. Δηλαδή κάνετε αυτό που κάνατε και στο ΙΚΑ για τους εργοδότες. Είναι σωστό μέτρο και συγχαρητήριά σας. 
      Θα ήθελα μόνο αυτό να πω, αν θέλετε, κύριε Υπουργέ. Συμφωνώ με το συνάδελφο εξ Έβρου, ο οποίος αναφέρθηκε στο θέμα των χρεών των δημοτικών επιχειρήσεων και οργανισμών. Θέλω όμως μόνο τούτο: Θέλω μια ερμηνευτική δήλωση, κύριε Υπουργέ. Περνάτε στο άρθρο 18 μια διάταξη στην παράγραφο 13 όπου λέτε: «Το οριζόμενο από το άρθρο 33 του ν. 1878/1990 ανώτατο όριο αποζημίωσης αυξάνεται από την έναρξη ισχύος του παρόντος στο ποσό των 15.000 ευρώ». Υπάρχουν όμως κάποιοι εργαζόμενοι που πέτυχαν ποσοστό με συλλογική σύμβαση περισσότερο των 15.000 ευρώ. 
      Θέλω την εξής ερμηνευτική δήλωση: πως ό,τι είναι ανώτερο του ποσού αυτού λόγω συλλογικής σύμβασης, αυτό ισχύει και όχι σύμφωνα με αυτό που ο νόμος, ορίζει τώρα. 
      Σας ευχαριστώ πολύ που με ακούσατε με προσοχή κι εγώ ψηφίζω το νομοσχέδιο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βρέντζος. 
      ΣΤΑΥΡΟΣ ΒΡΕΝΤΖΟΣ: Κυρία Πρόεδρε, κυρία και κύριοι συνάδελφοι, το σχέδιο νόμου που συζητάμε σήμερα θίγει δύο από τα βασικότερα προβλήματα του σύγχρονου κοινωνικού κράτους. Η ανεργία και ο κοινωνικός αποκλεισμός είναι προβλήματα κοινωνικά, άρα και συλλογικά. 
      ( Στο σημείο αυτό την Προεδρική Έδρα καταλαμβάνει ο Β΄  Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Η σωστή προσέγγισή τους απαιτεί πρώτα απ’ όλα διάλογο, δηλαδή θέση, αντίθεση και σύνθεση.
      Πιστεύω ότι το σχέδιο νόμου, που συζητούμε σήμερα, δίδει το λόγο εκεί που πρέπει να δοθεί, δηλαδή στους κοινωνικούς εταίρους. Για πρώτη φορά δημιουργεί δύο ανοιχτά φόρουμ συζήτησης για την απασχόληση και την κοινωνική συνοχή. Την Εθνική Επιτροπή για την Απασχόληση και την Εθνική Επιτροπή για την Κοινωνική Προστασία. 
      Με αυτό τον τρόπο το σχέδιο όχι μόνο αναδεικνύει την κοινωνική φύση αυτών των προβλημάτων, αλλά στέκεται και ως παράδειγμα δημοκρατικής, διαλεκτικής αν θέλετε, διακυβέρνησης. 
      Παράλληλα, το νομοσχέδιο αναδιοργανώνει τις υπηρεσίες του Υπουργείου Εργασίας και Κοινωνικών Ασφαλίσεων, ώστε να ανταποκριθούν στις απαιτήσεις των εθνικών σχεδίων δράσης για την απασχόληση και την κοινωνική ενσωμάτωση. Διευρύνει τη συμμετοχή των εργαζομένων σε μία σειρά θεμάτων εργατικής και κοινωνικής πολιτικής με κύρια παραδείγματα την προστασία των εργαζομένων ανηλίκων, στο άρθρο 4, την προστασία των ατομικών δεδομένων των εργαζομένων, τη συμπλήρωση της νομοθεσίας για την υγιεινή και την ασφάλεια των εργαζομένων και την αναδιοργάνωση των υπηρεσιών του ΟΑΕΔ και του Σώματος Επιθεώρησης Εργασίας.
      Κύριε Πρόεδρε και κύριε Υπουργέ, έχω να κάνω τις εξής παρατηρήσεις επί συγκεκριμένων άρθρων του νομοσχεδίου. 
      Η πρώτη παρατήρηση αφορά σε ένα θέμα που έθιξα και στην τοποθέτησή μου στην επιτροπή και ειδικότερα στη λειτουργία της Εθνικής Επιτροπής Κοινωνικής Προστασίας. Η παράγραφος 3 του άρθρου 2 αναφέρει γενικά τους σκοπούς της Επιτροπής. Όπως, όμως, τόνισα και στην επιτροπή πιστεύω ότι ένας από τους σκοπούς της επιτροπής θα πρέπει να είναι και η πρωτογενής επαφή με τα προβλήματα του κοινωνικού αποκλεισμού. 
      Ας μην ξεχνάμε, κύριε Υπουργέ, ότι θύματα κοινωνικού αποκλεισμού πέφτουν κυρίως άτομα που βρίσκονται στο περιθώριο χωρίς να έχουν δυνατότητα εκπροσώπησης ενώπιον των οργάνων της πολιτείας. Αυτοί οι άνθρωποι χρειάζονται κάθε βήμα έκφρασης που μπορούμε να τους προσφέρουμε.
      Σας προτείνω, λοιπόν, να περιληφθεί στους σκοπούς της επιτροπής η άμεση επαφή με τον πολίτη μέσω της διενέργειας προσωπικών συνεντεύξεων. Ειλικρινά πιστεύω ότι τέτοιες πρωτοβουλίες, που δίνουν στην επιτροπή τη δυνατότητα να αφουγκράζεται άμεσα τα προβλήματα του κοινωνικού αποκλεισμού, προωθούν την κοινωνική μας ευαισθησία, τονώνουν δε την εμπιστοσύνη του πολίτη που αντιμετωπίζει το φάσμα του κοινωνικού αποκλεισμού στην πολιτεία και στους θεσμούς της.
      Η δεύτερη παρατήρησή μου αφορά στο άρθρο 11 για τη σύσταση περιφερειακών ΚΕΠΕΚ στο Σώμα Επιθεώρησης Εργασίας. Η παράγραφος 2 αναφέρεται στη σύσταση τριάντα νέων οργανικών θέσεων οι οποίες προστίθενται στις θέσεις που δημιουργήθηκαν με τη ρύθμιση της παραγράφου 1 του άρθρου 8 του ν.2639/1998. Με βάση δε την απόφαση του Υπουργείου Εργασίας και Κοινωνικών Ασφαλίσεων είναι δυνατόν να μεταφέρονται θέσεις προσωπικού από τα υφιστάμενα περιφερειακά ΚΕΠΕΚ στα συνιστώμενα. 
      Όπως γνωρίζετε, κύριε Υπουργέ, μέχρι σήμερα δεν υπήρχε αυτόνομο ΚΕΠΕΚ Κρήτης αλλά Αθηνών και Κρήτης. Οι κύριες υπηρεσίες λειτουργούν στην Αθήνα και μόνο τμήματα στην Κρήτη όπου και υπηρετούν αποσπασμένοι υπάλληλοι.
      Επειδή, όμως, το άρθρο 11 δημιουργεί για πρώτη φορά ΚΕΠΕΚ στην Κρήτη, θα σας παρακαλούσα, κύριε Υπουργέ, να προβλεφθεί ότι οι υπάλληλοι οι αποσπασμένοι σε τμήματα ΚΕΠΕΚ, εφόσον το επιθυμούν, δύναται να παραμείνουν στο συνιστώμενο ΚΕΠΕΚ στο οποίο εντάσσονται τα τμήματα που υπηρετούν.
      Ένα τρίτο ζήτημα αφορά στη ρύθμιση του άρθρου 13, παράγραφος 3. Εκεί ορίζεται ότι εκπαιδευτικοί που υπηρετούν κατά τη δημοσίευση του νόμου ως ωρομίσθιοι στα ΤΕΕ μαθητείας του ΟΑΕΔ των κλάδων ΠΕ και ΤΕ και εφόσον έχουν συμπληρώσει διδακτική προϋπηρεσία τουλάχιστον χιλίων διακοσίων ωρών στη δευτεροβάθμια τεχνική εκπαίδευση του ΟΑΕΔ, προσλαμβάνονται κατ’ απόλυτη προτεραιότητα ως αναπληρωτές ή ωρομίσθιοι του Οργανισμού.
      Όπως, όμως, επισημάνθηκε και από συναδέλφους και στην επί της αρχής συζήτηση, πιστεύω, κύριε Υπουργέ, ότι εδώ θα πρέπει να προβλεφθεί μια ευεργετική ρύθμιση και για όσους εκπαιδευτικούς έχουν συμπληρώσει τουλάχιστον δεκαέξι μήνες υπηρεσίας, για να μη μείνουν εντελώς ακάλυπτοι όσοι εκπαιδευτικοί έχουν σημαντική προϋπηρεσία, αλλά για οποιονδήποτε λόγο δεν έχουν συμπληρώσει τις χίλιες διακόσιες ώρες διδασκαλίας.
      Πιστεύω ότι το νομοσχέδιο είναι σε θετική κατεύθυνση και καλώ τους συναδέλφους να το υπερψηφίσουμε.
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βλαχόπουλος έχει το λόγο.
      ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριοι Υπουργοί, κύριοι συνάδελφοι, θα ήθελα να τονίσω ότι οι συνάδελφοι της Νέας Δημοκρατίας, όταν συζητείται ένα τέτοιο νομοσχέδιο που καλύπτει ανάγκες πολλών τομέων, του συγκεκριμένου όμως Υπουργείου, πάντοτε μιλούν για νομοσχέδιο χωρίς αρχή και τέλος, αλλά όταν αρχίζουν να μπαίνουν στη λεπτομέρεια, τότε βλέπουμε ότι όλα τα άρθρα και οι ρυθμίσεις που γίνονται, τους καλύπτουν και πολλές φορές ζητούν και περισσότερα. 
      Αυτό είδα και σήμερα, όπου έγινε αναφορά στον τίτλο. Μα, ο τίτλος δεν μπορεί να είναι δέκα σειρές. Θα είναι μια σειρά, η οποία θα εμπεριέχει το πιο δυνατό σημείο του νομοσχεδίου. Για μένα το πιο δυνατό σημείο του νομοσχεδίου, είναι η θεσμική παρέμβαση που γίνεται, δηλαδή η δημιουργία των Εθνικών Επιτροπών Απασχόλησης και Κοινωνικής Προστασίας.
      Θα ήθελα επίσης, κύριε Υπουργέ, να συμφωνήσω με τον κ. Κακλαμάνη, ο οποίος είπε ότι η πολιτική ηγεσία του δικού σας Υπουργείου υλοποιεί όλη την έννοια της δημοκρατικής διαδικασίας και του διαλόγου στο Κοινοβούλιο. Θα ήθελα να υπογραμμίσω τη διεισδυτικότητα και την ευαισθησία με την οποία αφουγκράζεστε την κοινωνία και ταυτόχρονα την ικανότητά σας, ώστε αυτές τις ανάγκες να μπορείτε να τις καλύπτετε με τις ρυθμίσεις που γίνονται.
      Θα έλεγα ότι αυτό δεν το κάνετε μόνοι σας, αλλά αξιοποιείτε τους πομποδέκτες του δημοκρατικού μας πολιτεύματος, που είναι οι Βουλευτές. Ακούσατε συναδέλφους να μιλούν με λεπτομέρεια για οικοδομικά υλικά, για γυψοσανίδες και για άλλες λεπτομέρειες, που σημαίνει ότι μπαίνουμε σε πολύ μεγάλες λεπτομέρειες, που ακούμε μέσα στην κοινωνία. Αξιοποιείτε, λοιπόν, τους Βουλευτές και θα ήθελα και εγώ να εκφράσω την ικανοποίησή μου, γιατί σχεδόν όλα αυτά τα οποία προτείνουμε, στο μεγαλύτερο ποσοστό γίνονται αποδεκτά.
      Όσον αφορά στο νομοσχέδιο, όπως είπα και προηγουμένως, νομίζω ότι η δημιουργία της Εθνικής Επιτροπής Απασχόλησης και της Εθνικής Επιτροπής για την Κοινωνική Προστασία είναι απαραίτητη, διότι μέσα σε αυτήν την Επιτροπή της Απασχόλησης θα γίνει ο διάλογος. Από ποιους θα γίνει ο διάλογος; Θα γίνει από τους κοινωνικούς εταίρους, γιατί αυτοί εκφράζουν τους εργαζόμενους, τους απασχολούμενους, τους ανέργους. Αυτοί γνωρίζουν τα προβλήματα και μπορούν να διαμορφώσουν και να διατυπώσουν προτάσεις, που με τη συμμετοχή τη δική σας και τη δική μας μπορούν να γίνουν και νόμοι.
      Το ίδιο γίνεται και στην Επιτροπή Κοινωνικής Προστασίας. Πρόκειται για έναν τομέα πάρα πολύ ευαίσθητο και σημαντικό, όταν σήμερα μιλάμε για κοινωνικούς αποκλεισμούς και για φτώχεια.
      Ποιοι θα μιλήσουν; Μόνο οι τεχνοκράτες; Θα μιλήσουν οι κοινωνικοί εταίροι που θα δώσουν το δικό τους παλμό και τη δική τους πρόταση και μέσα εδώ θα γίνουν νόμοι.
      Κύριε Υπουργέ, με το ν. 3050 ακούσατε και υλοποιήσατε προτάσεις Βουλευτών, επειδή ακριβώς η ελληνική επαρχία έχει ανάγκη από τέτοιες ρυθμίσεις. Kαι τότε είχε γίνει ρύθμιση με την οποία οικισμοί κάτω των δύο χιλιάδων κατοίκων έδιναν τη δυνατότητα σε επαγγελματίες βιοτέχνες και εμπόρους με καθαρό εισόδημα κάτω από το όριο, τετρακόσιες φορές το ημερήσιο του ανειδίκευτου εργάτη -σήμερα το κάνατε πεντακόσιες φορές και είναι πολύ θετικό- να μπορούν να ασφαλίζονται στον ΟΓΑ. 
      Δώσατε επίσης την ίδια δυνατότητα σε αγρότες που παράλληλα ασκούν και ένα τέτοιο επάγγελμα. Και αυτό ήταν πολύ θετικό. 
      Η αλήθεια είναι πως, όταν ένα νομοσχέδιο καλείται να εφαρμοστεί, τότε αναδεικνύονται οι παραλείψεις ή οι αδυναμίες του. Σε εκείνη τη ρύθμιση δεν είχαν συμπεριληφθεί και οι ομόρρυθμες εταιρείες, οι ΕΠΕ κλπ. και έτσι καλούνταν τα μέλη αυτών των εταιρειών είτε ήταν σε οικισμό των διακοσίων κατοίκων είτε είχαν εισόδημα κάτω από τετρακόσιες φορές το ημερήσιο του ανειδίκευτου εργάτη, να ασφαλιστούν στον ΟΑΕΔ ή στο ΤΕΒΕ ή στο ΤΑΕ. Αυτό πράγματι δημιούργησε πολλά προβλήματα, διότι δεν είχαμε σκεφθεί και εμείς και εσείς ότι με τα προγράμματα του ΟΑΕΔ κυρίως της αυτοαπασχόλησης δημιουργήθηκαν πολύ μικρές τέτοιες εταιρείες. Δηλαδή ένα ανδρόγυνο ή ο πατέρας με το γιο έκαναν μια εταιρεία –μπορεί να έστηναν και ένα μαγαζάκι- έπαιρναν την επιδότηση και τους καλούσαμε να πληρώσουν 500-600 χιλιάδες στο ΤΕΒΕ. Είναι θετικό ότι συμπεριλαμβάνονται και αυτές οι εταιρείες στη ρύθμιση για κάτω από δύο χιλιάδες κατοίκους.
      Κύριε Υπουργέ, στην επιτροπή αλλά και με την κατάθεση μιας τροπολογίας συνέχισα να επιμένω πως η βούληση της πολιτείας είναι να μπορεί να στηρίξει την ελληνική περιφέρεια και την ελληνική ύπαιθρο. Πράγματι υπήρχε το όριο των δύο χιλιάδων κατοίκων. Αυτό προέρχεται από το παρελθόν. Παλιότερα υπήρχαν πολλοί οικισμοί κάτω των δύο χιλιάδων κατοίκων. Τα τελευταία δέκα-είκοσι χρόνια υπάρχει μια τάση να φεύγει ο πληθυσμός από τα μικρά χωριά και να πηγαίνει στα μεγάλα αστικά κέντρα. Υπάρχουν κάποιες κωμοπόλεις που κρατούν κάποιο κόσμο. Αυτό τον κόσμο θέλουμε να στηρίξουμε όσο το δυνατόν περισσότερο. Στους οικισμούς που βρίσκονται μεταξύ των ορίων δύο χιλιάδων-δυόμισι χιλιάδων κατοίκων -που προτείνω εγώ δηλαδή κάτω των δυόμισι χιλιάδων κατοίκων- να ισχύουν όλες αυτές οι ρυθμίσεις που ισχύουν και για φυσικά πρόσωπα αλλά και για εταιρείες. Το ένα επιχείρημα είναι ότι σ’ αυτούς τους οικισμούς υπάρχει ο αγροτικός πληθυσμός που μπορεί να μείνει γιατί αυτοί οι οικισμοί μπορούν να συγκεντρώσουν υποδομές, κοινωνικές, παιδείας, ψυχαγωγίας, άθλησης και να κρατήσουν κόσμο. Αλλιώς φεύγει ο κόσμος από τους μικρούς οικισμούς και πηγαίνει στα μεγάλα αστικά κέντρα. 
      Κύριε Υπουργέ, είπατε ότι υπάρχει και μια τεχνοκρατική προσέγγιση στα ζητήματα. Γι’ αυτό προσπάθησα μέσα από το ίντερνετ και από τη στατιστική υπηρεσία από δειγματοληπτικό έλεγχο να δω σε δεκαπέντε νομούς της Στερεάς Ελλάδας και της Πελοποννήσου να υπάρχουν δεκαπέντε οικισμοί, που είναι μεταξύ δύο χιλιάδων-δυόμισι χιλιάδων κατοίκων. Αν επαγωγικά προχωρήσουμε σε όλη την Ελλάδα νομίζω ότι δε θα ξεπεράσουμε τους ογδόντα οικισμούς. Αυτό σημαίνει ότι θα τους δώσουμε μια ανάσα ενώ ταυτόχρονα δε θα δημιουργούμε πρόβλημα στο ΤΕΒΕ που θα εισέπραττε απ’ αυτούς τους οικισμούς κάποιο εκατοστό του εκατοστού των εισφορών που εισπράττει απ’ όλη την Ελλάδα. Η πρότασή μου είναι οι δύο χιλιάδες κάτοικοι να γίνουν δυόμισι χιλιάδες κάτοικοι.
      Είπατε, κύριε Υπουργέ, ότι για τη ρύθμιση που κάνετε για τα ΚΤΕΛ, δε θέλετε να στείλετε ένα μήνυμα προς κάποιους που ήθελαν να πληρώσουν και μπήκαν σε κάποια ρύθμιση. Υπάρχουν ΚΤΕΛ που δέχθηκαν τη ρύθμιση του 1999.
      Μπήκαν στη διαδικασία πληρωμών των εισφορών. Για παράδειγμα υπάρχει ΚΤΕΛ του οποίου τα συνολικά χρέη ήταν 130 εκατομμύρια. Πλήρωσε μέχρι τώρα 226 εκατομμύρια επειδή μπήκε στη ρύθμιση. Αυτό σημαίνει ότι πλήρωσε προσαυξήσεις. Έχει δε να πληρώνει άλλα 40 εκατομμύρια Αυτοί οι άνθρωποι λένε ότι κακώς πλήρωσαν. Γι’ αυτό προτείνω να υπάρξει μία προσθήκη στο άρθρο 18 παράγραφος 11 που να λέει ότι «οι διατάξεις της παρούσας παραγράφου εφαρμόζονται και για όσα ΚΤΕΛ έχουν ρυθμίσει την εξόφληση των εισφορών τους, σύμφωνα με τις διατάξεις του ν. 2676/99, για το μέρος των εισφορών που δεν έχουν ακόμη καταβληθεί και που θα προκύψουν μετά τον συμψηφισμό του με τα πρόσθετα τέλη, προσαυξήσεις, λοιπές επιβαρύνσεις, δικαστικά έξοδα, έξοδα και δικαιώματα εκτέλεσης κ.λπ., που σύμφωνα με τη ρύθμιση που έχει γίνει έχουν καταβληθεί».
      Έρχομαι στο θέμα που έθεσε ο κ. Πιπεργιάς, δηλαδή το θέμα της κάλυψης της κηδείας στις περιπτώσεις γυναικών, οι οποίες σε ηλικία κάτω των σαράντα ετών έμειναν χήρες με παιδιά. Είναι άδικο να υπάρχουν τέτοιες περιπτώσεις, διότι οι γυναίκες και τα παιδιά περνούν δύσκολες στιγμές. Αν λάβουμε υπόψη μας ότι και ο εργαζόμενος ήταν νέος, το ποσοστό της σύνταξής του θα ήταν πολύ μικρό. Η χήρα δικαιούται 40% της συνολικής σύνταξης. Αν κάποιος δηλαδή έχει μία σύνταξη 100.000 δραχμές, το 40% είναι 40.000 δραχμές. Νομίζω ότι πρέπει να καλύψουμε αυτήν την περίπτωση με μια τροπολογία.
      Τέλος όταν έγινε η ρύθμιση για τους απολυμένους της ΜΑΒΕ πριν από μερικά χρόνια, προέβλεπε να καλύψει αυτούς που ήταν ασφαλισμένοι στο ΙΚΑ. Υπήρχαν όμως και πέντε μηχανικοί οι οποίοι ήταν ασφαλισμένοι στο ΤΣΜΕΔΕ. Κι εκείνοι εργάζονταν στον αμίαντο και υφίσταντο τις επιπτώσεις. Πρέπει, λοιπόν, να προσθέσουμε στη διάταξη της λέξης «και ασφαλισμένοι στο ΤΣΜΕΔΕ» για λόγους δικαιοσύνης.
      (Στο σημείο αυτό ο Βουλευτής κ. Η. Βλαχόπουλος καταθέτει για τα Πρακτικά τις προαναφερθείσες τροποποιήσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, συζητείται αυτό το νομοσχέδιο μέσα σε μια ατμόσφαιρα, η οποία δηλητηριάζεται πολιτικά από φήμες περί μεταβολής του ασφαλιστικού συστήματος. Σας διαβάζω τίτλο εφημερίδος: «Αλλάζει ο υπολογισμός της διαδοχικής ασφάλισης. Μειωμένη σύνταξη έως και 29% θα λαμβάνουν όσοι δεν είναι ασφαλισμένοι σε ταμεία». Περιγράφει δε σχεδιασμούς τους οποίους έχει κάμει το Υπουργείο σας για τη μεταβολή του συστήματος, που δε μου φαίνεται ότι επέφερε ζημία. Έχω ζήσει τα της διαδοχικής ασφαλίσεως, όπως προ ετών εφηρμόζετο. Τη μεταβάλαμε επί τα βελτίω. Νομίζω ότι η μεταβολή ήταν θετική. Είναι μια ευκαιρία να διαβεβαιώσει η Κυβέρνηση ότι δεν πρόκειται να κάμει επέμβαση στο σύστημα διαδοχικής ασφάλισης, το οποίο πιστεύω βάσιμα ότι, όπως λειτουργεί, λειτουργεί κατά τρόπο αποδοτικό και για τα ασφαλιστικά ταμεία, αλλά και για τους ασφαλισμένους.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ το λόγο για να κάνω μία διευκρίνιση.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      Θα κρατήσω το χρόνο του κ. Παυλίδη.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Για να μη μένει εκκρεμές αυτό το θέμα και δημιουργούνται εντυπώσεις, πρέπει να πω ότι, όσον αφορά τις αλλαγές στο σύστημα κοινωνικής ασφάλισης, η Κυβέρνηση έχει ολοκληρώσει τις πρωτοβουλίες της.
      Δημιουργήσαμε ένα αξιόπιστο μακρόπνοο σύστημα για τους μισθωτούς. Αντιμετωπίζουμε θέματα που αφορούν την κοινωνική ασφάλιση των ελεύθερων επαγγελματιών, των αυτοαπασχολουμένων και θα ρυθμίσουμε σε νομοσχέδιο που η Κυβέρνηση προτίθεται να καταθέσει μέχρι το καλοκαίρι ιδίως σε ό,τι αφορά τη θέσπιση της δυνατότητας λήψης σύνταξης για έναν αυτοαπασχολούμενο με τη συμπλήρωση τριάντα επτά ετών ασφάλισης ανεξαρτήτως ορίου ηλικίας. Ακόμα θέματα που αφορούν τη διαδοχική ασφάλιση χρειάζονται περαιτέρω μελέτη και δεν είναι στις προθέσεις της Κυβέρνησης θέματα διαδοχικής ασφάλισης να τα αντιμετωπίσει σ’ αυτή τη φάση.
      Το δημοσίευμα στο οποίο αναφέρεσθε πρέπει να σας πω ότι αντιστρέφει τελείως την πραγματικότητα. Η έρευνα που αποτελεί τη βάση για το δημοσίευμα και δεν είναι δική μας είναι κάποιου ιδιωτικού φορέα αυτό που λέει είναι ότι σήμερα με τα ισχύοντα στη διαδοχική ασφάλιση οι ασφαλιζόμενοι με τις διατάξεις του ν. 2084 του νόμου που ψήφισε η Νέα Δημοκρατία έχουν μία απώλεια ύψους 29% αυτών που θα ελάμβαναν αν οι κανόνες διαδοχικής ασφάλισης δεν ήταν αυτοί που είναι σήμερα. Με βάση τα όσα η Νέα Δημοκρατία ψήφισε τότε το 1992 και περιελήφθησαν στο νόμο αυτό. Συνεπώς είναι τελείως αντίστροφα σε σχέση με την πραγματικότητα που γράφει η εφημερίδα. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία της Βουλής αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-13» πενήντα επτά μαθητές και επτά συνοδοί-καθηγητές από το 3ο Γυμνάσιο Χανίων Κρήτης. 
      Η Βουλή τούς καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, η άμεση αντίδραση του Υπουργού Εργασίας απέδειξε ότι υπάρχει θέμα προς συζήτηση. Δέχομαι την εξήγησή σας και εύχομαι να φανεί στην πράξη. Κάματε την παρατήρηση ότι είναι θέμα προς συζήτηση. Μένουμε εδώ και δε μένει παρά να δούμε αυτή η συζήτηση πού θα καταλήξει.
      Τώρα στο άρθρο 10: «ενιαίο δίκτυο υπηρεσιών ΙΚΑ, ΣΕΠΕ, ΟΑΕΔ σε νησιά». Σας επαίνεσα στην επιτροπή, το κάνω και τώρα. Είστε από τους λίγους Υπουργούς που υπακούουν στη συνταγματική διάταξη του άρθρου 101 που εμφανίστηκε ως ερμηνευτική δήλωση καθορίζουσα ότι εμείς εδώ όταν νομοθετούμε και σεις σαν εκτελεστική εξουσία όταν υπογράφετε, πρέπει να λαμβάνουμε όλοι υπόψη την ιδιαιτερότητα των νησιών. Όμως να το κάνουμε αυτό σε όλη την έκταση των δραστηριοτήτων μας. Το λέγω γιατί στο άρθρο 11 όταν συνιστάται το Σώμα Επιθεώρησης Εργασίας και οργανώνονται Κέντρα Πρόληψης Επαγγελματικού κινδύνου, εκεί στο νότιο Αιγαίο τη διεύθυνση την τοποθετείτε στη Σύρο. Αποτυχία 100%. 
      Άρθρο 11, μας αρέσει δε μας αρέσει η φύση μιλάει μόνη της γιατί ο Νομός των Κυκλάδων και ο Νομός Δωδεκανήσου είναι όμοροι μεν, τόσο σύνθετοι δε που επιβάλλουν μια ειδική μεταχείριση. Επιχειρήθηκε να γίνει κάτι παρόμοιο με τον ΕΟΤ, διατηρήθηκε όμως η διεύθυνση στη Ρόδο.
      Προτείνω διεύθυνση στη Σύρο του Νομού Κυκλάδων και διεύθυνση στα Δωδεκάνησα με έδρα τη Ρόδο. Το κάνουμε γιατί θέλω τελικά να σας πείσω να μιλάτε ομοιόμορφα.
      Στο άρθρο 12, όταν αναφέρεσθε στον ΟΑΕΔ, κύριε Υπουργέ, κάνετε σύσταση περιφερειακών διευθύνσεων και για πρώτη φορά από πλευράς Κυβερνήσεως σας κάνετε αυτό που εγώ διακηρύσσω εδώ και χρόνια. Επιλέγετε –και σας συγχαίρω γι’ αυτό- ως έδρα της Περιφερειακής Διεύθυνσης του ΟΑΕΔ τον Πειραιά. 
      Εγώ είμαι Βουλευτής, ο οποίος από τις 9 Σεπτεμβρίου του 1999 μέχρι τις 9 Σεπτεμβρίου 2002 έκαμα διακόσιες σαράντα επτά χιλιάδες μίλια στον αέρα. Δεν τα έχουν κάνει ούτε οι πιλότοι! Ωστόσο στη Σύρο δεν έχω πάει ακόμη. Φαντασθείτε τώρα τον δύσμοιρο εκ Καρπάθου που πρέπει να φύγει από την Κάρπαθο να πάει στη Ρόδο, από τη Ρόδο στην Πειραιά ή να έρθει στο αεροδρόμιο «Ελευθέριος Βενιζέλος» και από εκεί να βρει κάποιο τρόπο για να πάει στη Σύρο. Αυτά είναι αφύσικα πράγματα! 
      Εισηγούμαι κατά καιρούς, όταν μιλούμε για τα νησιωτικά θέματα, να «φορμάρουμε» τη Δημόσια Διοίκηση. Τι νόημα έχει η έδρα της περιφέρειας να είναι στη Σύρο; Μια βασανιζόμενη περιφερειάρχης σήμερα να επιχειρεί να βρει μέσο για να επισκεφτεί τα νησιά της περιφέρειάς της και προπάντων οι βασανιζόμενοι νησιώτες, οι οποίοι προκειμένου να αποφύγουν τη βάσανο δεν πηγαίνουν στην περιφέρεια. Πειραιάς λοιπόν! Εγώ μάλιστα θα μετέφερα και άλλες υπηρεσίες στον Πειραιά προκειμένου να εξυπηρετηθεί το βόρειο και το νότιο Αιγαίο.
      Ό,τι, λοιπόν, κάμετε στο άρθρο 12, κάτι ανάλογο, δηλαδή με το ίδιο σκεπτικό, πρέπει να κάμετε και στο άρθρο 11. Προσιτή η διοίκηση στον διοικούμενο. Ποιος θα πάει, κύριε Υπουργέ, από την Αστροπαλιά ή από την Κάλυμνο στη Σύρο; Αυτά είναι αφύσικα πράγματα. Και εσείς και εγώ είμαστε άνθρωποι της πρακτικής. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Λειτουργεί τμήμα στη Ρόδο. Δε χρειάζεται να γίνει για όλους. 
      ΑΡΙΣΤΟΤΕΛΗΣ ΠΑΥΛΙΔΗΣ: Πώς δε χρειάζεται; Κάνετε σύσταση σε επίπεδο διευθύνσεως. Θα προσφύγουμε σ’ αυτό. Και να λάβετε υπόψη σας ότι απευθύνεσθε σε εργαζομένους. Σας είπα προηγουμένως ότι μόνο στο βόρειο συγκρότημα του Νομού Δωδεκανήσου είναι δώδεκα χιλιάδες πεντακόσιοι εργαζόμενοι για τον ΟΑΕΔ εκ των οποίων οι εξίμισι χιλιάδες είναι επιδοτούμενοι. Έχετε αντικείμενο. Εάν δεν είχατε βρει αντικείμενο, τότε καθ’ οικονομία πιθανώς να έπρεπε να γίνει αυτό που εισηγείσθε. 
      Τώρα πάω σ’ ένα άλλο θέμα το οποίο έθιξα και στην Επιτροπή, αλλά εσείς επιμένετε να το διατηρείτε όπως το έχει φορμάρει με την υπογραφή του ο κ. Σπυρόπουλος. Ενοικιαζόμενα δωμάτια και επιπλωμένα διαμερίσματα. Μας αρέσει, δε μας αρέσει είναι πλέον συγκροτημένος αυτός ο όγκος τουριστικών καταλυμάτων. Και μάλιστα σημαντικός όγκος. Χιλιάδες! 
      Αποφασίσατε να κάμετε επέμβαση στο ασφαλιστικό σύστημα των ιδιοκτητών. Πρόκειται για μία επέμβαση που πέρασε διάφορες φάσεις. Τώρα προτείνετε λύση. Λύση όμως η οποία, κύριε Υπουργέ, ειδικώς υπό τις παρούσες συνθήκες επιβάλλεται να πάρει μία ρεαλιστική μορφή. Φέτος δηλαδή. Σήμερα. 10 Απριλίου που όλοι «πανηγυρίζουν» διότι το κακό στο Ιράκ φαίνεται ότι δεν έχει την ένταση που φαινόταν ότι θα είχε. Ωστόσο, θα υπάρξουν συνέπειες στον τουρισμό. Το τουριστικό κύκλωμα θα αρχίσει να λειτουργεί ένα μήνα από σήμερα. Δηλαδή, πέρασε και ο Μάιος. Και τα ενοικιαζόμενα δωμάτια, τα οποία δεν είναι τα πρώτης προτεραιότητας στις προτιμήσεις του μαζικού τουρισμού, θα αρχίσουν να λειτουργούν περί το τέλος Ιουνίου. Το τεκμαρτό εισόδημα είναι αυτό που λέει ο νόμος του Υπουργείου Οικονομικών πως λαμβάνεται υπόψη για την φορολόγηση. Στην ασφάλιση όμως φαίνεται ότι η ουσία του πράγματος είναι τα έσοδα-έξοδα. Θα τους οδηγήσετε ό,τι εισπράξουν να τα δώσουν ως εισφορές στον Οργανισμό στον οποίο ασφαλίζονται, τώρα μάλιστα που γενικώς συρρικνώνεται η τουριστική περίοδος. Ό,τι δε σας περιγράφω σήμερα, που είναι ειδική εποχή κρίσεως, δεν αποκλείεται να επαναληφθεί και στα επόμενα χρόνια. Ομιλούμε, βέβαια, για καταλύματα άνευ των οκτώ δωματίων. 
      Η πρόταση των ενδιαφερομένων, την οποία ασπάζομαι 100%, είναι αντί του κριτηρίου του τεκμαρτού εισοδήματος, να είναι κριτήριο τα έσοδα-έξοδα, τα οποία ελέγχετε εσείς. Το κράτος μας τα ελέγχει. 
      Επιπροσθέτως έχετε μία τεχνική λεπτομέρεια…
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Να κάνουν φορολογική δήλωση, εννοείτε. 
      ΑΡΙΣΤΟΤΕΛΗΣ ΠΑΥΛΙΔΗΣ: Ναι κάνουν φορολογική δήλωση, και πληρώνουν φόρο κατ’ αποκοπή ανά δωμάτιο.
      Αναφέρομαι στη συγκεκριμένη διάταξη –και καλώς το τόνισε ο κύριος Υπουργός- που κάνει λόγο για οκτώ δωμάτια και άνω. Για τα επτά δώσατε μια λύση. Φαίνεται ότι είναι αποδεκτή. Όμως, όταν είναι οκτώ και άνω; Θα το βρείτε μπροστά σας. Θα έρθουν και θα σας ζητούν ελαφρύνσεις άλλων μορφών. Σήμερα που φτιάχνουμε νόμο γιατί να μη δούμε το πράγμα όπως η πράξη το επιβάλλει;
      Σας διαβάζω τώρα και μια τεχνική λεπτομέρεια την οποία και εγώ αρχικά στην επιτροπή θεώρησα λεπτομέρεια των ακραίων περιπτώσεων. Στις διατάξεις σας υπάγονται μόνο όσοι έκαναν έναρξη επιτηδεύματος μετά την 15-7-1992, που είναι ημερομηνία εφαρμογής της παραγράφου 6 του άρθρου 197 του προηγούμενου νόμου, του ν. 2071/1992, δεδομένου ότι οι παλαιότεροι είχαν εξαιρεθεί από την ασφάλιση του ΤΕΒΕ και είχαν υπαχθεί υποχρεωτικά στην ασφάλιση του ΟΓΑ. Όμως, μετά από αυτό όσοι εκ των ενδιαφερομένων έκαμαν έναρξη επιτηδεύματος μετά την ημερομηνία αυτή ζητείται η παραμονή τους στον ασφαλιστικό φορέα στον οποίο ήταν ασφαλισμένοι προ του 1992 και μπορεί να είναι και μέχρι σήμερα. Υπάρχει μια περίεργη αντίληψη. 
      Κύριε Υπουργέ, τι θέλει το κράτος μας εν τη εκπληρώσει της αποστολής πρόνοιας; Να είναι ασφαλισμένος ο πολίτης. Έχετε εσείς αγωνία πού θα είμαι εγώ ασφαλισμένος; Αυτό δε θέλει η πολιτεία μας; Παρέχει το welfare, που λένε και οι Εγγλέζοι. Τι είναι αυτό; Η ασφάλιση. Τι σας μέλει εσάς πού ασφαλίζομαι εγώ; Η κατηγοριοποίηση –να εξηγούμεθα- έχει και ένα νόημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ. 
      ΑΡΙΣΤΟΤΕΛΗΣ ΠΑΥΛΙΔΗΣ: Άλλα, ασκών πλέον τα παράλληλα επαγγέλματα –και αυτή είναι η καθιερωμένη πρακτική-…
      ΠΡΟΕΔΡΕΥΩΝ (Παναγιώτης Σγουρίδης): Κατανοητό.
      ΑΡΙΣΤΟΤΕΛΗΣ ΠΑΥΛΙΔΗΣ: …γιατί με αναγκάζετε να πάω σε ασφαλιστικό φορέα, ο οποίος επιβαρύνει τη ζωή μου; Είναι απλές οι σκέψεις. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      ΑΡΙΣΤΟΤΕΛΗΣ ΠΑΥΛΙΔΗΣ: Και παρακαλώ θερμώς να τις αποδεχθείτε. Δεν έχουν ζημία τα ταμεία. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, καλώς. Το λόγο τώρα έχει ο κ. Μαγκούφης. 
      ΧΡΗΣΤΟΣ ΜΑΓΚΟΥΦΗΣ: Κύριε Πρόεδρε, χαιρετίζω την πρωτοβουλία της Κυβέρνησης για τη θεσμική κατοχύρωση του κοινωνικού διαλόγου για την προώθηση της απασχόλησης και την κοινωνική προστασία. Χαιρετίζω και την πρωτοβουλία της ηγεσίας του Υπουργείου Εργασίας, όπου υπάρχει ένα αξιόλογο στελεχιακό δυναμικό του κινήματός μας –και συγκεκριμένα της αριστερής πτέρυγάς του- ο κ. Ρέππας, ο κ. Τζιόλας και ο κ. Σπυρόπουλος. 
      (Χειροκροτήματα από την πτέρυγα του ΠΑΣΟΚ)
      Μέσα στα πλαίσια της real politik δένουν με αριστοτεχνικό τρόπο την πολιτική μας για την κοινωνική πολιτική. Αυτό είναι πάρα πολύ σημαντικό και πρέπει να το επισημαίνουμε. 
      ΠΡΟΕΔΡΕΥΩΝ (Παναγιώτης Σγουρίδης): Εγώ πάντως δε δέχομαι ότι μέσα στο ΠΑΣΟΚ υπάρχουν πτέρυγες. Το ΠΑΣΟΚ είναι ενιαίο. 
      (Θόρυβος στην πτέρυγα του ΠΑΣΟΚ)
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Είμαστε πολυφωνικό κόμμα. 
      ΧΡΗΣΤΟΣ ΜΑΓΚΟΥΦΗΣ: Πρέπει να ενισχυθεί η αριστερή πτέρυγα. 
      Επαναλαμβάνω, κύριε Πρόεδρε, ότι ο κοινωνικός διάλογος είναι ένα βασικό στοιχείο δημοκρατικής διακυβέρνησης και οικονομικού και κοινωνικού εκσυγχρονισμού. Είναι ζητήματα που αποτελούν προτεραιότητες για τη χώρα μας και αποτελεί κινητήρια δύναμη των οικονομικών και κοινωνικών μεταρρυθμίσεων. 
      Ο κοινωνικός διάλογος και η ποιότητα των εργασιακών σχέσεων αποτελούν άλλωστε κεντρικό χαρακτηριστικό του ευρωπαϊκού κοινωνικού μοντέλου. Και σε αυτό το νομοσχέδιο δικαιώνεται η στρατηγική της Λισαβόνας στην κατεύθυνση της ενίσχυσης του κοινωνικού διαλόγου και της απάντησης στις βασικές προκλήσεις που αντιμετωπίζει η Ευρωπαϊκή Ένωση στα κοινωνικά ζητήματα. 
      Στο παρόν σχέδιο νόμου θεσμοθετείται –και τη χαιρετίζω- η δημιουργία δύο ανοικτών φόρουμ συνεχούς διαλόγου και διαβούλευσης για τα πιο κρίσιμα ζητήματα της οικονομικής και κοινωνικής ζωής, δηλαδή της Εθνικής Επιτροπής για την Απασχόληση και της Εθνικής Επιτροπής για την Κοινωνική Προστασία. 
      Η Εθνική Επιτροπή για την Απασχόληση θα αποτελέσει, κύριε Πρόεδρε, ένα χώρο συζήτησης, ανταλλαγής γνωμών και σύνθεσης απόψεων για τη διαμόρφωση πολιτικών στις προκλήσεις που αντιμετωπίζει η χώρα μας για την αύξηση της απασχόλησης, τη μείωση της ανεργίας, τον εκσυγχρονισμό της οργάνωσης της εργασίας, την προώθηση των ίσων ευκαιριών, την αναβάθμιση των δεξιοτήτων και προσόντων του ανθρώπινου δυναμικού. Ο ρόλος αυτός του κοινωνικού διαλόγου είναι βασισμένος στην αναντικατάστατη φύση του, εφόσον οι κοινωνικοί εταίροι εκπροσωπούν άμεσα τα συμφέροντα και την προβληματική του κόσμου της εργασίας και της παραγωγής. 
      Εξίσου σημαντικός, όμως, είναι και ο ρόλος της Εθνικής Επιτροπής για την κοινωνική προστασία. Οι πολιτικές για την κοινωνική ενσωμάτωση, την καταπολέμηση της φτώχειας και του κοινωνικού αποκλεισμού, οι πολιτικές για την ανάπτυξη ενός δικτύου κοινωνικής προστασίας αποτελούν βασικά γνωρίσματα της κοινωνικής πολιτικής και καθοριστικό παράγοντα για την κοινωνική συνοχή.
      Είναι αδιαμφισβήτητο ότι η χώρα μας δεν μπορεί να επιτύχει στην αναπτυξιακή της πορεία, αν δεν έχει διασφαλίσει σε όλους τους πολίτες τη δυνατότητα για ποιότητα ζωής, αν δεν υπάρχει κοινωνική συνοχή. Η συμμετοχή των κοινωνικών εταίρων στην εθνική επιτροπή για την κοινωνική προστασία θεωρείται αναντικατάστατη.
      Παράλληλα, όμως, με το παρόν σχέδιο νόμου ρυθμίζονται και μια σειρά άλλα θέματα. Κυρώνονται οι διατάξεις της εθνικής συλλογικής σύμβασης εργασίας του 2002. Λαμβάνεται μέριμνα για την προστασία των προσωπικών δεδομένων των εργαζομένων και ορίζονται κυρώσεις σε περίπτωση παραβιάσεως. Γίνονται ρυθμίσεις συμπληρωματικές για την προστασία της υγιεινής και ασφάλειας των εργαζομένων. Λαμβάνονται μέτρα για ενοποίηση των υπηρεσιών του ΙΚΑ, του ΟΑΕΔ και του ΣΕΠΕ στα μικρά νησιά όπου αυτό είναι αναγκαίο. Ενισχύεται η Επιθεώρηση Εργασίας. Αυξάνονται τα πρόστιμα σε περιπτώσεις παραβάσεων της εργατικής νομοθεσίας, κάτι που έπρεπε να γίνει. Ενισχύονται οι υπηρεσίες του ΟΑΕΔ για την αποτελεσματικότερη λειτουργία αυτού του κρίσιμου για την αντιμετώπιση της ανεργίας οργανισμού και προβλέπεται η περιφερειακή διάρθρωση αντίστοιχα με τη διοικητική διάκριση της χώρας. Επίσης λαμβάνονται ειδικά μέτρα για μισθωτούς που απολύθηκαν από επιχειρήσεις που έκλεισαν. Ρυθμίζονται ειδικά θέματα σε ασφαλιστικά ζητήματα. Γίνεται ανασυγκρότηση της Διεύθυνσης Οικονομικού του Υπουργείου Εργασίας και Κοινωνικών Ασφαλίσεων. Γίνονται επιμέρους ρυθμίσεις σε ζητήματα προσωπικού του Οργανισμού Εργατικής Κατοικίας και του Οργανισμού Εργατικής Εστίας. Χορηγείται συμπληρωματικά από το λογαριασμό του ΑΣΕ στους υπαλλήλους του Υπουργείου Εργασίας και Κοινωνικών Ασφαλίσεων και στους υπαλλήλους του ΣΕΠΕ μηνιαίο επίδομα και ρυθμίζονται ακόμη μια σειρά άλλων θεμάτων.
      Θα μου επιτρέψετε όμως, κύριε Πρόεδρε, να αναφερθώ και σε ειδικότερα ζητήματα του νομοσχεδίου, καθώς επίσης και σε κάποια ζητήματα τα οποία αφορούν τις προτάσεις μας να συμπεριληφθούν στο νόμο κάποια ζητήματα τα οποία καταθέσαμε και στην επιτροπή.
      Πρώτον, όσον αφορά το θέμα της ρύθμισης των χρεών των ΚΤΕΛ προς το ΙΚΑ, θέλω να πω ότι κατά το παρελθόν τα ΚΤΕΛ, λόγω του κοινωνικού χαρακτήρα της παρεχόμενης υπηρεσίας μεταφοράς και του κρατικού παρεμβατισμού βρέθηκαν σε δεινή οικονομική θέση, με αποτέλεσμα να μην μπορούν να ανταποκριθούν στις υποχρεώσεις τους προς το ΙΚΑ. Η άσκηση εκ μέρους της πολιτείας κοινωνικής πολιτικής με τη μορφή μειωμένων εισιτηρίων στις διάφορες κοινωνικές ομάδες, η υποχρέωση να καλύπτουν άγονες γραμμές, δηλαδή ζημιογόνες ή οι διατάξεις με τις οποίες υποχρεώνονταν να διατηρούν πλεονάζον προσωπικό δημιούργησαν αυτή την κατάσταση της αδυναμίας των ΚΤΕΛ.
      Τα ΚΤΕΛ ορισμένων πόλεων, με θυσίες των ίδιων των μετόχων, οι οποίοι προέβησαν ακόμη και σε εκποιήσεις περιουσιακών τους στοιχείων, μπόρεσαν να ανασυνταχθούν και να εξοφλήσουν τις υποχρεώσεις τους στο ΙΚΑ. Τα τελευταία χρόνια, όπως είναι γνωστό, τα ΚΤΕΛ εξοφλούν τις υποχρεώσεις τους στους ασφαλιστικούς οργανισμούς. Υπάρχει όμως ένα κενό, το κενό των οφειλών του παρελθόντος, στο οποίο αδυνατούν να αντεπεξέλθουν, αφού το κεφάλαιο με τις προσαυξήσεις και τα πρόστιμα έχει υπερδιπλασιαστεί.
      Μέχρι σήμερα δεν υπήρξε κανένας άλλος πρόσφορος τρόπος να πάρει το ΙΚΑ τα χρήματά του. Όλες οι ρυθμίσεις ήταν μη ρεαλιστικές για επιχείρηση με τέτοια οικονομικά δεδομένα. Υπάρχει σχετικός πίνακας, τον οποίο γνωρίζουν οι κύριοι Υπουργοί και έχει κατατεθεί και στην επιτροπή, για την κατάσταση των ΚΤΕΛ στον ελλαδικό χώρο. Απ’ αυτόν βγαίνει ξεκάθαρα το συμπέρασμα ότι χρήζουν της στήριξης της κυβερνητικής πολιτικής.
      Σήμερα τα ΚΤΕΛ πορεύονται και επιβιώνουν μέσα από τεράστια προβλήματα που τους δημιουργεί το γεγονός ότι δεν μπορούν να λάβουν ασφαλιστική ενημερότητα. Αυτό αυτόματα τους αποκλείει από την όποια πρόοδο και ανάπτυξη επιθυμούν και πρέπει να έχουν μέσα από επενδυτικά προγράμματα, αλλαγές στόλων των λεωφορείων και γενικώς από οποιαδήποτε συναλλαγή που μπορεί να έχουν με χρηματοπιστωτικά ιδρύματα. Οι συναλλαγές αυτές δεν μπορούν να πραγματοποιηθούν και όλα βρίσκονται υπό αίρεση.
      Αποτέλεσμα αυτών είναι η εξυπηρέτηση προς τον πολίτη να μην μπορεί να ανέλθει στα επίπεδα που απαιτούνται και οι αυξανόμενες ανάγκες για μετακίνηση να μην μπορούν να καλυφθούν. Έτσι δημιουργείται ένας φαύλος κύκλος, αφού όλα μεταφέρονται στον πολίτη, στον τελικό αποδέκτη της όλης κατάστασης και αναγκαστικά χρήστη αυτού του μέσου μεταφοράς για τις μετακινήσεις του. Όλα αυτά εκτιμούνται αρνητικά, με αποτέλεσμα τη μείωση του επιβατικού κοινού, την αρνητική εικόνα της επιχείρησης κοινής ωφέλειας, την αρνητική ψυχολογία του επιβάτη, αλλά και των μετόχων και των εργαζομένων στις συγκοινωνίες, την επιβάρυνση του κυκλοφοριακού προβλήματος κ.ο.κ.
      Το κόστος των ανωτέρω είναι οικονομικό, κοινωνικό, αλλά και πολιτικό. Οι τοπικές κοινωνίες των πόλεων, αλλά και οι εργαζόμενοι στις συγκοινωνίες, βλέπουν το πρόβλημα να διαιωνίζεται και προβληματίζονται για τη βούληση της πολιτείας. 
      Οφείλω να τονίσω ότι η πρωτοβουλία των Υπουργών Εργασίας και Κοινωνικών Ασφαλίσεων για τη ρύθμιση των χρεών, όπως προβλέφθηκε, είναι στη σωστή κατεύθυνση. Οφείλω επίσης να τονίσω ότι η ελληνική πολιτεία έλαβε σημαντική  μέριμνα για την επίλυση των προβλημάτων στην Αθήνα στην Αττική. Στην Αθήνα έγινε διαγραφή οφειλών 996 δισεκατομμυρίων. Επίσης 90 δισεκατομμύρια κόστισε το ζήτημα της ρύθμισης για τη Θεσσαλονίκη. Αυτά είναι σημαντικά ποσά, για τα οποία η τσιγγουνιά, θα έλεγα, της τότε ρύθμισης των 2,5 δισεκατομμυρίων που αφορούσε τα υπόλοιπα αστικά ΚΤΕΛ σε όλο τον ελλαδικό χώρο, δεν ήταν σωστή. Και ευτυχώς έρχεται σήμερα το νέο επιτελείο του Υπουργείου Εργασίας να δώσει μια λύση προς αυτήν την κατεύθυνση με τη ρύθμιση που κάνει στο άρθρο 18 παράγραφος 11. 
      Επ’ αυτών των θεμάτων, όμως, θα παρακαλέσω, κύριε Υπουργέ, να δείξετε μια μεγαλύτερη ευαισθησία, να αφήσουμε την τσιγγουνιά του παρελθόντος και με γενναιότητα ψυχής να κάνουμε τις ρυθμίσεις έτσι, ούτως ώστε να είναι αποτελεσματικές. Αφ’ ενός μεν το ΙΚΑ να πάρει τα χρήματά του, αφ’ετέρου αυτές οι επιχειρήσεις να επιβιώσουν. 
      Γι’ αυτό προτείνω, οι ογδόντα δόσεις, που αναφέρατε και αποδεχθήκατε στην ομιλία σας να τις κάνετε εκατό, να γίνουν εκατόν είκοσι. Είναι πραγματικά το σωστό μέτρο. Να λειτουργήσουμε στην κατεύθυνση του «παν μέτρον άριστον».
      Επίσης να ξεκαθαρίσει το θέμα αυτό που είπε και ο συνάδελφος κ. Μάτης, ότι αυτή η ρύθμιση θα πραγματοποιείται χωρίς την απαίτηση προκαταβολής, για να μη δημιουργηθεί το φαινόμενο καινούργια εμπλοκής. Να μπορέσουν δηλαδή οι άνθρωποι να εισπράξουν αυτά που τους οφείλουν. Η Νομαρχιακή Αυτοδιοίκηση, λόγου χάρη, οφείλει στα ΚΤΕΛ και έχουν μπλοκάρει αυτά τα ποσά. Καλό είναι να τα πάρουν για να μπορέσουν να προχωρήσουν. 
      Επίσης πρέπει να δεχθείτε ότι με την υπογραφή της ρύθμισης και την υποβολή της πρώτης δόσης, να χορηγείται ασφαλιστική ενημερότητα χωρίς παρακρατήσεις. 
      Είναι ζητήματα, κύριε Υπουργέ, που πρέπει να τα δείτε. Εγώ ελπίζω στη δική σας ευαισθησία και σε αυτό που είπα νωρίτερα  -δηλαδή στην ευαισθησία, η οποία ταυτίζεται και με την αριστερή σας καταγωγή και με τον αριστερό σας ρόλο και τη διαχρονικότητα των πράξεών σας όλα τα χρόνια που γνωριζόμαστε και με τους δύο που είστε στα έδρανα τώρα και με σας, κύριε Ρέππα και με τον κ. Τζιόλα-  να υλοποιήσετε σοσιαλιστική πολιτική σε αυτήν την κατεύθυνση. 
      Παράλληλα, σε αυτά τα πλαίσια, επιθυμώ να πω πως πρέπει να αποδεχθείτε τις τροπολογίες που κατέθεσε ένα σύνολο Βουλευτών του ΠΑΣΟΚ, αφενός για το ζήτημα που αφορά την ίση μεταχείριση…
      ΠΡΟΕΔΡΕΥΩΝ (Παναγιώτης Σγουρίδης): Φερθείτε και εσείς σοσιαλιστικά, γιατί κάποιοι από τους συναδέλφους δεν θα μιλήσουν. Ο σοσιαλισμός δεν είναι μονόπλευρος, βλέπει προς όλες τις οπτικές γωνίες.
      ΧΡΗΣΤΟΣ ΜΑΓΚΟΥΦΗΣ: Κλείνω, κύριε Πρόεδρε. 
      …για το ζήτημα  που αφορά την ίση μεταχείριση και την ανατροπή της άνισης μεταχείρισης των ανήμπορων αναπήρων αγροτών που έχουν υπερβεί το εξηκοστό πέμπτο έτος της ηλικίας και παρουσιάζουν αναπηρία πάνω από 100% και δεν είναι τυφλοί, παραπληγικοί, να παίρνουν και αυτοί το εξωιδρυματικό επίδομα απολύτου αναπηρίας ίσο με το δεκαπλάσιο του εκάστοτε ισχύοντος ημερομισθίου του ανειδίκευτου εργάτη. 
      Επίσης, να έχουν την αυτή μεταχείριση και  ρύθμιση  και όλοι εκείνοι οι  ανίατοι ασθενείς που έχουν ανίατες ασθένειες, όπως σκλήρυνση κατά πλάκας ή μυοπάθειες.
       Παρακαλώ θερμά να αποδεχθείτε τις δύο τροπολογίες που κατέθεσε ένας μεγάλος αριθμός Βουλευτών του ΠΑΣΟΚ. 
      Ευχαριστώ , κύριε Πρόεδρε, για την ανοχή σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βαθειάς έχει το λόγο.
      ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, κουβεντιάζουμε στην Εθνική Αντιπροσωπεία ένα πάρα πολύ σοβαρό νομοσχέδιο, το οποίο είναι συνέχεια και άλλων νομοσχεδίων που είναι νόμοι της πολιτείας μας και είναι στα πλαίσια μιας πολιτικής, όσον αφορά τη διαδικασία και τη συγκρότηση μιας πορείας, η οποία δημιουργεί τους όρους της ανταγωνιστικότητας, της ανάπτυξης και της απασχόλησης. 
      Τα αποτελέσματα αυτής της πολιτικής είναι ορατά. Όταν σήμερα στο επίπεδο της ανεργίας έχουμε μια σοβαρότατη μείωση και βρισκόμαστε σε ποσοστά της τάξης του 9,8% με προοπτική συνεχούς μείωσης της ανεργίας της χώρας και της αύξησης της απασχόλησης, είναι δείγμα γραφής της σταθερής μας πολιτικής προς αυτήν την κατεύθυνση.
      Ειλικρινά αισθάνθηκα ικανοποίηση ακούγοντας τον εισηγητή της Νέας Δημοκρατίας, ο οποίος καταψήφισε επί της αρχής το νομοσχέδιο, διότι για ακόμη μία φορά η Νέα Δημοκρατία αποκαλύπτει ότι σε καμία περίπτωση δεν πρόκειται να δεχθεί εθνικές πολιτικές για την απασχόληση, επιτροπές για την κοινωνική προστασία, τη στήριξη της εργασίας των ανηλίκων, τη στήριξη της υγιεινής και της ασφάλειας, δεκάδες θετικές ρυθμίσεις αυτού του νομοσχεδίου. 
      Δεν είναι τυχαίο ότι η Νέα Δημοκρατία ουσιαστικά δεν συμμετέχει –στην κυριολεξία- στη συζήτηση μέσα σ΄ αυτήν την Αίθουσα. Έχει αφήσει μόνο τον εισηγητή. Αδιαφορεί δηλαδή γενικότερα γι΄ αυτό το συγκεκριμένο, πολύ σημαντικό νομοσχέδιο. Φυσικά και ο κ. Καραμανλής, ο οποίος έρχεται στην Εθνική Αντιπροσωπεία ορισμένες φορές και μιλάει, για το συγκεκριμένο νομοσχέδιο δεν είπε ούτε μία κουβέντα ούτε καν ήρθε εδώ για να πει τις απόψεις του σε σχέση με την απασχόληση που «απασχολεί» τη νέα γενιά της Ελλάδος, τους νέους και τις νέες.
      Αυτό είναι δείγμα ότι η Νέα Δημοκρατία δεν ενδιαφέρεται. Δεν την απασχολεί καν η διαδικασία και της απασχόλησης και της ανάπτυξης αναφορικά με τον ευρωπαϊκό προσανατολισμό της χώρας. Εξαντλεί ουσιαστικά ένα λεκτικό οπλοστάσιο, απλά και μόνο γιατί την ενδιαφέρει κάτω από μικροπολιτικές σκοπιμότητες να δημιουργεί ένα φαύλο κύκλο, ώστε να μπορέσει να γίνει κυβέρνηση της χώρας.
      Το συγκεκριμένο νομοσχέδιο έχει τόσες σοβαρές ρυθμίσεις, οι οποίες πραγματικά πιστεύω ότι εντυπωσιάζουν και όλες τις πτέρυγες του ελληνικού Κοινοβουλίου. Στην εφαρμογή όμως αυτών των διατάξεων είναι βέβαιο ότι θα δημιουργηθεί αυτό που πιστεύουμε ότι προέρχεται μέσα από ένα συνεχή δημοκρατικό διάλογο, μέσα από θεσμοθετημένο διάλογο και με το συνδικαλιστικό κίνημα και με τους εργαζομένους και τους συνταξιούχους και όλους τους άλλους, σεβόμενοι την αποκέντρωση και μία ορθολογική και περιφερειακή ανάπτυξη της χώρας. Σε αυτήν την κατεύθυνση πιστεύω ότι εντάσσεται και ο διάλογος, ο οποίος έγινε και στην επιτροπή, αλλά και ο διάλογος που γίνεται σήμερα στην Ολομέλεια του ελληνικού Κοινοβουλίου. 
      Πιστεύω ότι πρέπει να δώσουμε ιδιαίτερη προσοχή στον έλεγχο που πρέπει να υπάρχει σε σχέση με τη λειτουργία των επιχειρήσεων -με το πώς λειτουργούν απέναντι στους εργαζόμενους, με τη διαδικασία των μισθοδοσιών, με το πώς πραγματικά δίνουν τη δυνατότητα να αυξάνεται η διαδικασία της απασχόλησης- και την ενίσχυση των επιχειρήσεων, οι οποίες δίνουν τεράστια έμφαση στη δημιουργία νέων θέσεων απασχόλησης, την κοινωνική προστασία, την προστασία των εργαζομένων. Αυτοί πραγματικά έχουν σηκώσει το μεγάλο βάρος της ανάπτυξης της χώρας και είναι αυτοί οι εργαζόμενοι που οδήγησαν στο να είναι η χώρα μας στην Οικονομική Νομισματική Ένωση, οι εργαζόμενοι που μαζί με τους συνταξιούχους πήραν ένα μεγάλο βάρος από αυτήν τη μεγάλη ανάπτυξη.
      Θα ήθελα να κάνω ορισμένες επισημάνσεις, όσον αφορά τους ωρομίσθιους του ΟΑΕΔ. Πιστεύω ότι η ρύθμιση είναι θετική, όπως ψηφίζεται στην Εθνική Αντιπροσωπεία. Αν μπορούσαμε να συμπεριλάβουμε στις προτεραιότητές μας αυτούς οι οποίοι αντιστοιχούνται ακριβώς με τα προγράμματα του Υπουργείου Παιδείας το 1998 με τις αντίστοιχες ώρες και παράλληλα μ’ ένα χρονοδιάγραμμα και ορίζοντα -να γνωρίζουν αυτοί οι ωρομίσθιοι ότι θα καλύψουν σε πολύ σύντομο χρονικό διάστημα τις μεγάλες ανάγκες που υπάρχουν στον Οργανισμό Απασχολήσεως Εργατικού Δυναμικού- θα δημιουργούσαμε έναν οργανισμό, ο οποίος να μπορέσει να λειτουργήσει με τα σύγχρονα δεδομένα. Διότι μέσα από εκεί θα έχουμε τη δυνατότητα να μειώσουμε σε μεγάλο βαθμό την ανεργία στη χώρα και να δημιουργήσουμε θέσεις απασχόλησης.
      Θα ήθελα να επισημάνω ακόμη μια τροπολογία -και να την αναπτύξω- την οποία κατέθεσα, η οποία όμως είναι εκπρόθεσμη, όσον αφορά τους ελέγχους που γίνονται από το ΣΕΠΕ για το πώς οι εργοδότες υλοποιούν τις συλλογικές συμβάσεις εργασίας, τις διαιτητικές αποφάσεις. Έχουν καταγραφεί προβλήματα, όσον αφορά το θέμα των μισθοδοσιών. Δηλαδή οι εργοδότες δεν ανακοινώνουν στους εργαζόμενους την πλήρη απεικόνιση των αποδοχών τους με ανάλυση μηνιαία. Και θα ήθελα να προτείνω αν είναι δυνατόν και τώρα, όσον αφορά τη διαδικασία της ψήφισης του νομοσχεδίου, να συμπεριλάβουμε διατάξεις οι οποίες να υποχρεώνουν τους εργοδότες να δίνουν τα ακριβή στοιχεία.
      Επειδή τέθηκε ένα θέμα, απάντηση από το Υπουργείο, ότι πιθανόν να υπάρχουν προβλήματα, όσον αφορά τα ευαίσθητα προσωπικά δεδομένα, μιας και θεωρείται ότι οι εργαζόμενοι δεν πρέπει να γνωρίζουν ο ένας τις αποδοχές του άλλου σε μια επιχείρηση, θέλω να σας θέσω το ότι η συγκεκριμένη τροπολογία, την οποία κατέθεσα δεν έχει σχέση με αυτό. Έχει σχέση με το να υποχρεώνεται ο εργοδότης να ενημερώνει απόλυτα κάθε μήνα, αναλυτικά, για το τι γίνεται με την μισθοδοσία εργαζόμενου. Και αυτή την πρόταση την κάνω και για έναν επιπλέον λόγο, διότι πολλοί εργοδότες κάνουν το εξής: Δεν καλύπτουν ούτε καν το επίπεδο που είναι υποχρεωμένοι από τις συλλογικές συμβάσεις εργασίας, όσον αφορά τις αποδοχές. Όταν όμως ο εργαζόμενος γνωρίζει ακριβώς ποιες είναι οι αποδοχές του αναλυτικά, υπάρχει η δυνατότητα να κάνει προσφυγές και φυσικά να δικαιωθεί ή, αν θέλετε, να δώσει τη δυνατότητα στο συνδικαλιστικό του σωματείο για παρεμβάσεις οι οποίες θα δημιουργήσουν σαφώς μια δικαιοσύνη στο χώρο εργασίας.
      Θα ήθελα ακόμη να επισημάνω ότι όσον αφορά τα θέματα τα ασφαλιστικά οι διατάξεις που εμπεριέχονται εδώ είναι πάρα πολύ σημαντικές, θα έλεγα ιδιαίτερα ευεργετικές. Θα ήθελα να καταγράψετε στις περιπτώσεις και αυτές των χωρισμένων γυναικών, οι οποίες βρέθηκαν σε μεγάλη ηλικία να χωρίζουν, είναι χωρίς εργασία, κι ενώ ουσιαστικά ήταν προστατευμένες από το σύζυγό τους, τώρα να βρίσκονται σ’ αυτήν την ηλικία ανασφάλιστες εντελώς και να μην έχουν συνταξιοδότηση από πουθενά. Και αυτό είναι ένα σοβαρό πρόβλημα, το να καλύψουμε κάποιες κοινωνικές ανάγκες οι οποίες, δυστυχώς, από την εξέλιξη, η οποία υπάρχει, έχουν δημιουργηθεί.
      Ολοκληρώνοντας, θα ήθελα να στηρίξω τη θέση του συναδέλφου, του κ. Βλαχόπουλου, όσον αφορά στις κωμοπόλεις στους μικρούς οικισμούς. Εμείς που προερχόμαστε από την περιφέρεια γνωρίζουμε πάρα πολύ καλά ότι πρέπει να στηρίξουμε έναν κόσμο της περιφέρειας, ο οποίος λειτουργεί έξω από τις μεγάλες πόλεις –γιατί υπάρχει και το πρόβλημα της εσωτερικής μετανάστευσης- και πιστεύω ότι πρέπει να κινηθούμε στο επίπεδο των δυόμισι χιλιάδων κατοίκων, να τροποποιήσουμε δηλαδή τη διάταξη που ψηφίσαμε σε προηγούμενο νομοσχέδιο. Αυτό βγαίνει από την εφαρμογή και από αυτά τα οποία πήραμε σε σχέση με την εφαρμογή του συγκεκριμένου νόμου κι εκτιμώ ότι η αποδοχή σε σχέση με τους δυόμισι χιλιάδες κατοίκους θα ανακουφίσει σημαντικά τους ασφαλισμένους αυτών των περιοχών.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης έχει το λόγο για πέντε λεπτά.
       ΝΙΚΟΛΑΟΣ ΛΕΒΟΓΙΑΝΝΗΣ: Είναι ομολογουμένως, όπως τόνισαν όλοι οι συνάδελφοι, πολύ σημαντικό το νομοσχέδιο που συζητάμε και ψηφίζουμε, γιατί αυτό αφορά ευαίσθητους τομείς της κοινωνίας μας, ζητήματα τα οποία είναι πολύ σημαντικά. Αφορούν οι διατάξεις του ευπαθείς ομάδες, αφορούν τη νεολαία μας, τους άνεργους κι επομένως τα ζητήματα της ανεργίας, της απασχόλησης, της κοινωνικής προστασίας, της προστασίας των εργαζομένων, των ανήλικων εργαζομένων, τις συνθήκες εργασίας, τον γιατρό εργασίας, την προστασία των ατομικών δεδομένων και πολλά άλλα. Είναι ζητήματα τα οποία θίγει και αντιμετωπίζει αυτό το νομοσχέδιο ή, εν πάση περιπτώσει, κάνει μερικά βήματα περισσότερα από το σημείο που βρισκόμαστε σήμερα. 
      Η Εθνική Επιτροπή Κοινωνικής Προστασίας επίσης, που αφορά ευπαθείς ομάδες του πληθυσμού μας, αυτούς που ζουν κάτω από το όριο της φτώχειας, αυτούς που βρίσκονται μέσα σε συνθήκες κοινωνικού αποκλεισμού και άλλα. Επομένως είναι ένα νομοσχέδιο ιδιαίτερα ευαίσθητο, που αγγίζει προβλήματα που αφορούν τον πολίτη, που αφορούν ένα μεγάλο κομμάτι της κοινωνίας μας. Αυτό βέβαια δείχνει, επιβεβαιώνει θα έλεγα, την ευαισθησία με την οποία αντιμετωπίζει αυτά τα σημαντικά θέματα  η πολιτική ηγεσία του Υπουργείου Εργασίας και Κοινωνικών Ασφαλίσεων. 
      Θέλω όμως να σταθώ περισσότερο σε ορισμένα επιμέρους, αλλά πολύ σημαντικά ζητήματα και δεν θα συμφωνήσω με ορισμένες παρατηρήσεις που έκανε ο κ. Παυλίδης, γιατί η αποκέντρωση στις νησιωτικές περιοχές έχει προχωρήσει σε πολύ μεγάλο βαθμό σε σχέση με τη διοίκηση, αλλά και η ενίσχυση των αρμοδιοτήτων των τοπικών εξουσιών, είτε αφορά αυτό το κράτος είτε αφορά τη Νομαρχιακή και την Τοπική Αυτοδιοίκηση. 
      Η περιφερειακή διεύθυνση του ΟΑΕΔ αφορά ολόκληρο το Αιγαίο και ένα μεγάλο μέρος της Νομαρχίας του Πειραιά και των νησιών που υπάγονται στη Νομαρχία του Πειραιά –των Κυθήρων αναφέρει το νομοσχέδιο- και επομένως σωστά είναι στον Πειραιά. Ίσως σε μια άλλη φάση μπορεί να γίνει περιφερειακή διεύθυνση του ΟΑΕΔ  σε κάθε περιφέρεια. 
      Θέλω, επίσης, να σημειώσω, κύριε Υπουργέ, ότι είστε από τους Υπουργούς εκείνους που εφαρμόζετε την ερμηνευτική διάταξη που μπήκε στην τελευταία αναθεώρηση του Συντάγματος, σχετικά με την υποχρέωση όταν η διοίκηση εκδίδει κανονιστικές αποφάσεις ή και φέρνει νόμους στη Βουλή, να αναγνωρίζει τις ιδιαιτερότητες των νησιωτικών περιοχών. Και μόνο το γεγονός ότι έχετε ειδικά άρθρα που αναφέρονται στις νησιωτικές περιοχές, αυτό είναι πάρα πολύ σημαντικό. Αλλά είναι και ουσιαστικά αυτά τα άρθρα. Και νομίζω ότι με το ενιαίο δίκτυο των τριών υπηρεσιών που υπάγονται στο Υπουργείο σας το οποίο δημιουργείτε,  του ΟΑΕΔ, του ΙΚΑ και του Σώματος Ελεγκτών, θέτετε τις βάσεις κα προβληματιζόμαστε πάνω σ’ αυτό, για να δομηθεί η διοίκηση, ιδιαίτερα στα μεσαία και στα μικρά νησιά που είναι σχεδόν ανύπαρκτη, σ’ ένα μοντέλο. Εγώ πιστεύω ότι με τη ρύθμιση αυτή μας δίνετε το μοντέλο διοίκησης που θα πρέπει να εφαρμόσουμε σε μεγάλο αριθμό νησιών. Και σας διαβεβαιώ ότι αυτό το μοντέλο εγώ θα το θέσω προς συζήτηση και στα αρμόδια Υπουργεία που αφορούν τη διοίκηση γιατί είναι πολύ σημαντικό. 
      Το ενιαίο δίκτυο βέβαια αυτό είναι στο πρώτο στάδιο. Πιστεύω ότι στην πορεία θα εξειδικευτεί. Βλέπω για παράδειγμα σε μικρότερα νησιά να δημιουργούνται παραρτήματα του δικτύου, βλέπω να δημιουργείται συνέχεια αυτό που αναζητούσαμε χρόνια, μια ομάδα δύο ή τριών έως πέντε υπαλλήλων έστω, που να λειτουργεί ως μια ομάδα πολυδύναμη, στην οποία να συμμετέχει ενδεχομένως και ο ανταποκριτής του ΟΓΑ και ο υπάλληλος του Κέντρου Εξυπηρέτησης Πολιτών -που σήμερα αυτό το Κέντρο Εξυπηρέτησης Πολιτών υπάρχει σχεδόν σε όλα τα νησιά- και έτσι να μπορεί να δοθεί ουσιαστική λύση στα προβλήματα της διοίκησης, που αντιμετωπίζουν οι πολίτες σε αυτά τα νησιά, που είναι και πολλά και δικαιούνται βέβαια, γιατί είναι και αυτοί πολίτες πρώτης κατηγορίας. 
      Και βέβαια να σας πω ότι από τα είκοσι τέσσερα νησιά των Κυκλάδων τα δεκαπέντε θα ωφεληθούν απ’ αυτές τις ρυθμίσεις. Και πρέπει να σημειώσω ότι ο ΟΑΕΔ, που είναι πλέον ένας πολύ μεγάλος οργανισμός, από τις Κυκλάδες απουσίαζε ουσιαστικά και απουσίαζαν βέβαια και τα πολύ σοβαρά προγράμματα που έχει αυτά τα χρόνια να διαχειριστεί, προγράμματα που αφορούν τις ομάδες που είπαμε προηγουμένως, τους άνεργους, τους νέους, τους νέους επαγγελματίες που αν δείτε τι ανάπτυξη έχουν στα νησιά τουλάχιστον των Κυκλάδων, θα καταλάβετε ότι είναι πάρα πολύ ασήμαντη. 
      Θέλω δε να σημειώσω ότι η ενέργεια που κάνετε να ιδρύσετε γραφείο ΟΑΕΔ στη Σαντορίνη είναι πάρα πολύ σημαντική. Στέναζε ο κόσμος σε αυτό το νησί κάθε φορά που ήταν σε αιχμή τα ζητήματα του ΟΑΕΔ. Θέλω έτσι να σημειώσω, για να καταλάβετε πόσο μεγάλη σημασία και απήχηση έχει αυτή η ρύθμιση, ότι ο Έπαρχος της Σαντορίνης παρακολουθεί από το πρωί τη συνεδρίαση και θέλει να δει να ψηφίζεται και να αποχωρήσει. Αυτό δείχνει πόσο «πονάει» –ας το θέσω με την καλή έννοια της λέξης- αυτό το πρόβλημα μαζί με άλλα βέβαια, για να καταλάβετε και το μέγεθος αυτής της ρύθμισης.
      Επίσης θα ήθελα να δείτε –εν πάση περιπτώσει- αυτήν την τροπολογία που καταθέσαμε, που αφορά μία μικρή μερίδα ασθενών με μυϊκές δυστροφίες –δεν θέλω να τις αναλύσω- που είναι πάρα πολύ λίγες και αφορούν και πολλά νέα παιδιά. Μου λένε ότι είναι γύρω στους πενήντα. Ίσως αυτό γίνει σ’ ένα άλλο νομοσχέδιο, αλλά είναι μια τροπολογία που αγγίζει κι εσάς.
      Ευχαριστώ πολύ κι εσάς, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λεβογιάννη.
      Ακούστε, κύριοι Υπουργοί και κύριοι Κοινοβουλευτικοί Εκπρόσωποι. Ο χρόνος που μένει είναι είκοσι πέντε λεπτά. Θα δώσω πέντε λεπτά σε σας, κύριε Μπούρα, που αντικαθιστάτε ως Κοινοβουλευτικός Εκπρόσωπος τον κ. Νικήτα Κακλαμάνη. Επίσης, θα δώσω πέντε λεπτά σε σας, κύριε Τσιόγκα, και τα υπόλοιπα θα τα μοιραστείτε εσείς, οι τρεις Υπουργοί.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, δεν δικαιούμαι να μιλήσω;
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Κουρουμπλή.
      Η συνεδρίαση είναι μέχρι τις 18.00΄. Θα μου πείτε γιατί να μην πάμε μέχρι τις 18.30΄. Αλλά αυτό δεν τελειώνει ποτέ! Εάν κάνουμε μία φορά την αρχή, από εκεί και πέρα δεν σταματάει. Κι έχω τέτοιες εντολές.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, να πάρω το λόγο, αφού απουσιάζει ο Κοινοβουλευτικός μας Εκπρόσωπος;
      ΠΡΟΕΔΡΕΥΩΝ (Παναγιώτης Σγουρίδης): Μα, υπάρχουν οι Υπουργοί, κύριε Κουρουμπλή!
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Δικαιούμαι να πάρω το λόγο.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, πάρτε το χρόνο των Υπουργών! Θα δώσω πέντε λεπτά και από εκεί και πέρα μοιραστείτε τον υπόλοιπο χρόνο εσείς! Μα, αν είναι δυνατόν! Φέρτε μου το χαρτί του Κοινοβουλευτικού Επροσώπου!
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Τρία λεπτά, κύριε Πρόεδρε!
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Κουρουμπλή! Σας παρακαλώ πολύ!
      Ορίστε, κύριε Μπούρα, έχετε το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Εγώ χαίρομαι, γιατί ξεκινώντας την τοποθέτησή του ο κύριος Υπουργός πράγματι επήνεσε κι εμάς που είχαμε την πρωτοβουλία στην αρχή της συζήτησης αυτού του νομοσχεδίου στην επιτροπή να φέρουμε ένα πολύ μεγάλο θέμα με μια επίκαιρη επερώτηση για τους μακροχρόνια ανέργους. Βέβαια περιμέναμε λίγο παραπάνω και μάλλον εκεί ειπώθηκε ότι οι 3.000 ευρώ, κύριε Υπουργέ -για τη συντομία του χρόνου, επειδή καταλαβαινόμαστε- θα γίνονταν 6.000 ευρώ και τα 50 ευρώ αύξηση για τους μακροχρόνια ανέργους θα γίνονταν εκατό. Δεν ξέρω εάν έχετε το περιθώριο αυτά να τα βελτιώσετε.
      Πρέπει να τονίσω και να συγχαρώ και τους τρεις σας για τη συνεχή παρουσία σε όλη αυτήν την πολύωρη συνεδρίαση, αλλά και τις συνεχείς παρουσίες στην επιτροπή. Να τονίσω πως με αφορμή αυτό το γεγονός το νομοσχέδιο δεν εξαντλήθηκε. Εγώ, δηλαδή, βλέπετε πόσα χαρτιά έχω απλωμένα μπροστά μου, χαρτιά ανθρώπων που βρίσκονται στα θεωρεία και δυστυχώς δεν προλαβαίνω –σας τα δίνω- να πω ούτε λέξη γι’ αυτά. 
      Το είπα και τότε -παρά το ότι και εκεί δαπανήθηκαν πάρα πολλές ώρες- και γι’ αυτό επιμένω για τον τίτλο. Και δεν είναι δικός μου ο τίτλος, οι εφημερίδες το έγραψαν «νομοσχέδιο σκούπα», το έγραψαν «πολυνομοσχέδιο» και μόνο νομοσχέδιο για την απασχόληση και την κοινωνική προστασία δεν μπορεί να ειπωθεί! Το ξαναλέω. Το γεγονός ότι σε δύο άρθρα, στο πρώτο και στο δεύτερο, θεσπίζονται δύο επιτροπές δεν λέει τίποτα! Και πράγματι επιμένω -και ας αρνούνται οι συνάδελφοι- πολιτικές δεν υπάρχουν! 
      Εδώ χάνεται ακόμα μια ευκαιρία να μπορέσουμε να συζητήσουμε σε βάθος για το πρόβλημα και της απασχόλησης και της ανεργίας. Τι κάνουμε, δηλαδή, σήμερα; Θεσπίζουμε δύο επιτροπές! Να σας πω και κάτι; Το ΑΣΕ –το Ανώτατο Συμβούλιο Εργασίας- περίπου είναι το ίδιο με αυτό που θεσπίζετε σήμερα και υπάρχουν οι ίδιοι που μετέχουν. 
      Επειδή ο χρόνος είναι πολύ περιορισμένος, επιγραμματικά, κύριε Υπουργέ, θα αναφερθώ στο θέμα της κοινωνικής προστασίας και του περιβόητου πίνακα. Εμένα δεν με ενδιαφέρει τι μέτρησαν και ποια κριτήρια λήφθηκαν, για να βγει αυτός ο πίνακας.
      Πάντως τα ίδια κριτήρια λήφθηκαν για να βγουν τα ποσοστά. Ξέρετε ποιο έχει σημασία; Ο δείκτης αποτελεσματικότητας. Και ο δείκτης αποτελεσματικότητας για τη χώρα μας βελτιώνει την κοινωνική προσπάθεια τη δική σας μόνο κατά 4%. Αφήστε με να έχω κάποια ιδιαίτερη γνώση στη στατιστική. Δεν παίζει ρόλο τι έχω στην αρχή. Το θέμα είναι αυτό που έχω εγώ αρνητικό και κάποιος άλλος πιο αρνητικό, τι εφαρμόζω για να το βελτιώσω. Και εμείς το βελτιώνουμε κατά 4% και όλες οι άλλες χώρες είναι διψήφιες, με πολύ μεγάλα ποσοστά. Έχει 70% βελτίωση η Φιλανδία. 
      Έρχομαι τώρα στη μερική απασχόληση. Για τους ανέργους που δηλώνουν  ότι τους προσφέρθηκε δουλειά και αρνήθηκαν, δεν έχω χρόνο, αλλά φροντίστε να τα πούμε μια άλλη φορά. Να πούμε για την ποιοτική άρνηση. Να δούμε τι είπαν αυτοί και τι είναι αυτοί που αρνήθηκαν. Προφανώς σ’ έναν άνεργο γιατρό αν του προσφερθεί μια εργατική εργασία, δεν μπορεί να πάει. Το καταλαβαίνετε. Έχω στοιχεία για το ποιόν αυτών που αρνήθηκαν.
      Από την άλλη μεριά πρέπει να σας πω –και το γνωρίζετε- ότι βαρέθηκαν οι άνεργοι να καταγράφονται και δεν πρέπει να είστε ευτυχής, κύριε Βαθειά, ούτε και ο κύριος Υπουργός γι’ αυτό. Ελάτε στο Μενίδι, στο Ζεφύρι, στη δυτική Αττική να δείτε τι συμβαίνει. Αν σας ακούσουν που λέτε ότι τα πάντα είναι λυμένα, δεν ξέρω πώς θα αισθανθούν. Εκεί είναι θύλακες ανεργίας και υπάρχουν πάρα πολλά προβλήματα.
      Επειδή με πιέζει ο χρόνος, θα σας καταθέσω το έγγραφο που μου έστειλε η ΑΔΕΔΥ εντός της Αιθούσης –δεν ξέρω αν έστειλε σε σας- με το οποίο λέει ότι δεν ενημερώθηκε καθόλου. Ο Πρόεδρος της ΑΔΕΔΥ –θα μου επιτρέψετε και εμένα να χρησιμοποιήσω τον όρο- είναι δικός σας, ο κ. Παπασπύρου –εμένα είναι και συμπατριώτης μου- καταγράφει την παντελή έλλειψη ενημέρωσης. Σήμερα το πληροφορήθηκαν οι άνθρωποι της ΑΔΕΔΥ και δεν μετέχουν πουθενά. 
      (Στο σημείο αυτό ο Βουλευτής κ. Μπούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεύτερον, καταθέτω μια σειρά προβληματισμών για τα Πρακτικά για να τα λάβετε υπόψη σας. 
      Επανέρχομαι και λέω ότι στο θέμα του ΟΑΕΔ, στο άρθρο 13 γιατί να μην προσθέσετε ότι δεν είναι μόνο οι εκπαιδευτικοί ωρομίσθιοι ….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Μπούρα. Το είπατε και στην πρωτολογία σας. 
      ΑΘΑΝΑΣΙΟΣ ΜΠΟΥΡΑΣ: … αλλά είναι και όσοι ήταν στα ΙΕΚ και στα ΚΕΚ.
      Και ξανά επιμένω, κύριε Υπουργέ, να μην καταργήσετε το ΚΕΠΕΚ στην Ελευσίνα και το ΚΕΠΕΚ στην Παλλήνη. Είναι ουσιαστικά ΚΕΠΕΚ και μόνο για ψυχολογικούς λόγους, εκεί που ο κίνδυνος είναι καθημερινός. Δεν πρέπει να πάρετε την έδρα των ΚΕΠΕΚ από εκεί. Αφήστε το, όπως έχει. 
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Κατ’ αρχάς για τις διατάξεις που αφορά τον ΟΓΑ και το ΤΑΥΣΟ θέλουμε να πούμε το εξής: Από τότε που έγινε το καινούργιο ασφαλιστικό σύστημα για τον ΟΓΑ, που δεν έχει προλάβει ακόμη να δώσει συντάξεις εκτός από ένα μικρό ποσοστό, με αυτά που προτείνετε σήμερα σε αυτό το νομοσχέδιο θα το χρεοκοπήσετε παίρνοντας τα χρήματα και πηγαίνοντάς τα αλλού. 
      Οι αγρότες, κατά τη γνώμη μας, δεν πρέπει να πληρώνουν και η ιατροφαρμακευτική περίθαλψη να είναι δημόσια, δωρεάν για όλους τους αγρότες. Εκεί είναι και η φιλοσοφία μας διαφορετική απ’ αυτήν που εσείς έχετε, που θέλετε να κάνετε την κοινωνική ασφάλιση και την υγεία εμπόρευμα. 
      Ως προς τα χρήματα που χρωστάνε οι συνεταιριστικές οργανώσεις έχω να πω ότι, πρώτον, δεν είναι όλες οι συνεταιριστικές οργανώσεις. Κάποιες συνεταιριστικές οργανώσεις που χρωστάνε στον ασφαλιστικό φορέα των εργαζομένων σε αυτές, έχουμε να πούμε ότι αυτά τα χρέη δημιουργήθηκαν και από κακοδιαχείριση των ίδιων που ήταν στα διοικητικά συμβούλια, αλλά και από την πολιτική που εφαρμόσατε όλα αυτά τα χρόνια, τη λεγόμενη κοινωνική πολιτική που θέλατε να δείξετε προς τα έξω. 
      Σημασία έχει πάντως ότι με αυτό τον τρόπο δημιουργείται ακόμη ένα πρόβλημα στο ΤΑΥΣΟ των συνεταιριστικών υπαλλήλων. 
      Όσον αφορά τους επαγγελματίες και βιοτέχνες σε οικισμούς κάτω των δύο χιλιάδων κατοίκων ή και των δύο χιλιάδων πεντακοσίων που πρότειναν οι συνάδελφοι, εμείς θέλουμε να επαναλάβουμε την πρότασή μας. Να ασφαλίζονται, δηλαδή, εκεί που επιθυμούν οι ίδιοι. 
      Τρίτον, για την κατάργηση της κυριακάτικης αργίας στα πρατήρια, πλυντήρια, λιπαντήρια, τσιμουδιά! Δεν είπε κανείς τίποτα. 
      Το πάτε σιγά-σιγά και, όποτε βρίσκετε ευκαιρία, χώνετε μέσα σε νομοσχέδια κατάργηση κυριακάτικης αργίας, μέχρι να την καταργήσετε τελείως.
      Όσον αφορά στα ΚΤΕΛ, θα έλεγα ότι βεβαίως αυτά επιτελούν κοινωνικό ρόλο, εάν υπολογίσουμε ειδικά τα υπεραστικά -όχι τόσο τα αστικά- που πάνε σε άγονες γραμμές και μπορεί να πηγαίνουν και να γυρνάνε άδεια. Αυτό πρέπει να το συνυπολογίσουμε. Όμως, δόθηκαν άδειες τσάμπα, απολύθηκαν εργαζόμενοι από τα ΚΤΕΛ και δεν επαναπροσλήφθηκαν παρά τις δεσμεύσεις. 
      Φθάνουν στο σημείο ακόμα και εκεί που έχουν τις υπηρεσίες τα ΚΤΕΛ με τα δέματα να απολύουν το τακτικό προσωπικό και να προσλαμβάνουν προσωπικό με δελτίο παροχής υπηρεσιών. Αυτό είναι ένα σοβαρό ζήτημα για το Υπουργείο Εργασίας, γιατί σας έχουν γίνει επίσημες καταγγελίες και από το σωματείο και από εμάς, διότι δεν ελέγχετε αυτές τις παρανομίες που κάνουν τα ΚΤΕΛ βάζοντας υπαλλήλους με δελτίο παροχής υπηρεσιών.
      Βεβαίως, αν θέλετε να λύσετε το πρόβλημα, επιδοτήστε τους από τον κρατικό προϋπολογισμό και να μην επιβαρύνετε τον ασφαλιστικό φορέα του ΙΚΑ, γιατί, απ’ ό,τι ειπώθηκε, είναι οκτώ ΚΤΕΛ σε όλη την Ελλάδα, τα οποία έχουν χρέη. Ίδια ρύθμιση έγινε και με το ν. 2676/1999 και δεν λύθηκε το πρόβλημα. Διαιωνίζεται το πρόβλημα. Άλλες λύσεις πρέπει να βρεθούν, ώστε να αντιμετωπιστεί το πρόβλημα στα ΚΤΕΛ και όχι να επιβαρυνθεί το ΙΚΑ.
      Για τους εκπαιδευτικούς του ΟΑΕΔ είπαμε ότι συμφωνούμε με την πρόταση των εργαζομένων, έτσι όπως συζητήθηκε και αναλύθηκε στην ακρόαση φορέων. Βεβαίως, πρέπει να σταματήσει η ομηρία των ωρομισθίων καθηγητών, οι οποίοι στην ουσία «κυνηγούν» ώρες, για να συμπληρώσουν το εισόδημά τους.
      Επίσης έχουμε μία πρόταση από την ομοσπονδία εργαζομένων στα πετρελαιοειδή. Δεχόμαστε την πρόταση της ομοσπονδίας, αρκεί αυτό το ποσοστό, το οποίο θα πληρώνει η εργοδοσία για το ασφαλιστικό ταμείο, να μην μετακυληθεί στους εργαζόμενους, στο επικουρικό ταμείο ούτε στις πλάτες των εργαζομένων, αλλά ούτε και στην τιμή των καυσίμων.
      Επίσης συμφωνούμε να μπει όλο το προσωπικό των ιπτάμενων πληρωμάτων του ΕΚΑΒ στα βαριά και ανθυγιεινά και, φυσικά, να δίνεται η δυνατότητα σε μία κατηγορία εργαζομένων, οι οποίοι μπορούν σήμερα να εξαγοράσουν την προϋπηρεσία από τον ιδιωτικό τομέα, αλλά με το νομοσχέδιο δεν τους το επιτρέπετε. Αυτό το λέμε, γιατί υπάρχουν εργαζόμενοι σ’ αυτήν την κατηγορία που έχουν πάρα πολλά χρόνια στον ιδιωτικό τομέα και είναι κρίμα να χαθεί αυτή η προϋπηρεσία.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς, κύριε Τσιόγκα.
      Κύριοι Υπουργοί, έχετε από επτά λεπτά χρόνο, για να μιλήσετε. Δεν έχετε παραπάνω. 
      ΑΘΑΝΑΣΙΟΣ ΜΑΤΗΣ: Κύριε Πρόεδρε, δεν θα δώσετε στο τέλος και δύο λεπτά στον κύριο Κουρουμπλή;
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, εγώ θα χρειαστώ πολύ λιγότερο. Αν υπάρχει τρόπος και πρακτικά μπορούμε να λύσουμε το πρόβλημα, εμείς δεν έχουμε αντίρρηση να λάβει το λόγο και κάποιος συνάδελφος. Βεβαίως πρέπει να είμαστε συνεπείς στα όσα ψηφίσαμε καταρτίζοντας τον Κανονισμό του Σώματος. 
      Πρέπει να πω ότι η συζήτηση η οποία γίνεται σήμερα, βοήθησε όλους μας να βγάλουμε χρήσιμα συμπεράσματα για θέματα που απασχολούν διάφορες κατηγορίες πολιτών σ’ αυτήν τη χώρα. Αυτή η συζήτηση, με τη συμμετοχή και των κοινωνικών εταίρων κατά τη διαδικασία στην επιτροπή, συνέβαλε ώστε το νομοσχέδιο να λάβει μία μορφή, για την οποία πιστεύουμε ότι είναι περισσότερο λειτουργική απ’ αυτήν που είχε, όταν κατατίθετο στη Βουλή.
      Πάντως, όλοι οι φορείς έχουν υπόψη τους αυτήν τη νομοθετική πρωτοβουλία –και μάλιστα πριν κατατεθεί στη Βουλή- και η ΑΔΕΔΥ βεβαίως, δοθέντος ότι η ΑΔΕΔΥ συμμετέχει στην Οικονομική - Κοινωνική Επιτροπή, στην οποία απεστάλη αυτό το νομοσχέδιο πριν κατατεθεί στη Βουλή. Οι κοινωνικοί εταίροι, δηλαδή, έλαβαν γνώση του περιεχομένου αυτής της πρωτοβουλίας πριν ακόμα περιέλθει σε γνώση των Βουλευτών το περιεχόμενο του νομοσχεδίου. Επομένως η όποια αιτίαση για άγνοια αυτής της πρωτοβουλίας δεν ευσταθεί.
      Επίσης η Οικονομική - Κοινωνική Επιτροπή –το σημειώνω αυτό με ικανοποίηση- στο σύνολο των διατάξεων αυτού του νομοσχεδίου, το οποίο μελέτησε, διατυπώνει τη σύμφωνη γνώμη της με ομόφωνο τρόπο. Υπάρχουν λίγες περιπτώσεις –αναφέρομαι σε παραγράφους- όπου οι κοινωνικοί εταίροι διατύπωσαν μία διαφορετική άποψη -άλλη άποψη δηλαδή είχαν οι εργοδότες, άλλη άποψη οι εργαζόμενοι- αλλά αυτό μπορεί να πει κανείς ότι ήταν και αναμενόμενο. Πάντως στη συντριπτική πλειοψηφία των διατάξεων αυτού του νομοσχεδίου, η θέση των κοινωνικών εταίρων ήταν ομόφωνη και θετική.
      Τα μεγάλα θέματα τα οποία αφορούν την ανεργία ή την αντιμετώπιση των προβλημάτων της αγοράς εργασίας ή τη βελτίωση των επιδόσεών μας, προκειμένου να αναβαθμίσουμε τη λειτουργία του κοινωνικού κράτους στην Ελλάδα, πρέπει να τα αντιμετωπίσουμε ακριβώς στο πλαίσιο αυτών των επιτροπών, οι οποίες –και αναφέρομαι στον κ. Νικολαΐδη- θα λειτουργούν διαρκώς και συστηματικά, όχι  επετειακά, προκειμένου το σύνολο των θεμάτων, σύμφωνα με μία ατζέντα, που από κοινού θα καταρτίσουμε, να αποτελέσουν αντικείμενο μελέτης και μέσα από συνεννόηση και συναινετική προσέγγιση να οδηγηθούμε σε υιοθέτηση αποφάσεων και λήψη μέτρων που θα κατατείνουν στο να τονώσουν την απασχόληση, να μειώσουν την ανεργία αφ’ ενός και να βελτιώσουν τη λειτουργία του κοινωνικού κράτους στην πατρίδα μας αφ’ ετέρου.
      Αυτός είναι ο στόχος λειτουργίας αυτών των φόρουμ. Δεν θέλουμε μία κατά περίπτωση αποσπασματική προσέγγιση των μεγάλων θεμάτων σ’ ένα διάλογο με τους κοινωνικούς εταίρους, ο οποίος γίνεται υπό το φως των προβολέων των μέσων ενημέρωσης και επηρεάζεται από εξωγενείς παράγοντες. Θέλουμε ένα διαρκή διάλογο στο πλαίσιο αυτών των επιτροπών, προκειμένου όλοι μαζί, αναλαμβάνοντας καθένας την ευθύνη που του αναλογεί, να οδηγηθούμε στη λήψη των χρήσιμων για τον ελληνικό λαό και τη χώρα αποφάσεων.
      Βεβαίως είναι σε εξέλιξη και άλλες πρωτοβουλίες, στο πλαίσιο των οποίων θα αντιμετωπίσουμε θέματα που παραμένουν ακόμη και σήμερα εκκρεμή. Είναι πολύ σημαντική και η μία τροπολογία που αφορά τους πολίτες που πάσχουν από μυασθένειες ή από σκλήρυνση κατά πλάκας και έχουν μία διαφορετική αντιμετώπιση, επειδή δεν είναι ασφαλισμένοι στο δημόσιο, όπως επίσης και η τροπολογία που αφορά τους αγρότες άνω των εξήντα πέντε ετών.
      Δεν θα επικαλεστώ ως αφορμή για να μην υιοθετήσουμε τώρα αυτές τις τροπολογίες το ότι δεν συνοδεύονται από έκθεση του Λογιστηρίου. Πρέπει να σας διαβεβαιώσω όμως ότι μελετούμε αυτό το θέμα. Οι ασφαλιστικοί οργανισμοί στους οποίους το θέσαμε είναι επιφυλακτικοί. Δεν μπορούμε να γνωρίζουμε αυτήν την ώρα, ποιο είναι το κόστος, το οποίο προκαλείται από τη ρύθμιση με αυτόν τον τρόπο των ανάλογων θεμάτων.
      Να, λοιπόν, θέματα τα οποία μπορούν να αποτελέσουν αντικείμενο μελέτης και στο πλαίσιο της επιτροπής κοινωνικής προστασίας, ώστε να γνωρίζουμε, πριν πάρουμε μία νομοθετική πρωτοβουλία, τι είναι αυτό που αποτελεί τον κοινό τόπο όλων των επιμέρους κοινωνικών συνιστωσών. 
      Χαίρομαι, γιατί είναι σε εξέλιξη επίσης μια άλλη πρωτοβουλία νομοθετική που αφορά τη σύνδεση της εκπαίδευσης με την επαγγελματική κατάρτιση για την τόνωση της απασχόλησης. Σύντομα η Βουλή θα έχει την ευχέρεια να συζητήσει τη θέσπιση ενός Εθνικού Συστήματος Σύνδεσης Επαγγελματικής Εκπαίδευσης με την Κατάρτιση για την Απασχόληση, του ΕΣΣΕΕΚΑ και πιστεύω ότι έτσι πράγματι θα πετύχουμε να συζεύξουμε την προσφορά με τη ζήτηση εργασίας και να βελτιώσουμε την επίδοσή μας και στον τομέα αυτόν. 
      Δεν θα επαναλάβω τα όσα ανέφερα στην πρώτη ομιλία μου για τις επιδόσεις της χώρας μας στους τομείς της απασχόλησης και της απόδοσης του κοινωνικού κράτους. Πρέπει να πω όμως –και δεν πρέπει να μας διαφεύγει αυτό- ότι η επίδοση που επιτυγχάνει η Ελλάδα, χωρίς να ακολουθεί οποιασδήποτε μορφής μεταβιβαστικές πληρωμές ή κοινωνικοεπιδοματικές πολιτικές είναι επίδοση καλύτερη –η πέμπτη καλύτερη στην Ευρωπαϊκή Ένωση- από την επίδοση που έχουν άλλα ανεπτυγμένα κράτη της Ευρωπαϊκής Ένωσης. Με την ασκούμενη κυβερνητική πολιτική, κατά τη μέτρηση της EUROSTAT, της Ευρωπαϊκής Στατιστικής Υπηρεσίας, σύμφωνα με το όριο που είναι το 60% του εισοδήματος της διαμέσου -δηλαδή σ’ ένα πάνελ εκατό νοικοκυριών παίρνουμε το εισόδημα του πεντηκοστού που είναι ακριβώς στη μέση αυτού του πάνελ και το 60% αυτού του εισοδήματος είναι το πλαφόν, το όριο για να τοποθετείται κάποιος πάνω ή κάτω από το όριο της φτώχειας- η Ελλάδα δημιουργεί αν θέλετε μία μάζα φτωχών νοικοκυριών που φτάνει το 22% του πληθυσμού, ενώ η Μεγάλη Βρετανία δημιουργεί μία μάζα φτωχών που φτάνει το 30% του πληθυσμού. Η Ευρωπαϊκή Ένωση στο σύνολό της κατά μέσο όρο έχει υψηλότερη αρνητική επίδοση. Είναι 24% για την Ευρωπαϊκή Ένωση. Απλώς πρέπει να βελτιώσουμε την επίδοσή μας εν συνεχεία. Δηλαδή οι επιδοματικές παρεμβάσεις, η κοινωνική πολιτική θα πρέπει να απευθύνεται στις ομάδες που έχουν ανάγκη και κυρίως σε αυτούς που είναι εκτός των τειχών. 
      Να μην ενισχύει και βελτιώνει τη θέση αυτών που είναι εντός των τειχών, έτσι ώστε να δημιουργείται μία απόσταση ακόμη μεγαλύτερη, να διευρύνεται δηλαδή η υπάρχουσα –και το αναγνωρίζουμε αυτό- ανισότητα και διάκριση σε πολλές περιπτώσεις. 
      ΔΗΜΗΤΡΙΟΣ ΤΣΙΟΓΚΑΣ: Όταν το εισόδημα των Ευρωπαίων είναι διπλάσιο.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κοιτάξτε, μη με προκαλείτε, γιατί έχω μελετήσει αυτά τα θέματα, κύριε Τσιόγκα, τόσο πολύ…
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. Αφαιρείτε χρόνο από τους υπολοίπους συναδέλφους. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το εισόδημα αυτό το οποίο θεωρείται πλαφόν…
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ…
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): … είναι περίπου 250.000 δραχμές το μήνα για μία οικογένεια με δύο παιδιά. 
      ΔΗΜΗΤΡΙΟΣ ΤΣΙΟΓΚΑΣ: Το υπολογίζετε αυτό; 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Στην Ελλάδα, που έχουμε εκτεταμένο γεωργικό τομέα, όπου έχουμε αυξημένο ποσοστό ιδιοκατανάλωσης, αυτοί οι οποίοι απασχολούνται στον πρωτογενή τομέα, παράγουν προϊόντα που καταναλώνουν -άρα έχουν αυξημένη αγοραστική δύναμη- βρίσκονται σε πλεονεκτική θέση σε σχέση με τον πολίτη που εργάζεται σε μία βιομηχανία σε άλλη χώρα της Ευρωπαϊκής Ένωσης. Πάρτε εσείς, στη δική σας εκλογική περιφέρεια, μία αγροτική οικογένεια με 250.000 δραχμές το μήνα. Αυτή θεωρείται φτωχή. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν έχω πρόβλημα να σας δώσω όλο το χρόνο, αλλά δεν θα μιλήσουν οι υπόλοιποι. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριοι συνάδελφοι, μακριά από εμάς η οποιαδήποτε έκφραση ικανοποίησης για το ότι έχουμε αντιμετωπίσει ή λύσει τα προβλήματα. Δεν δηλώνουμε ικανοποιημένοι, δεν είμαστε ικανοποιημένοι. Όποιος δηλώνει ικανοποιημένος, ασκώντας καθήκοντα όπως εμείς, σημαίνει ότι παύει να ενδιαφέρεται για τα προβλήματα που απασχολούν τους πολίτες. Έχει όμως μία βάση διδακτική και το αναφέρουμε αυτό γιατί πρέπει να αντλήσουμε διδάγματα για το πώς θα προχωρήσουμε στη συνέχεια. 
      Η Αριστερά, μιας κι έγινε λόγος και γι’ αυτό, βλέπει τα πράγματα από τη σκοπιά των αδυνάτων. Και αυτό είναι το σωστό. 
      ΔΗΜΗΤΡΙΟΣ ΤΣΙΟΓΚΑΣ: Τι σχέση έχετε εσείς; 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αυτό είναι κάτι που το πιστοποιεί ο ελληνικός λαός. Αν πιστεύετε στη λαϊκή κυριαρχία, που είμαι βέβαιος ότι πιστεύετε, δεν νομίζω να έχετε αντίρρηση με τη γνώμη της πλειοψηφίας του ελληνικού λαού, την οποία διεκδικείτε κι εσείς ανεπιτυχώς μέχρι τώρα. 
      ΔΗΜΗΤΡΙΟΣ ΤΣΙΟΓΚΑΣ: Άλλο πλειοψηφία και άλλο Αριστερά.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εμείς είμαστε οι τελευταίοι που έχουμε λόγο να παραπονούμεθα από την κρίση του ελληνικού λαού. Εσείς έχετε πολλούς λόγους, είναι αλήθεια. 
      Από εκεί και πέρα, πράγματι, όταν αναφερόμαστε σε κάποιες διατάξεις, όπως αυτή του άρθρου 21, για το εφάπαξ το οποίο διευρύνουμε, θέλουμε να κάνουμε μία βελτίωση των όσων ισχύουν. Δεν επηρεάζουμε αυτό που ισχύει. Και αναφέρομαι στο εφάπαξ. 
      Επίσης, όσον αφορά τα ΚΤΕΛ και κλείνω με αυτό το θέμα, κύριε Πρόεδρε: Όλοι οι συνάδελφοι έθεσαν αυτό το θέμα. Πράγματι, πρέπει να επιτύχουμε έναν συγκερασμό. Αφ’ ενός δεν πρέπει να στείλουμε ένα αρνητικό μήνυμα, μήνυμα ασυνέπειας σε εκείνους, οι οποίοι μέχρι τώρα ήταν τακτικοί στις υποχρεώσεις τους, υποδεικνύοντάς τους εφεξής να μην ανταποκρίνονται στις υποχρεώσεις τους αναμένοντας και προσδοκώντας μία ρύθμιση, η οποία εκ των υστέρων θα τακτοποιήσει αυτό που εκείνοι δεν φρόντισαν με επιμέλεια να κάνουν. Από την άλλη όμως θα πρέπει να αντιμετωπίσουμε ένα πραγματικό πρόβλημα. Καθημερινές υπηρεσίες προς τον πολίτη, οι οποίες θα πρέπει να αναβαθμιστούν, πολύ περισσότερο δεν πρέπει να πάψουν να υφίστανται.
      Η προσέγγιση που έκαναν οι συνάδελφοι σε μεγάλο βαθμό μας βρίσκει σύμφωνους. Θα μιλήσουν οι συνάδελφοι με λεπτομέρειες γι’ αυτό. Νομίζω, λοιπόν, ότι μπορούμε να πάμε σε εκατόν είκοσι δόσεις, θα το δεχθούμε αυτό.
      (Χειροκροτήματα από την πτέρυγα του ΠΑΣΟΚ)
      Επίσης, θα πρέπει να υπαχθεί και μία ανάλογη ρύθμιση για το δυναμικό εκείνο των επιχειρήσεων αυτού του τομέα, που με παλαιότερες ρυθμίσεις έδειξε ενδιαφέρον και φρόντισε να ανταποκριθεί στις υποχρεώσεις του. Ακόμη, για να μην έχουμε οποιαδήποτε αδυναμία ανταπόκρισης σε αυτό το μέτρο, να υπάρξει η παραμικρή πιθανότητα να περιέλθει σε αχρησία αυτή η διάταξη, θα πρέπει να προβλέψουμε να μην απαιτείται και η προκαταβολή που φθάνει σε ένα σημαντικό ποσοστό 30%. 
      (Χειροκροτήματα από την πτέρυγα του ΠΑΣΟΚ)
      Όμως, θα πρέπει να πω –και θα επανέλθω στο θέμα αυτό, κύριοι συνάδελφοι- ότι η λειτουργία του κοινωνικού κράτους ή η λειτουργία του δίκαιου κράτους που θέλει να είναι και κράτος δικαίου δεν μπορεί παρά σ’ ένα μεγάλο βαθμό να στηρίζεται στον τρόπο με τον οποίο κι εμείς νομοθετούμε ή συζητούμε τα θέματα. 
      Εγώ «έχω ανοιχτές τις αντένες μου» όπως και οι συνάδελφοι στο Υπουργείο Εργασίας, προκειμένου να αντιλαμβανόμαστε τι είναι αυτό που γίνεται. Εσείς μεταφέρετε εδώ τα μηνύματα της ελληνικής κοινωνίας με τρόπο αξιόπιστο και γι’ αυτό πάντα θέλουμε να στηριζόμαστε στη δική σας εισήγηση. Το κάναμε, το κάνουμε και θα το κάνουμε και στο μέλλον. Πάντοτε όμως πρέπει να έχουμε επίγνωση ποια είναι τα όρια μέσα στα οποία θα κινηθούμε. Πιστεύω ότι κινούμεθα μέσα σ’ αυτά τα όρια προς όφελος των Ελλήνων εργαζομένων και του ελληνικού λαού.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912 – 1913» δώδεκα μαθητές και μαθήτριες και δύο συνοδοί-καθηγητές από το ελληνικό Λύκειο Μπύλεφαντ Γερμανίας και εξήντα τέσσερις μαθητές και μαθήτριες και δύο συνοδοί-καθηγητές από το 5ο Γυμνάσιο Νεάπολης Θεσσαλονίκης.
      (Χειροκροτήματα απ’ όλες τις πτέρυγες της Βουλής)
      Κύριοι Υπουργοί, έχετε τέσσερα λεπτά για να μιλήσετε ο καθένας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Όχι, έχουμε επτά λεπτά ο καθένας.
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Υπουργέ, στις 18.00΄ πρέπει να κλείσουμε τη συνεδρίαση. Σας παρακαλώ. Και πάλι είμαι γαλαντόμος. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Εμείς είμαστε γαλαντόμοι. 
      ΠΡΟΕΔΡΕΥΩΝ (Παναγιώτης Σγουρίδης): Είστε γαλαντόμοι για σας. Εγώ ήδη έχω υπερβεί το χρόνο. 
      Ορίστε, κύριε Υπουργέ, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα προσπαθήσω να είμαι όσο μπορώ πιο σύντομος. Σε τέσσερα λεπτά δεν νομίζω όμως ότι μπορώ να ολοκληρώσω, αλλά εν πάση περιπτώσει θα προσπαθήσω.
      Νομίζω ότι είχαμε μία πολύ παραγωγική και θετική συζήτηση και στη Διαρκή Κοινοβουλευτική Επιτροπή και στη σημερινή Ολομέλεια. Αποτέλεσμα αυτής της παραγωγικής συζήτησης είναι ότι με δυναμικό, θετικό τρόπο τελικά διαμορφώθηκε η πλήρης κατάστρωση του σχεδίου νόμου και νομίζω ότι αυτό δείχνει τη θετική σχέση διαλόγου και πραγματικής συνεργασίας που διαμορφώσαμε σε αυτό το χρονικό διάστημα. 
      Επίσης πρέπει να πω ότι σε αυτό το νομοσχέδιο έχουν ληφθεί υπόψη πάρα πολλές απόψεις, θέσεις, αιτήματα, προτάσεις και από κοινωνικούς φορείς.
      Για να είμαι πιο συγκεκριμένος και σύντομος, δεν θα αναφερθώ στα γενικά θέματα πολιτικής, τα οποία κάλυψε ο συνάδελφος Υπουργός  κ. Ρέππας, θα μιλήσω για εκείνα τα ζητήματα, τα οποία αφορούν το τμήμα της απασχόλησης του σχεδίου νόμου.
      Τέθηκε ένα ερώτημα: Χρειαζόμαστε άλλες επιτροπές ή έχουμε ανάγκη από πολιτικές; Νομίζω ότι το ερώτημα είναι ρητορικό, διότι ο ελληνικός λαός το έχει απαντήσει και διότι η εφαρμογή συγκεκριμένων πολιτικών από τη μεριά της Κυβέρνησης έχει οδηγήσει σε θετικό επίπεδο, όχι μόνο τη χώρα συνολικά, αλλά και τα θέματα της ανάπτυξης και τα θέματα της απασχόλησης. 
      Είναι ενδεικτικό, παραδείγματος χάρη, για τα θέματα της απασχόλησης, ότι το 2002 έχουμε θετικό δείκτη και στο επίπεδο απασχόλησης στη χώρα κατά +1%. Στην ανεργία έχουμε, μετά από πέντε χρόνια, ένα επίπεδο ανεργίας συγκριτικά χαμηλό, το οποίο φθάνει το 9,9%. Για πρώτη φορά έχουμε μονοψήφιο αριθμό, όταν το ευρωπαϊκό περιβάλλον για τα θέματα της ανεργίας έχει επίσης υψηλές επιδόσεις, αρνητικούς δείκτες ανεργίας. 
      Είναι γνωστό ότι η Γερμανία, η Ιταλία, που είναι από τις «μηχανές» της Ευρωπαϊκής Ένωσης, έχουν ποσοστά ανεργίας σήμερα πάνω από 9%. Είναι γνωστό ότι η Ισπανία έχει πάνω από 12%, η Φιλανδία πάνω από 9% επίσης, και η Γαλλία πάνω από 8,5%. Γι’ αυτό λέμε ότι το φαινόμενο της ανεργίας είναι ένα φαινόμενο πανευρωπαϊκό και γι’ αυτό επιμένουμε ότι χρειάζεται μία ευρωπαϊκή στρατηγική για την απασχόληση με έμφαση στο πνεύμα της Λισαβόνας, για να μπορέσουμε να δημιουργήσουμε μία συνεκτική πολιτική για την αντιμετώπιση της ανεργίας, σ’ ένα ευρωπαϊκό περιβάλλον μάλιστα, όπου η οικονομική ύφεση και η κάμψη είναι παρούσες διαδικασίες. 
      Είναι σε συνάφεια και με τη δική μας αντίληψη, σε σχέση με το ευρωπαϊκό κοινωνικό μοντέλο οι επιτροπές διαλόγου, αυτά τα διαρκή φόρουμ διαλόγου, οι δύο επιτροπές απασχόλησης και κοινωνικής προστασίας. Μετά από δύο χρόνια, με δική μας πρωτοβουλία, της ελληνικής Κυβέρνησης, στα πλαίσια της Ελληνικής Προεδρίας προωθήσαμε και αποφασίστηκε η συγκρότηση και η θεσμοθέτηση της τριμερούς κοινωνικής Διάσκεψης Κορυφής σε ευρωπαϊκό επίπεδο. Κάτι αντίστοιχο υλοποιούμε μέσα από τις δύο επιτροπές σε εθνικό επίπεδο.
      Τέθηκαν ορισμένα θέματα για τον ΟΑΕΔ και πρέπει να πω τα εξής: 
      Για τους εκπαιδευτικούς του ΟΑΕΔ είναι σαφές ότι με τις διατάξεις που υιοθετούμε και με την ίδρυση του θεσμού των αναπληρωτών στον ΟΑΕΔ θα διαμορφώνεται ένας ενιαίος πίνακας, στον οποίο θα έχει δυνατότητα να ενταχθεί κάθε ωρομίσθιος εκπαιδευτικός στον ΟΑΕΔ σήμερα, που υπηρετεί κατά τη δημοσίευση του νόμου και που έχει πραγματοποιήσει τουλάχιστον χίλιες διακόσιες διδακτικές ώρες. Και βεβαίως όλες εκείνες οι περιπτώσεις εκπαιδευτικών που δικαιολογημένα απουσιάζουν κατά τη διάρκεια του έτους, όπως παραδείγματος χάρη με άδεια τοκετού ή για λόγους ασθενείας ή άλλες τέτοιες περιπτώσεις, κατά το οποίο έτος έχουν συμβάσεις εργασίας με τον ΟΑΕΔ, περιλαμβάνονται σε αυτήν την ευνοϊκή ρύθμιση. 
      Με αυτήν την έννοια, όσοι έχουν συμπληρώσει χίλιες διακόσιες διδακτικές ώρες μπορούν να ενταχθούν στον πίνακα και βεβαίως έχουν προτεραιότητα εκείνοι οι οποίοι έχουν περισσότερες διδακτικές ώρες προϋπηρεσίας.
      Από την άποψη αυτή, δε χρήζει καμίας ιδιαίτερης μεταχείρισης η περίπτωση εκπαιδευτικών του ΟΑΕΔ, που είναι ενταγμένοι στον ΟΑΕΔ από το 1998. Λένε ορισμένοι ότι έτσι ρυθμίστηκε το θέμα στο Υπουργείο Παιδείας. Βεβαίως, αλλά το Υπουργείο Παιδείας ρύθμισε το θέμα των αναπληρωτών κατ’ αυτόν τον τρόπο, διότι υιοθέτησε το θεσμό του αναπληρωτή το 1999. Όντας, λοιπόν, η ρύθμιση στο Υπουργείο Παιδείας το 1999, έπρεπε να μιλήσει για τους ωρομίσθιους από το 1998. Εμείς δεν έχουμε κανένα λόγο να πάμε από το 1998. Πηγαίνουμε, λοιπόν, από το 2003 και μετά.
      Για τα ΙΕΚ δεν μπορούμε να είμαστε θετικοί, διότι τα ΙΕΚ δεν αποτελούν τυπική βαθμίδα εκπαίδευσης. Αποτελούν βαθμίδα κατάρτισης και δεν έχουν το ίδιο περιεχόμενο, αλλά και την ίδια τυπική κατάταξη. Κατά συνέπεια, τα ΙΕΚ και τα ΚΕΚ δεν μπορούν να περιλαμβάνονται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Για το ΣΕΠΕ ακολουθούμε τη διοικητική διάρθρωση της χώρας. Πρέπει εδώ να πω ότι εμείς θέλουμε με αυτήν τη διαρθρωτική αλλαγή να στηρίξουμε το ΣΕΠΕ. Το ΣΕΠΕ στην αρχή διαμορφώθηκε συγκεντρωτικά, διότι έχει ως σώμα και ως δομή δυόμισι χρόνια θητεία. Τώρα που αναπτύσσεται και που πρέπει να αναπτυχθεί πιο δυναμικά, για να μπορέσουμε να έχουμε καλύτερους και αποτελεσματικότερους ελέγχους στους χώρους εργασίας και για την τήρηση της εργατικής νομοθεσίας και για τους κανόνες υγιεινής και ασφάλειας, πρέπει να διαρθρώσουμε περιφερειακά το ΣΕΠΕ. 
      Αυτό σημαίνει ότι πρέπει να δούμε και ορισμένες περιοχές της πατρίδας μας με ιδιαιτερότητες, όπως είναι ο Έβρος, για την ανάπτυξη υπηρεσιών εκεί. Είμαστε θετικοί προς την κατεύθυνση αυτή και θα λύσουμε αυτό το θέμα.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      Επίσης πρέπει να πούμε ότι ενισχύθηκε το ΣΕΠΕ τώρα με εκατόν ογδόντα νέους επιθεωρητές. Για τα ΚΕΠΕΚ πρέπει να πω ότι τα τέσσερα του Νομού Αττικής, τα οποία τώρα γίνονται δύο, είχαν επιφορτιστεί και με την Πελοπόννησο και με τα νησιά και με την Κρήτη. Τώρα διαμορφώνουμε δομές στην Κρήτη περιφερειακή, στην Πελοπόννησο περιφερειακή, στα νησιά περιφερειακή. Κατά συνέπεια τα τέσσερα ΚΕΠΕΚ του Νομού Αττικής μπορούν κάλλιστα να είναι δύο…
      ΠΡΟΕΔΡΕΥΩΝ (Παναγιώτης Σγουρίδης): Κύριε Τζιόλα, σας παρακαλώ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αυτά είναι ουσιαστικά θέματα και πρέπει να απαντήσω. 
      Λέω, λοιπόν, ότι τα τέσσερα ΚΕΠΕΚ μπορούν να είναι δύο. Αυτό όμως δεν σημαίνει ότι περιοχές όπως το Θριάσιο πεδίο, η Μάνδρα, το Λαύριο, που πραγματικά είναι περιοχές μεγάλης επιχειρηματικής δραστηριότητας, δε θα παρακολουθούνται από τους επιθεωρητές εργασίας. Θα αναπτύξουμε τμήματα στις περιοχές αυτές και μάλιστα τμήματα σε μεγάλο αριθμό για να μπορέσουμε να έχουμε…
      ΑΘΑΝΑΣΙΟΣ ΜΠΟΥΡΑΣ: Το ότι η διεύθυνση γίνεται τμήμα είναι υποβάθμιση.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Δεν είναι υποβάθμιση. Τα τμήματα αποτελούν τις μαχόμενες μονάδες…
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, λυπάμαι, στη φάση αυτή δεν δίνονται εξηγήσεις. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Οι διευθύνσεις αποτελούν επιτελικά σημεία. 
      ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα στα Πρακτικά. Δεν υπάρχει λόγος εξήγησης.
      (Χειροκροτήματα από την πτέρυγα του ΠΑΣΟΚ)
      Πρέπει να ξέρετε ότι στη φάση αυτή λέτε: «Δέχομαι αυτό, δέχομαι εκείνο, δέχομαι το άλλο, τροποποιώ αυτό». Το να τα εξηγήσει κανείς τι νόημα έχει; Ή το δέχεσαι ή δεν το δέχεσαι. 
      ΧΡΗΣΤΟΣ ΜΑΓΚΟΥΦΗΣ: Υπάρχει διαφορά ανάμεσα στη θεωρία και στην πράξη, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Επιτρέψτε μου να είμαι και θεωρητικός και πρακτικός, κύριε Μαγκούφη. Αφήστε με να διευθύνω τη συζήτηση με την πείρα που έχω.
      Ο κ. Σπυρόπουλος έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, θα κάνω μια μικρή εισαγωγική παρατήρηση, θα αναγνώσω τις τελευταίες διορθώσεις και πιστεύω ότι θα κλείσω μέσα στο τετράλεπτο. 
      Το νομοσχέδιο αυτό πράγματι είναι σημαντικό, όπως σχολιάστηκε από τους συναδέλφους. Ως Υπουργείο Εργασίας δεν του δώσαμε τη διάσταση που ενδεχόμενα έχει. Ίσως είναι καλύτερο για μας το ότι δίνεται η διάσταση που πρέπει μέσα από αυτή τη συζήτηση. Γιατί είναι σημαντικό το νομοσχέδιο; Είναι γιατί θεωρώ ότι προωθεί ένα πολύ σημαντικό στόχο. Προσπαθεί –και το έχει καταφέρει- να οριοθετήσει και να εξισορροπήσει την ασφαλιστέα ύλη στον ΟΑΕΔ. Αυτό αφορά και τον ΟΓΑ και κατ΄ επέκταση το ΙΚΑ. 
      Βέβαια, με τον τρόπο που προωθεί και ερμηνεύει τα πράγματα, πρέπει να είναι γνωστό στο Σώμα και στον ελληνικό λαό ότι για μας τα ταμεία της ίδιας ασφάλισης, που την επόμενη εικοσαετία θα εγγυηθούν τη σύνταξη του ελληνικού λαού, είναι τα εξής: Πρώτον, είναι το ΙΚΑ. Το ΙΚΑ είναι ένα υγιές ταμείο. Για πρώτη φορά μέσα σε είκοσι επτά χρόνια δε δανείστηκε για να πληρώσει συντάξεις. 
      Επίσης είναι ο ΟΓΑ, που για πρώτη φορά έγινε φορέας κύριας ασφάλισης. Δεν υπάρχει πρόβλημα βιωσιμότητας και δεν έχω το χρόνο να απαντήσω σε επικρίσεις. Ακόμα είναι ο ΟΑΕΕ, το μεγάλο ενοποιημένο ταμείο των αυτοαπασχολουμένων. Είναι πολιτική μας απόφαση και είναι ορθή, να μην εντάξουμε στον ΟΑΕΕ τους γιατρούς, τους μηχανικούς, τους δικηγόρους και τους δημοσιογράφους. Δεν μας παίρνει η ώρα να μιλήσουμε για το αγγελιόσημο. Είναι μια ολόκληρη ιστορία. Ό,τι πάει πάνω στην ασφάλεια, στην κοινωνία πάει είτε σαν συνεισφορά ή σαν κοινωνικός πόρος. Αλλά δεν είναι του παρόντος.
      Άρα, φαίνεται ποια φιλοσοφία, ποια πολιτική ακολουθούμε για να οριοθετήσουμε τις μεγάλες ασφαλιστικές στοχεύσεις. Και αυτό το κάνουμε γιατί θεωρούμε ότι αν αυτό ξεκαθαριστεί και φύγουμε από την καχεξία που μας κατατρέχει από το 1950 –και αυτό επιτεύχθηκε με το ν. 3029 και με το σημερινό νόμο,  όλα αυτά τα νομοσχέδια αναδεικνύουν μια συνολική στρατηγική- νομίζω ότι θα οικοδομήσουμε ένα ελληνικό κοινωνικό κεκτημένο, που θα αντέξει στο χρόνο. Και βέβαια η εκδοχή των επαγγελματικών ταμείων που χθες ξεκίνησαν, είναι μια εκδοχή που εντάσσεται απόλυτα στη νέα προοπτική αυτού του κοινωνικού κεκτημένου.
      Πιστεύω, λοιπόν, ότι μέσα στη χρονιά θα έχουμε τη δυνατότητα να ξαναπούμε για τα θέματα κοινωνικής ασφάλισης. Θα περάσω τώρα στις διορθώσεις.
      1. Στο άρθρο 17 παράγραφος 9, πρώτο εδάφιο και σειρά έκτη, η  λέξη και ο αριθμός «εξήντα (60)» αντικαθίστανται με τη λέξη και τον αριθμό  «ογδόντα (80)». 
      2. Στο  άρθρο 17 παράγραφος 9 δεύτερο εδάφιο και προτελευταία σειρά η λέξη και ο αριθμός «τρεις (3)» διαγράφονται και αντικαθίστανται με τη λέξη και τον αριθμό «έξι (6)»
      3. Στο άρθρο 17 παράγραφος 9, τρίτο εδάφιο και στην τελευταία σειρά αυτού οι λέξεις και ο αριθμός «ογδόντα τοις εκατό (80%)» διαγράφονται και αντικαθίστανται με τις λέξεις και τον αριθμό «ενενήντα τοις εκατό (90%)».
      4. Στο άρθρο 17 παράγραφος 13, τρίτο εδάφιο η λέξη και ο αριθμός «εξήντα (60)» διαγράφονται και αντικαθίσταται με τη λέξη και τον αριθμό «ογδόντα (80)».
      Εδώ θα ήθελα να διευκρινίσω ότι η ρύθμιση αυτή δεν αφορά μόνο τους αυτοαπασχολούμενους, αλλά αφορά και το ΤΣΕΜΔΕ και το Ταμείο Νομικών και το ΤΣΑΥ και τα ταμεία του Τύπου και όλα τα ταμεία όπου υπάρχει σκέλος αυτοαπασχολούμενου, ό,τι δηλαδή αφορά την αυτοαπασχόληση. 
      Έρχομαι τώρα στις διορθώσεις που αφορούν το άρθρο 18.
      1. Στο άρθρο 18, παράγραφος 10, η λέξη «Διοικητικό» -από λάθος θα είχε μπει- αντικαθίσταται με τη λέξη «Δημοτικό».
      Επίσης, η λέξη «Βουπρασίου» διαγράφεται και αντικαθίσταται με τη λέξη «Βουπρασίας».
      2. Στο άρθρο 18 παράγραφος 11, εδάφιο πρώτο, ο αριθμός «80» αντικαθίσταται με το μαγικό αριθμό  «120». 
      ΠΡΟΕΔΡΕΥΩΝ (Παναγιώτης Σγουρίδης): Πού να σας ακούσει η Υβέτ με τα «120»! 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εδώ θα ήθελα να σας πω ότι και ο κ. Ρέππας και ο κ. Τζιόλας και εγώ  είμαστε άτυχοι διότι τα ΚΤΕΛ του νομού μας δεν χρωστούν. Φαίνεται ότι στους φτωχούς νομούς τα ΚΤΕΛ δεν χρωστούν. 
      ΠΡΟΕΔΡΕΥΩΝ (Παναγιώτης Σγουρίδης): Το ίδιο γίνεται και με τις ποδοσφαιρικές ομάδες!
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Στο ίδιο άρθρο 18 παράγραφος 11, εδάφιο πρώτο, σειρά ένατη μετά τη λέξη «δόσεις» προστίθενται οι λέξεις  «χωρίς υποχρέωση προκαταβολής». 
      Και πριν από το τελευταίο εδάφιο της παραγράφου 11 του άρθρου 18 προστίθενται τα εξής: «Στην παρούσα ρύθμιση υπάγονται και όσα ΚΤΕΛ έχουν ρυθμίσει τις οφειλές τους σύμφωνα με τις διατάξεις του νόμου 2676/99, για το μέρος των εισφορών που δεν έχουν ακόμη καταβληθεί».
      ΠΡΟΕΔΡΕΥΩΝ (Παναγιώτης Σγουρίδης): Θα κάνετε την ερμηνευτική δήλωση, κύριε Υπουργέ, ότι όσοι έχουν επιτύχει από συλλογικές συμβάσεις παραπάνω ποσό από τα δώδεκα …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ειπώθηκε από τον Υπουργό, πάρα πολύ καθαρά, ότι δεν αφορά καμία συνέχεια.
      ΧΡΗΣΤΟΣ ΜΑΓΚΟΥΦΗΣ: Αυτό που λέγαμε με την υπογραφή της σύμβασης…
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, εδώ υπάρχει υπουργική απόφαση που θα τα ρυθμίσει όλα αυτά. Γι’ αυτό μπήκε η υπουργική απόφαση, γιατί η κάθε περίπτωση ενδεχόμενα έχει και άλλα προβλήματα.
      Κλείνοντας, θέλω να πω ότι έχουν καταβληθεί σημαντικές τροπολογίες. Μία εξ αυτών, αφορούσε τη μετατροπή του ορίου των δύο χιλιάδων κατοίκων σε δυόμισι χιλιάδες. Συνάδελφοι με κάθε ειλικρίνεια, αν κάναμε κάτι τέτοιο -και εσείς απολύτως δικαιολογημένα το θέτετε- θα ανατρέπαμε τη βασική φιλοσοφία που ανέφερα προηγουμένως. Κάναμε μια στοιχειώδη έρευνα. Αν ακολουθούσαμε αυτήν τη ρύθμιση –και θα καταθέσω στα Πρακτικά τα στοιχεία που δόθηκαν από τον ΟΑΕΕ- δεκαέξι χιλιάδες ασφαλισμένοι στον ΟΑΕΕ που ήταν εδώ και δεκαετίες θα έπρεπε να φύγουν από αυτόν και να αλλάξουν ασφαλιστικό ταμείο. Κάτι τέτοιο θα ήταν ανατρεπτικό και καταστροφικό για τον ΟΑΕΕ. 
      (Στο σημείο αυτό ο Υφυπουργός Εργασίας και Κοινωνικών Ασφαλίσεων  κ. Ροβέρτος Σπυρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και θα δηλώσω και κάτι άλλο. Δεν υπάρχει περίπτωση, ως Υπουργείο Εργασίας, να αλλάξουμε σε τίποτα τους όρους και τις προϋποθέσεις που έχουμε θέσει για τα ενοικιαζόμενα δωμάτια και για την εξισορρόπηση μεταξύ ΟΑΕΕ και ΟΓΑ. Να γίνει καθαρό αυτό και να το ξέρουν όλοι, γιατί δεν μπορεί να γίνει διαφορετικά. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να λάβω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η τροπολογία με αριθμό 1404 γίνεται αποδεκτή. Θα κάνω τη διατύπωση: «Οι εκπαιδευτικοί του Οργανισμού Απασχόλησης Εργατικού Δυναμικού που μονιμοποιήθηκαν σύμφωνα με τις διατάξεις των παραγράφων 5, 6, 7 και 8, του άρθρου 27 του ν. 2190/94 σε εκτέλεση δικαστικών αποφάσεων, παραμένουν στις θέσεις του τακτικού εκπαιδευτικού προσωπικού».
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου  του Υπουργείου Εργασίας και Κοινωνικών Ασφαλίσεων: «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο με τις τροποποιήσεις που έχει κάνει ο κύριος Υπουργός και την τροπολογία;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εργασίας και Κοινωνικών Αφαλίσεων «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και στο σύνολο μαζί με τις τροποποιήσεις του κυρίου Υπουργού και την τροπολογία και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
       
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 18.20΄ λύεται η συνεδρίαση για αύριο ημέρα Παρασκευή 11 Απριλίου 2003 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) επερώτηση Βουλευτών της Νέας Δημοκρατίας προς τον Υπουργό Γεωργίας, σχετικώς με τις εξελίξεις της καπνοκαλλιέργειας στην Ελλάδα, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



320



