Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΙΑ'
Δευτέρα 20 Οκτωβρίου 1997
 
Αθήνα, σήμερα στις 20 Οκτωβρίου 1997, ημέρα Δευτέρα και ώρα 18.14', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συναδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ.Στυλιανό-'Αγγελο Παπαθεμελή Βουλευτή Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το αίτημα εκπομπής και της ΕΡΤ3 στην Καλαμάτα Μεσσηνίας.
2)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την ανάγκη ανάληψης του έργου της εκμετάλλευσης του πατρικού σπιτιού της Μ.Κάλλας στο Νιχώρι Ιθώμης.
3)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας, που αφορά στο κλείσιμο των τριτοβάθμιων συνεταιριστικών οργανώσεων.
4)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Σύλλογος Δασκάλων - Νηπιαγωγών του Νομού Μεσσηνίας διαμαρτύρεται για τη διαδικασία εξομοίωσης που επέλεξε το Παιδαγωγικό Τμήμα του Πανεπιστημίου Πατρών για τους εκπαιδευτικούς της Α/θμιας Εκπ/σης του Νομού Μεσσηνίας.
5)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την ολοκλήρωση του έργου της κατασκευής του δρόμου Καλαμάτας - Τρίπολης.
6)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η λήψη μέτρων για να συνεχίσει η λειτουργία του Κολυμβητηρίου του Ναυτικού Ομίλου Καλαμάτας "Ποσειδών".
7)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας όπου ζητείται η εξέλιξη της Καλαμάτας σε προπονητικό κέντρο διεθνούς εμβέλειας.
8)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας όπου εκφράζονται διαμαρτυρίες για τη νομοθετική ρύθμιση του "Εθνικού συνταγολογίου φυτοπροστατευτικών προϊόντων".
9)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο επισημαίνονται οι δυσμενείς επιπτώσεις από τη μείωση της φετινής ελαιοπαραγωγής που θα οδηγήσει στη μείωση της στρεμματικής επιδότησης.
10)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Διευθύντρια Γεωργίας και Κτηνοτροφίας του Νομού Μεσσηνίας ζητεί να καθιερωθούν περισσότερες εγκεκριμένες ημέρες εκτός έδρας για τους γεωπόνους που διενεργούν επιτόπιους ελέγχους.
11)Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία οι Κοινότητες Αγίου Πέτρου, Αθανίου, Δραγάνου, Κομηλιού, Χορτάτων και Νικολή του Νομού Λευκάδας ζητούν τη σύσταση του Δήμου Απολλωνίων με τις κοινότητες της 6ης Γεωγραφικής Ενότητας με έδρα τον 'Αγιο Πέτρο.
12)Ο Βουλευτής Θεσ/νίκης κ. ΣΤΥΛΙΑΝΟΣ-AΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Χ.Παπανικολάου, Φυσικός Ιατρικής - Ακτινοφυσικής και Φυσικός Ιατρικής εκτός της περιοχής των ιοντιζουσών ακτινοβολιών ζητεί να παραμείνει διορισμένη στο ΠΠΝ Ιωαννίνων.
13)Ο Βουλευτής Θεσ/νίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντεχνία Παντοπωλών Θεσ/νίκης ζητεί να μην απαγορεύεται η πώληση παστεριωμένου γάλακτος από τα παντοπωλεία.
14)Ο Βουλευτής Θεσ/νίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Συντακτών Ημερησίων Εφημερίδων Μακεδονίας - Θράκης ζητεί τη συνταξιοδοτική ρύθμιση των μελών της που παραμένουν άνεργα κατόπιν του κλεισίματος των εφημερίδων "Καθημερινή" και του συγκροτήματος "Ι.Κ.Βελλίδης".
15)Ο Βουλευτής Θεσ/νίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Ελληνική Ορθόδοξη Κοινότητα Thomastown, lalor, Epping και Περιχώρων στη Μελβούρνη Αυστραλίας ζητεί οικονομική ενίσχυση για την υλοποίηση εκπαιδευτικών πολιτιστικών προγραμμάτων.
16)Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Δήμος Νέας Ορεστιάδας του Νομού 'Εβρου διαμαρτύρεται για την επικείμενη κατάργηση του άρθρου 19 του Κώδικα Ελληνικής Ιθαγένειας (ΚΕΙ).
17)Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας όπου υποβάλλονται προτάσεις επαναλειτουργίας του εργοστασίου της Χαρτοποιίας Αιγίου Αχαίας.
18)Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Λαογραφικός - Πολιτιστικός Σύλλογος Μεσολογγίου ζητεί η Πλευρώνα να συμπεριληφθεί στο πρόγραμμα "για αξιοποίηση των 70 αρχαιολογικών χώρων".
19)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Τακτικού Προσωπικού ΣΤΕ ζητεί την εξειδίκευση του εκπαιδευτικού έργου που παρέχει η ΣΤΕ από το 1937 και την κατοχύρωση της διοικητικής, νομοθετικής και εκπαιδευτικής αυτοτέλειάς της.
20)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ελληνική Κοινότητα Φλωρεντίας Ιταλίας διαμαρτύρεται για την έλλειψη διαφάνειας στην ανάδειξη του 'Ελληνα επίτιμου Προξένου στη Φλωρεντία.
21)Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λακωνίας ζητεί τη διατήρηση του δημοσίου χαρακτήρα του Ινστιτούτου Γεωλογικών Μεταλλευτικών Ερευνών και την αναβάθμιση των παραρτημάτων του.
22)Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία ο Δήμος Ορεινού του Νομού Πρέβεζας ζητεί να μην εφαρμοσθεί το πρόγραμμα "Ι.Καποδίστριας" στην περιοχή του.
23)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Σωματείο Τεχνικών Επιστημόνων ΥΠΠΟ αντιτίθεται στην ενεργοποίηση τρίτου φορέα της ΑΕ για την ενοποίηση των αρχαιολογικών χώρων της Αθήνας.
24)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Συντονιστική Επιτροπή Ελληνορθοδόξων Αγωνιστών διαμαρτύρεται για την αύξηση στα ταχυδρομικά τέλη του χριστιανικού τύπου.
25)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κοινότητα Καλλιθέας Δωρίδας του Νομού Φωκίδας ενίσταται στην εγκατάσταση μονάδας ιχθυοκαλλιέργειας με την επωνυμία "Ιχθυοκαλλιέργειας Αττικής Ι.Αναγνώστου Α/Ε Δημόφωνος 66 Αθήνα" στον οικισμό Αγίας Ειρήνης της περιοχής της.
26)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κοινότητα Κονιακού του Νομού Φωκίδας ζητεί χρηματοδότηση για την εγκατάσταση αναμεταδότη στην περιοχή της.
27)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Οινοχωριτών Παρνασσίδας ζητεί χρηματοδότηση της εκτέλεσης εργασιών επισκευής των κατεστρεμμένων οδικών τμημάτων στον οδικό αξονα Οινοχωρίου - Πύργου - Καστελλίων στο Νομό Φωκίδας.
28)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί νέες ρυθμίσεις συνταξιοδότησης των μελών του.
29)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών καταγγέλλει την κατάργηση του ΠΔ 211/1994 σχετικά με τις προϋποθέσεις, που πρέπει να ισχύουν για την ίδρυση φροντιστηρίων ξένων γλωσσών.
30)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κοινότητα Γραβιάς του Νομού Φωκίδας ζητεί να μην καταργηθεί το γραφείο ΟΤΕ Γραβιάς.
31)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Συμβούλιο της 16ης Εδαφικής Περιοχής του Νομού Ιωαννίνων ζητεί να μην καταργηθεί το Τηλεπικοινωνιακό Κέντρο Δερβιζιάνων στην περιοχή του.
32)Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κοινότητα Καλού Νερού του Νομού Μεσσηνίας ενίσταται στην εφαρμογή του προγράμματος συνένωσης των ΟΤΑ "Ι.Καποδίστριας".
33)Οι Βουλευτές κύριοι ΦΩΤΗΣ ΚΟΥΒΕΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Πανσαμοθρακική Εστία Αθηνών διαμαρτύρεται για την καθιέρωση στη Σαμοθράκη τεκμαρτού φόρου εισοδήματος για ανύπαρκτα αγροτικά προϊόντα.
34)Οι Βουλευτές κύριοι ΦΩΤΗΣ ΚΟΥΒΕΛΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία το Σωματείο Εργαζομένων ΥΕΘΑ Εργοστασίου Αράξου ζητεί την επίλυση εργασιακών και οικονομικών προβλημάτων που αντιμετωπίζει το πολιτικό προσωπικό.
35)Οι Βουλευτές κύριοι ΣΤΕΛΛΑ ΑΛΦΙΕΡΗ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Σωματείο Αρτοποιών Νομού Πειραιώς "Η Δήμητρα" ζητεί τη στήριξη της βιοτεχνικής αρτοποιίας.
36)Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Αγροτικός Σύλλογος Μονοπηγάδου Κοινότητας Αγ.Αντωνίου Θεσ/νίκης ζητεί τη λήψη μέτρων για την προστασία του εισοδήματος των αιγοπροβοτρόφων και βοοτρόφων της περιοχής του.
37)Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί τη συνέχιση της λειτουργίας και την αναβάθμιση του τελωνείου Ωρεών.
38)Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί την αποκατάσταση της κοίτης του ποταμού "Ξηριά" και την παραχώρηση στο Δήμο του δικαιώματος εκμετάλλευσης του ποταμού βάσει του Ν. 1416/84.
39)Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κύμης Εύβοιας ζητεί τη διάσωση του κτιριακού συγκροτήματος του "Τάγματος του Αγίου Παντελεήμονα" και τη μετατροπή του σε Κέντρο Εικαστικής και Χαρακτικής Τέχνης.
40)Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Καπνοχωρίου ζητεί την αποζημίωση των ιδιοκτητών των αγροτεμαχίων της περιοχής της που έχουν κηρυχθεί απαλλοτριωτέα λόγω της διάνοιξης της Εγνατίας Οδού.
41)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η 'Ενωση Εμποροϋπαλλήλων Νομού Θεσ/νίκης καταγγέλλει ότι δεν εφαρμόζεται το ωράριο λειτουργίας των καταστημάτων στο Νομό Θεσ/νίκης.
42)Οι Βουλευτές κύριοι ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Τευτλοπαραγωγοί Νομού Πιερίας ζητούν να μην καταργηθεί το Κέντρο Παραλαβής Τεύτλων που βρίσκεται στον Σιδηροδρομικό Σταθμό Κατερίνης.
43)Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Ζαγοράς Μαγνησίας και ο Σύλλογος Γονέων και Κηδεμόνων του Δημοτικού Σχολείου Ζαγοράς ζητούν να μην υποβαθμιστεί το Δημοτικό Σχολείο του χωριού από 10θέσιο σε 8θέσιο.
44)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Τοπική Επιτροπή 'Εβρου της ΕΣΑΚ καταγγέλλει τις απολύσεις 28 εργαζομένων στην επιχείρηση "ΟΤΟ ΕΒΡΟΣ".
45)Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Βρύναινας Μαγνησίας ζητεί τη χρηματοδότησή της για την αποπεράτωση του κοινοτικού γηπέδου της.
46)Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Βρύναινας Μαγνησίας ζητεί την επιχορήγηση του Εκπολιτιστικού Συλλόγου οικισμού Κονταρόλακκας, από το καθαρό προϊόν προϊόν του Ειδικού Κρατικού Λαχείου.
47)Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ΟΤΑ Νομού Ιωαννίνων κατά των αναγκαστικών καταργήσεων των Κοινοτήτων, δηλώνουν την αντίθεσή τους προς τις αναγκαστικές καταργήσεις των Κοινοτήτων με το σχέδιο "Ι.Καποδίστριας".
48)Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Παλλεσβιακή Επιτροπή Αγώνα κατά των αναγκαστικών συνενώσεων ζητεί την απόσυρση του σχεδίου "Ι.Καποδίστριας".
49)Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Αγροτικός Σύλλογος Λιποχωρίου Πέλλας "Η ΣΥΝΕΡΓΑΣΙΑ" ζητεί την άμεση αποζημίωση των παραγωγών της περιοχής του που επλήγησαν από παγετούς την άνοιξη του 1997.
50)Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Βρύναινας Νομού Μαγνησίας ζητεί να λυθεί το πρόβλημα της ταχυδρομικής εξυπηρέτησης των κατοίκων της.
51)Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η ΕΛΜΕ Νομού Καρδίτσας ζητεί τη λήψη μέτρων για την εύρυθμη λειτουργία των Γυμνασίων και Λυκείων του Νομού Καρδίτσας.
52)Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Κάτοικοι της Κοινότητας Τετρακώμου 'Αρτας ζητούν τη συνένωση Τετρακώμου, Καιγάλων και Μεσούντος σε Δήμο.
53)Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία Αγρότες - Σταφιδοπαραγωγοί του Νομού Κεφαλλονιάς ζητούν τη λήψη μέτρων για τη στήριξη των σταφιδοπαραγωγών.
54)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Πανελλαδική Ομοσπονδία Εργατ/λων Εμφιαλωμένων Ποτών ζητεί την αποχώρηση όλων των τουρκικών στρατευμάτων από την Κύπρο.
55)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Κορμίτσας Σερρών διαμαρτύρεται επειδή δεν δημοσιεύτηκε ακόμη στην Εφημερίδα της Κυβέρνησης η συναινετική και καθ'όλα νόμιμη συνένωση των Κοινοτήτων Κορμίτσας - Ηλιοκόμης - νέας Μπάφρας και Συμβολής σε ένα Δήμο με την ονομασία Δήμος Κορμίτσας και έδρα τη Νέα Μπάφρα.
56)Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Συνδικάτο Εργαζομένων Ινστιτούτου Γεωλογικών και Μεταλλευτικών Ερευνών Πρέβεζας διαμαρτύρεται για το κλείσιμο των Παραρτημάτων πλην της Θεσ/νίκης του ΙΓΜΕ.
57)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Πανελλαδική Ομοσπονδία Εργατ/λων Εμφιαλωμένων ποτών ζητεί την καθιέρωση της 5θήμερης εβδομάδας 35ωρών εργασίας χωρίς μείωση αποδοχών.
58)Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία η Τοπική Οργάνωση ΒΟΥΠΠΕΡΤΑΛ Ν.Δ. αναφέρεται στην τοποθέτηση του κ. Κ.Καρπενησιώτη στο Σχολείο της περιοχής της.
59)Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε δημοσίευμα εφημερίδας στο οποίο ζητείται να μην καταργηθούν τα παραρτήματα του ΙΓΜΕ.
60)Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία 70 Υπάλληλοι του ΟΣΕ που έχουν μεταταγεί από τα Ναυπηγεία Ελευσίνας ζητούν την επίλυση ασφαλιστικών και συνταξιοδοτικών προβλημάτων τους.
61)Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία 'Ελληνες που κατοικούν στην πόλη Ντόρμουντ Γερμανίας ζητούν να συνεχίσει η λειτουργία του ελληνικού σχολείου της περιοχής τους.
62)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που δημιουργούν στην ΑΤΕ οι δανειοδοτήσεις συνεταιρισμών.
63)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα υψηλά επιτόκια που επιβάλλουν οι Τράπεζες σε δανειοδοτηθέντες.
64)Ο Βουλευτής Καστοριάς κ. ΚΩΝ/ΝΟΣ ΣΗΜΑΙΟΦΟΡΙΔΗΣ κατέθεσε αναφορά με την οποία η Ομοσπονδία Επαγγελματιών Βιοτεχνών Καστοριάς διαμαρτύρεται για τη μείωση του χρόνου διάθεσης πετρελαίου θέρμανσης.
65)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Πτελεού Νομού Μαγνησίας ζητεί την ευνοϊκή ρύθμιση των χρεών των κατοίκων της γεωργών προς την ΑΤΕ.
66)Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Σύνδεσμος Ελληνικών Γυμναστικών και Αθλητικών Σωματείων ζητεί οικονομική ενίσχυση για την εκτέλεση εργασιών συντήρησης των αθλητικών εγκαταστάσεων στη Χίο.
67)Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια 'Ενωση Δασολόγων Δημοσίων Υπαλλήλων διαμαρτύρεται για τη μεταφορά των αρμοδιοτήτων της Δασοπυρόσβεσης.
68)Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας αναφορικά με την αναστολή της λειτουργίας των Τμημάτων του Ιονίου Πανεπιστημίου ύστερα από την υπουργική απόφαση περί διακοπής συμβάσεων εργασίας των διδασκόντων του.
69)Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο πλοιοκτήτης Ε/Γ - Ο/Γ - Δ/Ρ "Αλέξανδρος" ζητεί την εκβάθυνση του λιμένα της νήσου Οθώνων Νομού Κέρκυρας.
70)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Αγριάς του Νομού Μαγνησίας ζητεί την τοποθέτηση και δεύτερου γιατρού στο παράρτημα ΙΚΑ Αγριάς.
71)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Τεχνικό Επιμελητήριο Ελλάδας - Τμήμα Μαγνησίας ζητεί την υπογραφή ΠΔ περί της δημιουργίας του Οργανισμού Ρυθμιστικού Σχεδίου.
72)Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Σπουδαστές ΣΕΛΕΤΕ - ΠΑΤΕΣ Πατρών Αχαίας εισαχθέντες το 1997 ζητούν τη νομοθετική ρύθμιση του δικαιώματος εγγραφής τους στις επετηρίδες των αντίστοιχων ειδικοτήτων τους.
73)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου ζητεί χρηματοδότηση για την οινοποίηση των αδιάθετων σταφυλιών του Νομού Ηρακλείου στο φορέα ανάληψής της.
74)Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση και στην ακριτική Σαμοθράκη τεκμαρτού φόρου εισοδήματος σε ανύπαρκτα αγροτικά εισοδήματα.
75)Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση και στην ακριτική Σαμοθράκη τεκμαρτού φόρου εισοδήματος σε ανύπαρκτα αγροτικά εισοδήματα.
76)Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατεθέσε αναφορά με την οποία ο Λαογραφικός Πολιτιστικός Σύλλογος Μεσολογγίου Νομού Αιτωλ/νίας ζητεί την άμεση ένταξη της αρχαίας Πλευρώνας Αιτωλ/νίας σε πρόγραμμα χρηματοδότησης για την αξιοποίησή της.
77))Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατεθέσε αναφορά με την οποία ο Λαογραφικός Πολιτιστικός Σύλλογος Μεσολογγίου Νομού Αιτωλ/νίας ζητεί την άμεση ένταξη της αρχαίας Πλευρώνας Αιτωλ/νίας σε πρόγραμμα χρηματοδότησης για την αξιοποίησή του.
78)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας με το οποίο οι επαγγελματίες ψαράδες του Μεσσηνιακού Κόλπου ζητούν τη δημιουργία δεξαμενής τράνζιτ πετρελαίου στο λιμάνι της Καλαμάτας Μεσσηνίας.
79)Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Αστυνομική Διεύθυνση του Νομού Μεσσηνίας ζητεί την πρόσληψη αστυνομικών υπαλλήλων για την αντιμετώπιση της αυξημένης εγκληματικότητας στην ευρύτερη περιοχή της.
80)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Αδελφότητα Θεολόγων η "Ζωή" διαμαρτύρεται για την αύξηση στα ταχυδρομικά τέλη του χριστιανικού τύπου.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
3. Στις με αριθμό 13/2-7-97, 205/4-7-97 ερωτήσεις δόθηκε με το υπ' αριθμ. 32574/21-8-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση των ερωτήσεων 13/2.7.97, 205/4-7-97, που κατέθεσαν οι Βουλευτές κ.κ. Μ. Κωστόπουλος και Μ. Αγγουράκης, όσον αφορά θέματα αρμοδιότητός μας, σας γνωρίζουμε τα ακόλουθα:
Το Υπουργείο μας προσπάθησε και πέτυχε να παραμείνουν τα Ναυπηγεία Ελευσίνας σε λειτουργία, μετά την εγκατάλειψή τους από τον πρώην ιδιοκτήτη τους.
Παράλληλα κατέβαλλε κάθε δυνατή, στο μέτρο των αρμοδιοτήτων του, προσπάθεια για την κανονική και έγκαιρη πληρωμή των δεδουλευμένων αποδοχών των εργαζομένων στα Ναυπηγεία. 'Ετσι σήμερα δεν οφείλονται δεδουλευμένες αποδοχές (πλην κάποιων επιδομάτων) στους εργαζόμενους, παρά την έκδηλη οικονομική αδυναμία της επιχείρησης.
Επίσης η Κυβέρνηση εξαντλώντας την ευαισθησία της, ανέλαβε την άμεση καταβολή των νομίμων αποζημιώσεων των εργαζομένων στην "ΝΑΥΠΗΓΕΙΑ ΕΛΕΥΣΙΝΑΣ ΑΕ" των οποίων η παραμονή στην υπό εκκαθάριση εταιρία τερματίζεται αυτοδικαίως με βάση την διάταξη του άρθρου 15 του ν. 2335/1995.
Οι νόμιμες αποζημιώσεις των εργαζομένων υπολογίστηκαν με ευθύνη της εκκαθαρίστριας εταιρίας "ΤΡΑΠΕΖΑ ΕΠΕΝΔΥΣΕΩΝ ΑΕ" και ανέρχονται στο ποσό των 2,7 δις δρχ.
Τέλος το Υπουργείο μας προώθηση τις διαδικασίες διαγωνισμού, αξιολόγησης, διαπραγμάτευσης και υλοποίησης των μετατάξεων, συντονίζοντας καθημερινά τις ενέργειες όλων των εμπλεκόμενων σ' αυτές, έτσι ώστε να ολοκληρωθούν όλες οι περίπλοκες και χρονοβόρες διαδικασίες που απαιτούνται για την μεταβίβαση των Ναυπηγείων σε επενδυτή.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
2. Στην με αριθμό 126/2-7-97 ερώτηση δόθηκε με το υπ' αριθμ. 5481/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 126/2-7-97, του Βουλευτή κ.κ. Γ. Καλαντζή και απευθύνεται στον Υπουργό Μεταφορών και Επικοινωνιών σχετικά με τον τεχνικό έλεγχο των αυτοκινήτων της νήσου Θάσου, σας πληροφορούμε τα παρακάτω:
3. Στο άρθρο 3 του Π.Δ. 49/95 (37 Α) που είναι η εναρμόνιση της Ελληνικής Νομοθεσίας με τις οδηγίες 92/54/ΕΟΚ και 92/55/ΕΟΚ ενώ κωδικοποιεί και τις υπάρχουσες (μέχρι τότε) σχετικές Ευρωπαϊκές Οδηγίες ορίζεται ρητώς ότι οι τεχνικοί έλεγχοι διεξάγονται από τις αρμόδιες υπηρεσίες του Υπουργείου Μεταφορών και Επικοινωνιών.
2. Οι τεχνικοί έλεγχοι που διενεργούν τα ΚΤΕΟ είναι επαρκώς προδιαγεγραμμένοι από την σχετική Ευρωπαϊκή Νομοθεσία (οδηγία 77/143/ΕΟΚ όπως έχει τροποποιηθεί και ισχύει σήμερα). Για την διενέργεια αυτών των ελέγχων απαιτείται ηλεκτρο- μηχανολογικός εξοπλισμός με τον οποίον έχουν εξοπλιστεί τα ΚΤΕΟ και ο οποίος δεν είναι φορητός ώστε να είναι δυνατή η μεταφορά του.
3. Η Νήσος Θάσος ανήκει διοικητικά στη Νομαρχιακή Αυτοδιοίκηση Καβάλας στην οποία λειτουργεί Υπηρεσία ΚΤΕΟ συνεπώς όλα τα αυτοκίνητα του Νομού Καβάλας υποχρεούνται να υποβληθούν σε περιοδικό τεχνικό έλεγχο σύμφωνα με τις ισχύουσες διατάξεις.
Μετά τα παραπάνω είναι προφανές ότι ο περιοδικός τεχνικός έλεγχος που διενεργείται από το ΚΤΕΟ του Νομού Καβάλας, δεν είναι δυνατόν να διενεργηθεί από υπαλλήλους της τέως Υπηρεσίας Συγκοινωνιών Καβάλας που θα επισκεφθούν την νήσο Θάσο.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
3. Στην με αριθμό 179/4-7-97 ερώτηση δόθηκε με το υπ' αριθμ. 45/19-8-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του από 4.7.97 εγγράφου σας, σχετικά με την αριθμ. 179/4.7.97 ερώτηση, που κατέθεσαν οι Βουλευτές κ.κ. Α. Παπαληγούρας, Χ. Βυζοβίτης, Γ. Βουλγαράκης και Θ. Σκρέκας, σας γνωρίζουμε τα ακόλουθα:
1. - Ο φορολογικός έλεγχος γενικά και ειδικότερα ο έλεγχος και η περαίωση των υποβληθεισών δηλώσεων φορολογίας εισοδήματος και λοιπών αντικειμένων και εν γένει των εκκρεμών φορολογικών υποθέσεων, είναι ζήτημα πρωταρχικής σημασίας για το Υπουργείο Οικονομικών και προς την κατεύθυνση αυτή λαμβάνονται κατά καιρούς διάφορα μέτρα.
'Ετσι, με Υπουργική απόφαση που εκδόθηκε κατ' εξουσιοδότηση νόμου το 1994, καθορίστηκε ειδικός και προαιρετικός τρόπος περαίωσης των εκκρεμών φορολογικών υποθέσεων επιτηδευματιών, χρήσεων μέχρι και 1992, με εξαίρεση συγκεκριμένες κατηγορίες υποθέσεων για τις οποίες κρίθηκε επιβεβλημένη η διενέργεια ελέγχου κατά τις γενικές διατάξεις.
Στα πλαίσια εφαρμογής της παραπάνω απόφασης, της οποίας επίκειται η λήξη ισχύος της, έχει ήδη περαιωθεί μεγάλος αριθμός ανέλεγκτων υποθέσεων, με σημαντικότατα έσοδα για το Δημόσιο που μέχρι 31/5/1997 υπερβαίνουν τα 500 δισεκατομμύρια δραχμές και με άμεσο αποτέλεσμα την ουσιαστική αποσυμφόρηση των Δ.Ο.Υ. από πλήθος παλαιών εκκρεμοτήτων.
Το γεγονός αυτό, της σημαντικής μείωσης των εκκρεμοτήτων, παρέχει πλέον τη δυνατότητα στις ΔΟΥ να ασχοληθούν υπό καλύτερες συνθήκες, με το πρωταρχικής σημασίας ελεγκτικό τους έργο, θέμα το οποίο ενδιαφέρει ιδιαίτερα το Υπουργείο Οικονομικών.
Εν όψει αυτών έχουν δοθεί επανειλημμένες οδηγίες προς τις ΔΟΥ για εντατικοποίηση των ελέγχων, ιδίως των υποθέσεων αυτών που παρουσιάζουν ιδιαίτερο φορολογικό ενδιαφέρον.
Η φοροδιαφυγή με οποιοδήποτε τρόπο αυτή εκδηλώνεται, αποτελεί άμεση προτεραιότητα και πρωταρχικής σημασίας θέμα για το Υπουργείο Οικονομικών. Για το σκοπό αυτό καταβάλλονται συντονισμένες προσπάθειες και λαμβάνονται συνεχή νομοθετικά, διοικητικά και άλλα μέτρα.
Ενδεικτικά αναφέρονται η θέσπιση αυστηροτάτων φορολογικών διατάξεων για τη φοροδιαφυγή, η διενέργεια συνεχών ελέγχων σ' όλη τη χώρα, η μηχανογραφική υποστήριξη και μηχανοργάνωση των Υπηρεσιών, η οργανωτική αναδιάρθρωση του Υπουργείου κλπ.
Με τις αρ. 1027728/1836/0009Α/ΠΟΛ 1066/28.2.95 και 1075487/4984/Α009/πολ 1195/1.7.96 εγκύκλιες διαταγές μας τονίζεται η ανάγκη πλήρους ενεργοποίησης του ελεγκτικού μηχανισμού των φορολογικών υπηρεσιών και η εντατικοποίηση των προληπτικών και προσωρινών ελέγχων. Επίσης με την αρ. 1027922/682/ΠΟΛ 1083/6.3.97 εγκύκλιο -μέτρα για την περιστολή της φοροδιαφυγής στο ΦΠΑ- παρέχονται οδηγίες στον Προϊστάμενο κάθε ΔΟΥ, να συγκροτεί καθημερινά ένα ή περισσότερα διμελή συνεργεία ανάλογα με το είδος, το μέγεθος και τον αριθμό των επιχειρήσεων που υπάγονται στη ΔΟΥ, για τη διενέργεια προληπτικού ελέγχου, χρησιμοποιώντας εκ περιτροπής όλους τους κατάλληλους για το έργο αυτό εφοριακούς υπαλλήλους, που έχει στη διάθεσή του.
'Οσον αφορά τη διακοπή των ειδικών απογευματινών συνεργείων, σας γνωρίζουμε ότι το θέμα της επαναλειτουργίας αυτών εξετάζεται, παράλληλα δε, διεξάγει προληπτικό έλεγχο και το Σώμα Δίωξης Οικονομικού Εγκλήματος (ΣΔΟΕ).
Το Υπουργείο, αποδίδοντας ιδιαίτερη σημασία στο ελεγκτικό έργο, έχει προ πολλού μεριμνήσει για την κατάλληλη προετοιμασία και τη λήψη των μέτρων εκείνων που είναι απαραίτητα, ώστε οι Υπηρεσίες να μπορέσουν να ανταποκριθούν στο έργο αυτό.
Στα πλαίσια των ληφθέντων μέτρων εντάσσονται:
α) Η προώθηση Υπουργικής απόφασης, κατ' εξουσιοδότηση υφισταμένων διατάξεων, για τη μελέτη του τρόπου ελέγχου των ανέλεγκτων υποθέσεων.
'Ηδη έχει συγκροτηθεί ειδική επιτροπή που μελετά το παραπάνω θέμα και θα εισηγηθεί σχετικές προτάσεις.
β) Η εφαρμογή σύγχρονων ελεγκτικών μεθόδων με την ανάπτυξη του συστήματος ESKORT, με σκοπό την αντικειμενικοποίηση των ελέγχων, την ελαχιστοποίηση της διάρκειάς του και τη μεγιστοποίηση των αποτελεσμάτων τους.
'Ηδη, ύστερα από μελέτη όλων των δεδομένων που χαρακτηρίζουν την ελληνική πραγματικότητα και αφού λήφθηκε υπόψη και η εμπειρία από την εφαρμογή παρόμοιων μεθόδων σε άλλες χώρες, έχουν αναπτυχθεί και εφαρμόζονται δοκιμαστικά, ελεγκτικά πρότυπα σε ότι αφορά το ΦΠΑ, με προοπτική επέκτασης και στα λοιπά αντικείμενα. Παράλληλα, είναι σε εξέλιξη πρόγραμμα εκπαίδευσης των υπαλλήλων και εξοικείωσής τους με τις νέες μεθόδους ελέγχου.
γ) Η συνεγασία του Υπουργείου μας με την Υπηρεσία Δημοσίων Εσόδων των ΗΠΑ (IRS), η οποία συνιστάται στην υποβολή μελέτης και συγκεκριμένων προτάσεων, ύστερα από εκτίμηση της υφιστάμενης στην Ελλάδα κατάστασης και με βάση την υπάρχουσα στις ΗΠΑ εμπειρία, για τη λήψη μέτρων βελτίωσης και αύξησης της αποδοτικότητας του εν γένει ελεγκτικού βεβαιωτικού και εισπρακτικού μηχανισμού.
'Ηδη προ πολλού έχουν αφιχθεί στελέχη της ως άνω αλλοδαπής Υπηρεσίας, τα οποία συνεργάζονται σε μόνιμη βάση με εκπροσώπους του Υπουργείου μας, ούτως ώστε σύντομα να υποβληθούν οριστικές προτάσεις με τις νομοθετικές και λοιπές μεταβολές που κρίνονται αναγκαίες, ύστερα και από τα συμπεράσματα που θα προκύψουν από την πιλοτική εφαρμογή σχετικών προγραμμάτων.
δ) Η σύσταση και λειτουργία της Σχολής Επιμόρφωσης Υπαλλήλων Υπουργείου Οικονομικών (ν. 2343/95), για τη συνεχή εκπαίδευση και επιμόρφωση του προσωπικού του Υπουργείου, τόσο σε θέματα τεχνογνωσίας, όσο και σε θέματα ερμηνείας και εφαρμογής των υφιστάμενων φορολογικών διατάξεων.
2. Το Υπουργείο Οικονομικών μελετά και προχωρεί στην αναδιοργάνωση όλων τνω Υπηρεσιών του, καθώς και στον διοικητικό και τεχνολογικό εκσυγχρονισμό της λειτουργίας αυτών, με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικων τύπων και διαδικασιών, τη μηχανοργάνωση και τον εξοπλισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρέτησής τους με πολλούς τρόπους και από διάφορα σημεία της χώρας.
Στο πλαίσιο αυτό της προσαρμογής και εκσυγχρονισμού των Υπηρεσιών του Υπουργείου Οικονομικών και των σχετικών διατάξεων που διέπουν τη λειτουργία και το αντικείμενο εργασιών τους, για την αντιμετώπιση των σημερινών αναγκών (όπως αυτές διαμορφώνονται από τις σύγχρονες οικονομικές ελληνικές και διεθνείς εξελίξεις) λαμβάνεται υπόψη η εμπειρία και η τεχνογνωσία των άλλων κρατών, καθώς και οι επικρατούσες στην Ελλάδα συνθήκες, και όλα τα απαραίτητα σχετικά στοιχεία (υπηρεσιακές ανάγκες και δυνατότητες, οι ιδιαίτερες οικονομικές συνθήκες, οι χιλιομετρικές - εδαφικές ή άλλες δυσκολίες εξυπηρέτησης των πολιτών κλπ.). Παράλληλα όμως, μελετώνται και εξετάζονται αρμοδίως νέοι τρόποι συναλλαγής και εξυπηρέτησης των πολιτών, που δεν απαιτούν απαραίτητα τη μετάβαση αυτών στην αρμόδια Δ.Ο.Υ. ή τη σύσταση Δ.Ο.Υ. σε κάθε τόπο που παρουσιάζει οικονομική δραστηριότητα.
Η κατάργηση ορισμένων ειδικών Δ.Ο.Υ. (Κεφαλαίου, Ελευθερίων Επαγγελμάτων κλπ.) επιβάλλεται από την ανάγκη καλύτερης εξυπηρέτησης του πολίτη, αφού όλες οι υποχρεώσεις του οι οποίες σήμερα είναι διάσπαρτες σε διάφορες Δ.Ο.Υ. θα συγκεντρωθούν σε μία Δ.Ο.Υ.
Η συγκέντρωση αυτή, όλων των φορολογικών αντικειμένων σε μία Δ.Ο.Υ. (όπως γίνεται στις Δ.Ο.Υ., της λοιπής Ελλάδας, πλην των Δ.Ο.Υ. της περιοχής του Κέντρου της Αθήνας, του Πειραιά και της Θεσσαλονίκης), θα έχει θετικά αποτελέσματα και στην είσπραξη των δημοσίων εσόδων, αφού θα υπάρχει μία αρμόδια Δ.Ο.Υ., η οποία θα έχει με αυτό το τρόπο, την πλήρη εικόνα των υποχρεώσεων του φορολογουμένου, τις οποίες θα μπορεί να παρακολουθεί πιο αποτελεσματικά.
Η συγχώνευση επίσης ορισμένων Δ.Ο.Υ. της περιοχής Αθηνών Πειραιά και Θεσσαλονίκης, αποφασίστηκε λόγω του μικρού όγκου εργασιών τους και της ανάγκης αποδέσμευσης προσωπικού και διάθεσής του σε άλλες Δ.Ο.Υ. με μεγαλύτερες ανάγκες, καθώς και για τον περιορισμό των λειτουργικών δαπανών.
'Ηδη έχει υλοποιηθεί το μεγαλύτερο μέρος των απαιτούμενων σχετικών διαδικαστικών ενεργειών και μέχρι τέλους Αυγούστου θα έχουν ολοκληρωθεί όλες οι διαδικασίες για την έναρξη λειτουργίας των νέων Υπηρεσιών.
Για την απελευθέρωση των Δ.Ο.Υ. από τις χρονοβόρες διαδικασίες έκδοσης πιστοποιητικών και βεβαιώσεων που δεν έχουν φορολογικό ενδιαφέρον και την απασχόληση των υπαλλήλων τους με το κύριο έργο τους, (που είναι ο φορολογικός έλεγχος, η βεβαίωση και η είσπραξη των φόρων), ελήφθησαν διάφορα νομοθετικά και διοικητικά μέτρα και καταβάλλεται συνεχής προσπάθεια περιορισμού των βεβαιώσεων και πιστοποιητικών που εκδίδονται από τις Δ.Ο.Υ., όπως:
- Με πρόταση του Υπουργείου μας συμπεριλήφθηκε διάταξη στο Ν. 1882/1990 (άρθρο 33 παρ. 4 αυτού), σύμφωνα με την οποία όλα τα πιστοποιητικά που εκδίδονται από τις Δ.Ο.Υ. σχετικά με την υποβολή δήλωσης φορολογίας εισοδήματος ή το ύψος του εισοδήματος των φορολογουμένων δια διάφορες χρήσεις κατά τις κείμενες διατάξεις, αντικαθίστανται με τα αποστελλόμενα εκάστοτε από το ΚΕΠΥΟ εκκαθαριστικά σημειώματα επί της φορολογίας αυτής, εκτός εκείνων των οποίων η έκδοση κριθεί αναγκαία με σχετική κοινή απόφαση του Υπουργού Οικονομικών και του αρμοδίου κατά περίπτωση Υπουργού.
Μέχρι σήμερα όμως, ελάχιστες κοινές Υπουργικές Αποφάσεις έχουν εκδοθεί προς τούτο, και κατά συνέπεια οι σχετικές διατάξεις, που προβλέπουν την έκδοση πιστοποιητικών και βεβαιώσεων από τις Δ.Ο.Υ. θεωρούνται καταργημένες και ορθώς οι Δ.Ο.Υ. αρνούνται την έκδοση αυτών και εκδίδουν μόνο εκείνα που διατηρήθηκαν με τις παραπάνω Υπουργικές Αποφάσεις ή προβλέπονται από άλλες ειδικές διατάξεις μεταγενέστερες του Ν. 1882/90.
Με την ως άνω νομοθετική ρύθμιση, δεν καλύπτεται όμως μεγάλος αριθμός άλλων περιπτώσεων, όπως οι περιπτώσεις που τα αιτούμενα από τα άλλα Υπουργεία προς επιβεβαίωση από τις Δ.Ο.Υ. στοιχεία, δεν προκύπτουν από τα εκκαθαριστικά σημειώματα των φορολογουμένων πολιτών, καθώς και οι περιπτώσεις, κατά τις οποίες δεν υφίσταται υποχρέωση υποβολής δηλώσεως εισοδήματος, οπότε δεν εκδίδεται και εκκαθαριστικό αυτής σημείωμα.
Για τις περιπτώσεις αυτές, το Υπουργείο Οικονομικών εξέδωσε την αριθμ. 1073119/819/0006Β/25.6.1996 εγκύκλιό του, πρότεινε στα λοιπά Υπουργεία να ακολουθούν τις εναλλακτικές λύσεις που αναφέρονται σ' αυτήν, καθώς και να θέτουν υπόψη του Υπουργείου Οικονομικών (πριν από την έκδοσή της), για επικύρωση αντιγράφων ή τη χορήγηση πιστοποιητικών και βεβαιώσεων, με σκοπό να αναζητούνται και να υιοθετούνται άλλες δυνατές προσφερότερες λύσεις, που δεν επιβαρύνουν τις Δ.Ο.Υ.
Με τις αριθμ. 1023737/301/0006Β/ΠΟΛ. 1070/26.2.1997 εγκύκλιο του Υπουργείου μας προς όλα τα Υπουργεία και τις Τράπεζες προτείναμε να μη ζητούν από τους ενδιαφερόμενους να τους υποβάλλουν επικυρωμένα από τις Δ.Ο.Υ. αντίγραφα των εγγράφων που έχουν υποβληθεί σ' αυτές ή του εκκαθαριστικού σημειώματος του ΚΕΠΥΟ για τη φορολογία εισοδήματός του, αλλά να εφαρμόζουν (για τους λόγους που αναφέρονται αναλυτικά στην εγκύκλιό μας αυτή), τις εναλλακτικές δυνατότητες-λύσεις που προβλέπει ο Νόμος 1599/86.
3. 'Οσον αφορά την αρ. 1024851/1713/0016/10.4.97 απόφαση του Υπουργού των Οικονομικών σας γνωρίζουμε ότι δεν πρόκειται για πρόσφατη επιβάρυνση. Θεμελιώδεις διατάξεις, όπως του άρθρου 91 του Ν.Δ. 356/74 (Κ.Ε.Δ.Ε.), έχουν προβλέψει την ανάθεση στις Δ.Ο.Υ. του εργου της είσπραξης των εσόδων τους. Την ίδια μεταχείριση προβλέπει και το άρθρο 106 του ν. 2365/95 "Περί Δημοσίου Λογιστικού και άλλες διατάξεις".
Η αναφερόμενη ΑΥΟ, δεν προσθέτει κανένα νομικό πρόσωπο, αλλά συμπεριλαμβάνει τα νομικά εκείνα πρόσωπα των οποίων η είσπραξη προβλέπεται και νομοθετικά, Στην πραγματικότητα, έχουμε υλοποίηση των προαναφερθεισών διατάξεων.
Η συνδρομή των Δ.Ο.Υ. στην είσπραξη εσόδων νομικών προσώπων άμεσα συντελεί στην εκτέλεση του προϋπολογισμού τους και έμμεσα βοηθά την εκτέλεση του Κρατικού Προϋπολογισμού.
4. Σχετικά με τα τυχόν προβλήματα που παρουσιάσθηκαν κατά την εφαρμογή του ν. 2459/97 για τη φορολόγηση της μεγάλης ακίνητης περιουσίας και τη συμπλήρωση του εντύπου Ε9, σας γνωρίζουμε ότι σύμφωνα με τις διατάξεις του τελευταίου εδαφίου της παραγράφου 4 του άρθρου 62 του ν. 2238/1994 ο φορολογούμενος μαζί με την ετήσια δήλωση φορολογίας εισοδήματος, υποβάλλει δήλωση με τα στοιχεία των ακινήτων που του ανήκουν κατά πλήρες δικαίωμα ιδιοκτησίας ή κατ' επικαρπία ή ψιλή κυριότητα ή έχει δικαίωμα χρήσης ή οίκησης σε αυτά (έντυπο Ε9).
Το Ε9 περιλαμβάνει τις βασικές μόνο παραμέτρους των εντύπων του συστήματος αντικειμενικού προσδιορισμού των ακινήτων, που εφαρμόζεται επιτυχώς στη χώρα μας από το 1985 και έχει γίνει πλήρως αποδεκτό από τους 'Ελληνες φορολογούμενους. Τα στοιχεία που είναι τα ελάχιστα που πρέπει να συμπληρωθούν, προκειμένου οι πιθανοί υπόχρεοι για φόρο να κληθούν για την υποβολή της δήλωσης του φόρου μεγάλης ακίνητης περιουσίας.
Για την ορθή συμπλήρωση των απαιτούμενων στοιχείων, δόθηκαν οδηγίες προς τις Δ.Ο.Υ. με εγκύκλιες διαταγές και διοργανώθηκαν σεμινάρια από τη Σχολή Επιμόρφωσης του Υπουργείου Οικονομικών, στα οποία έλαβαν μέρος οι υπάλληλοι του Υπουργείου Οικονομικών, που ασχολούντια με το αντικείμενο αυτό.
Παράλληλα, εκδόθηκε φυλλάδιο οδηγιών για το κοινό, ενώ στην Κεντρική Υπηρεσία του Υπουργείου, αλλά και στη Δ.Ο.Υ. λειτουργούσαν ειδικά γραφεία από ειδικά στελεχωμένα και ενημερωμένα άτομα προς διευκόλυνση των πολιτών και επί πλέον με την 1025373/396/Α0012/ΠΟΛ 1075/28.2.97 απόφαση του Υπουργού Οικονομικών παρατάθηκαν οι προθεσμίες υποβολής των φορολογικών δηλώσεων κατά δέκα μέρες.
'Αλλωστε η προσπάθεια αυτή που έγινε από το Υπουργείο Οικονομικών για την καταγραφή και τη φορολόγηση της μεγάλης ακίνητης περιουσίας αποτελεί τη σημαντικότερη προσπάθεια που έχει γίνει μέχρι σήμερα, γεγονός που δικαιολογεί τυχόν δυσχέρειες κατά την εφαρμογή της σχετικής νομοθεσίας.
Το Υπουργείο μας δεν εκτιμά ότι τόσο το έντυπο Ε9 όσο και ο ΦΠΑΠ όχι μόνο δεν τα επηρεάσουν αρνητικά την είσπραξη των δημοσίων εσόδων αλλά αντίθετα θα συμβάλουν στην αύξησή τους.
5. Σχετικά με την κωδικοποίηση του φόρου Προστιθέμενης Αξίας σας γνωρίζουμε ότι η χώρα μας ως μέλος της Ευρωπαϊκής 'Ενωσης υποχρεούται να εφαρμόζει τις διατάξεις του Κοινοτικού δικαίου. Ειδικότερα ως προς το ΦΠΑ υποχρεούται να εφαρμόζει τις διατάξεις της 6ης Οδηγίας, η οποία από το χρόνο εκδόσεώς της (17.5.1977) έχει τροποποιηθεί πολλές φορές με συνέπεια την αντίστοιχη τροποποίηση της εσωτερικής μας νομοθεσίας και της καθιέρωσης νέων διαδικασιών που επιβάλλονται προκειμένου να εφαρμοστούν οι νέες τροποποιημένες διατάξεις. Οι νέες αυτές διαδικασίες επιβάλλουν την έκδοση υπουργικων αποφάσεων προκειμένου να αντιμετωπισθούν τα προβλήματα που παρουσιάζονται στην πράξη από την προσαρμογή των διατάξεων της Εθνικής προς την Κοινοτική Νομοθεσία.
'Οσον αφορά το θέμα της Κωδικοποίησης του Φόρου Προστιθέμενης Αξίας, έχει συσταθεί Επιτροπή για τον σκοπό αυτό και η οποία σε σύντομο χρονικό διάστημα θα ολοκληρώσει το έργο της Κωδικοποίησης του ΦΠΑ.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
4. Στις με αριθμό 230/7-7-97, 852/12-8-97 ερωτήσεις δόθηκε με το υπ' αριθμ. 6511/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στις ερωτήσεις 230/7-7-97, 852/12-8-97 των Βουλευτών κ.κ. Απ. Τασούλα, Στ. Παναγιώτου και Ηλ. Βεζδρεβάνη και απευθύνονται στον Υπουργό Μεταφορών και Επικοινωνιών σχετικά με τα φορτηγά Δημόσιας Χρήσης αυτοκίνητα του Ν.Δ. 531/70 σας πληροφορούμε τα παρακάτω:
Με το άρθρο 13 παρ. 1 του Ν. 1959/91 (123 Α') τα φορτηγά αυτοκίνητα δημόσιας χρήσης των οποίων το αρχικό δικαίωμα κυκλοφορίας δόθηκε με το Ν.Δ. 531/70 (101 Α), απέκτησαν δικαίωμα αντικατάστασης με άλλα μικτού βάρους έως 6.000 χιλιόγραμμα.
Το Υπουργείο γνωρίζει τα θέματα που απασχολούν τον συγκεκριμένο κλάδο και εξετάζει την επίλυση τους λαμβάνοντας υπόψη το πόρισμα της επιτροπής που αφορά τη γενικότερη αναμόρφωση της νομοθεσίας για τις εμπορευματικές μεταφορές και αποφεύγοντας τις αποσπασματικές ρυθμίσεις.
Ο Υφυπουργός
ΕΜΜΑΝΟΥΗΛ ΛΟΥΛΑΚΗΣ"
5. Στην με αριθμό 250/8-7-97 ερώτηση δόθηκε με το υπ' αριθμ. 4020/19-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Σε απάντηση της αριθμ. 250/8-7-97 ερώτηση που κατέθεσε στη Βουλή των Ελλήνων ο Βουλευτής κ. Σπύρος Δανέλλης, σας γνωρίζουμε τα ακόλουθα:
1) Σύμφωνα με τις διατάξεις του άρθρου 10 του Ν. 2083/92 (ΦΕΚ 159/τ.Α'./1992) "Εκσυγχρονισμός της Ανώτατης Εκπαίδευσης" στα μεταπτυχιακά προγράμματα σπουδών γίνονται δεκτοί πτυχιούχοι Α.Ε.Ι. και την κύρια ευθύνη της οργάνωσης και λειτουργίας των Μ.Π.Σ. έχουν τα Ανώτατα Εκπαιδευτικά Ιδρύματα, τα οποία έχουν επιστημονική ενότητα και πληρούν τις προϋποθέσεις, που εγγυώνται υψηλό επίπεδο σπουδών.
Τα προγράμματα Μεταπτυχιακών Σπουδών βρίσκονται μέσα στα πλαίσιο των σκοπών και των στόχων των Α.Ε.Ι., αναφέρονται σε συγγενείς ειδικότητες και αποσκοπούν στην προαγωγή της επιστημονικής γνώσης και στην ικανοποίηση των εκπαιδευτικών, ερευνητικών και αναπτυξιακών αναγκών της χώρας.
Τα προγράμματα Νοσηλευτικών Ειδικοτήτων, τα οποία λειτουργούν εντός των Νοσηλευτικών Ιδρυμάτων, με βάση τις διατάξεις του Ν. 1579/85 (ΦΕΚ 2171/Α/85) και των, σε εκτέλεση αυτού, Υπουργικών Αποφάσεων, αποσκοπούν στο να παρέχουν ειδικές νοσηλευτικές γνώσεις και δεξιότητες, οι οποίες θα βοηθήσουν τους ειδικευθέντες να προσφέρουν καλύτερη και επιστημονικά αρτιότερη νοσηλευτική φροντίδα.
Κατά συνέπεια, οι απονεμόμενοι, μετά την παρακολούθηση των προγραμμάτων αυτών, τίτλοι δεν μπορούν να χαρακτηρισθούν ως μεταπτυχιακοί, καθόσον δεν είναι συναφείς με τα προβλεπόμενα από το άρθρο 10 του Ν. 2083/92 και επομένως, οι κάτοχοί τους δεν μπορούν να λάβουν το επίδομα μεταπτυχιακών σπουδών που προβλέπεται από τις διατάξεις του Ν. 2470/97.
2) α: Η παροχή διευκολύνσεων προς τους Νοσηλευτές-τριες, των Επαρχιακών Νοσοκομείων για την παρακολούθηση των προγραμμάτων των Νοσηλευτικών Ειδικοτήτων είναι στην αρμοδιότητα των Δ.Σ. των Νοσοκομείων, προς τα οποία διαβιβάζεται η αίτηση του ενδιαφερόμενου και βεβαιώνουν αν αυτές επιτρέπουν την απουσία του ενδιαφερομένου.
β: Προγράμματα Νοσηλευτικών Ειδικοτήτων λειτουργούν ήδη σε περιφερειακά Νοσοκομεία τα οποία έχουν κριθεί κατάλληλα προς τούτο, διότι έχουν την απαραίτητη στελέχωση τόσο από ιατρικό όσο και από νοσηλευτικό προσωπικό καθώς και την γενική υποδομή.
3) Η χορήγηση ειδικού επιδόματος (εκτός εκείνου που χορηγείται στους κατόχους μεταπτυχιακών τίτλων) θα πρέπει να γίνει με τροποποίηση του Νόμου περί μισθολογίου και Δημοσίων Υπαλλήλων θέμα το οποίο ανήκει στην αρμοδιότητα του Υπουργείου Οικονομικών, προς το οποίο διαβιβάζεται το παρόν, με συνημμένο φωτοαντίγραφο της ερωτήσεως, με την παράκληση να ενημερώσει επί του θέματος αυτού τη Βουλή και τον ερωτώντα βουλευτή.
Ο Υφυπουργός
ΕΜΜΑΝΟΥΗΛ ΣΚΟΥΛΑΚΗΣ"
6. Στην με αριθμό 262/9-7-97 ερώτηση δόθηκε με το υπ' αριθμ. 1063/20-8-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 262/9-7-97 του Βουλευτή κ. Μ. Κεφαλογιάννη σας γνωρίζουμε τα εξής:
Το επικουρικό κεφάλαιο που θεσπίστηκε με το ν. 2471/97 δεν προορίζεται για την αποζημίωση των επενδυτών. Αποκλειστικό σκοπό έχει την βραχυπρόθεσμη χρηματοδότηση ελλειμμάτων στην εκκαθάριση των χρηματιστηριακών συναλλαγών που προκύπτουν σε περίπτωση που χρηματιστηριακή εταιρεία (ΑΧΕ) αδυνατεί να εκπληρώσει τις υποχρεώσεις της.
Η αποζημίωση των επενδυτών για χρηματιστηριακές συναλλαγές που δεν ολοκληρώνονται λόγω αδυναμίας ΑΧΕ να εκπληρώσει τις υποχρεώσεις της είναι αντικείμενο του Συνεγγυητικού Κεφαλαίου. Στο πλαίσιο της πολιτικής για τον εκσυγχρονισμό και τη θωράκιση των λειτουργιών της κεφαλαιαγοράς, καθώς και για την πιο αποτελεσματική προστασία των επενδυτών, η Κυβέρνηση προωθεί την αύξηση και αναμόρφωση του Συνεγγυητικού Κεφαλαίου, στο νομοσχέδιο που προωθείται για κατάθεση στη Βουλή.
Σε ότι αφορά την περίπτωση της ΚΑΤΣΟΥΛΗΣ ΑΧΕ, το Χρηματιστήριο Αξιών Αθηνών μας εγνώρισε ότι δύναται να εφαρμοσθείη διάταξη του παρ. 4 του άρθρου 4 του Ν. 2471/97, θεωρήθηκε όμως σκόπιμο να εφαρμοσθούν οι διατάξεις του άρθρου 27 του Ν. 3632/28. 'Ενας πρόσθετος λόγος για τον οποίο επιλέχθηκε η εφαρμογή του άρθρου 27, το οποίο ενεργοποιεί το Συνεγγυντικό Κεφάλαιο, είναι ότι το Επικουρικό δεν καλύπτει απαιτήσεις επενδυτών της εν λόγω ΑΧΕ.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
7. Στην με αριθμό 263/9-7-97 ερώτηση δόθηκε με το υπ' αριθμ. 958/20-8-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της Ερώτησης 263/9-7-97 του Βουλευτή κ. Μ. Κεφαλογιάννη σχετικά με τη ΔΕΛΤΑ ΑΧΕ, σας γνωρίζουμε ότι, όπως μας πληροφόρησε η Επιτροπή Κεφαλαιαγοράς, η οποία έχει την ευθύνη επιβολής διοικητικών κυρώσεων σε εποπτευομένους φορείς, δεν έχουν διαπιστωθεί παραβάσεις της χρηματιστηριακής νομοθεσίας από το Χρηματιστήριο Αξιών Αθηνών ή την Α.Ε. Αποθετηρίων Τίτλων.
Με αφορμή όμως την υπόθεση της ΔΕΛΤΑ ΑΧΕ διαπιστώθηκαν κενά και αδυναμίες σε θεσμούς και διαδικασίες της χρηματιστηριακής αγοράς και, όπως έχει ανακοινωθεί από καιρό, η Επιτροπή Κεφαλαιαγοράς έχει λάβει δέσμη ισχυρών μέτρων για τη διόρθωση αυτών των κενών και των αδυναμιών.
Η Επιτροπή Κεφαλαιαγοράς έχει ανακαλέσει την άδεια λειτουργίας της ΔΕΛΤΑ ΑΧΕ. Εξάλλου η εταιρεία αυτή είναι σε αδυναμία να εκπληρώσει τις υποχρεώσεις της προς την εκκαθάριση.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
8. Στην με αριθμό 264/9-7-97 ερώτηση δόθηκε με το υπ' αριθμ. 959/20-8-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της Ερώτησης 264/9-7-97 του Βουλευτή κ.Μ. Κεφαλογιάννη, για τις ποινές που επεβλήθησαν σχετικά με την υπόθεση της ΔΕΛΤΑ ΑΧΕ, σας γνωρίζουμε τα ακόλουθα:
'Οπως μας ενημέρωσε η Επιτροπή Κεφαλαιαγοράς,
α. Η ΔΕΛΤΑ ΑΧΕ βρέθηκε σε αδυναμία και άφησε άνοιγμα 2,5 δισ. δραχμών στην εκκαθάριση των χρηματιστηριακών συναλλαγών επειδή είχε επιδοθεί στο εγχείρημα της τεχνητής αύξησης και στήριξης των τιμών ορισμένων μετοχών, ιδίως της κοινής μετοχής της εταιρείας ΜΑΓΡΙΖΟΣ. Η χρηματοδότηση αθρόων αγορών και η διενέργεια μεγάλου όγκου προσυμφωνημένων αγορών και πωλήσεων μετοχών ήταν τα κύρια εργαλεία που χρησιμοποιήθηκαν στο εγχείρημα αυτό.
β. Η διενέργεια προσυνεννοημένων συναλλαγών από συγκεκριμένες ομάδες ατόμων, όπως αυτές που οδήγησαν στην κατάρρευση της ΔΕΛΤΑ ΑΧΕ, αποτέλεσε βασική μέθοδο της άτυπης προώθησης μετοχών (του λεγομένου "market making") η οποία αποσκοπεί στην στρέβλωση της αγοράς και στην τεχνητή εμφάνιση εμπορευσιμότητας για επιλεγμένους τίτλους.
γ. Η διερεύνηση που έγινε σε όλες τις χρηματιστηριακές εταιρείες με αφορμή η ΔΕΛΤΑ ανέδειξε δύο πολύ μεγάλα κυκλώματα προσυνεννοημένων συναλλαγών -σχετιζόμενα ή μη με την κατάρρευση της ΔΕΛΤΑ- προς τα οποία κατευθύνθηκαν οι κυρώσεις που επιβλήθηκαν.
δ. Σε περιπτώσεις όπου συνεργάτες ή στελέχη μιας ΑΧΕ ενήργησαν με τρόπο που δεν άφηνε αμφιβολία για τη γνώση και την εκμετάλλευση εμπιστευτικών πληροφοριών, θεμελιώθηκε απόφαση για επιβολή διοικητικών κυρώσεων. Σε περιπτώσεις που δεν θεμελιώθηκε γνώση αλλά η Επιτροπή Κεφαλαιαγοράς έκρινε ότι υπήρξαν δεοντολογικές παραβάσεις, έγινε επίπληξη, διότι κατά τον Νοέμβριο 1996 δεν ίσχυε ακόμη ο σημερινός Κώδικας Δεοντολογίας.
ε. Η "ανομοιογένεια στις κυρώσεις" αποτελεί φυσική απόρροια των διαφορών στη σοβαρότητα συγκεκριμένων ενεργειών και πράξεων, καθώς και στο μέγεθος των συναλλαγών που κρίθηκαν παράνομες, όπως διαπιστώθηκαν. Επομένως, η διαφοροποίηση των κυρώσεων είναι αναγκαίο αποτέλεσμα της αντικειμενικότητας και της αναλογικότητας στον τρόπο με τον οποίο κατέληξε στις αποφάσεις της η Επιτροπή Κεφαλαιαγοράς.
στ. Για την υπόθεση ΔΕΛΤΑ, αλλά και για σοβαρότατες παραβάσεις που ανακαλύφθηκαν και οι οποίες είναι άσχετες με τη ΔΕΛΤΑ αυτή καθαυτή, αλλά από αφορμή την γενική έρευνα του περασμένου Νοεμβρίου, η Επιτροπή Κεφαλαιαγοράς έχει υποβάλει εγκλήσεις κατά μεγάλου αριθμού προσώπων στον Εισαγγελέα. 'Εχει επίσης επιβάλει διοικητικές κυρώσεις και σε φυσικά πρόσωπα και σε πέντε χρηματιστηριακές εταιρείες και έχει απευθύνει επίπληξη για δεοντολογικές παραλήψεις σε άλλες τρεις χρηματιστηριακές εταιρείες. Από τις οκτώ χρηματιστηριακές εταιρείες που αναφέρονται δύο έχουν απωλέσει την άδεια λειτουργίας τους (ΔΕΛΤΑ και ΝΙΚΗΦΟΡΟΣ ΑΧΕ). Οι υπόλοιπες έξι έχουν τεθεί επί τρίμηνο υπό επιτήρηση, η οποία ευρίσκεται σε εξέλιξη.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
9. Στην με αριθμό 269/9-7-97 ερώτηση δόθηκε με το υπ' αριθμ. 957/20-8-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 269/9-7-1997 του Βουλευτή κ. Ευαγγλ. Αποστόλου, σχετικά με την πώληση πακέτου μετοχών της Τράπεζας Κεντριής Ελλάδος, σας γνωρίζουμε ότι σε συνεργασία με τη Διοίκηση της Αγροτικής Τράπεζας αποφασίστηκε να κληθούν για διαπραγματεύσεις οι εκπρόσωποι της ΕΓΝΑΤΙΑΣ ΤΡΑΠΕΖΑΣ, η οποία ήταν και μόνη τράπεζα που κατέθεσε δεσμευτική προσφορά. 
Ο ρόλος των επιτροπών που λειτούργησαν στην Αγροτική Τράπεζα για την Τράπεζα Κεντρικής Ελλάδος ήταν σε κάθε περίπτωση συμβουλευττικός και όχι αποφασιστικός.
Οι διαπραγματεύσεις για βελτίωση του τιμήματος και των όρων προσφοράς δεν είχαν αποκλεισθεί από τη διαδικασία πώλησης μετοχών της Τράπεζας, αφού άλλωστε η συνήθης πρακτική είναι ο πωλητής να επιδιώκει τη βελτίωση του τμήματος.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
10. Στην με αριθμό 338/14-7-97 ερώτηση δόθηκε με το υπ' αριθμ. 2408/14-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 338/14-7-97 που κατατέθηκε στη Βουλή από τον Βουλευτή κ. Δ. Κωστόπουλο, αναφορικά με υγειονομικά προβλήματα, που δημιουργούνται στην περιοχή της Μεγαλόπολης από τη λειτουργία της μονάδας της Δ.Ε.Η., σας γνωρίζουμε, σύμφωνα και με το σχετικό (γ), τα εξής:
'Εχει συσταθεί με έγγραφο του κ. Νομάρχη Αρκαδίας, κλιμάκιο Ελέγχου Ποιότητας Περιβάλλοντος και σε συνεργασία με το ΥΠΕΧΩΔΕ παρακολουθεί το θέμα και διενεργεί μετρήσεις της ατμοσφαιρικής ρύπανσης. 'Εχουν επιβληθεί διοικητικές κυρώσεις και έχι προταθεί η λήψη των καταλλήλων μέτρων με το υπ' αρ. 335/15-7-1997 έγγραφο της Δ/νσης Υγείας-Πρόνοιας Ν. Α. Αρκαδίας προς τη Δ.Ε.Η.
Το Υπουργείο ΠΕ.ΧΩ.Δ.Ε., που έχει την αρμοδιότητα των ανωτέρω, αλλά και το συναρμόδιο Υπουργείο Ανάπτυξης παρακαλούνται για την απάντησή τους.
Ο Υφυπουργός
ΕΜΜΑΝΟΥΗΛ ΣΚΟΥΛΑΚΗΣ"
11. Στην με αριθμό 355/14-7-97 ερώτηση δόθηκε με το υπ' αριθμ. 4104/8-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην 355/14-7-97 ερώτηση, που κατέθεσαν στη Βουλή των Ελλήνων οι βουλευτές κ. Σταύρος Παναγιώτου και κ. Αποστόλης Τασούλας και αφορά στον καθορισμό των κατωτέρων ορίων αμοιβών οδοντεχνικών εργασιών σας γνωρίζουμε ότι, σχετικό αίτημα διαβιβάσθηκε προς το ΚΕ.Σ.Υ. για την, από τις διατάξεις του άρθρου 8 του Ν. 1666/86 καθοριζόμενη γνωμοδότησή του.
'Ηδη έχουν συγκροτηθεί οι αρμόδιες Επιτροπές κοστολόγησης του ΚΕ.Σ.Υ. και αναμένεται η επί του ως άνω θέματος γνωμοδότηση.
Μετά την έκδοση αυτής και την αποδοχή της, το Υπουργείο θα προχωρήσει στην κατάρτιση και έκδοση της προβλεπομένης, από τις προαναφερόμενες διατάξεις, αποφάσεως.
Το Υπουργείο Εργασίας και Κοινωνικών Ασφαλίσεων προς το οποίο κοινοποιείται το παρόν, με συνημμένο φωτοαντίγραφο της Ερώτησης, παρακαλείται να ενημερώσει τη Βουλή και τους Ερωτώντες Βουλευτές για θέματα της αρμοδιότητάς του.
Ο Υφυπουργός
ΕΜΜΑΝΟΥΗΛ ΣΚΟΥΛΑΚΗΣ"
12. Στην με αριθμό 386/15-7-97 ερώτηση δόθηκε με το υπ' αριθμ. 5477/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 386/15.7.97 του Βουλευτή κ. Παναγιώτη Μελά και απευθύνεται στον Υπουργό Μεταφορών και Επικοινωνιών σχετικά με μέτρα προστασίας των οδηγών ταξί από τα κακοποιά στοιχεία, σας πληροφορούμε τα παρακάτω:
Σε καμία Ευρωπαϊκή χώρα δεν υπάρχουν στα ταξί μέσα προστασίας των οδηγών ταξί από τα κακοποιά στοιχεία που επιτίθενται, ξυλοκοπούν και διαπράττουν βιαιοπραγίες.
Το Υπουργείο μας όμως απευθυνόμενο με έγγραφό του προς τους συνδικαλιστικούς φορείς ζητά συγκεκριμένες προτάσεις, ώστε να λάβει μέτρα προστασίας και διασφάλισης των εν λόγω οδηγών από τους πάσης φύσεως κινδύνους.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
13. Στην με αριθμό 404/97 ερώτηση δόθηκε με το υπ' αριθμ. 3363/11-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην αριθ. πρωτ. 404/97 ερώτηση που κατατέθηκε στη Βουλή στις 16.7.97 από τον Βουλευτή κ. Μ. Καρχιμάκη, σχετικά με αναδρομική καταβολή Πολυτεκνικού επιδόματος και διαβιβάστηκε σε μας από το Υπουργείο Εργασίας και Κοινωνικών Ασφαλίσεων με το αριθ. Φ 340/246/1.8.97, σας γνωρίζουμε ότι η υπηρεσία μας έχει απαντήσει με την αριθ. ΠΑΒ 6476/97 η οποία επισυνάπτεται.
Ο Υφυπουργός
Μ. ΣΚΟΥΛΑΚΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
14. Στην με αριθμό 437/17-7-97 ερώτηση δόθηκε με το υπ' αριθμ. 89/19-8-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του από 18.7.97 εγγράφου σας, σχετικά με την αριθ. 437/17.7.97 ερώτηση,που κατέθεσε ο Βουλευτής κ. Βύρων Πολύδωρας, σας γνωρίζουμε τα ακόλουθα:
1. Ο προϋπολογισμός του 'Εργου "Ολοκληρωμένο Πληροφοριακό Σύστημα Τελωνείων" προσδιορίστηκε το έτος 1994, όταν το έργο εντάχθηκε στο Ε/Π "ΚΛΕΙΣΘΕΝΗΣ", στα 3 δισ. δρχ., με βάση τις τιμές υλικού - λογισμικού και παροχής υπηρεσιών της εποχής εκείνης (ισοτιμία δολλαρίου και κόστος παροχής υπηρεσιών). Η προσπάθεια αναμόρφωσης του προϋπολογισμού του έργου δεν απέδωσε διότι θα είχε επιπτώσεις στον προϋπολογισμό των άλλων 'Εργων πληροφορικής του Υπουργείου Οικονομικών, η δε μείωση του φυσικού αντικειμένου θα απομάκρυνε το έργο από την έννοια του Ολοκληρωμένου Πληροφοριακού Συστήματος που είναι οδηγία της Ευρωπαϊκής Ενωσης.
2. Οι διαδικασίες του διαγωνισμού για το Ο.Π.Σ.Τ. έχουν υπαχθεί στις ρυθμίσεις του Ν. 2286/95, κατά συνέπεια έχουν εφαρμογή οι σχετικές διατάξεις που ορίζουν τους γενικούς όρους πραγματοποίησης προμηθειών του Δημοσίου. Η γνωμοδότηση του Νομικού Συμβουλίου του Κράτους οδήγησε στην ακύρωση του διαγωνισμού, λόγω των οικονομικών υπερβάσεων, και την επαναπροκήρυξή του.
3. Η περιστολή της δασμοφοροδιαφυγής είναι μόνιμος στόχος του Υπουργείου Οικονομικών, που θα συμβάλλει στην αύξηση των εσόδων του κράτους, η δε έλλειψη μηχανογραφικού συστήματος στα Τελωνεία είναι μία από τις βασικές αδυναμίες ουσιαστικού ελέγχου. Τα πλεονεκτήματα από την εφαρμογή του Ολοκληρωμένου Πληροφοριακού Συστήματος Τελωνείων θα είναι πολλαπλά (οικονομικά, εξυπηρέτηση πολιτών, διευκόλυνση εμπορίου κ.λπ.).
4. Ο διαγωνισμός των Τελωνείων επαναλαμβάνεται λίαν συντόμως, λαμβάνοντας υπόψη τα νέα οικονομικά δεδομένα, καθώς και το ισχύον θεσμικό πλαίσιο για την έγκαιρη ολοκλήρωσή του.
Ο Υπουργός
Γ. ΠΑΠΑΝΤΩΝΙΟΥ"
15. Στην με αριθμό 457/17-7-97 ερώτηση δόθηκε με το υπ' αριθμ. 2403/14-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 457/17-7-97 που κατατέθηκε στη Βουλή, από το Βουλευτή κ. Δ. Κατσικόπουλο, αναφορικά με υγειονομικά προβλήματα που δημιουργούνται στη περιοχή του Πατραϊκού Κόλπου από τη διάθεση αστικών λυμάτων και βιομηχανικών αποβλήτων, σας γνωρίζουμε, σύμφωνα και με το σχετικό (γ) ότι:
1.- Αρμόδια υπηρσία για τον έλεγχο της ποιότητας των νερών κολύμβησης είναι η Δ/νση Υγείας Νομ/κής Αυτ/σης Αχαϊας.
2.- Οι δειγματοληψίες γίνονται σε όλο το μήκος των θαλασσίων ακτών του Νομού Αχαϊας από ειδικευμένο προς τούτο προσωπικό (Επόπτες Δημόσιας Υγείας) και τα δείγματα εξετάζονται από το Εργαστήριο Περιβαλ/κής Μικροβιολογίας του Πανεπιστημίου Πατρών, βάσει δε των αποτελεσμάτων αυτών εκδίδονται και οι ανάλογες Νομαρχιακές Αποφάσεις Χαρακτηρισμού καταλληλότητας θαλασσίων υδάτων.
'Οσον αφορά τη διάθεση των λυμάτων των πλοίων που εξυπηρετούν τη γραμμή ΡΙΟΥ - ΑΝΤΙΡΡΙΟΥ, σας γνωρίζουμε ότι πρόκειται για είκοσι εννέα (29) πλοία, από τα οποία τα τέσσερα (04) διαθέτουν βιολογικό καθαρισμό. Στη γραμμή ΠΑΤΡΑ - ΙΤΑΛΙΑ κινούνται τριάντα δύο (32) πλοία, από τα οποία τα είκοσι δύο (22) διαθέτουν σύστημα βιολογικής επεξεργασίας. Τα δε υπόλοιπα διαθέτουν στεγανές δεξαμενές προσωρινής αποθήκευσης, η εκκένωση των οποίων γίνεται σύμφωνα με την προβλεπόμενη Νομοθεσία (Ελληνική και Διεθνή).
Το συνερωτώμενο Υπουργείο ΠΕ.ΧΩ.ΔΕ. παρακαλείται να απαντήσει στα θέματα αρμοδιότητάς του.
Ο Υφυπουργός
ΕΜΜ. ΣΚΟΥΛΑΚΗΣ"
16. Στην με αριθμό 458/17-7-97 ερώτηση δόθηκε με το υπ' αριθμ. 5512/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 458/17-7-97 των Βουλευτών κ. Μ. Κωστόπουλου και Μ. Αγγουράκη και απευθύνεται στον Υπουργό Μεταφορών και Επικοινωνιών, σχετικά με την συγκοινωνιακή εξυπηρέτηση στην περιοχή Περισσού σας πληροφορούμε τα παρακάτω:
1. Ο ΟΑΣΑ σχεδιάζει τα δρομολόγια κάθε γραμμής σύμφωνα με την ζήτηση λαμβάνοντας υπόψη και το διατιθέμενο τροχαίο υλικό. και προσωπικό.
2. Για την συγκοινωνιακή εξυπηρέτηση του Περισοού έχουν προγραμματισθεί 41 δρομολόγια από αφετηρία και 42 από το τέρμα εξασφαλίζοντας 25λεπτα δρομολόγια στις ώρες αιχμής. Παράλληλα έχουν ενημερωθεί οι αρμόδιες υπηρεσίες της Ε.ΘΕ.Λ., που έχουν την ευθύνη λειτουργίας των γραμμών, να φροντίζουν να εκτελούνται τα προγραμματισμένα δρομολόγια και να μην υπάρχουν απώλειες.
Βεβαίως κατά τους χειμερινούς μήνες, οπότε και η ζήτηση θα είναι μεγαλύτερη θα προβλεφθούν περισσότερα δρομολόγια.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
17. Στην με αριθμό 517/22-7-97 ερώτηση δόθηκε με το υπ' αριθμ. 5546/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 517/22-7-97 του Βουλευτή κ. Ι. Δραγασάκη και απευθύνεται στον Υπουργό Μεταφορών και Επικοινωνιών, σας πληροφορούμε ότι για το ίδιο θέμα έχουμε απαντήσει στο Σώμα με το υπ' αριθμ. 5206/6-6-97 έγγραφό μας, αντίγραφο του οποίου σας επισυνάπτουμε.
Επιπλέον σας πληροφορούμε ότι στις 4-7-97 διενεργήθηκε νέος επαναληπτικός διαγωνισμός για την εξεύρεση κατάλληλου κτιρίου στο Εμπορικό Κέντρο Κηφισιάς και βρισκόμαστε στο στάδιο αξιολόγησης των προσφερομένων ακινήτων.
Ο Υφυπουργός
ΕΜΜΑΝΟΥΗΛ ΛΟΥΛΑΚΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
18. Στην με αριθμόλ 559/24-7-97 ερώτηση δόθηκε με το υπ' αριθμ. 5545/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 559/24-7-97 του Βουλευτή κ. Δημ. Πιπεργιά και απευθύνεται στον Υπουργό Μεταφορών και Επικοινωνιών, σχετικά με τη διακίνηση επιστολών από τα ΕΛΤΑ σας πληροφορούμε τα παρακάτω:
Τα ΕΛΤΑ είναι υποχρεωμένα να διακινούν ταχ. αντικείμενα που καταθέτει το συναλλασσόμενο κοινό ανεξάρτητα αν αναγράφεται σ' αυτά ο αποστολέας ή όχι, πλην όμως δεν μπορεί να γνωρίζει το περιεχόμενο των επιστολών, δεδομένου ότι υπάρχει ρητή απαγορευτική διάταξη του Συντάγματος που αναφέρεται στο ΑΠΟΡΡΗΤΟ των επιστολών και της καθ' οιονδήποτε άλλον τρόπο ελεύθερης ανταπόκρισης ή επικοινωνίας, το οποίο είναι απολύτως απαραβίαστο.
Επί πλέον σας γνωρίζουμε ότι ο Ν. 2225/94 ορίζει τους λόγους και τη διαδικασία άρσεως του απορρήτου των επιστολών.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
19. Στην με αριθμό 574/25-7-97 ερώτηση δόθηκε με το υπ' αριθμ. 5572/21-8-97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 574/25-7-97 των Βουλευτών κ.κ. Σ. Δανέλη και Μ. Μουσταφά και απευθύνεται στον Υπουργό Μεταφορών και Επικοινωνιών σας πληροφορούμε τα παρακάτω:
1. Οι πτήσεις μεταφοράς επιβατών εντάσσονται στα πλαίσια των δημοσίων μεταφορών και ως εκ τούτου μπορούν να πραγματοποιηθούν μόνο μετά από σχετική άδεια αερομεταφορέα. Η άδεια αυτή δίδεται από την Υπηρεσία Πολιτικής Αεροπορίας εφ' όσον βέβαια πληρούνται οι προϋποθέσεις των σχετικών κανονισμών και των κειμένων διατάξεων νόμων, οι οποίες γνώμονα πάντα έχουν την ασφάλεια των πτήσεων.
2. Σε ό,τι αφορά τον συντονισμό της παροχής άμεσης βοήθειας σε έκτακτες περιπτώσεις την αρμοδιότητα έχει το Ε.Κ.Α.Β. (Ν. 1579/85).
3. Σημειώνεται ότι η άδεια του αεροσκάφους του συγκεκριμένου ιδρύματος είναι για ιδιωτικές πτήσεις μόνο και όχι για μεταφορά επιβατών (ασθενών κ.λπ.).
Ο Υπουργός
ΧΑΡΑΛΑΜΠΟΣ ΚΑΣΤΑΝΙΔΗΣ"
20. Στην με αριθμό 586/25-7-97 ερώτηση δόθηκε με το υπ' αριθμ. 267/20-8-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 586/25.7.97 που κατατέθηκε στη Βουλή από τους Βουλευτές κ.κ. Σταύρο Παναγιώτου και Στρατή Κόρακα, σχετικά με τη διαδικασία διεκπεραίωσης των συνταξιοδοτικών υποθέσεων των ασφαλισμένων του Ο.Γ.Α., σας πληροφορούμε τα εξής:
Στον Ο.Γ.Α. υποβάλλονται κάθε χρόνο 80.000 περίπου αιτήσεις για χορήγηση σύνταξης γήρατος και αναπηρίας. Οι αιτήσεις αυτές διεκπεραιώνονται, ως επί το πλείστον εντός εξαμήνου περίπου.
Επίσης στην Υπηρεσία Δημοσίων και Διεθνών Σχέσεων του Οργανισμού έχει ανατεθεί η επεξεργασία των αιτήσεων, για τη χορήγηση συνταξιοδοτικών παροχών γήρατος, αναπηρίας και επιζώντων, σε Ελληνες μετανάστες, που έχουν πραγματοποιήσει χρόνο ασφάλισης σε χώρα - μέλος της Ε.Ε., ή σε χώρα με την οποία η Ελλάδα έχει συνάψει διμερή Σύμβαση Κοινωνικής Ασφάλειας, είτε τα πρόσωπα αυτά έχουν επιστρέψει για μόνιμη εγκατάσταση στην Ελλάδα, είτε συνεχίζουν να κατοικούν στο εξωτερικό. Ο αριθμός των υποθέσεων αυτών, έχει ξεπεράσει σήμερα τις 70.000.
Οι αιτήσεις αυτές υποβάλλονται από τους μετανάστες, είτε στο εξωτερικό, εάν είναι κάτοικοι εξωτερικού, είτε στην Ελλάδα, εάν είναι κάτοικοι Ελλάδας και οι σχετικές πληροφορίες αναφορικά με την ασφαλιστική τους σταδιοδρομία ανταλλάσσονται μέσω των ασφαλιστικών φορέων (ελληνικών και ξένων).
Εχει παρατηρηθεί ότι οι ξένοι φορείς, κυρίως οι Γερμανικοί καθυστερούν να διαβιβάσουν τις σχετικές πληροφορίες στον Ο.Γ.Α. 8 μήνες περίπου.
Η καθυστέρηση που παρατηρείται στον Ο.Γ.Α., οφείλεται κυρίως στην πολυπλοκότητα του αντικειμένου και των χρονοβόρων διαδικασιών, που επιβάλεται να ακολουθηθούν από την υποχρεωτική εφαρμογή της νομοθεσίας της Ευρωπαϊκής Ενωσης και των Διμερών Συμβάσεων (εφαρμογή τριών τουλάχιστον νομοθεσιών σε μία και την αυτή υπόθεση).
Η Διοίκηση του Ο.Γ.Α. παρά τις εγγενείς δυσκολίες που αντιμετωπίζει, καταβάλλει σύντονες προσπάθειες, ώστε οι εν λόγω καθυστερήσεις γρήγορα να ελαχιστοποιηθούν.
Αυτό θα επιτευχθεί, τόσο με την καθιέρωση της ανταλλαγής των σχετικών πληροφοριών μεταξύ των Γερμανικών φορέων και του Ο.Γ.Α. τηλεματικά, διαδικασία η οποία βρίσκεται σε εξέλιξη, όσο και με την εφαρμογή πλήρους μηχανογράφησης των εργασιών της παραπάνω Υπηρεσίας, που υπολογίζεται να ξεκινήσει μέχρι το τέλος του τρέχοντος έτους.
Ο Υφυπουργός
ΝΙΚΟΣ ΦΑΡΜΑΚΗΣ"
21. Στην με αριθμό 592/25-7-97 ερώτηση δόθηκε με το υπ' αριθμ. 5547/21-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 592/25-7-97 των Βουλευτών κ.κ. Μ. Μουσταφά και Ανδ. Λουλέ και απευθύνεται στον Υπουργό Μεταφορών και Επικοινωνιών, σχετικά με φορτηγά Δημόσιας χρήσης αυτοκίνητα μικτού βάρους μέχρι 4.000 χιλιόγραμμα σας πληροφορούμε τα παρακάτω:
1. Με το Ν. 2465/97 (28Α) ανατίθεται στο Σώμα Δίωξης Οικονομικού Εγκλήματος (Σ.Δ.Ο.Ε.) ο έλεγχος για την νομιμότητα κυκλοφορίας και μεταφοράς αυτοκινήτων φορτηγώς δημοσίας και ιδιωτικής χρήσης, ελληνικών και αλλοδαπών καθώς και η επιβολή διοικητικών ποινών επί τόπου και άμεσα σε περιπτώσεις παραβάσεων της κειμένης νομοθεσίας. Στα πλαίσια του Σ.Δ.Ο.Ε. επίκειται άμεσα η συγκρότηση και λειτουργία ειδικών επιτροπών.
2. Με τον Ν. 1959/91 (123 Α) και με την αριθμ. Α2/29542/5347/5-9-91 (707Α) κανονιστική απόφαση του Υπουργού Μεταφορών και Επικοινωνιών, ρυθμίζονται τα θέματα των ΦΙΧ αυτοκινήτων. Συγκεκριμένα καθορίζονται γενικά για όλα τα ΦΙΧ αλλά και ειδικά για κάθε προβλεπόμενη κατηγορία αυτών, εκτός των άλλων, τοι επιτρεπόμενο μικτό βάρος και το μεταφορικό τους έργο.
Οσον αφορά τα ΦΔΧ αυτοκίνητα των οποίων το αρχικό δικαίωμα κυκλοφορίας δόθηκε με τον Ν. 1073/80 (214Α) όπως αυτό συμπληρώθηκε και τροποποιήθηκε με τον Ν. 1959/91 (123Α) άρθρο 12 παρ. 1 και 13 παρ. 2 και με Ν. 2366/95 (256Α) άρθρο 8 παρ. 14, προβλέπεται το δικαίωμα:
α) αντικατάστασης με άλλα φορτηγά αυτοκίνητα μικτού βάρους μέχρι 4.000 χιλιόγραμμα ή αναθεώρησης του μικτού βάρους τους μέχρι τα 4.000 χιλιόγραμμα, (αντί των 3.000 χιλιογράμμων).
β) μεταφοράς έδρας και μεταβίβασης, με ορισμένες προϋποθέσεις
γ) διενέργεια μεταφορών με κόμιστρο:
αα) από οποιοδήποτε προς οποιοδήποτε σημείο εντός των ορίων του νομού, στον οποίο βρίσκεται η διοικητική μονάδα της έδρας τους.
ββ) με τόπο φόρτωσης οποιοδήποτε σημείο, ευρισκόμενο εντός των ορίων του νομού της διοικητικής μονάδας της έδρας τους, προς οποιοδήποτε σημείο όμορου νομού και αντίστροφα. Ως όμοροι νομοί, για την εφαρμογή των παραπάνω, νοούνται εκείνοι που έχουν κοινά χερσαία σύνορα, καθώς και όλα τα νησιά που συνδέονται απευθείας ακτοπλοϊκά μεταξύ τους.
γγ) οικοσυσκευών από οποιοδήποτε σημείο, ευρισκόμενο εντός των ορίων του νομού της διοικητικής μονάδας της έδρας τους, προς οποιοδήποτε σημείο της χώρας, χωρίς φορτίο επιστροφής.
3. Εχει γίνει πρόβλεψη να εφοδιαστούν και τα ΦΔΧ αυτοκίνητα κάτω των 4.000 χιλιογράμμων, (νομαρχιακά), με νέο τύπο πινακίδων, οι οποίες θα δοθούν στο μέλλον στις ειδικές κατηγορίες αυτοκινήτων, (ΦΔΧ, λεωφορεία κ.λπ.).
4. Η υπηρεσία γνωρίζει τα θέματα που απασχολούνται τον συγκεκριμένο κλάδο, τα οποία και εξετάζει, λαμβάνοντας υπόψη το πόρισμα της επιτροπής σχετικά με την γενικότερη αναμόρφωση της νομοθεσίας για τις εμπορευματικές μεταφορές, αποφεύγοντας τις αποσπασματικές ρυθμίσεις.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
22. Στην με αριθμό 594/25-7-97 ερώτηση δόθηκε με το υπ' αριθμ. 4506/19-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Αναφερόμενοι στην ερω. 594/25.7.97 του Βουλευτή Ν. Ηρακλείου κ. Δ. Σαρρή επισημαίνουμε τα εξής:
Από το Υπουργείο μας καταβάλλεται συνεχώς προσπάθεια για τη λειτουργία νέων Μ.Τ.Ν. και την κάλυψη των κενών στις υφιστάμενες.
Για τη λειτουργία μονάδων αιμοκάθαρσης εκτός νοσοκομείων και κλινικών και για τον "θεραπευτικό τουρισμό" αλλά και γενικά, το Υπουργείο προσανατολίζεται στην κατεύθυνση συγκρότησης ειδικής επιτροπής για τη μελέτη του θέματος σε βάθος και ύστερα να αποφασίσει, δεδομένου ότι κατά πολλούς ειδικούς επιστήμονες, η λειτουργία των μονάδων αυτών και η πραγματοποίηση αιμοκάθαρσης μέσα σε οργανομένες μονάδες υγείας, είναι το περισσότερο ασφαλές και άρτιο επιστημονικά.
Ο Υφυπουργός
ΕΜ. ΣΚΟΥΛΑΚΗΣ"
23. Στην με αριθμό 638/29-7-97 ερώτηση δόθηκε με το υπ' αριθμ. 33743/21-8-97 έγγραφο από τον Υπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της αριθμ. 638/29-7-97 ερώτησης που κατέθεσε ο Βουλευτής κ. Κων. Ευμοιρίδης, σχετικά με την οικονομική ενίσχυση των Ο.Τ.Α. της χώρας, σας πληροφορούμε ότι, το Υπουργείο Οικονομικών αύξησε την προκαταβολή του μηνός Αυγούστου στους Ο.Τ.Α. έναντι των εσόδων του ν. 1828/89, σε σύγκριση με την προκαταβολή του μηνός Ιουλίου και η επί πλέον αυτή πίστωση θα κατανεμηθεί σύντομα στους Ο.Τ.Α. για την κάλυψη των υποχρεώσεών τους προς τους εργαζομένους από την εφαρμογή του νέου μισθολογίου. Για τα υπόλοιπα θέματα που αναφέρονται στην ανωτέρω ερώτηση αρμόδιο να σας απαντήσει είναι το Υπουργείο Οικονομικών προς το οποίο επίσης απευθύνεται.
Ο Υπουργός
ΑΛ. ΠΑΠΑΔΟΠΟΥΛΟΣ"
24. Στην με αριθμό 644/29-7-97 ερώτηση δόθηκε με το υπ' αριθμ. 2982/19-8-97 έγγραφο από τον Υφυπουργό Οικονομικών η ακόλουθη απάντηση:
"Κατόπιν του ανωτέρω σχετικού, με το οποίο διαβιβάσατε φωτοαντίγραφο της ερώτησης με αριθ. 644/29.7.97 του Βουλευτή κ. Σπύρου Δανέλλη σχετικά με το Κοινωφελές Εκκλησιαστικό 'Ιδρυμα με την επωνυμία "'Ιδρυμα Παναγία η Ακρωτηριανή", σας γνωρίζουμε τα εξής:
Το Κοινωφελές Εκκλησιαστικό 'Ιδρυμα με την επωνυμία "'Ιδρυμα Παναγία η Ακρωτηριανή" συστήθηκε από τον Μητροπολίτη Ιεραπύτνης και Σητείας Φιλόθεο στις 7.12.1991.
Με το από 27.5.1992 Π.Δ. (ΦΕΚ 395/Β') εγκρίθηκε η σύσταση του Ιδρύματος. Η σύσταση του Ιδρύματος πραγματοποιήθηκε μετά την έκδοση της με αριθμ. 253/1988 απόφασης του Πολ. Πρωτοδικείου Λασιθίου με την οποία αναγνωρίσθηκε η Ιερά Σταυροπηγιακή Μονή Παναγία η Ακρωτηριανή κυρία της εκτάσεως μέρος της οποίας αποτελεί την περιουσία του Ιδρύματος. Το 'Ιδρυμα "Παναγία η Ακρωτηριανή" με πρόσκληση εκδήλωσης ενδιαφέροντος προσκάλεσε τους ενδιαφερόμενους επενδυτές, φυσικά ή νομικά πρόσωπα ιδιωτικού δικαίου, ημεδαπά ή αλλοδαπά ή ένωση αυτών να υποβάλλουν αίτηση ενδιαφέροντος για την αξιοποίηση ακινήτου ιδιοκτησίας του, το οποίο βρίσκεται στις θέσεις "ΑΣΠΡΟ ΜΟΥΡΙ - ΚΑΛΑΜΑΚΙ - ΠΗΛΟΠΑΤΙ - ΡΙΚΡΑΡΙΑ - ΣΤΕΦΑΝΕΣ- ΜΑΡΙΔΑΤΙ - ΤΡΑΠΕΖΑ - ΞΕΡΟΝΗΣΙ - ΤΕΝΤΑ" συνολικής εκτάσεως 25.915 στρεμμάτων.
Μετά την ολοκλήρωση της διαδικασίας του διαγωνισμού από το Διοικ. Συμβούλιο του Ιδρύματος υποβλήθηκε ολόκληρος ο σχετικός φάκελος στην υπηρεσία μας τον Μάϊο 1995 (11η Δ/νση) για την κατά νόμο έγκριση (Α.Ν. 2039/39).
Προκειμένου η υπηρεσία μας να εισηγηθεί προς το Συμβούλιο Εθν. Κληρ/των σχετικά με την έγκριση ή μη του αποτελέσματος του εν λόγω διαγωνισμού κρίθηκε απαραίτητη η σύσταση ειδικής επιστημονικής επιτροπής αξιολόγησης των προσφορών που υποβλήθηκαν κυρίως λόγω των υφισταμένων προβλημάτων σχετικά με το ιδιοκτησιακό καθεστώς της εν λόγω έκτασης ως και των χρηματοοικονομικών στοιχείων και μεγεθών, που εμπεριέχονται στην όλη διαδικασία της επένδυσης, δεδομένου ότι το προς εκτέλεση έργο περιλαμβάνει την κατασκευή και λειτουργία πέντε ξενοδοχείων πολυτελείας, βιλλών, αθλητικών εγκαταστάσεων, συνεδριακών χώρων και έργων σημαντικής υποδομής, και ο προϋπ/σμός του είναι της τάξεων των 180 δισ. δραχμών με ολοκλήρωση κατασκευών σε 10-15 χρόνια περίπου.
Στο μεταξύ πληροφορηθήκαμε ότι κατά της πρωτόδικης απόφασης είχε ασκηθεί έφεση εκ μέρους του Ελληνικού δημοσίου, η εκδίκαση της οποίας εκκρεμούσε και για το λόγο αυτό δεν συστήθηκε η επιτροπή αξιολόγησης, ενημερώσαμε δε τους ενδιαφερόμενους ότι μέχρι την οριστική διευθέτηση του ιδιοκτησιακού καθεστώτος του ακινήτου δεν θα προβαίναμε στη διαδικασία της εγκρίσεως. Το Διοικ. Συμβούλιο του Ιδρύματος και οι τοπικοί παράγοντες καθώς και εκπρόσωποι της πλειοδότριας (Αγγλικής) Εταιρείας σε σύσκεψη, που πραγματοποιήθηκε με τη συμμετοχή Υπηρεσιακών και Πολιτικών Παραγόντων, μας υπέβαλε το αίτημα της εκκίνησης της διαδικασίας για την έγκριση της αξιοποίησης του ακινήτου υπό τον όρο ότι η σχετική έγκριση θα ίσχυε μόνον εφόσον η Εφετειακή απόφαση θα δικαίωνε το 'Ιδρυμα, πράγμα το οποίο αποδεχθήκαμε.
Πράγματι με την αριθ. 1125982/1117/0006Α/12.11.1996 απόφαση του Υπουργού Οικονομικών (ΦΕΚ 1100Β/6.12.1996) συστήθηκε 11μελής επιτροπή μελέτης και αξιολόγησης των προσφορών, για την αξιοποίηση της ακίνητης περιουσίας του ιδρύματος, αποτελουμένη κατά κύριο λόγο από Υπηρεσιακούς Παράγοντες και μάλιστα Μηχανικούς αλλά και από Ορκωτούς Λογιστές, Οικονομολόγους κλπ. μεταξύ δε των μελών της για την εξασφάλιση της προστασίας της περιοχής συμπεριλαμβάνονται και οι α) Κων/νος Αθανασόπουλος, Νομικός καθηγητής Τμήματος Αστικής και Περιφερειακής Ανάπτυξης Παντείου Πανεπιστημίου, β) Αθανάσιος Παπαδασκαλόπουλος, Καθηγητής Τμήματος Αστικής και Περιφερειακής Ανάπτυξης Παντείου Πανεπιστημίου και γ) Ιωάννης Αβαριτσιώτης, Καθηγητής του Εθνικού Μετσόβιου Πολυτεχνείου. Στη συνέχεια εξεδόθη η με αριθ. 23/1997 τελεσίδικη απόφαση του Εφετείου Κρήτης, η οποία αναγνωρίζει ιδιοκτησία του Ελληνικού Δημοσίου σε συνολική έκταση περίπου 10.000 στρεμμάτων από τα 26.000 στρέμματα, που στην πρόσκληση ενδιαφέροντος αναφέρεται ότι ανήκουν στο 'Ιδρυμα.
Η κατά τα ως άνω συσταθείσα επιτροπή αξιολόγησης των σχετικών προσφορών, αφού έλαβε υπόψη της α) την ως άνω δικαστική απόφαση και β) το έγχρωμο σχεδιάγραμμα της περιοχής, συνημμένο στην εν λόγω απόφαση, στο οποίο απεικονίζονται τα τμήματα αυτής, που αναγνωρίζεται ότι ανήκουν στο Ελληνικό Δημόσιο και αυτά που ανήκουν στην ιδιοκτησία του ιδρύματος και δεδομένου ότι τα έργα που προτείνεται να εκτελεστούν και από τις δύο ενδιαφερόμενες εταιρείες για την αξιοποίηση της εκτάσεως του ιδρύματος, πραγματοποιούνται κατά 70% περίπου στις εκτάσεις, που ανήκουν στο Ελληνικό Δημόσιο, σταμάτησε τις εργασίες της εν αναμονή της εκδίκασης της υπόθεσης στον 'Αρειο Πάγο.
Τέλος σας γνωρίζουμε ύστερα από το από 1.4.1997 σημείωμα της Δ/νσης Δημ. Περιουσίας ότι το επιδικασθέν στο Δημόσιο μέρος του ακινήτου αφορά δασικές κυρίως και αγροτικές εκτάσεις, που προστατεύονται από τη δασική νομοθεσία και αρμόδιο να απαντήσει είναι το Υπουργείο Γεωργίας, η δε Δ/νση Δημ. Περιουσίας του Υπουργείου μας θα μπορεί να λάβει μέτρα προστασίας μετά τον αποχαρακτηρισμό της έκτασης αυτής με την εν συνεχεία παράδοσή της και καταγραφή της ως Δημοσίου Κτήματος.
Αναίρεση κατά της αριθμ. 23/1997 απόφασης του Εφετείου Κρήτης ασκήθηκε τόσον εκ μέρους του Δημοσίου όσον και του Ιδρύματος.
Οι περαιτέρω ενέργειές μας θα εξαρτηθούν από την έκβαση της υπόθεσης.
Ο Υφυπουργός
ΓΕΩΡΓΙΟΣ ΔΡΥΣ"
25. Στην με αριθμό 874/7-8-97 ερώτηση δόθηκε με το υπ' αριθμ. 5460/21-8-97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας, με το οποίο διαβιβάζετε στην ερώτηση 874/7-8-97 του Βουλευτή κ. Ι. Βαρβιτσιώτη και απευθύνεται στον Υπουργό Μεταφορών και Επικοινωνιών σας πληροφορούμε, σε συνέχεια του με αριθμ. Β 5167/30-5-97 εγγράφου μας τα παρακάτω:
2. Το υπόλοιπο των 5,58 δισ. Δρχ. Είναι κατατεθειμένο εκ μεταφοράς από τον λογαριασμό 234271/5 στο λογαριασμό 234332/5.
2. Σε ό,τι αφορά τις αιτούμενες διευκρινήσεις σχετικά με το ποσό των 88,70 δισ. Δρχ. Αρμόδιος να απαντήσει είναι ο Υπουργός Οικονομικών προς τον οποίο διαβιβάζουμε αντίγραφο της εν λόγω ερώτησης.
Ο Υπουργός
ΧΑΡ. ΚΑΣΤΑΝΙΔΗΣ"
26. Στην με αριθμό 890/7-8-97 ερώτηση δόθηκε με το υπ' αριθμ. 4536/20-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 890/7.8.97 του Βουλευτή Ν.Α. Θεσπρωτίας κ. Η. Βεζδρεβάνη σας γνωρίζουμε ότι:
2. Οι νεφροπαθείς στο Νομό Θεσπρωτίας είναι δέκα επτά (17).
2. Οι νεφροπαθείς της χώρας που κάνουν αιμοκάθαρση, σύμφωνα με τα στοιχεία που διαθέτει η αρμόδια υπηρεσία του Υπουργείου είναι περίπου 5.800.
Ο Υφυπουργός
ΕΜ. ΣΚΟΥΛΑΚΗΣ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 87/13.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προσλήψεις προσωπικού για τις ανάγκες της εκθέσεως των Θησαυρών του Αγίου 'Ορους κλπ., η οποία έχει ως εξής:
"Η Θ' Εφορεία Βυζαντινών Αρχαιοτήτων Θεσσαλονίκης (υπηρεσία ως γνωστόν του Υπουργείου Πολιτισμού) προέβη τον περασμένο Ιούνιο σε προσλήψεις εβδομήντα έξι ατόμων (φυλάκων, καθαριστριών κλπ.) για τις ανάγκες της εκθέσεως των θησαυρών του Αγίου 'Ορους, κατά παράβαση των διατάξεων του ν. 2190. Απλοελληνιστί με το "γνωστό" και καταδικασμένο στην κοινή συνείδηση πελατειακό σύστημα.
Το Ανώτατο Συμβούλιο Επιλογής Προσωπικού επελήφθη σχετικής καταγγελίας και εκήρυξε παράνομη τη διαδικασία, ακύρωσε τις προσλήψεις και διέταξε την άμεση επανάληψη του διαγωνισμού κατά τους ορισμούς του νόμου.
Οι του Υπουργείου Πολιτισμού παρεξηγώντας το γεγονός ότι το ΑΣΕΠ εν' όψει του κατεπείγοντος των θυρανοιξίων της Εκθέσεως όρισε ότι οι παρανόμως προσληφθέντες θα προσφέρουν τις υπηρεσίες τους ως την ολοκλήρωση της νόμιμης διαδικασίας, "ροκανίζουν" το χρόνο.
'Ετσι μέχρι σήμερα -πέμπτος μήνας από τότε- δεν προέβησαν στη νομότυπη προκήρυξη και κατά πάσα πιθανότητα δεν θα το πράξουν, αλλά και αν το πράξουν θα σύρουν τα διαδικαστικά ως και μετά τις 31-12-97 οπότε εκπνέει και ο λόγος της προκήρυξης αφού οι συμβάσεις είναι εξάμηνες.
Γιατί η παρανομία;
Ποιοι οι παρανομούντες και ποιες κυρώσεις πρόκειται να τους επιβληθούν;"
O Yφυπουργός Δημόσιας Διοίκησης κ. Σταύρος Μπένος έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πράγματι, κύριε Πρόεδρε, υπήρξε αυτή η ανακοίνωση πρόσληψης από τη Θ' Εφορεία για τις ανάγκες φύλαξης -αλλά και για άλλες ανάγκες-της έκθεσης των κειμηλίων του Αγίου 'Ορους.
'Οταν η ανακοίνωση αυτή περιήλθε στο ΑΣΕΠ, το ΑΣΕΠ νομίζω έκανε αυτό που όφειλε να κάνει. Εντόπισε, δηλαδή, πράγματι -όπως καταγγέλλει ο αγαπητός συνάδελφος- την παρανομία και ζήτησε την άμεση θεραπεία της παρανομίας αυτής.
Δυστυχώς, είχε να αντιμετωπίσει και ένα υπαρκτό πρόβλημα. Το κενό, δηλαδή, που θα μεσολαβούσε ανάμεσα στη "θεραπεία" της παρανομίας, αλλά και στην ανάγκη της φύλαξης των κειμηλίων αυτής της μεγάλης έκθεσης, που υπόψη, η σημασία της ξεπερνάει όχι μόνο τα όρια της Θεσσαλονίκης, αλλά και της χώρας.
Γι' αυτό, λοιπόν, το ΑΣΕΠ σ' αυτό το απαντητικό του έγγραφο, είπε μέχρι ότου γίνει νόμιμη η διαδικασία, οι εργαζόμενοι να παραμείνουν. Από κει και ύστερα βέβαια, η σκυτάλη έρχεται στα χέρια της πολιτικής ηγεσίας του Υπουργείου Πολιτισμού. Μ' αυτό δεν θέλω να υπεκφύγω, αγαπητέ συνάδελφε, από το ρόλο του εγγυητή που οφείλει να έχει το Υπουργείο Εσωτερικών, Δημόσιας Διοίκησης και Αποκέντρωσης για τη διαδικασία των προσλήψεων. Λυπάμαι να πω ότι δεν είναι η μόνη περίπτωση και δεν ήταν αποτελεσματικά τα πειθαρχικά μέτρα που προέβλεπε ο αρχικός νόμος ο 2190. Για το σκοπό αυτό, στην πρόσφατη αναθεώρηση του νόμου πριν από ένα μήνα περίπου, προβλέπεται διάταξη που καταλογίζει, όχι μόνο πειθαρχικές ευθύνες στους υπαιτίους, αλλά και τη δαπάνη μισθοδοσίας των υπαλλήλων, όταν γίνεται παράνομη πρόσληψη. 'Ετσι πιστεύουμε ότι θα μπορέσουμε να παίξουμε στο εξής το ρόλο μας ως πραγματικοί εγγυητές και το μέτρο αυτό θα λειτουργήσει αποτρεπτικά για άλλα ανάλογα φαινόμενα σαν και αυτό που καταγγέλλετε, αγαπητέ συνάδελφε.
ΠΡΟΕΔΡΟΣ (Απόστολος Κακλαμάνης): Ο κ. Παπαθεμελής έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Νομίζω, "άλλα λόγια να αγαπιόμαστε" κύριε Υφυπουργέ Εσωτερικών, Δημόσιας Διοίκησης και Αποκέντρωσης. 'Εθεσα τρεις αμείλικτες ερωτήσεις. Γιατί η παρανομία, ποιοι οι παρανομούντες και ποιες κυρώσεις θα επιβληθούν. Δεν απαντήσατε σε καμία από αυτές τις ερωτήσεις, σε κανένα από αυτά τα ερωτήματα.
Σας ξαναρωτώ πάλι, κύριε Υφυπουργέ, αφού μάλιστα επικαλεσθήκατε την πρόσφατη τροποποίηση του νόμου, η οποία σας παρέχει το δικαίωμα να επιβάλλετε κυρώσεις, αφού δεχθήκατε ότι εσείς ως Υπουργείο Δημόσιας Διοίκησης είσαστε οι εγγυητές της τηρήσεως του ν. 2190 ως ετροποποιήθη, απαντήστε μου επιτέλους έστω αυτήν τη στιγμή, τι θα κάνετε. Σε ποιους θα καταλογίσετε ευθύνες, ποιες κυρώσεις σκέπτεσθε να τους επιβάλλετε. Λάβετε υπόψη σας ότι ο καταγγείλας την παρανομία, είναι ο ομιλών στο ΑΣΕΠ, ότι η απαγγελία της ακυρώσεως έγινε προ της ενάρξεως της λειτουργίας της εκθέσεως, δηλαδή, κατά μήνα Ιούνιο και ότι έκτοτε εδώ τελειώνει ο Οκτώβριος, και μπαίνουμε στο Νοέμβριο, δεν έγινε καμία ενέργεια.
Αυτά τα πράγματα όχι δεν συνιστούν χρηστή διοίκηση, αλλά δεν θα ήθελα να δώσω τον πρέποντα χαρακτηρισμό σ' αυτό το οποίο συμβαίνει. Και θέλω να δηλώσω ακόμη ότι όλη αυτή η ιστορία είναι παρονυχίδα, κύριε Πρόεδρε της Βουλής, και πολλοστημόριον στον όγκο των εγκλημάτων, τα οποία συμβαίνουν, τελούνται καθημερινώς σ' αυτή την κατ' ευφημισμόν λεγόμενη Πολιτιστική Πρωτεύουσα της Ευρώπης.
Περιμένω απάντηση στα ερωτήματά μου από τον κύριο Υπουργό. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, δεν έχω καμία διάθεση υπεκφυγής. 'Ημουνα σαφής, όσο έπρεπε να είμαι σαφής. Σας παρακαλώ, αν θέλετε να δείτε τι ενέργειες θα κάνει το Υπουργείο Πολιτισμού, μπορείτε να απευθύνετε μέσω του κοινοβουλευτικού ελέγχου η και με άλλο τρόπο ερώτημα προς την πολιτική ηγεσία του Υπουργείου Πολιτισμού.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν θα κάνει καμία ενέργεια το Υπουργείο Πολιτισμού. Εσείς είσθε εγγυητές. 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς θα παρακολουθήσουμε τη διαδικασία, αγαπητέ συνάδελφε, αλλά δεν μπορούμε να υποκαταστήσουμε το ρόλο του Υπουργείου Πολιτισμού. Βεβαίως και θα την παρακολουθήσουμε. Και δεν είναι ευχάριστο για μας, να συμβαίνουν αυτά που συμβαίνουν.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εσείς είσθε υπεύθυνοι.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και γι' αυτό σας εξήγησα, αγαπητέ συνάδελφε, ότι επειδή στην εφαρμογή του 2190 είχαν εντοπισθεί και άλλα τέτοια φαινόμενα, γι' αυτό πήραμε αυτό το μέτρο που σας είπα, που πιστεύουμε ότι θα δράσει πάρα πολύ αποτρεπτικά.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Πότε θα το εφαρμόσετε το μέτρο αυτό;
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Κύριε Παπαθεμελή, γίνατε σαφέστατος. Φοβούμαι, ότι προσπαθώντας να γίνετε ακόμη πιο σαφής θα περιορίσετε το εύρος της σαφήνειας που είχε η ερώτησή σας.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ο Υπουργός, όμως, είναι ασαφέστατος!
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το μέτρο αυτό προφανώς ισχύει από την ημερομηνία δημοσίευσης του νέου νόμου. Δεν καλύπτει την περίπτωση αυτή που είναι προγενέστερη. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Α, δηλαδή, δώσατε και άφεση αμαρτιών!
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν δώσαμε άφεση, αγαπητέ συνάδελφε, αλλά οι νόμοι δεν μπορούν να λειτουργούν αναδρομικά όπως πολύ καλά γνωρίζετε γιατί είστε παλαιός κοινοβουλευτικός. Εν πάση περιπτώσει επανέρχομαι. Νομίζω ότι ήμουν αρκετά σαφής, αλλά η πολιτική ηγεσία του Υπουργείου Δημόσιας Διοίκησης και Αποκέντρωσης δεν μπορεί να υποκαταστήσει τη λειτουργία και τις ευθύνες της ηγεσίας του Υπουργείου Πολιτισμού.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 85/13.10.97 επίκαιρη ερώτηση του Βουλευτή της Νέας Δημοκρατίας κ. Γεωργίου Βουλγαράκη προς τον Υπουργό Υγείας και Πρόνοιας, σχετικώς με τη χρησιμοποίση της ουσίας "ναλτρεξόνη", για απεξάρτηση από τα ναρκωτικά, την αποτελεσματικότητά της κλπ.
Τι είναι αυτό; Nέο φρούτο;
ΓΕΩΡΓΙΟΣ ΒΟΥΛΓΑΡΑΚΗΣ: Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η ερώτηση του κ. Βουλγαράκη έχει ως εξής:
"Η δημόσια ανακοίνωση ότι η ουσία "ναλτρεξόνη" υπόσχεται ανώδυνη και ταχεία απεξάρτηση από τα ναρκωτικά ακόμα και για τους χρόνιους χρήστες, δημιούργησε υποσχέσεις, αλλά και ελπίδες στο σύνολο της κοινωνίας.
Οι δηλώσεις ωστόσο του Υφυπουργού Υγείας Μ. Σκουλάκη ότι η χρήση της συγκεκριμένης ουσίας είναι παράνομη και αναποτελεσματική, προκάλεσαν σύγχυση και ερωτηματικά.
Είναι προφανές ότι η σύγχυση αυτή δεν μπορεί να συνεχισθεί.
Ερωτάται ο κύριος Υπουργός:
1. Εάν έχει διερευνηθεί η δράση της ουσίας "ναλξετρόνη" στον οργανισμό των χρηστών και αν πράγματι αποδεδειγμένα συμβάλλει στην απεξάρτησή τους σε σύντομο χρονικό διάστημα.
2. Εάν υπάρχουν εργαστηριακές έρευνες ή άλλες μελέτες για τις επιπτώσεις από τη χρήση της ουσίας αυτής στον ανθρώπινο οργανισμό.
3. Εάν η χρήση της "ναλτρεξόνης" χρησιμοποιείται ή έχει χρησιμοποιηθεί ως μέθοδος απεξάρτησης σε άλλες χώρες και αν ναι με ποια αποτελέσματα.
4. Πώς είναι δυνατόν μία ουσία που κατά τον κύριο Υφυπουργό είναι επισήμως απαγορευμένη να διατίθεται στην ελληνική αγορά;"
Ο Υφυπουργός Υγείας και Πρόνοιας και ειδικός επί της καταπολέμησης των ναρκωτικών, κ. Μανώλης Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. Δεν είμαι ειδικός, απλώς ασχολούμαι.
Είναι πολύ δύσκολο, αγαπητέ κύριε Πρόεδρε και κύριοι συνάδελφοι, να απαντήσει κανείς σε τρία λεπτά σε ένα τόσο σοβαρό θέμα. Θα προσπαθήσω μονολεκτικά να απαντήσω και στη δευτερολογία μου να συμπληρώσω. Κατ' αρχάς, στη δήλωσή μου στις 10.10.97 για τη λειτουργία του προγράμματος ταχείας απεξάρτησης από ιδιωτικές κλινικές, είχα δηλώσει ότι κάθε δραστηριότητα, οποιασδήποτε ιδιωτικής κλινικής που έχει σχέση με τη μέθοδο της ταχείας απεξάρτησης από εξαρτησιογόνες ουσίες με ναλτρεξόνη, είναι σύμφωνα με τον ν. 2161/93, παράνομη. Και πράγματι είναι παράνομη, αγαπητέ συνάδελφε, διότι πρώτον, οι ιδιωτικές κλινικές μπορούν να δέχονται και να νοσηλεύουν μόνο περιστατικά των ειδικοτήτων εκείνων για τις οποίες έχουν προβλεφθεί αντίστοιχα τμήματα ειδικότητας στην άδεια ίδρυσης και λειτουργίας τους, με βάση τις διατάξεις του β.δ. 451/62 και 521/63. Επίσης, η ανωτέρω δραστηριότητα εμπίπτει στις διατάξεις του νόμου "περί ναρκωτικών", ν. 2161/93 όπως έλεγα και στην ανακοίνωση.
Και να διαβάσω παρακαλώ, κύριε Πρόεδρε ακριβώς τη διάταξη:
"Χορήγηση ουσιών για αποκατάσταση της εξάρτησης απαγορεύεται. Κατ' εξαίρεση επιτρέπεται να χορηγούν ουσίες "...κλπ.". Και παρακάτω λέει: "Επίσης επιτρέπεται από ειδικές δημόσιες μονάδες απεξάρτησης η χορήγηση ανταγωνιστικών ουσιών που αδρανοποιούν τους υποδοχείς των οπιούχων."
Βάσει αυτών που σας είπα, είναι ολοφάνερο ότι η δραστηριότητα αυτή, όπως βγήκε στον τύπο και όπως και εμείς είχαμε εντοπίσει από τον Απρίλη του 1997, ήταν παράνομη. Γι' αυτό και με εντολή δική μας προς τη Διεύθυνση Υγείας Πρόνοιας της Νομαρχιακής Αυτοδιοίκησης Πειραιά, σταμάτησε κάθε δραστηριότητα. Κάτι το οποίο εδήλωσε και με υπεύθυνη δήλωσή του ο διοικητικός διευθυντής της κλινικής.
Στη συνέχεια, έγινε επιθεώρηση από τη Διεύθυνση Υγείας Πρόνοιας του Πειραιά. Μας βεβαίωσαν ότι δεν υπάρχει τέτοια δραστηριότητα. 'Ηρθαν στο Υπουργείο οι υπεύθυνοι της κλινικής. Υπέβαλαν αίτηση. Παρεπέμφθη το θέμα στον ΟΚΑΝΑ, ο οποίος ασχολήθηκε για δεύτερη φορά με το θέμα. Είχε ασχοληθεί και το 1995 και είχε απορρίψει την αίτηση που είχε υποβάλει άλλος ψυχίατρος σχετικά με αυτήν τη δραστηριότητα.
Και με τα στοιχεία που μου έδωσε ο ΟΚΑΝΑ απήντησα αρνητικά στην κλινική, ότι με τα στοιχεία που έχετε καταθέσει στον ΟΚΑΝΑ και επειδή το πρωτόκολλο είναι μυστικό και επειδή δεν υπάρχει επιστημονική τεκμηρίωση, δεν μπορώ να σας απαντήσω θετικά. Η απάντηση είναι αρνητική. 'Αρα, ισχύει η από τάδε παύση λειτουργίας αυτής της.....
ΠΡΟΕΔΡΟΣ (Απόστολος Κακλαμάνης): Θα ολοκληρώσετε στη δευτερολογία σας, κύριε Υπουργέ.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, για μένα σημασία δεν έχει τι εδήλωσε ή τι δεν εδήλωσε ο κύριος Υπουργός. 'Οπως σημασία δεν έχει ούτε για μένα ούτε για τους εκατοντάδες γονείς των παιδιών που είναι εθισμένα στα ναρκωτικά, αν ο νόμος στο άρθρο 2 ή 5 λέει αυτό ή αν ο νόμος λέει το άλλο. Ο ομιλών δεν είναι ούτε ειδικός για τα ναρκωτικά ούτε γιατρός ούτε άλλου είδους σχέση έχει με τα ναρκωτικά. Πλην, όμως, είναι ένας ευαισθητοποιημένος πολίτης, όπως φαντάζομαι πολλοί άλλοι στην Αίθουσα αυτήν.
Παρακολουθώ, λοιπόν, ότι ανακοινώνεται παγκοσμίως, με πλειάδα άρθρων -εγώ προσωπικά μέσω INTERNET το είδα αυτό- ότι υπάρχει μία μέθοδος η οποία μπορεί σε έξι ώρες με κατάλληλες τεχνικές και μεθόδους να βοηθήσει τους χρήστες ναρκωτικών στο να απεξαρτηθούν. Και στη συνέχεια, με την κατάλληλη ψυχολογική υποστήριξη και άλλα και τη χρήση της ουσίας "ναλτρεξόνη" οι χρήστες αυτοί να μπορέσουν να επανέλθουν στη φυσιολογική ζωή. Παρακολουθώ, λοιπόν, αυτήν τη διαδικασία και το δημόσιο διάλογο γύρω απ' αυτήν όχι μόνο στη χώρα μας, αλλά και διεθνώς. 'Εχω να καταθέσω στα Πρακτικά σωρεία επιστημονικών ανακοινώσεων που ασχολούνται με το θέμα και που το σχολιάζουν.
Και λέω εγώ: Δεν θα πρέπει η ελληνική πολιτεία να πει: Για ελάτε εδώ. Τι είναι αυτή η μέθοδος; Ισχύει; Υπάρχει;
Η ερώτησή μου, κύριε Πρόεδρε, αφορά την παράθεση στατιστικών στοιχείων. Δεν ερώτησα εγώ τον κύριο Υπουργό αν ο νόμος στο άρθρο 3 έλεγε εκείνο ή στο άρθρο 4 λέει το άλλο. Τον ρώτησα: 'Εχει ερευνηθεί η δράση της; Υπάρχουν εργαστηριακές έρευνες; Ακούσατε εσείς ποσοστά; Ακούσατε ανακοινώσεις;
Εγώ θα περίμενα ως Βουλευτής να ενημερωθώ επισήμως στην Εθνική Αντιπροσωπεία ότι: Κύριε Βουλγαράκη, η ερώτησή σας δεν ευσταθεί, γιατί τα ποσοστά είναι αρνητικά ή είναι απαγορευτικά ή δεν μπορούν να φέρουν το αποτέλεσμα για το οποίο εσείς ερωτάτε.
Αν ήθελα να ανατρέξω στους νόμους του Υπουργείου Υγείας -με συγχωρείτε κύριε Υπουργέ- στο σημείο αυτό νομίζω ότι είμαι πιο ειδήμων από εσάς, να διαβάζω ορισμένα νομικά κείμενα, θα μπορούσα εύκολα να το κάνω.
Σε κάθε περίπτωση, πιστεύω ότι η Εθνική Αντιπροσωπεία πρέπει να ενημερωθεί και πολύ περισσσότερο ο ελληνικός λαός ο οποίος με αγωνία παρακολουθεί τέτοιου είδους ανακοινώσεις κάθε φορά που γίνονται.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Το είπα από την αρχή, κύριε Πρόεδρε, ότι δεν προλαβαίνει κανείς να απαντήσει σε ένα τέτοιο σοβαρό θέμα, μέσα σε τρία λεπτά. Επιτρέψτε μου να ολοκληρώσω την απάντησή μου.
Θα πρέπει να είναι σαφές, ότι η πρακτική χορήγησης "ναλτρεξόνη" επ' ουδενί ταυτίζεται με την απεξάρτηση, που είπατε, των ηρωϊνομανών και μάλιστα σε σύντομο χρονικό διάστημα.
Η διαδικασία απεξάρτησης, όπως γνωρίζετε, ανεξαρτήτως εάν χρησιμοποιείται ουσία ανταγωνιστική ή υποκατάσταση ή δεν χρησιμοποιείται καμία ουσία, όπως στα στεγνά θεραπευτικά προγράμματα απεξάρτησης, είναι κύριε Πρόεδρε, μία διαδικασία μακρόχρονη και πολύπλοκη, που απαιτεί παράλληλες θεραπευτικές παρεμβάσεις, όπως ψυχοκοινωνική υποστήριξη, επαγγελματική και κοινωνική ένταξη των θεραπευομένων.
Πρώτον, η αναφορά που γίνεται στην έννοια της απεξάρτησης είναι λάθος. Σωματική αποτοξίνωσης είναι. Και αυτό το λεγόμενο "στερητικό σύνδρομο" που το περνάνε όλοι αυτοί που εντάσσονται σε προγράμματα, μπορούν να το περάσουν πράγματι σε έξι ώρες. Αυτό, όμως, δεν σημαίνει ότι έγινε απεξάρτηση.
Δεύτερον, να απαντήσω στο ερώτημά σας το οποίο απασχολεί και εμάς. Αυτή η μέθοδος εφαρμόζεται διεθνώς; 'Εχει αποτελέσματα; Υπάρχει fol low-up;
Ο ΟΚΑΝΑ, ο καθ' ύλην αρμόδιος οργανισμός έστειλε αλληλογραφία στα Υπουργεία και στους αντίστοιχους οργανισμούς διαφόρων χωρών όπου υλοποιούν τα προγράμματα απεξάρτησης από τα ναρκωτικά, όπως στην Ιταλία, στην Ισπανία και σε άλλες χώρες.
Εχθές, προχθές πήραμε επίσημη απάντηση, αγαπητέ συνάδελφε, από τον αντίστοιχο οργανισμό που ενέκρινε στο Μιλάνο τέτοιο πρόγραμμα. Ακούστε τι λέει η έκθεση του Υπουργείου Υγείας την οποία θα σας καταθέσω.
"Υπουργείο Υγείας της Ιταλίας. Γραφείο Τύπου. 
Η Επιτροπή Φαρμάκων απορρίπτει το πιλοτικό πρόγραμμα ταχείας απεξάρτησης". Και στο τέλος καταλήγει: "Με βάση τα παραπάνω η επιτροπή εξέφρασε τη γνώμη, ότι το πιλοτικό πρόγραμμα ταχείας απεξάρτησης δεν πρέπει να συνεχιστεί με τα υπάρχοντα δεδομένα".
Αυτά ακριβώς απάντησε και ο ΟΚΑΝΑ στο αίτημα που υπέβαλε ...
ΠΡΟΕΔΡΟΣ (Απόστολος Κακλαμάνης): Κύριε Υφυπουργέ με συγχωρείτε, επειδή ο χρόνος έχει ολοκληρωθεί, στο έγγραφο αυτό αναφέρεται στο πιλοτικό πρόγραμμα για το οποίο ρωτάει ο κύριος Βουλευτής;
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αναφέρεται στο πρόγραμμα με την "ναλτρεξόνης";
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν το είπατε από την αρχή αυτό. Τώρα μόλις είπατε ότι το Υπουργείο Υγείας της Ιταλίας είναι αρνητικό σε αυτό το πιλοτικό πρόγραμμα.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): 'Ετσι δεν είπα κύριε Πρόεδρε; Είναι τόσα πολλά και πρέπει να προλάβω να τα πω.
ΠΡΟΕΔΡΟΣ (Απόστολος Κακλαμάνης): Ναι, κύριε Υφυπουργέ, αλλά η ερώτηση είναι σαφής και ο κύριος Βουλευτής δεν λέει να βάλετε τη "ναλτρεξόνη", ρωτάει να μάθει.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): 'Επρεπε, όμως, να διαβάσω όλο το έγγραφο.
ΠΡΟΕΔΡΟΣ (Απόστολος Κακλαμάνης): 'Οχι, γιατί εδώ περίπου μας κάνετε μάθημα, τι είναι η απεξάρτηση, πως πρέπει να γίνεται και εδώ δεν είμαστε όλοι ειδικοί.
Το φάρμακο αυτό, λοιπόν, δεν προσφέρεται για την απεξάρτηση.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Η μέθοδος αυτή με τη "ναλτρεξόνη", ως μέθοδος ταχείας αποτοξίνωσης απερρίφθη από την επιτροπή του Υπουργείου Υγείας της Ιταλίας.
(Στο σημείο αυτό ο Υφυπουργός Υγείας και Πρόνοιας κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Καλώς, εδόθη απάντηση.
Τρίτη είναι η υπ' αριθμόν 94/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων επίλυσης προβλημάτων των φοιτητών που διαμένουν στις Φοιτητικές Εστίες Θεσσαλονίκης κλπ.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. Λουκάς Αποστολίδης)
ΠΡΟΕΔΡΕΥΩΝ (Λουκάς Αποστολίδης): Η ερώτηση του κ. Παναγιώτου έχει ως εξής:
"Για μία ακόμη χρονιά συνεχίζονται οι κινητοποιήσεις του Συλλόγου Οικοτρόφων Φοιτητικών Εστιών Θεσσαλονίκης, λόγω των προβλημάτων που αντιμετωπίζουν.
Παρά τη δέσμευση του Υπουργού για την πραγματοποίηση διαλόγου με τους ενδιαφερόμενους, κατά τη συζήτηση επίκαιρης ερώτησης του ΚΚΕ στις 22.10.96, η Διοίκηση του Εθνικού Ιδρύματος Νεότητας (ΕΙΝ) προχωρά με προκλητικό τρόπο στην εφαρμογή του εσωτερικού κανονισμού που προβλέπει ενοίκια, χρηματικές εγγυήσεις αλλά και μέτρα, τα οποία προσβάλλουν την αξιοπρέπεια των φοιτητών. Μάλιστα, μετά από πρόσφατη κινητοποίηση του Συλλόγου Οικοτρόφων με αιτήματα να μη ζητείται κανένα ενοίκιο από τους φοιτητές και να αποσυρθεί ο εσωτερικός κανονισμός του ΕΙΝ, η απάντηση του Ιδρύματος ήταν η αποστολή ειδοποιητηρίων στους φοιτητές και στις οικογένειές τους, με τα οποία ζητούσαν την καταβολή μεγάλων ποσών από τους οικοτρόφους για όσα χρόνια διαμένουν στις εστίες, ενώ ο διευθυντής του ΕΙΝ απειλεί με μηνύσεις και διώξεις τους φοιτητές που αρνούνται να καταβάλουν τα ζητούμενα ενοίκια.
Ερωτάται ο κύριος Υπουργός:
1. Είναι σε γνώση των παραπάνω χειρισμών της διοίκησης του ΕΙΝ και συμφωνεί με τα ειδοποιητήρια για την καταβολή ενοικίου και μάλιστα αναδρομικά, τα χρεόγραφα, καθώς και τις απειλές για αγωγές από το ίδρυμα σε βάρος των φοιτητών;
2. Υλοποιήθηκε η περσινή δέσμευση του Υπουργού για διάλογο μεταξύ των ενδιαφερομένων; Ποιοι μετείχαν και ποιο το αποτέλεσμα;
3. Προτίθεται να προχωρήσει στη λήψη συγκεκριμένων μέτρων για να αντιμετωπισθούν τα παραπάνω στις φοιτητικές - σπουδαστικές εστίες."
Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριε συνάδελφε από το 1983 ισχύει ένας Κανονισμός Εσωτερικής Λειτουργίας των Φοιτητικών και Σπουδαστικών Εστιών της χώρας. 
Ο κανονισμός αυτός προβλέπει την ύπαρξη και λειτουργία μιας Εφορείας η οποία έχει την εποπτεία της λειτουργίας τους. Η εφορεία αυτή συγκροτείται από δύο καθηγητές ΑΕΙ, τρεις εκπροσώπους των φοιτητών, δύο εκπροσώπους των εργαζομένων της εστίας, έναν εκπρόσωπο της Τοπικής Αυτοδιοίκησης και από τον προϊστάμενο της εκάστοτε φοιτητικής εστίας. Εδώ αναφερόμαστε στην Εστία της Θεσσαλονίκης.
Θα ήθελα να πω ότι ο αγαπητός συνάδελφος υπέβαλε την ερώτηση ίσως έχοντας μία επιφανειακή γνώση της πραγματικής κατάστασης και ίσως έχοντας την αντίληψη ότι αυτό το θέμα αφορά πολλούς. 'Ολη η φασαρία γίνεται για εννέα άτομα. Και ακούστε την περίπτωση, είναι άκρως ενδιαφέρουσα.
Σύμφωνα με τον κανονισμό λειτουργίας που ανέφερα, όταν ένας φοιτητής μπαίνει στη φοιτητική εστία οφείλει να καταβάλει ως εγγύηση το συμβολικό ποσό των τριών χιλιάδων (3.000), δραχμών, το οποίο θα αναλάβει εάν και εφόσον κατά τη διάρκεια της παραμονής του μέσα στον χώρο της φοιτητικής εστίας δεν προκάλεσε καμία φθορά πέρα της συνήθους. Επίσης, σύμφωνα μ' αυτό τον κανονισμό, κάθε μήνα οφείλει να καταβάλει το "υπέρογκο" ποσό των χιλίων πεντακοσίων (1.500) δραχμών ή άλλως πενήντα (50) δραχμές ημερησίως. Αυτό, στο περελθόν, διετίθετο για τη βελτίωση των συνθηκών διαβίωσης των φοιτητών. Με πρόσφατη απόφαση, μετά από εισήγηση της εφορείας και απόφαση του Εθνικού Ιδρύματος Νεότητας, διατίθεται για πολιτιστικές και αθλητικές εκδηλώσεις των ίδιων των φοιτητών. Τα εννέα άτομα που είπα και δεν δίδω τα ονόματά τους, γιατί εδώ θα μπορούσα να πω "αιδώς Αργείοι", είναι οι φοιτητές οι οποίοι υπερέβησαν τον κανονικό χρόνο παραμονής, δηλαδή, είναι πέραν των τεσσάρων ετών που είναι για τη φοίτηση συν δύο ετών που είναι για μετά τη λήψη του πτυχίου, που προβλέπει ο κανονισμός. Και παρ'όλα αυτά δεν έχουν πληρώσει μέχρι σήμερα καμία, μα καμία συνδρομή από τότε που μπήκαν στη φοιτητική εστία και είναι μόνο χίλιες πεντακόσιες (1.500) δραχμές το μήνα. Απ' αυτούς τους εννέα φοιτητές άλλος οφείλει ογδόντα χιλιάδες (80.000) δραχμές, άλλος πενήντα χιλιάδες (50.000) δραχμές, άλλος εκατό χιλιάδες (100.000) δραχμές.
Εγώ θα ήθελα να αναφέρω μία μόνο περίπτωση χωρίς να επικαλεσθώ το όνομά της. Πρόκειται για μια κυρία η οποία από τις 30-10-91 μέχρι 30-9-97 δεν έχει καταβάλει ούτε μία δραχμή από τις χίλιες πεντακόσιες (1.500) δραχμές και θέλει να παραμείνει αιώνια φοιτήτρια -δεν ξέρω μέχρι πότε-χωρίς να καταβάλει αυτό το ποσό και αποκλείοντας τον πρωτοετή άπορο φοιτητή που δικαιούται να μπει στη φοιτητική εστία με ποσοστό συμμετοχής 20% κάθε χρόνο. Εάν αυτή η ερώτηση υποστηρίζει μία "δίκαιη" υπόθεση, πραγματικά είναι να ανατριχιάζει κανείς.
Επίσης θα ήθελα να πω, επειδή αναφέρεται ο αγαπητός συνάδελφος στο διάλογο για το νέο σχέδιο κανονισμού, ότι υπεβλήθη από τον αρμόδιο τότε Υπουργό μαζί με το Εθνικό 'Ιδρυμα Νεότητας ένα σχέδιο κανονισμού τον Ιανουάριο του 1996. Ξεκίνησε ένας κύκλος διαλόγου και αυτός ο κανονισμός ως σχέδιο απερρίφθη ασυζητητί και στο σύνολό του απ' όλους τους συλλόγους των φοιτητών των εστιών. Φυσικά σταμάτησε εκεί η ιστορία.
ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Το γεγονός ότι και πέρυσι μας απασχόλησε αυτό το ζήτημα με τη μορφή επίκαιρης ερώτησης καθώς επίσης ότι οι εστιακοί φοιτητές κινητοποιούνται φέτος και πάλι, θεωρούμε ότι υπάρχει αντικειμενική βάση, ότι υπάρχει πρόβλημα, το οποίο ζητάει τη λύση του. Και λύση δεν είναι στην κατεύθυνση της επιβολής κυρώσεων, προστίμων και μίας σειράς άλλων μέτρων ή ενός καινούριου κανονισμού. Γιατί εσείς, κύριε Υφυπουργέ, είπατε πως δεν ισχύει ο κανονισμός.
Σύμφωνα με τα στοιχεία που έχουμε εμείς, στις διοικήσεις των εστιών προηγούμενα ίσχυε 50% εκπροσώπηση από τους ίδιους τους φοιτητές και 50% από τους υπόλοιπους φορείς. Σήμερα με τα στοιχεία που παραθέσατε προηγουμένως δείχνετε ότι δεν ισχύει ο παλιός κανονισμός, αλλά έχουν επιβληθεί καινούρια πράγματα.
Επίσης, γνωρίζετε πως οι εστίες σήμερα είναι τόσες λίγες που μόλις καλύπτουν ένα πολύ μικρό αριθμό των αναγκών των φοιτητών, κυρίως αυτών που προέρχονται από τα χαμηλά κοινωνικά στρώματα.
Στη Θεσσαλονίκη είναι μόλις χίλια επτακόσια πενήντα κρεβάτια σε σύνολο φοιτητών πάνω από πενήντα χιλιάδες. Επίσης, οι φοιτητές δικαιολογημένα διαμαρτύρονται και αντιστέκονται σε όλες αυτές τις πρακτικές, γιατί και αλλού άρχισαν με τα συμβολικά ποσά του ενοικίου των χιλίων πεντακοσίων (1.500) δραχμών το μήνα, αλλά στην πορεία αυτά τα ποσά αυξήθηκαν. Στην 'Αρτα π.χ. είναι δέκα χιλιάδες (10.000) -τέτοια στοιχεία μας δίνουν οι φοιτητές, με τους οποίους επικοινωνήσαμε- και στα Γιάννενα πέρασαν τις δεκαπέντε-είκοσι χιλιάδες (15.000-20.000).
Με άλλα λόγια, βαθμιαία αποσκοπείτε στην κατάργηση των εστιών και την ιδιωτικοποίησή τους, όπως άλλωστε κάνετε και σε όλους τους υπόλοιπους τομείς. 'Εχετε κάνει πανάκεια πλέον τον ιδιωτικό τομέα και γενικά η κυρίαρχη πολιτική σας στην παιδεία βαθμιαία αποσκοπεί στην κατάργηση του δημόσιου χαρακτήρα της και στην ιδιωτικοποίησή της.
Αυτοί είναι οι λόγοι, που δικαιολογημένα σήμερα οι φοιτητές αντιστέκονται. Δεν θα συμφωνήσω μαζί σας πως οι εννέα φοιτητές στους πενήντα χιλιάδες, που ίσως έχουν παρέλθει το χρονικό διάστημα, μέσα στο οποίο έπρεπε να φοιτήσουν, είναι εκείνοι που τρώνε τις θέσεις των πρωτοετών. Αυτό είναι άδικο. Αν είχατε περισσότερα κρεβάτια, νομίζω ότι θα λύνατε καλύτερα το πρόβλημα, ξέχωρα από τα προβλήματα του εκσυγχρονισμού. 
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εύλογα εγείρεται η αντερώτηση: Αν δηλαδή εμείς παραγράψουμε αυτό το χρέος αυτών των "αιώνιων" φοιτητών, αν τους αφήσουμε να παραμείνουν για δεκαπέντε χρόνια στη φοιτητική εστία και με αβέβαιο μέλλον λήξης των σπουδών τους, τότε θα είχαμε δημόσια και δωρεάν παιδεία, αγαπητέ συνάδελφε; Αυτά είναι τα χαρακτηριστικά της δημόσιας και δωρεάν παιδείας και αυτό είναι το νόημα της δωρεάν παιδείας; Κάποιος τεμπέλης να κάθεται δέκα χρόνια και να μη παίρνει πτυχίο και ο 'Ελληνας φορολογούμενος να πληρώνει την απραξία του και την τεμπελιά του; Αυτή είναι δημόσια παιδεία; 
ΣΤΑΥΡΟΣ ΠΑΝΑΓΙΩΤΟΥ: Στους πενήντα χιλιάδες είναι οι εννέα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι, αγαπητέ συνάδελφε. 'Εχει χρέος η πολιτεία να παρέχει δωρεάν παιδεία σ' αυτόν που την τιμά και τη θέλει. Και γι' αυτό ακριβώς την επεκτείνουμε, τη θεμελιώνουμε, την κατοχυρώνουμε με τα νέα μέτρα της μεταρρυθμιστικής μας προσπάθειας και τη διευρύνουμε. Και δεν υπάρχει κανένας κίνδυνος ιδιωτικοποίησης της δημόσιας δωρέαν παιδείας στην Ελλάδα. Απλούστατα τώρα θα γίνει πιο δημόσια και πιο δωρεάν και θα το δείτε.
ΣΤΑΥΡΟΣ ΠΑΝΑΓΙΩΤΟΥ: Η ζωή θα το δείξει.
ΠΡΟΕΔΡΕΥΩΝ (Λουκάς Αποστολίδης): Τέταρτη είναι με αριθμό 97/15.10.97 επίκαιρη ερώτηση του Bουλευτή του Συνασπισμού της Αριστεράς και της Προόδου κ.Φώτη Κουβέλη προς τον Υπουργό Υγείας και Πρόνοιας, σχετικά με την αντιμετώπιση θεσμικών και οικονομικών αιτημάτων των φαρμακοποιών κλπ. Η επίκαιρη ερώτηση έχει ως εξής:
"Με αφορμή τις πρόσφατες κινητοποιήσεις των φαρμακοποιών, η Κυβέρνηση στις 14.7.97 διαβεβαίωνε ότι "αποφασίστηκαν συγκεκριμένα μέτρα για τη διασφάλιση της έγκαιρης και ομαλής εξόφλησης των συνταγών των φαρμακοποιών από το δημόσιο και όσους ασφαλιστικούς οργανισμούς είχαν καθυστερήσεις". Υποσχέθηκε εξάλλου ότι θα εξετάσει, σε συνεργασία με τους εκπροσώπους του κλάδου, τα θεσμικά αιτήματα που προβλήθηκαν.
'Εκτοτε και ενώ έχουν παρέλθει τρεις και πλέον μήνες, η Κυβέρνηση δεν έχει προωθήσει τον αναγκαίο διάλογο για την αντιμετώπιση των θεσμικών ζητημάτων και δεν έχει εξασφαλίσει την έγκαιρη εξόφληση των συνταγών του δημοσίου και ασφαλιστικών ταμείων. Ενδεικτικά αναφέρεται ότι η καθυστέρηση τέτοιων συνταγών, για φαρμακεία της δυτικής και νότιας Αθήνας, είναι μεγαλύτερη των έξι μηνών.
Ερωτάται ο κύριος Υπουργός:
Προτίθεται να καλέσει σε διάλογο τα συλλογικά όργανα των φαρμακοποιών για τα συγκεκριμένα οικονομικά και θεσμικά αιτήματα, που αυτά έχουν υποβάλει;
Ποια μέτρα θα λάβει για την έγκαιρη εξόφληση των συνταγών του δημοσίου και των ασφαλιστικών ταμείων;
Προτίθεται να λάβει μέτρα για την αναβάθμιση του φαρμακείου ως σημαντικού στοιχείου της πρωτοβάθμιας φροντίδας της υγείας;"
Ο κύριος Υφυπουργός έχει το λόγο.
ΕΜΜΑΝΟΥΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, πράγματι η Κυβέρνηση έχει ανακοινώσει τον τελευταίο καιρό διάφορα μέτρα για το φάρμακο. Πρόσφατα υπογράψαμε με το συνάδελφο κ.Χρυσοχοϊδη την ανακοστολόγηση των φαρμάκων, η οποία έγινε βάσει της μικρότερης χαμηλότερης τιμής της Ευρώπης.
Είχε ψηφιστεί και στο νομοσχέδιο της υγείας, η μείωση των εισφορών του ΕΟΦ του ΤΣΑΥ, του ΤΕΑΒΕ και ο νέος τρόπος υπολογισμού του ποσοστού κέρδους των φαρμακοποιών. 'Οπως γνωρίζετε μέχρι τώρα -κακώς κατά την άποψή μου- οι φαρμακοποιοί κέρδιζαν 35% επί των επιβαρύνσεων. Δηλαδή, επί της επιβάρυνσης του ΕΟΦ του ΤΣΑΥ και του ΤΕΑΙΦΕ. Το ποσοστό κέρδους των φαρμακοποιών παρέμεινε στο 35%, αλλά εξαιρέθηκε το κέρδος τους από τις κρατήσεις. Είναι αυτονόητο ότι μέχρι τώρα κακώς συνέβαινε αυτό το πράγμα.
Συνέπεσε, λοιπόν, αυτό με την ανακοστολόγηση, η οποία συνολικά έφερε μια μείωση της τιμής των φαρμάκων γύρω στα ογδόντα δισεκατομμύρια (80.000.000.000). Πράγματι υπάρχει πρόβλημα με τους φαρμακοποιούς, οι οποίοι ανακοίνωσαν, ότι θα ξεκινήσουν κινητοποιήσεις και ότι θα κλείσουν τα φαρμακεία τους. Εμείς είμαστε σε συνεχή διαλογο με τους φαρμακευτικούς συλλόγους και κυρίως με τον Πανελλήνιο Φαρμακευτικό Σύλλογο. 'Εχουμε δηλώσει ότι είμαστε ανοικτοί για να συζητήσουμε όλα τα θεσμικά αιτήματα που έχουν υποβάλει. Πιστεύω ότι πολύ σύντομα θα πραγματοποιηθεί αυτή η συνάντηση.
Το θέμα της καθυστέρησης εξόφλησης των συνταγών του δημοσίου και των ασφαλιστικών ταμείων, είναι ένα θέμα που μας απησχόλησε πρόσφατα. Νομίζω ότι σχεδόν όλα τα ταμεία πληρωνουν κανονικά. Το ΙΚΑ π.χ. που έχει και το 50% των ασφαλισμένων, πληρώνει σε λιγότερο από μήνα. Τα άλλα ταμεία, πληρώνουν στην ώρα τους. Υπήρξε ένα πρόβλημα με τον ΟΓΑ, το οποίο ήταν συγκυριακό. Υπήρξε μια καθυστέρηση δυο έως τριών μηνών. 'Ομως, με αποφάσεις του κ. Χριστοδουλάκη, μίκρυνε κατά πολύ αυτός ο χρόνος. 'Οσον αφορά το δημόσιο σε κανένα νομό δεν υπήρξαν προβληματα παρά μόνο στη Νομαρχία Αθηνών λόγω όγκου δουλειάς και λόγω πλημμελούς οργάνωσης των υπηρεσιών και ελλείψεως προσωπικού. Υπάρχει συνεχής επικοινωνία δική μας με το Υπουργείο Οικονομικών και με τη νομαρχιακή αυτοδιοίκηση. Πιστεύω ότι έχει ομαλοποιηθεί η κίνηση των λογαριασμών.
Πρέπει να σας διαβεβαιώσω ότι σε όλες τις περιπτώσεις θέμα πιστώσεων δεν υπάρχει. Σε όλες τις περιπτώσεις η καθυστέρηση οφειλεται σε γραφειοκρατικές διαδικασίες και μόνο.
ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Ακόμα χειρότερα, κύριε Υπουργέ, όταν δεν υπάρχει θέμα πιστώσεων και υπάρχει αδυναμία της διοικητικής μηχανής, για να προωθήσει εξόφληση των συνταγών του Δημοσίου και των ασφαλιστικών ταμείων. Τα στοιχεία είναι συγκεκριμένα και μαρτυρούν ότι στη νότια και δυτική Αθήνα, υπάρχουν πολλά φαρμακεία και μάλιστα μικρά που έχουν ανεξόφλητες συνταγές εδώ και έξι μήνες. Θα κλείσουν τα φαρμακεία, κύριε Υπουργέ, μ' αυτήν τη τακτική που τα αντιμετωπίζετε. Και δεν αποτελεί δικαιολογία το γεγονός ότι δεν υπάρχουν οι κατάλληλοι μηχανισμοί και ότι δεν υπάρχει κατάλληλος αριθμός υπαλλήλων. Αντιλαμβάνεσθε με ποια λογική ένα φαρμακείο μπορεί να αντέξει να έχει ανεξόφλητες συνταγές επί πέντε ή έξι μήνες.
Δεύτερον, έχετε υποσχεθεί -έχω εδώ την ανακοίνωση του Υπουργείου σας- ότι από τον Ιούνιο θα καλούσατε τους εκπροσώπους των συλλογικών οργάνων των φαρμακοποιών για να συζητήσετε για θεσμικά και κλαδικά ζητήματα. Δεν το πραγματοποιήσατε αυτό και επιλέξατε τον μονόδρομο των δικών σας επιλογών που θα κριθούν βεβαίως από την ίδια τη ζωή. Τώρα θέλετε να συζητήσετε με τους εκπροσώπους των φαρμακοποιών, διότι έχουν προαναγγείλει κάποιες κινητοποιήσεις για τα τέλη αυτού ή τις αρχές του επόμενου μηνός. Αυτή δεν είναι αντιμετώπιση όταν μάλιστα εσείς είχατε δεσμευθεί ότι αμέσως τότε θα κινούσατε διαδικασίες για να συζητήσετε μεταξύ των άλλων και τα θεσμικά ζητήματα, που αφορούν τα φαρμακεία και ειδικότερα την λεγόμενη κλαδική συμφωνία με τους φαρμακοποιούς
Τρίτον, εμείς είμαστε υπέρ της μείωσης της τιμής των φαρμάκων για τον 'Ελληνα πολίτη και ειδικότερα για τον 'Ελληνα εργαζόμενο. 'Ομως, γνωρίζετε, κύριε Υπουργέ, πώς κατενεμήθηκαν τα ογδόντα δισεκατομμύρια (80.000.000.000) δραχμές στα οποία αναφερθήκατε; Το 40% το πληρώνουν οι φαρμακοποιοί και μόνον το 4% οι μεγάλες πολυεθνικές εταιρείες που ασχολούνται με το φάρμακο. 
Να μειώσετε την τιμή του φαρμάκου, αλλά δεν θα επωμίσετε όλα αυτά τα βάρη στις πλάτες των φαρμακοποιών. Κατά τη γνώμη μας, κύριε Υπουργέ, το φαρμακείο αποτελεί βασικό κρίκο στην πρωτοβάθμια φροντίδα της υγείας.
Θέλω να σας πληροφορήσω ότι αν δεν λάβετε αυτά τα άμεσα μέτρα, υπάρχουν πολλά φαρμακεία, ιδιαίτερα στις απομακρυσμένες και ακριτικές περιοχές της χώρας, όπου θα κλείσουν. Και πρέπει να ξέρετε ότι η μεγάλη πλειοψηφία των Ελλήνων φαρμακοποιών -το γνωρίζετε καλύτερα λόγω και της επαγγελματικής σας ενασχολήσεως στον ιδιωτικό σας βίο- δεν είναι οι μεγάλοι επαγγελματίες και επιχειρηματίες, απλώς με το μικρό και μεσαίο φαρμακείο τους προσπαθούν να επιβιώσουν.
ΠΡΟΕΔΡΕΥΩΝ (Λουκάς Αποστολίδης): Ο κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, συμφωνώ απόλυτα με το συνάδελφο κ. Κουβέλη ότι οι επιχειρήσεις των φαρμακοποιών οι περισσότερες είναι οικογενειακές. Συμφωνώ επίσης ότι η κοινωνική τους προσφορά στο όλο σύστημα παροχής πρωτοβάθμιας φροντίδας είναι πολύ μεγάλη και εμείς τους θεωρούμε πράγματι λειτουργούς της υγείας.
'Ομως, ειλικρινά δεν μπορούμε να κάνουμε αλλοιώς, να κερδίζουν οι φαρμακοποιοί το 35% επί των κρατήσεων. Αυτό είναι το μόνο μέτρο που πήραμε γι' αυτούς. Συνέπεσε δε αυτό το μέτρο με την ανακοστολόγηση η οποία συνολικά έφερε μείωση της συνολικής τιμής των φαρμάκων και βεβαίως υπάρχουν προβλήματα με τους φαρμακοποιούς, που δεν είναι τόσο μεγάλα όσο επικαλούνται.
Εμείς, είμαστε σε συνεχή επικοινωνία μαζί τους, είμαστε ανοικτοί στο διάλογο, είμαστε διατεθειμένοι να συζητήσουμε τα θεσμικά τους αιτήματα, αλλά εκείνο που θέλω να σας διαβεβαιώσω είναι ότι -διάβασα και μια ανακοίνωσή τους σήμερα- δεν μπορεί η Κυβέρνηση με τίποτα να πάρει τα μέτρα πίσω. Τα μέτρα είναι σωστά και δίκαια. Δεν υπάρχει καμία πλευρά που να λέει ότι αδικήσαμε την άλλη και απορώ πως μου λέτε ότι η βιομηχανία είναι εκείνη που πληρώνει τα λιγότερα. Τότε, γιατί η μια μετά την άλλη βιομηχανία λέει ότι θα τα αποσύρει γιατί είναι ασύμφορα και όλα αυτά; Τα μέτρα είναι προς πάσα κατεύθυνση σωστά. Το παράδειγμα πρώτο το έδωσε το δημόσιο με τη μείωση της εισφοράς υπέρ του ΕΟΦ, ΤΣΑΥ και ΤΕΑΥΦΕ. Είναι, επαναλαμβάνω, δίκαια και αυτονόητο επίσης είναι ότι η Κυβέρνηση δεν πρόκειται να πάρει κανένα μέτρο πίσω. Θα κάνει διάλογο, θα συζητήσει τα θεσμικά αιτήματά τους, τις συλλογικές συμβάσεις, θα τους διευκολύνουμε σε οποιαδήποτε εταιρική σχέση, αλλά μη ξεχνάτε ότι αυτή η τάξη που είναι οι φαρμακοποιοί, είναι προστατευόμενη από την πολιτεία και πρέπει να ξέρετε ακόμα ότι από 1/1/97 το επάγγελμα του φαρμακοποιού είναι προστατευόμενο, είναι κλειστό. Αντιλαμβάνεσθε ότι και εκείνοι πρέπει να κατανοήσουν τη συμπεριφορά και τη στάση της πολιτείας, να καθήσουν μαζί μας να συζητήσουμε τα θεσμικά τους αιτήματα και όλοι μαζί να προσπαθήσουμε για τον 'Ελληνα ασθενή, για τα ασφαλιστικά ταμεία και για την προστασία της υγείας του ελληνικού λαού.
ΠΡΟΕΔΡΕΥΩΝ (Λουκάς Αποστολίδης): Πέμπτη είναι η με αριθμό 101/15-10-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τις ελλείψεις σε διδακτικό προσωπικό στα σχολεία της στοιχειώδους εκπαίδευσης του Νομού Θεσσαλονίκης κλπ.
Η επίκαιρη ερώτηση σε περίληψη, έχει ως εξής:
"Μεγάλες ελλείψεις σε διδακτικό προσωπικό παρατηρούνται στα σχολεία στοιχειώδους εκπαίδευσης του Νομού Θεσσαλονίκης, ενώ καθυστερεί αδικαιολόγητα η αποστολή των εγκεκριμένων κονδυλίων για τη σχολική στέγη και τη μεταφορά των μαθητών.
Χαρακτηριστικό παράδειγμα το Δημοτικό Σχολείο Ασκού του ορεινού όγκου του Λαγκαδά, το οποίο, αν και εξαθέσιο και χαρακτηρισμένο ως Πειραματικό, λειτουργούσε μέχρι πρόσφατα με δύο δασκάλους και μόλις την 10-10-1997 τοποθετήθηκε ένας τρίτος.
Ερωτάται ο κύριος Υπουργός:
1. Πώς θα αναπληρωθούν οι χαμένες ώρες διδασκαλίας.
2. Εάν θα μεριμνήσει για την άμεση κάλυψη των ελλείψεων σε διδακτικό προσωπικό και την αποστολή των εγκεκριμένων κονδυλίων για τη σχολική στέγη και τη μεταφορά των μαθητών και ιδιαίτερα του ορεινού όγκου του Λαγκαδά".
Ο Υφυπουργός Εθνικής Παιδείας και Θρησκευμάτων κ.Ανθόπουλος έχει το λόγο.
IΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, ξέρετε πολύ καλά, ότι οι πιστώσεις δίνονται για την πρόσληψη των προσωρινών αναπληρωτών επί τη βάσει μιας δεδομένης διαδικασίας. Ξεκινάει πρώτα απ' όλα με τις μεταθέσεις, στη συνέχεια με τους διορισμούς και μετά με τις αποσπάσεις.
Για τη Θεσσαλονίκη και ειδικά για την πρωτοβάθμια εκπαίδευση, έχω να σας δώσω τα εξής στατιστικά στοιχεία: Δηλώθηκαν οργανικά κενά μηδέν. Στη συνέχεια με αποσπάσεις πήγαν προς τη Θεσσαλονίκη περίπου χίλιοι δάσκαλοι. 'Εφυγαν πεντακόσιοι. Πλεόνασμα πεντακόσιοι. Παρά το αριθμητικό αυτό πλεόνασμα, ζητήθηκαν άλλες τετρακόσιες πιστώσεις για αναπληρωτές και στάλθηκαν. Τώρα γιατί τα ΠΥΣΠΕ και οι άλλοι αρμόδιοι καθυστερούν στην εσωτερική κατανομή και ανακατανομή του διδακτικού προσωπικού, αυτό δεν είναι ευθύνη του Υπουργείου. Το Υπουργείο έδωσε χίλιες παραπάνω, στην ουσία, θέσεις απ' αυτές οι οποίες δηλώθηκαν στην αρχή.
Ο Ασκός, τώρα, πενταθέσιο δημοτικό σχολείο με εξήντα τέσσερις μαθητές, στην πρώτη τάξη έντεκα μαθητές, στη δευτέρα τάξη δώδεκα μαθητές, στην τρίτη τάξη δέκα μαθητές, στην τετάρτη τάξη δεκατρείς μαθητές, στην πέμπτη τάξη εννιά μαθητές και στην έκτη τάξη εννιά μαθητές, είχε δυο δασκάλους. Στις 10.10 έστειλαν από το ΠΥΣΠΕ τον τρίτο δάσκαλο. Τώρα στις 17.10, μας ενημέρωσαν, ότι έστειλαν και τέταρτο δάσκαλο στα εξήντα τέσσερα παιδιά! Δεν νομίζω να υπάρχει πρόβλημα.
'Οσον αφορά τώρα στα άλλα τα θέματα, τα κατασκευστικά και επισκευαστικά, υπενθυμίζω για πολλοστή φορά -και κάποτε πρέπει να το καταλάβετε αγαπητέ συνάδελφε- ότι από το 1994 αποκεντρώθηκε η αρμοδιότητα των διδακτηρίων της χώρας με μεταβίβαση της κυριότητας στους ΟΤΑ. Διαβάστε κανένα νόμο και μην έρχεστε και επανέρχεστε με το ίδιο ρεφραίν στις ερωτήσεις σας. Δεν έχει ευθύνη το Υπουργείο για το τι γίνεται με το σχολείο. Ποια είναι η ευθύνη του; Η χρηματοδότηση. Και η σωστή και η έγκαιρη.
Να πάμε, λοιπόν, στη χρηματοδότηση. Νομός Θεσσαλονίκης: Τι πήρε ο Νομός Θεσσαλονίκης το 1996 για κατασκευές, για αγορά οικοπέδων, για επισκευές, συντηρήσεις, από τον Κρατικό Προϋπολογισμό, από το Κοινωνικό Ταμείο του Συμβουλίου της Ευρώπης; Πήρε τέσσερα δισεκατομμύρια τετρακόσια εξήντα οκτώ εκατομμύρια δραχμές. Τι πήρε το 1997 και μέχρι στιγμής για τον ίδιο ακριβώς λόγο; Πήρε οκτώ δισεκατομμύρια διακόσια εβδομήντα εκατομμύρια, δηλαδή, διπλάσια από το 1996. Η εσωτερική κατανομή των κονδυλίων αυτών εναπόκειται στην αρμοδιότητα και την ευθύνη της νομαρχιακής αυτοδιοίκησης, αγαπητέ συνάδελφε.
Για τις μεταφορές, επίσης, έχω να σας πω, ότι μεγαλύτερο κονδύλιο διατέθηκε φέτος από πέρσι προσαυξημένο κατά 10%. Για να μην αντιδικούμε μεταξύ μας, το Υπουργείο Παιδείας από το 1998 ελευθερώνεται από τη μεταφορά μαθητών, πάει και αυτή στο Υπουργείο Εσωτερικών και στους Οργανισμούς Τοπικής Αυτοδιοίκησης για να μην υπάρχουν τέτοιου είδους λογιστικά προβλήματα τα οποία φορτώνονται στο Υπουργείο Παιδείας.
ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, η επίκαιρη ερώτηση δεν είναι σοφιστικισμός δικός μου, αλλά είναι έγγραφα τα οποία προκύπτουν από την ίδια την αγωνία, που έχουν σταλεί στον κύριο Υπουργό, έχουν σταλεί στις αρμόδιες υπηρεσίες και στη νομαρχιακή αυτοδιοίκηση από σχολειά της ορεινής περιοχής του Λαγκαδά. Ξέρει ο κύριος Υπουργός που είναι ο Ασκός Θεσσαλονίκης. Είναι στον ορεινό όγκο της Σοχού. Τώρα, αν πρέπει να είναι εξαθέσιο ή δεν πρέπει και αν πρέπει να το κάνουν τριθέσιο ή αν θέλουμε να τους μαζέψουμε τους δασκάλους σε μια αίθουσα όλους μαζί για να ζεσταίνονται -διότι εμείς κάναμε και κάτι άλλο φέτος, περιορίσαμε το χρόνο παροχής πετρελαίου ούτως ώστε με ενάμιση βαθμό θερμοκρασία που είχε εκεί σήμερα τα παιδιά δεν έπρεπε να πάνε και στο σχολείο, αυτό είναι άλλο ζήτημα. Σημασία έχει ότι είναι πενταθέσιο και ότι λείπουν δάσκαλοι.
Εν τοιαύτη περιπτώσει, σημασία έχει και δεν μπορεί να το διαψεύσει ο κύριος Υπουργός σε καμία περίπτωση, γιατί εγώ αμέσως μετά από τα έγγραφα που πήρα από το Σύλλογο Γονέων και Κηδεμόνων επικοινώνησα και με τη νομαρχιακή αυτοδιοίκηση με τον υπεύθυνο αντινομάρχη, ο οποίος μου επιβεβαίωσε ότι πράγματι υπάρχουν εβδομήντα κενά στο Νομό Θεσσαλονίκης, κυρίως σε δύσβατα χωριά του ορεινού όγκου του Λαγκαδά. Αυτό είναι μια ελληνική πραγματικότητα, αυτό συμβαίνει σε όλη την Ελλάδα και συμβαίνει τώρα χρόνια.
'Ετσι υποβαθμίζεται, κύριε Υπουργέ, η παιδεία στην Ελλάδα.'Ετσι οδηγούνται τα παιδιά από τα μικρά χρόνια τους κιόλας, από το δημοτικό σχολείο στην ιδιωτική εκπαίδευση.'Ετσι πολλοί έχουν αναζητήσει αδιόριστους δασκάλους για να μάθουν στα παιδιά τους γράμματα. Αυτό είναι μια συνέπεια.
Τώρα για τις μεταφορές ο κύριος αντινομάρχης μας είπε ότι ακόμη δεν έχει πάρει τα χρήματα που χρειάζονται για να προχωρήσει αυτό το πρόγραμμα. Ο ίδιος μας λέει ότι η ροή προγραμμάτων σχολική στέγης στη Θεσσαλονίκη, είναι σε καθυστέρηση. Δεν καθόμαστε εμείς να βγάλουμε από το μυαλό μας επίκαιρες ερωτήσεις να καταθέσουμε. Βγαίνουν από την αγωνία των πολιτών που κάθε φορά συναντάμε στα χωριά εφόσον εμείς τουλάχιστον γυρίζουμε στα χωριά.
Εάν, κύριε Υπουργέ, κάποιοι υπηρεσιακοί σας παράγοντες δεν γυρίζουν και δεν σας πληροφορούν, εάν και εσείς δεν μπορείτε να ελέγξετε τότε μην έρχεστε να πείτε από πίσω ότι εμείς δεν τα βλέπουμε σωστά τα πράγματα, ότι δεν είναι έτσι τα πράγματα και ότι όλα είναι απατηλά. Δεν είναι καθόλου απατηλά. Εσείς μου λέτε χίλιους δασκάλους παραπάνω. Θα τρελαθούμε τελικά. Στείλατε χίλιους δασκάλους παραπάνω και διαμαρτύρονται και οι εκλεγμένοι φορείς και οι μαθητές και οι γονείς και οι κηδεμόνες. Τελικά, δηλαδή ζούμε στη χώρα του παραλόγου και τη μόνη λογική τη διαθέτει το Υπουργείο Παιδείας; Πολύ αμφιβάλλω, κύριε Υπουργέ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εάν εξακολουθείτε να αμφιβάλλετε, είναι δικό σας πρόβλημα. Τα στοιχεία που σας έδωσα είναι απολύτως ακριβή.
Και εγώ ρωτώ: Εάν υπήρχαν αυτά τα κενά μέχρι σήμερα γιατί μας δηλώθηκαν μηδέν οργανικά κενά, προκειμένου να διορίσουμε; 
ΓΕΩΡΓΙΟΣ ΡΟΚΟΣ: Να τους ρωτήσετε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τους ρωτάμε και μας τα δίνουν τα στοιχεία. Δεν τρέχει ο κάθε Υπουργός σχολειό-σχολειό να μαζεύει τα κενά. Για όνομα του Θεού!
Συνεχίζω, κύριε συνάδελφε, για να ξέρετε μερικά πράγματα. Η πολιτεία την οποία τόσο εύκολα κατηγορείτε, δηλαδή, η σημερινή Κυβέρνηση, δεν κάλυψε μόνο τα εννιακόσια εβδομήντα περίπου δηλωθέντα κενά της πρωτοβάθμιας εκπαίδευσης, έδωσε και χίλια πεντακόσια παραπάνω λειτουργικά κενά. Και παρά τα παραπάνω λειτουργικά κενά, προέκυψαν πάλι κενά. Είναι γεγονός ότι το μυστήριο θα το λύσουμε και του χρόνου δεν θα υπάρχει αυτός ο γρίφος και αυτός ο παραλογισμός. Διότι πράγματι, η κεντρική εξουσία θα ελέγξει τις αποκεντρωμένες ευθύνες, διότι εκεί είναι το πρόβλημα. Διότι φθάσαμε μέσα στο Σεπτέμβριο να ξοδέψει η πολιτεία εβδομήντα δισεκατομμύρια (70.000.000.000) σε πιστώσεις για αναπληρωτές από αποσπάσεις ανεξέλεγκτες. Επιτέλους, είπα "αιδώς, Αργείοι" να σταματήσει αυτό το όργιο των αποσπάσεων από δω και από κει, για να βολεύονται κάποιοι, να μην υπάρχουν δάσκαλοι σε ακριτικά σχολειά, να γεμίζουν οι πόλεις με υπερπληθυσμό δασκάλων και καθηγητών. Αυτό θα σταματήσει και θα το δείτε από την επόμενη χρονιά.
Η πολιτεία φέτος έκανε το εξής:'Εδωσε παραπάνω λειτουργικά κενά. Τεσσερισήμισι χιλιάδες δασκάλους και καθηγητές διόρισε παραπάνω για να καλύψουν τα λειτουργικά κενά και ωστόσο μας δημιούργησαν και άλλα. Ε, είναι κάτι που θέλει πραγματικά μαχαίρι και θα πέσει.
ΓΕΩΡΓΙΟΣ ΡΟΚΟΣ: Αυτό θέλουμε, κύριε Υπουργέ.
ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δεύτερου κύκλου:
Πρώτη είναι η με αριθμό 102/15.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με την πλήρωση των κενών θέσεων καθηγητών στα Τεχνολογικά Εκπαιδευτικά Ιδρύματα (ΤΕΙ) Χαλκίδας κλπ.
Κύριε Πιπεργιά και εσείς ελλείψεις έχετε βλέπω.
Η επίκαιρη ερώτηση έχει ως εξής:
"Εδώ και αρκετό καιρό στο ΤΕΙ Χαλκίδας, το μόνο εκπαιδευτικό ίδρυμα τρίτης βαθμίδας στο Νομό Εύβοιας, επικρατεί μια κατάσταση η οποία θα μπορούσε να χαρακτηριστεί "λίαν επιεικώς" έκρυθμη.
Συγκεκριμένα η διοίκηση του ΤΕΙ σκόπιμα κωλυσιεργεί και δεν δρομολογεί διαδικασίες για την πλήρωση δεκαεπτά θέσεων τακτικών και επίκουρων καθηγητών οι οποίες είναι εγκεκριμένες από το Υπουργικό Συμβούλιο με κίνδυνο να χαθούν αν δεν ξεκινήσουν άμεσα οι διαδικασίες ως το τέλος του χρόνου.
Επίσης, πριν ενάμιση χρόνο προέκυψαν ζητήματα κακοδιαχείρισης και κακοδιοίκησης και για το λόγο αυτό ανετέθη στον Καθηγητή του ΤΕΙ Καβάλας κ. Πογαρίδη να διενεργήσει ένορκη διοικητική εξέταση και να καταθέσει πόρισμα, πράγμα το οποίο και έπραξε.
Πληροφορίες αναφέρουν ότι το πόρισμα κατατέθη και καταλογίζει ευθύνες για σωρεία παραβάσεων και αδικημάτων.
Λόγω των σοβαρών αυτών γεγονότων είναι φανερό ότι τα ΤΕΙ Χαλκίδας δυσλειτουργούν, με αποτέλεσμα να επικρατεί ένα νοσηρό κλίμα που πρέπει άμεσα να αντιμετωπιστεί, ώστε τα ΤΕΙ Χαλκίδας να μπορέσουν να συμβάλουν στην εκπαιδευτική μεταρρύθμιση η οποία επιχειρείται.
Ερωτάται ο κύριος Υπουργός:
Τι προτίθεται να κάνει προκειμένου τα ΤΕΙ Χαλκίδας να βγουν από το τέλμα στο οποίο έχουν περιπέσει τα τελευταία χρόνια;"
Ορίστε, κύριε Υφυπουργέ, έχετε το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, κατανοώ απολύτως την ανησυχία και τον προβληματισμό του αγαπητού συναδέλφου, αλλά είναι γεγονός ότι το Τ.Ε.Ι. Χαλκίδος δεν ενεφάνισε αιφνιδίως την προβληματική του κατάσταση. Είναι εδώ και χρόνια ένα Τ.Ε.Ι. που με πολλά προβλήματα λειτουργεί.
Από τις τριακόσιες δέκα εννιά νέες θέσεις επιστημονικού προσωπικού, που διατίθενται στα Τ.Ε.Ι., δεκαεπτά πέφτουν στο Τ.Ε.Ι. Χαλκίδας. Οι δέκα από τις δεκαεπτά, που έχουν δοθεί για προκήρυξη, βρίσκονται στο στάδιο της εκλογής των υποψηφίων από τα αρμόδια εκλεκτορικά σώματα.
Από τις υπόλοιπες θέσεις, οι δύο του Τμήματος Λογιστικής βρίσκονται για έλεγχο νομιμότητας στο Υπουργείο Παιδείας και οι πέντε του Τμήματος Μηχανολογίας, μετά τον έλεγχο νομιμότητας, στάλθηκαν πάλι πίσω στο Τ.Ε.Ι. Χαλκίδας, διότι από τον έλεγχο διαπιστώθηκε ότι η απόφαση προκήρυξης λήφθηκε από το συμβούλιο του Τμήματος που δεν είχε τη νόμιμη απαρτία.
Βεβαίως, διετάχθη ένορκη διοικητική εξέταση και προέκυψε ένα πόρισμα. Το πόρισμα αυτό πιστεύουμε ότι είναι ένα από τα πιο καλά, υποδειγματικά και συγκροτημένα πορίσματα. Εξετάζεται με προσοχή και σύντομα, πιστεύω, θα υποβληθεί στο αρμόδιο Πειθαρχικό και Υπηρεσιακό Συμβούλιο Εκπαιδευτικού Προσωπικού και Ειδικού Εκπαιδευτικού Προσωπικού.
ΠΡΟΕΔΡΕΥΩΝ (Λουκάς Αποστολίδης): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, υπάρχει πράγματι, όπως είπε και ο κύριος Υπουργός, χρόνια κατάσταση στο Τ.Ε.Ι. Χαλκίδας. Και το μεγάλο πρόβλημα που υπάρχει είναι ότι αυτό το εκπαιδευτικό ίδρυμα που μπορεί να εισφέρει πολλά και στην εκπαιδευτική μεταρρύθμιση, αλλά και στην ανάπτυξη του Νομού της Εύβοιας, καθυστερεί βασικές του διαδικασίες. Μία συγκεκριμένη ομάδα, η οποία έχει εγκατασταθεί στη Διοίκηση του Τ.Ε.Ι., κάνει τα πάντα προκειμένου να κρατήσει τον έλεγχο του Τ.Ε.Ι. Ενώ υπάρχουν δυνατότητες προκειμένου το Τ.Ε.Ι. να ανοιχτεί στην τοπική οικονομία, δηλαδή, να φτιάξει τμήματα και σχολές που να ανταποκρίνονται και στις ανάγκες της τοπικής παραγωγής και ενώ έχει τη δυνατότητα να προχωρήσει στην πρόσληψη άμεσα του εκπαιδευτικού προσωπικού που έχει εγκριθεί δεν το πράττει. Δεν το πράττει και κωλυσιεργεί, τις διαδικασίες γιατί η Διοίκηση του Τ.Ε.Ι. φοβάται ότι θα χάσει την πλειοψηφία και ο συσχετισμός δυνάμεων θα οδηγήσει σε άλλη διοίκηση.
Αυτά τα πράγματα είναι απαράδεκτα, κύριε Υπουργέ. Είναι απαράδεκτο το να διαπιστώνεται χρόνια ανεπάρκεια στη διοίκηση ενός τριτοβάθμιου εκπαιδευτικού ιδρύματος, το να διαπιστώνεται ότι η διοίκηση αυτού του ιδρύματος αγνοεί πολλές φορές το Υπουργείο Παιδείας -το γράφει κυριολεκτικά εις τα παλαιότερα των υποδημάτων του- και το Υπουργείο Παιδείας να μην ενεργοποιεί το πόρισμα το οποίο έχει κατατεθεί και από το οποίο προκύπτουν, όπως έχω πληροφορηθεί, όχι μόνο διοικητικές ευθύνες, αλλά και ποινικές ευθύνες.
Επιτέλους, αν υπάρχει συμμορία στο Τ.Ε.Ι. της Χαλκίδας, αυτή η συμμορία θα πρέπει να ελεγχθεί. Και αν δεν μπορεί, να το ελέγξει το Υπουργείο ας διαβιβαστεί το πόρισμα του κ. Πογαρίδη στον Εισαγγελέα, να επέμβουν οι δικαστικές αρχές. Είναι απαράδεκτη η κατάσταση, κύριε Υπουργέ, και πρέπει επιτέλους να πάρει τέλος.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η σημερινή ηγεσία του Υπουργείου Παιδείας πραγματικά ενδιαφέρθηκε για το προβληματικό αυτό Τ.Ε.Ι. Προσωπικά έκανα δύο επισκέψεις και προσπάθησα να επαναφέρω σε στοιχειώδη τάξη τη λειτουργία αυτού του ιδρύματος, αλλά δυστυχώς δεν τα κατάφερα!
Εκείνο το οποίο καταφέραμε ήταν η ταχεία πρόοδος στην ένορκη διοικητική εξέταση και αυτήν τη στιγμή η ύπαρξη ενός πορίσματος στα χέρια μας. Εγώ διαβεβαιώνω τον αγαπητό συνάδελφο ότι αυτό το πόρισμα δεν θα παραπεμφθεί στο αρχείο, θα ακολουθήσει την οδό που πρέπει. Το εξετάζουμε μετά πάσης προσοχής. Και αν υπάρχουν και ποινικές ευθύνες, να είστε βέβαιος ότι θα αναζητηθούν από τον αρμόδιο εισαγγελέα.
ΠΡΟΕΔΡΕΥΩΝ (Λουκάς Αποστολίδης): Η δεύτερη με αριθμό 90/14.10.97 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με τις πρόσφατες δηλώσεις του Υπουργού στη Βουλή για τις κατά καιρούς εκδηλούμενες πυρκαϊές στις διάφορες περιοχές της χώρας κλπ., διαγράφεται λόγω κωλύματος του Υπουργού, ο οποίος απουσιάζει στο Λουξεμβούργο.
Τρίτη είναι η με αριθμό 93/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς την Υπουργό Ανάπτυξης, σχετικά με τις προθέσεις της Κυβέρνησης να προωθήσει νομοθετική ρύθμιση για την αντιμετώπιση του προβλήματος της επαγγελματικής στέγης.
Η επίκαιρη ερώτηση έχει ως εξής:
"Η απελευθέρωση των παλαιών μισθώσεων, που ολοκληρώθηκε τον Αύγουστο του 1998, έχει επιδεινώσει το πρόβλημα της επαγγελματικής στέγης.
Παρά τις ρητές διαβεβαιώσεις της ηγεσίας του Υπουργείου Ανάπτυξης, ότι θα προωθούσε έγκαιρα νομοθετική ρύθμιση που θα μετρίαζε το πρόβλημα, ακόμη δεν έχει γίνει τίποτα. 'Ετσι ένας αριθμός επαγγελματιών-βιοτεχνών- εμπόρων (ΕΒΕ), ιδιαίτερα αυτοί που βρίσκονται σε δρόμους ή σημεία με αυξημένη εμπορικότητα, αντιμετωπίζουν είτε την έξωση είτε την καταβολή υπέρογκα αυξημένου ενοικίου.
Ερωτάται η κυρία Υπουργός εάν η Κυβέρνηση προτίθεται και πότε να προωθήσει νομοθετική ρύθμιση, που θα αντιμετωπίζει το πρόβλημα δίνοντας τη δυνατότητα στους ενοικιαστές ΕΒΕ, των οποίων έχει λήξει ο συμβατικός χρόνος της μίσθωσής τους, να μπορούν να την παρατείνουν χωρίς να υποχρεώνονται στην καταβολή υπέρογκων ενοικίων;"
Ο Υφυπουργός Ανάπτυξης κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, οι επαγγελματικές μισθώσεις διέπονται από το καθεστώς ενός πρόσφατα σχετικά ψηφισθέντος νόμου, του ν.2235/1994, ο οποίος μέχρι τώρα κατά κοινή ομολογία, έχει λειτουργήσει ικανοποιητικά. Αυτή η σταδιακή απελευθέρωση επέφερε ομαλότητα στην αγορά των μισθώσεων, έχει καταστήσει τις μισθώσεις πολύ πιο προσιτές στους επαγγελματίες από ό,τι τα προηγούμενα χρόνια, λειτουργεί πιο αποτελεσματικά ο ανταγωνισμός και γενικότερα μπορούμε να πούμε ότι ήταν ένας επιτυχημένος νόμος.
Ασφαλώς τους τελευταίους μήνες παρατηρούνται προβλήματα τα οποία οφείλονται κυρίως στην πίεση που ασκούν οι ιδιοκτήτες σε εμπόρους και βιοτέχνες, κυρίως σε εμπόρους, που έχουν τα καταστήματά τους σε δρόμους με υψηλή εμπορικότητα. Πράγματι, στο Υπουργείο έχουν καταφθάσει πάρα πολλές καταγγελίες, παράπονα, διαμαρτυρίες των εμπόρων μεμονωμένα, αλλά και των εμπορικών συλλόγων της χώρας, για τη ρύθμιση αυτού του θέματος.
Πρέπει να σας πω ότι, μετά από έρευνα που κάναμε επανειλημμένα στα Πρωτοδικεία, δεν φαίνεται να υπάρχουν εξώσεις γι' αυτούς τους λόγους. Γίνονται στο τέλος κάποιες συμφωνίες μεταξύ εμπόρων και ιδιοκτητών. 'Ομως, παρ' όλα αυτά το Υπουργείο αντιμετωπίζει την προοπτική μιας ρύθμισης, όπου θα επανεξεταστεί το θέμα της άυλης εμπορικής αξίας, δηλαδή του "αέρα", ούτως ώστε να μη γίνονται αντικείμενο εύκολης πίεσης οι έμποροι από τους ιδιοκτήτες. Πιστεύω ότι πάρα πολύ σύντομα θα φέρουμε στη Βουλή μία τέτοια διάταξη, για να αμβλύνουμε πράγματι το πρόβλημα της πίεσης που ασκούν οι ιδιοκτήτες στους εμπόρους, ιδιαίτερα στους υψηλής εμπορικότητας δρόμους. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δημήτριος Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.
Δεν χωρά καμία αμφιβολία, κύριε Υφυπουργέ, ότι όσο υπάρχει καθυστέρηση στην αντιμετώπιση αυτού του προβλήματος -σημεία του προβλήματος και εσείς δεχθήκατε, αν σωστά σας παρακολούθησα- τόσο δημιουργούνται καταστάσεις συχνά επικίνδυνες για ορισμένους επαγγελματίες, βιοτέχνες, εμπόρους. Νομίζω ότι καταλαβαίνετε τη θέλω να πω.
'Ερχονται καταγγελίες και σε σας, έρχονται και σε μας, έρχονται σε όλους, ότι γίνεται μία άγρια εκμετάλλευση -ας μου επιτραπεί η έκφραση-σχετικά με τον αέρα. Μιλάμε για κεφαλιάτικα, που δεν τα αντέχει κανένας. 'Οποιος δρόμος και να είναι, όποια εμπορικότητα και να έχει, εξάλλου δεν έχουν καμία ηθική υπόσταση, πώς θα το κάνουμε δηλαδή;
Εμείς κατ'επανάληψη έχουμε προτείνει ότι εφόσον η Κυβέρνηση δεν έφερε την πρόταση νόμου, όπως είχε δεσμευθεί, θα ήταν καλό να υπάρχει μια πολιτική δέσμευση -και αυτό να γίνει σήμερα- που να λέει ότι εάν λήγει το συμβόλαιο να δίνεται η δυνατότητα τριετούς παράτασης και να δίνεται ο πληθωρισμός που επίσημα εξαγγέλεται κάθε χρόνο από την Κυβέρνηση. Λύση συμβολαίου να γίνεται μόνο αν αποδεδειγμένα ο ιδιοκτήτης οικοδομεί για ιδιόχρηση.
Θέλω να κλείσω, κύριε Υπουργέ, λέγοντας ότι με αφορμή αυτή τη συζήτηση πρέπει να θίξουμε μερικά πράγματα τα οποία αξίζουν της προσοχής μας. Αυτή τη στιγμή στο μάτι του κυκλώνα βρίσκονται και οι μικρομεσαίοι. Οι "ράμπο" της εφορίας δεν τους βλέπουν σαν επιχειρηματίες που συναλλάσσονται μαζί της, αλλά a priori ως ενόχους.
Πρέπει να δει η Κυβέρνηση τι θα γίνει με την κατάσταση. 'Εχουμε δικαστήρια γι'αυτές τις περιπτώσεις. Αντιστέκονται οι άνθρωποι, πάνε οι πιστολέρο τους κυνηγάνε, δεν είναι κατάσταση αυτή.
'Εχουμε αυτό το πρόβλημα, λοιπόν, που κουβεντιάσαμε, έχουμε τα δάνεια τα οποία τρέχουν με μεγάλα επιτόκια και με τόκους υπερημερίας, έχουμε τα κυνηγητά και δεν μπορώ να καταλάβω αυτή η ραχοκοκκαλιά του έθνους, που είχατε πει κατά το παρελθόν ότι είναι οι μικρομεσαίοι, πώς τη βλέπετε σήμερα. Σαν ένα θύμα το οποίο θα γεμίσει τις μαύρες τρύπες;
Πρέπει, κύριε Υφυπουργέ, να δείτε με σοβαρότητα αυτήν την κατάσταση. Με συγχωρείτε που βγήκα κάπως από το θέμα, αλλά νοιώθω την ανάγκη να κάνω αυτές τις επισημάνσεις.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός, έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, σε ό,τι αφορά τις εμπορικές και επαγγελματικές μισθώσεις θέλω να είμαι σαφής. Η Κυβέρνηση, κατ'ουδένα τρόπο πρόκειται να τροποποιήσει τις βασικές διατάξεις του ν.2235, για την απελευθέρωση των εμπορικών και των επαγγελματικών μισθώσεων. Εδώ πρέπει να είμαστε σαφείς.
Υπάρχει ένα ζήτημα με την άυλη εμπορική αξία αναφορικά με την οποία πραγματικά, όπως σας ανέφερα και προηγουμένως, υφίσταται μια πίεση από τους ιδιοκτήτες, όμως εμείς έχουμε συστήσει μια επιστημονική επιτροπή η οποία μας παρέδωσε ένα σχέδιο νόμου, μας παρέδωσε ένα πόρισμα με κάποιες προτάσεις και πραγματικά θέλουμε να αντιμετωπίσουμε το πρόβλημα.
Σε ό,τι αφορά τώρα το δεύτερο σκέλος της τοποθέτησής σας, σχετικά με τις μικρομεσαίες επιχειρήσεις, είναι γνωστό το περιβάλλον το οποίο έχει διαμορφωθεί τα τελευταία χρόνια για τη μικρομεσαία επιχείρηση, είναι γνωστά και τα αμυντικού χαρακτήρα μέτρα τα οποία έχουν ληφθεί, αλλά και οι πρωτοβουλίες από πλευράς της Κυβέρνησης για τον εκσυγχρονισμό των μικρομεσαίων επιχειρήσεων.
Θα έλεγα ότι εδώ χρειάζεται μια πολύ μεγάλη προσπάθεια, όχι μόνο με αμυντικού χαρακτήρα μέτρα, όχι μόνο με προστατευτισμό και με την κρατική προστασία, αλλά νομίζω ότι χρειάζεται να αξιοποιήσουν οι μικρομεσαίες επιχειρήσεις το νέο παραγωγικό περιβάλλον, όπως αυτό διαμορφώνεται, με μια σειρά προγράμματα και πρωτοβουλίες, να εκσυγχρονιστούν, για να μπορέσουν να γίνουν ανταγωνιστικότερες και να συνεχίσουν πράγματι να αποτελούν τη ραχοκοκκαλιά της εθνικής οικονομίας, μιας και οι μικρομεσαίες επιχειρήσεις στη χώρα απασχολούν εκατοντάδες χιλιάδες εργαζόμενους.
Πιστεύω ότι, όπως και στην Ευρώπη, έτσι και στην Ελλάδα, η μικρομεσαία επιχείρηση θα συνεχίσει να απασχολεί το εργατικό δυναμικό, αλλά και να στηρίζει την εθνική οικονομία.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 98/15.10.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με την επίλυση των προβλημάτων του Αντικαρκινικού Νοσοκομείου "ΜΕΤΑΞΑ", τη χάραξη στρατηγικής πολιτικής για τα Αντικαρκινικά Νοσοκομεία κλπ. η οποία έχει ως εξής:
"'Αλυτα παραμένουν, παρά τις δεσμεύσεις σας πέρυσι στη Βουλή, τα σημαντικότερα προβλήματα του Αντικαρκινικού Νοσοκομείου ΜΕΤΑΞΑ που αφορούν την ενίσχυση του ογκολογικού του χαρακτήρα και την εφαρμογή της 24ωρης ογκολογικής εφημερίας, την ανανέωση του ιατρικού εξοπλισμού και τις προσλήψεις προσωπικού. Η ευρωπαϊκή εβδομάδα κατά του καρκίνου βρίσκει αντίθετα το "ΜΕΤΑΞΑ" σε έκρυθμη κατάσταση. Μετά δε και τα προβλήματα που δημιουργήθηκαν στο νοσοκομείο από την ένταξή του στη γενική εφημερία σε βάρος της ογκολογικής, μπαίνει επί τάπητος το ζήτημα της χάραξης στρατηγικής πολιτικής στα αντικαρκινικά νοσοκομεία.
Επειδή οι εξελίξεις που αφορούν τη διάγωνση και τη θεραπεία του καρκίνου είναι ταχύτατες στη χώρα μας, όσο θα στερείται συγκεκριμένες πολιτικές θα μένει πίσω αφήνοντας παράλληλα αναξιοποίητη τη γνώση και την εμπειρία των Ελλήνων ιατρών και ερευνητών.
Ερωτάται ο κύριος Υπουργός:
1. Θα προχωρήσει στη χάραξη στρατηγικής πολιτικής στα αντικαρκινικά νοσοκομεία;
2. Θα ενισχύσει και θα στηρίξει οικονομικά και θεσμικά τον ογκολογικό χαρακτήρα των αντικαρκινικών νοσοκομείων προχωρώντας σε εφαρμογή της 24ωρης εφημερίας;
3. Θα προχωρήσει στη δημιουργία υποδομών και προγραμμάτων για ασθενείς που βρίσκονται στο τελικό στάδιο της νόσου;"
Ο Υφυπουργός, κ.Σκουλάκης, έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, πράγματι με την τελευταία απόφασή μας, που ρυθμίζει το θέμα της εφημερίας των νοσοκομείων του Πειραιά, το Νοσοκομείο Μεταξά εντάσσεται στην πρώτη ομάδα μαζί με το Τζάννειο Νοσοκομείο για την κάλυψη των νευροχειρουργικών και θωρακοχειρουργικών περιστατικών, που μέχρι σήμερα, πριν την απόφαση, δηλαδή, αντιμετωπίζονταν από τα αντίστοιχα τμήματα του Νοσοκομείου. Επίσης, στα πλαίσια της τρίτης ομάδας που δημιουργήθηκε στον Πειραιά, το Νοσοκομείο Μεταξά καλύπτει και τα διαγνωσμένα ογκολογικά περιστατικά.
Μετά τα παραπάνω, πιστεύουμε ότι με τις ρυθμίσεις αυτές σε τίποτα δεν αλλοιώνεται ο χαρακτήρας του Νοσοκομείου Μεταξά, το οποίο είναι ένα μεγάλο νοσοκομείο και γι'αυτό θα πρέπει να γίνει καλύτερη αξιοποίησή του προς όφελος των κατοίκων της περιοχής.
Πρέπει να σας πω ότι καταβάλλονται προσπάθειες εκ μέρους του Υπουργείου, έτσι ώστε να εκσυγχρονιστεί το Νοσοκομείο, να βελτιώσουμε τον εξοπλισμό του, να βελτιώσουμε τις δομές λειτουργίας του και επίσης, να στελεχώσουμε καλύτερα το Νοσοκομείο, ώστε να μπορεί να ανταποκρίνεται στις σύγχρονες απαιτήσεις περίθαλψης.
Επίσης, στα πλαίσια των διατάξεων του καινούριου νόμου, του νόμου 1519/1997, σύμφωνα με τις οποίες οργανώνονται και λειτουργούν μονάδες αποκατάστασης και αποθεραπείας στα νοσοκομεία του ΕΣΥ και παρέχονται κατ' οίκον υπηρεσίες νοσηλείας από τα νοσοκομεία και τα κέντρα υγείας, το Υπουργείο θα προχωρήσει σύντομα στην κατάρτιση προγράμματος για την αντιμετώπιση των ασθενών, που χρήζουν εξειδικευμένης ιατρικής φροντίδας, συνεπώς και των καρκινοπαθών.
Αυτά ήθελα να πω σαν πρώτη απάντηση. Θα σας ακούσω και θα δευτερολογήσω.
ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο.
ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, πρέπει να τονίσουμε εδώ ότι την υπόθεση Μεταξά τη φέρνουμε στην επιφάνεια εδώ και ένα χρόνο και είναι δυσάρεστο να μην έχουν γίνει βήματα για τη βελτίωση της καλύτερης παροχής υπηρεσιών για τους πολίτες του Λεκανοπεδίου Αττικής, αλλά και γενικότερα της χώρας μας γιατί όπως γνωρίζεται το Νοσοκομείο "ΜΕΤΑΞΑ" εξυπηρετεί όλη τη χώρα.
Θεωρώ ότι έχετε κάνει ένα σημαντικό λάθος, να εντάξετε στη γενική εφημερία το Νοσοκομείο Μεταξά. Η ένταξη του Νοσοκομείου Μεταξά στη γενική εφημερία χωρίς υποδομή, γνωρίζετε πολύ καλά ότι δημιουργεί σοβαρά προβλήματα. Και το πρόβλημα αυτήν τη στιγμή δεν είναι ότι θα έχουμε κάποιες καθυστερήσεις, αλλά το πρόβλημα αφορά την υγεία και τη ζωή των πολιτών. Με την τελευταία απόφασή σας εντάξατε το "ΜΕΤΑΞΑ" στη γενική εφημερία. Προσέφυγαν, λοιπόν, οι γιατροί από τη μεριά του Νοσοκομείου Μεταξά και οι εργαζόμενοι στη δικαιοσύνη, για να αποκατασταθεί η αδικία και δεν κατάφεραν ακόμα να επικοινωνήσουν μαζί σας συζητώντας αυτό το σοβαρό θέμα. Οι εργαζόμενοι στο ογκολογικό Νοσοκομείο Μεταξά, ζητούν επανειλημμένα μερικά πράγματα για να λειτουργήσει το Νοσοκομείο προς όφελος των πολιτών.
Πρώτα απ' όλα, ζητούν να γίνει συγκεκριμένη και να ενισχυθεί η ογκολογική εφημερία. Τι πάει να πει αυτό; Με εντολή, με προεδρικό διάταγμα, όλα τα ογκολογικά περιστατικά να πηγαίνουν στα ογκολογικά νοσοκομεία, δηλαδή και στο Νοσοκομείο Μεταξά.
Ξέρετε πολύ καλά ότι ο ασθενής, ο καρκινοπαθής, έχει σοβαρό πρόβλημα και δεν μπορεί να αντιμετωπισθεί σε οποιοδήποτε νοσοκομείο. Υπάρχουν περιπτώσεις, που άνθρωποι έχουν εγχειριστεί σε διπλανά νοσοκομεία και όταν φθάνουν πια στο Νοσοκομείο Μεταξά, είναι αργά.
'Ενα άλλο θέμα -και δεν με παίρνει ο χρόνος- είναι το θέμα του ξενώνα, κύριε Υφυπουργέ. Στο τελευταίο στάδιο των ασθενών, πρέπει να σεβαστούμε τον ανθρώπινο πόνο, να σεβαστούμε την υπόθεση της αρρώστιας, πρέπει να δούμε την υπόθεση των ξενώνων. Με τους ξενώνες και απελευθερώνουμε κρεβάτια και διαμορφώνουμε μία άλλη πολιτική. Οι ξενώνες, λοιπόν, θα πρέπει να είναι μέσα στη σφαίρα της πολιτικής σας, Η στρατηγική για ογκολογικό νοσοκομείο έχει συγκεκριμένα χαρακτηριστικά.
Ποια είναι αυτά δηλαδή; 'Εχει ένα συγκεκριμένο σχεδιασμό, έχει κατεύθυνση των ογκολογικών περιστατικών προς τα ογκολογικά νοσοκομεία, έχει υποδομή, έχει ειδικευμένο προσωπικό -από πέρσι είχατε πει ότι θα γίνουν οι προσλήψεις, αλλά δεν έχουν γίνει- και υπάρχουν και ξενώνες.
Περιμένω την απάντησή σας, αλλά όχι μόνο αυτή, περιμένω και την επίλυση των προβλημάτων. 
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Δύο λόγια, κύριε Πρόεδρε.
Σας είπα ότι με την απόφαση για την εφημερία των Νοσοκομείων του Πειραιά, κατά την άποψή μας, δεν αλλοιώνεται ο ογκολογικός χαρακτήρας του "Τζαννείου" Νοσοκομείου.
Θα σας διαβάσω ακριβώς τι λέει η απόφαση για να δείτε ότι έχω δίκιο.
"Πρώτη ομάδα: Νομαρχιακό Γενικό Νοσοκομείο Πειραιά "Τζάννειο".
Λέει παρακάτω η απόφαση: "Το Περιφερειακό Γενικό Αντικαρκινικό Νοσοκομείο Πειραιά "Μεταξά" για νευροχειρουργικά και θωρακοχειρουργικά περιστατικά κατά την ημέρα της εφημερίας στο ΤΕΠ του "Τζαννείου" Νοσοκομείου εφημερεύει νευροχειρουργός από το Νοσοκομείο "Μεταξά" Οι αμιγώς νευροχειρουργικοί άρρωστοι μεταφέρονται για θεραπεία και νοσηλεία στο Νοσοκομείο "Μεταξά" οι δε λοιποί παραμένουν για νοσηλεία στο "Τζάννειο" Νοσοκομείο".
Τι συμμετοχή νομίζετε ότι έχει στην εφημερία; Τέσσερα-πέντε κρεβάτια. Αυτή είναι η όλη του συμμετοχή.
Να δείτε τι λέει για τα άλλα περιστατικά:
Στην τρίτη ομάδα λέει: "Ασκληπιείο Βούλας", Νοσοκομείο Δυτικής Αττικής και μετά φθάνουμε στο Περιφερειακό Αντικαρκινικό Νοσοκομείο Πειραιά "Μεταξά", που λέει "εισάγονται διαγνωσμένα ογκολογικά περιστατικά".
Πόσα να είναι διαγνωσμένα ογκολογικά περιστατικά σε μία εφημερία; Τέσσερα, πέντε, έξι, δέκα; Εγώ νομίζω ότι μπορεί να ανταπεξέλθει στις ανάγκες αυτές το Νοσοκομείο "Μεταξά".
Δεν είναι υποβάθμιση, είναι αναβάθμιση του Νοσοκομείου και νομίζω ότι ήδη το σύστημα αυτό πηγαίνει καλά. Υπάρχουν προβλήματα. Είναι δύσκολο να αντιμετωπίσει κανείς μία εφημερία χωρίς να έχει ένα νοσοκομείο-κορμό στον Πειραιά, όπως είναι τα άλλα δύο μεγάλα.
Εν πάση περιπτώσει, η απόφασή μας αυτή κρίθηκε αναγκαία. 'Eγινε δεκτή από όλα τα συνδικαλιστικά όργανα, και των γιατρών και τις επιστημονικές επιτροπές και νομίζω ότι δοκιμάζεται στην πράξη. Θα ενισχύσουμε το Νοσοκομείο και δεν έχουμε καμία πρόθεση να αλλοιώσουμε τον ογκολογικό χαρακτήρα του Νοσοκομείου.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αριθμόν 7/16-10-97 επερώτηση των Βουλευτών της Νέας Δημοκρατίας κυρίων Αναστασίου Καραμάριου, Γεωργίου Καρασμάνη, Θεόφιλου Λεονταρίδη, Αδάμ Ρεγκούζα, Θεοφάνη Δημοσχάκη, Σάββα Τσιτουρίδη, Ευάγγελου Μπασιάκου, Απόστολου Σταύρου, Ευάγγελου Πολύζου, Χαράλαμπου Παπαθανασίου, Νικολάου Τσιαρτσιώνη, Βασιλείου Βύζα, Ηλία Βεζδρεβάνη, Βασιλείου Παππά, Κωνσταντίνου Καραμηνά, Σταύρου Παπαδόπουλου, Σπύρου Σπύρου, Κωνσταντίνου Καραμπίνα, Θεόδωρου Σκρέκα και Γεωργίου Ορφανού προς τον Υπουργό Εργασίας και Κοινωνικών Ασφαλίσεων, με αντικείμενο την επιβολή αναδρομικών εργοδοτικών εισφορών από το Ι.Κ.Α. σε βάρος ιδιοκτητών οικοπέδων που κτίζουν με αντιπαροχή.
Πριν δώσω το λόγο στο συνάδελφο κ. Αναστάσιο Καραμάριο, τον πρώτο επερωτώντα, ήθελα να ανακοινώσω στο Σώμα ότι από μέρους της Νέας Δημοκρατίας ως κοινοβουλευτικός εκπρόσωπος για την επερώτηση αυτή ορίζεται ο Βουλευτής Α' Πειραιά κ. Βασίλειος Μιχαλολιάκος, από μέρους του ΔΗ.Κ.ΚΙ. ο συνάδελφος κ. Γεώργιος Τσαφούλιας και από μέρους του Κομμουνιστικού Κόμματος Ελλάδος ο συνάδελφος κ. Δημήτριος Β. Κωστόπουλος.
Επίσης, ο συνάδελφος κ. Μπάμπης Αγγουράκης ζητεί ολιγοήμερη άδεια απουσίας του στο εξωτερικό. Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε τη ζητηθείσα άδεια.
Ο κ. Καραμάριος έχει το λόγο, για είκοσι λεπτά.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριοι συνάδελφοι, είναι γνωστό ότι με το άρθρο 21 του νόμου 1902/90 αντικαταστάθηκαν οι μέχρι τότε ισχύουσες διατάξεις του τρόπου είσπραξης εισφορών υπέρ του Ι.Κ.Α. σε μία προσπάθεια της τότε Κυβέρνησης της Νέας Δημοκρατίας να εξυγιάνει το Ι.Κ.Α., δεδομένου ότι η κατάστασή του βρισκόταν σε πάρα πολύ τραγικό σημείο. Αυτό κυρίως οφείλετο στο γεγονός ότι από το 1982 μέχρι και το 1987, οι Κυβερνήσεις του ΠΑΣΟΚ αντλούσαν συνεχώς δάνεια από τις τράπεζες προκειμένου να ασκήσουν κοινωνική πολιτική μέσω του Ι.Κ.Α. μέχρι που το 1987 άρχισε η επιχορήγησή του από τον κρατικό προϋπο- λογισμό με πενήντα επτά δισεκατομμύρια (57.000.000.000) δραχμές για το 1987, με 137,9 δισεκατομμύρια το 1988 και με 170,8 δισεκατομμύρια το 1989.
Ασκώντας όμως την πολιτική εκείνη, οι κυβερνήσεις του ΠΑΣΟΚ και οι διοικήσεις του ΙΚΑ παραμέλησαν δυστυχώς τις υποχρεώσεις και τις ευθύνες που είχαν έναντι του ΙΚΑ και των ασφαλισμένων του, γεγονός που τότε προκάλεσε και την παραίτηση του τότε διοικητού του -που κατά σύμπτωση είναι και σήμερα- του κ. Σολωμού.
Βέβαια, ο κ. Σολωμός δεν μπορεί να διαψεύσει αυτά τα γεγονότα, γιατί πολύ καλά γνωρίζει ότι αυτά τα διετύπωσε σε ένα βιβλίο του που είχε την καλοσύνη να μου αποστείλει τιμητικά.
Παρ' ότι το 1975, η τότε και πάλι Κυβέρνηση της Νέας Δημοκρατίας έσπευσε να αυξήσει το ασφάλιστρο κατά δυόμισι μονάδες, με αποτέλεσμα να αναβληθούν τα χρηματοδοτικά προβλήματα του ΙΚΑ, τελικά το έλλειμμα ενώ το 1980 δεν ξεπερνούσε το ένα δισεκατομμύριο (1.000.000.000), το 1989 έφθασε δυστυχώς τα διακόσια πενήντα δισεκατομμύρια (250.000.000.000).
Μπροστά σ' αυτό, η Κυβέρνηση της Νέας Δημοκρατίας αναγκάσθηκε να ψηφίσει το νόμο 1902/1990, όπου με ειδικό κεφάλαιό του, το κεφάλαιο ΣΤ', θέλησε να βάλει κάποιες διατάξεις, που μ' αυτές θα μπορούσε να περιστείλει τουλάχιστον την εισφοροδιαφυγή, τροποποιώντας ειδικότερα το άρθρο 26 του βασικού αναγκαστικού νόμου 1846/51 περί ΙΚΑ, στα πλαίσια δε αυτού του νόμου ρυθμίστηκε και ο τρόπος υπολογισμού υπέρ του ΙΚΑ στις περιπτώσεις της έκδοσης οικοδομικών αδειών.
Ο όλος τρόπος, όμως, είσπραξής τους και ειδικά "το σύστημα υπολογισμού των κατ' ελάχιστον υποχρεωτικά καταβλητέων εισφορών, βάσει αντικειμενικών κριτηρίων και καταβολής αυτών" αφέθηκε να ρυθμιστεί με κανονισμό, η ισχύς του οποίου στις περιπτώσεις αυτές καθορίστηκε αρχικά από την 1.1.1993.
Ανεξάρτητα, όμως, από το γεγονός αυτό που τελικά απεδείχθη από την εφαρμογή του και μετέπειτα, η είσπραξη των εισφορών αυτών για τις περιπτώσεις των ελαιοχρωματισμών παραδείγματος χάρη και του περιβάλλοντος χώρου και οι καταλογιζόμενες εισφορές είναι υπερβολικές και ιδιαίτερα στις περιπτώσεις εκείνες που υπάρχει συνυπευθυνότητα είναι εξίσου, όχι μόνο υπερβολικές, αλλά και σκληρές.
Δεν μπορεί, δηλαδή, να ζητάμε και μάλιστα με αναγκαστικά σε βάρος οφειλετών μέτρα, κατασχέσεις, πλειστηριασμούς, εισφορές παρελθόντων ετών μιας δεκαετίας στις περιπτώσεις οικοδομήσεων με το σύστημα της αντιπαροχής και ειδικά από έναν ιδιοκτήτη οικοπέδου που έδωσε το οικόπεδό του να χτιστεί σε μια πολυόροφη οικοδομή, σε έναν εργολάβο, με αντάλλαγμα τη μεταβίβαση σ' αυτόν διακεκριμένων ιδιοκτησιών και να θέλει να του καταβάλει ο ιδιοκτήτης του οικοπέδου, που σ' αυτόν περιήλθαν δύο διαμερίσματα, αναδρομικές εισφορές ύψους πολλών εκατομμυρίων και για τα έξι διαμερίσματα που περιήλθαν τελικά στον εργολάβο λόγω αντιπαροχής.
Η μεταβίβαση δε των έξι διαμερισμάτων στον εργολάβο φυσικά και έγινε με συμβολαιογραφικό έγγραφο, κατά το σύστημα της αντιπαροχής, με ταυτόχρονη σύναψη πράξης οριζόντιας ιδιοκτησίας και μεταβίβασης ποσοστών εξ αδιαιρέτου πράγμα που υποδηλοί ότι η κυριότητα των έξι αυτών διαμερισμάτων περιήλθε και είναι πλέον στην ιδιοκτησία του εργολάβου, ο οποίος ενδεχομένως -και αυτό συνήθως γίνεται στην πράξη- ήδη τα έχει μεταβιβάσει σε τρίτους.
Γι' αυτά, λοιπόν, τα έξι διαμερίσματα του εργολάβου επιχειρηματία ζητά σήμερα το ΙΚΑ αναδρομικές εισφορές με βάση το σύστημα της αντικειμενικοποίησης των εισφορών από τον ιδιοκτήτη οικοπεδούχο, ο οποίος και αυτός μπορεί να τα έχει μεταβιβάσει είτε στα παιδιά του είτε να μη ζει πλέον.
Αυτή είναι η κατάσταση που δημιουργείται σήμερα και όλοι μας, κύριε Υπουργέ, πρέπει να δούμε τι μπορεί να γίνει. Μη βιαστείτε ενδεχομένως να μου απαντήσετε, "δεν φταίμε εμείς τα λέει ο νόμος, τα λένε τα δικαστήρια με δικαστικές αποφάσεις". 'Οχι, δεν είναι έτσι, κύριε Υπουργέ. Να δούμε, υπάρχει πράγματι πρόβλημα και αν υπάρχει μπορούμε να το διορθώσουμε; Αυτό και μόνο έχει σημασία και όχι υπεκφυγές και προκαταλήψεις με ασαφείς διατάξεις και έννοιες. Αλλά ακόμα και στην περίπτωση του νόμου 1902/90, όπως αυτός συμπληρωματικά τροποποιήθηκε και με δικό σας νόμο τον 2434/86, σαφώς θα σας πω, κύριε Υφυπουργέ, τα εξής: Ο τρόπος επιβολής των εισφορών κατά το ίδιο αυτό σύστημα που τροποποίησε το άρθρο 26 του 1846/51 της αντικειμενικοποίησης που έγινε βάσει του νόμου 1902/90 έγινε, αλλά πουθενά δεν αναφέρεται ότι το ίδιο αυτό σύστημα θα έχει εφαρμογή και για το παρελθόν. Μην ισχυριστείτε προφανώς, λοιπόν, ότι δήθεν το ισχύον καθεστώς επιβάλλει την αναδρομικότητα. Θα κάνετε λάθος. Γιατί η αναδρομικότητα εφαρμόζεται στις συνήθεις περιπτώσεις οφειλών με το παλιό σύστημα επιβολής εισφορών. Η αντικειμενικοποίηση ήταν και είναι νέο σύστημα, πράγμα που οι πολίτες δεν είχαν υπόψη τους όταν έκτιζαν τα σπίτια τους με αντιπαροχή με βάση τις παλιές διατάξεις. Πώς, λοιπόν, σήμερα αυτούς που έκτιζαν στο παρελθόν είναι δυνατόν να τους ζητάμε εισφορές, γιατί τάχα ο εργολάβος τους δεν κατέβαλε με το νέο σύστημα τις εισφορές που όφειλε και που τότε δεν υπήρχαν.
'Αρα, λοιπόν, αναμφισβήτητα προκύπτει το συμπέρασμα ότι η υπουργική απόφαση που επέβαλε με κανονισμό αυτόν τον τρόπο επιβολής εισφορών είναι λάθος πρέπει να τροποποιηθεί και να αναθεωρηθεί άμεσα, αφού δημιουργήθηκε και δημιουργείται μείζον πρόβλημα ανά τη χώρα, όπως σε πάρα πολλές περιπτώσεις που έχω στα χέρια μου πράξεις κατασχέσεων, προσδιορισμούς, πλειστηριασμών κλπ. λόγω αυτής της αιτίας.
'Ενα δεύτερο μεγάλο πρόβλημα που δημιουργείται είναι και το εξής: Οι διατάξεις του αναγκαστικού νόμου 1846/51 και όπως αυτές τροποποιήθηκαν και ισχύουν μέχρι σήμερα, πουθενά δεν αναφέρουν ρητά τις περιπτώσεις επιβολής εισφορών στις ανεγέρσεις οικοδομών με το σύστημα της αντιπαροχής. 'Ολες ομιλούν περί εργολάβων και υπεργολάβων και της αλληλεγγυότητας αυτών με τον κύριο του έργου οικοπεδούχου. Οι οποιεσδήποτε αποφάσεις δικαστηρίων που υπάρχουν πουθενά δεν αναφέρουν τις περιπτώσεις αυτές και τις περιπτώσεις αλληλεγγύου υποχρεώσεως εισφορών με το σύστημα της αντικειμενικοποίησης. Και αυτό είναι επόμενο, αφού το σύστημα αυτό εισήχθη το 1990 και η ισχύς του ξεκίνησε από το 1993 σε πρώτη φάση. Η επίκληση συνεπώς, κύριε Υπουργέ, στη γνωστή απάντησή σας που μας στείλατε στη σχετική προηγούμενη ερώτηση μας για το ίδιο θέμα ανατρέχουν στο 1983, στο 1985 και στο 1987. Δεν έχουν συνεπώς όπως αντιλαμβάνεσθε άμεση σχέση με το πρόβλημα που δημιουργείται.
Σεις απλώς τις συνδιάζετε αναλογικά για να καταλήξετε στις γνωστές απόψεις σας, που περιλαμβάνονται στην παραπάνω απάντησή σας.
'Αρα, λοιπόν, νομολογία δεν υπάρχει όπως ισχυρίζεστε στην απάντησή σας επί της επερώτησής μας. Υπάρχει όμως, κύριε Υφυπουργέ, το νομοθετικό Σώμα, εμείς. Η αρμοδιότητα είναι ημών πάντων και εφόσον καταλήξουμε στο συμπέρασμα ότι έχει δίκιο ο πολίτης αυτός που διαμαρτύρεται και αν ακόμα η μέχρι σήμερα νομοθεσία δεν τον ευνοεί, οφείλουμε να την αλλάξουμε αμέσως.
Μπροστά, λοιπόν, σε αυτό το μεγάλο πρόβλημα, που πραγματικά η συμπεριφορά σας, εξακολουθούμε να πιστεύουμε ότι ήταν άδικη, ξεχνάτε ότι η εισφοροδιαφυγή δεν εντοπίζεται δυστυχώς σ' αυτό το πρόβλημα των οικοδομικών εργασιών και μόνο, αλλά κάπου αλλού και σε άλλα σημαντικά πεδία, που σεις προκλητικά αδυνατείτε να εισχωρήσετε. Για παράδειγμα δε γνωρίζετε ότι σήμερα οι οργανισμοί τοπικής αυτοδιοίκησης και οι πάσης φύσης επιχειρήσεις οφείλουν από το 1993 μέχρι και σήμερα τεράστια ποσά από τις ασφαλιστικές εισφορές;
Επίσης, δεν γνωρίζετε ότι πάρα πολλά ταμεία, δημόσιες επιχειρήσεις και οργανισμοί οφείλουν τεράστια ποσά προς το ΙΚΑ και ότι εσείς δεν μπορείτε να λάβετε εναντίον τους αναγκαστικά μέτρα, αφού απαγορεύεται από το νόμο και παρά ταύτα δεν προχωρείτε σε καμία ενέργεια επίλυσης του προβλήματος αυτού; Και ενώ γνωρίζετε ότι το ΙΚΑ έχει λαμβάνειν τεράστια ποσά από τους δημόσιους οργανισμούς και επιχειρήσεις ξεσπαθώσατε σήμερα με τις υπηρεσίες του ΙΚΑ, να επιβάλλετε αναγκαστικά μέτρα εις βάρος φτωχών ή άλλων βιοπαλαιστών και μικροεπιχειρηματιών για την είσπαρξη δήθεν οφειλομένων εισφορών από τις περιπτώσεις που η επερώτησή μας διαλαμβάνει.
'Εχω εδώ αντίγραφα κατασχέσεων γι' αυτές τις συγκεκριμένες περιπτώσεις, που είναι στη διάθεσή σας.
Μόνο, λοιπόν, εκεί εξαντλείται, κύριε Υφυπουργέ, η αυστηρότητά σας; Και ακόμα ενώ ξέρετε ότι σήμερα για να πάρει κανείς τη σύνταξή του από τις υπηρεσίες του ΙΚΑ, καθυστερεί δώδεκα μήνες περίπου χωρίς να παίρνει εν το μεταξύ ούτε δραχμή, σεις δεν ευαισθητοποιείστε στην επίλυση αυτού του καίριου προβλήματος.
Δεν θα ήθελα στο σημείο αυτό να ξεχάσω την ιδιαίτερή μου πατρίδα τη Ρόδο. Δεν γνωρίζετε ότι το κατάστημα του ΙΚΑ στεγάζεται σε ένα ιδιωτικό ακίνητο εδώ και πέντε χρόνια, διότι εσείς προκλητικά καθυστερείτε να πάρετε την απόφασή σας και να επιλέξετε μεταξύ της ανέγερσης νέου κτιρίου και της κατεδάφισης του παλαιού εξαιτίας της επικινδυνότητάς του;
Κύριε Υπουργέ σήμερα ακόμα κατά σύμπτωση οι εφημερίδες έχουν δώσει μεγάλη έκταση πάνω σε αυτό το θέμα και χιλιάδες ενδιαφερόμενοι ανησυχούν για το μέλλον των συντάξεών τους και των κατώτατων ορίων ασφάλισης και συνταξιοδότησής τους. Ξέρετε ποια είναι η αιτία; Ο δικός σας άνθρωπος ο κ. Σπράος, ο άνθρωπος που θέλει σώνει και καλά να πεθαίνουν οι 'Ελληνες γρηγορότερα για να καταβάλονται λιγότερες συντάξεις. Σπουδαίος εφευρέτης βλέπετε! Ας είναι καλά ο άνθρωπος. Κάτι θέλησε να μας αφήσει κι αυτός στη δημόσια ζωή μας.
Για πρώτη φορά βλέπουμε, δυστυχώς, μια Κυβέρνηση, που ενώ συνταγματικά είναι η μόνη αρμόδια και υπεύθυνη στην άσκηση της εξουσίας, να στηρίζεται σε ανθρώπους που δεν έχουν καμία υπευθυνότητα. Βλέπετε εσείς δυστυχώς, η υπεύθυνη Κυβέρνηση και οι Υπουργοί της, είστε κατ' αυτόν προφανώς ανίκανοι να βρείτε τη λύση των προβλημάτων μας και μας φέρατε εισαγόμενους καθηγητές. Ας είναι όμως, και αυτό θα περάσει.
Μέχρι τότε όμως, κύριε Υφυπουργέ, οφείλετε να αντιμετωπίσετε την κατάσταση του ΙΚΑ με σοβαρότητα και υπευθυνότητα, ενός ταμείου που ο μισός πληθυσμός της χώρας περνά μέσα από τις υπηρεσίες του και μάλιστα πολύ σύντομα διαφορετικά θα είναι πολύ αργά και ιδιαίτερα πρέπει να λύσουμε και να λύσετε εσείς που έχετε την κυβερνητική πρωτοβουλία αυτό το θέμα που η επερώτησή μας διαλαμβάνει και που είναι πράγματι καίριο.
Μη βιαστείτε, επαναλαμβάνω, να απαντήσετε λέγοντας ότι βασιζόμαστε σε νόμους. Επαναλαμβάνω ρητά και ξάστερα ότι είναι άδικο να ζητάμε σήμερα με αναγκαστικά μέτρα εισφορές από πολίτες οι οποίοι αυτήν τη στιγμή δεν μπορούν να κάνουν τίποτε περισσότερο παρά να εκλιπαρούν από σας την Κυβέρνηση και από εμάς ως νομοθετικό Σώμα να τροποποιήσουμε ενδεχομένως την οποιαδήποτε νομοθετική ρύθμιση η οποία υπάρχει, αν και πιστεύω εγώ προσωπικά ότι εσείς σαν αρμόδιος Υφυπουργός έχετε εκ του νόμου το δικαίωμα να τροποποιήσετε τον κανονισμό, που ο κανονισμός ισχύει με δική σας πρωτοβουλία, όσο και αν θελήσατε με το νόμο που σας είπα προηγουμένως του 1996 να παρέμβετε και να επιβάλλετε αναδρομικά τις εισφορές κατ' αυτόν τον τρόπο που σας εξέθεσα. Σας ευχαριστώ.
(Χειροκροτήματα από τη πτέρυγα της Νέας Δημοκρατίας).
ΠΡΟΕΔΡΕΥΩΝ (Λουκάς Αποστολίδης): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, θα ήθελα και εγώ με τη σειρά μου να αναφερθώ στην αναδρομικότητά των εισφορών, των προσαυξήσεων και των προστίμων που βάζει το ΙΚΑ στους οικοπεδούχους και στους εργολάβους.
'Οπως είναι γνωστό, με την υπ' αριθμ. 1930 απόφαση στις 24.11.92 ο τότε Υπουργός Εργασίας και Κοινωνικών Ασφαλίσεων άλλαξε τον τρόπο υπολογισμού των εισφορών και καθιέρωσε ένα καινούριο σύστημα αντιμειμενικό στον υπολογισμό των εισφορών δηλαδή των ενσήμων. Η απόφαση αυτή, όπως είναι γνωστό, είχε καταστεί ανενεργός και δεν εφαρμόστηκε ποτέ. Τα υποκαταστήματα του ΙΚΑ υπολόγιζαν τις εισφορές βάσει του παλαιού συστήματος, δηλαδή, των απασχολουμένων εργατών στην οικοδομή. Δεχόταν μάλιστα τις μισθοδοτικές καταστάσεις χωρίς να φέρει καμιά αντίρρηση από τους εργολάβους. Αυτή η απόφαση του 1992 προσεβλήθη στο Συμβούλιο της Επικρατείας ως αντισυνταγματική και τελικά με την υπ' αριθμ. 33096 απόφαση του Συμβουλίου της Επικρατείας ακυρώθηκε και συγκεκριμένα στις 27.6.96. Από εκεί και πέρα ο Υπουργός κ. Γιαννόπουλος, έσπευσε στις 20 Αυγούστου 1996 και εψήφισε το ν. 2434 και με το άρθρο 23 καθιέρωσε πάλι το αντικειμενικό σύστημα και μάλιστα επεκύρωσε εκείνη την προηγούμενη απόφαση του 1992 δίνοντας αναδρομική ισχύ όλως αντισυνταγματικά. Και έτσι με βάση αυτόν το νόμο ο διοικητής του ΙΚΑ έδωσε εντολή στα υποκαταστήματα του ΙΚΑ να προβούν σε εισπράξεις των εισφορών και μάλιστα βάζοντας πρόστιμα μέχρι και 50% και προσαυξήσεις μέχρι 120%. Από εδώ και πέρα αρχίζει το μεγάλο πρόβλημα, διότι μετά από τέσσερα -πέντε χρόνια αρχίζει το ΙΚΑ να ζητάει αναδρομικές εισφορές με προσαυξήσεις της τάξεως του 170%.
Νομίζω, κύριε Υπουργέ, ότι θα πρέπει επιτέλους να τεθεί τέρμα σ' αυτήν την ανάλγητη τακτική του ΙΚΑ, να τεθεί τέρμα στις εξοντωτικές αναδρομικές εισφορές, να τεθεί τέρμα στην απόγνωση των χιλιάδων βιοπαλαιστών που απειλούνται με κατασχέσεις και φυλακές. Η κατάσταση έχει φτάσει στο απροχώρητο. Η απόφαση του ΙΚΑ να καθορίζει εκ των υστέρων αυθαίρετα τον αριθμό και το ύψος των εργοδοτικών εισφορών και ενσήμων για οικοδομές που ξεκίνησαν και αποπερατώθηκαν κατά την περίοδο 1986-1993 με τον αντικειμενικό προσδιορισμό, έχει οδηγήσει σε κραυγαλέες αδικίες και σε δραματικά οικονομικά και κοινωνικά αδιέξοδα.
Καλούνται νοικοκυραίοι να πληρώσουν πρόσθετες εισφορές προσαυξημένες με πρόστιμα που φθάνουν το 50% και με ληστρικούς τρόπους μέχρι και 120%.
Και το εξοργιστικότερο, κύριε Υπουργέ, είναι ότι τα εξωφρενικά αυτά χαράτσια απαιτεί το Ι.Κ.Α. από ιδιοκτήτες οικοπέδων που απλώς έδωσαν τη γη, το οικόπεδό τους για αντιπαροχή, για να αποκτήσουν μία στέγη, χωρίς βέβαια να έχουν καμία ανάμειξη με οικοδομικές εργασίες και πληρωμές εργατών. Το φαινόμενο αυτό παρατηρείται και σε ιδιοκτήτες μονοκατοικιών στην ύπαιθρο, σε χωριά. Το πρόβλημα αρχίζει και προσλαμβάνει τρομακτικές οικονομικές και κοινωνικές διαστάσεις. Χιλιάδες άνθρωποι και οικογένειες βρίσκονται να χρωστούν εκατομμύρια και αδυνατούν να τα πληρώσουν, σύρονται στα δικαστήρια και αντιμετωπίζουν κατασχέσεις και φυλακές. Η τακτική αυτή αποτελεί βραδυφλεγή βόμβα για την οικοδομική δραστηριότητα αφού ο φόβος των αναδρομικών εισφορών κάνει τους οικοπεδούχους να μην παραχωρούν τα οικόπεδά τους για αντιπαροχή αλλά παράλληλα εκτινάσσει το κόστος της οικοδομής στα ύψη, κάνοντας την οικοδομή απρόσιτη στην αγορά.
Κύριε Υπουργέ, έχετε δεσμευθεί κατά το παρελθόν να τροποποιήσετε αυτήν την παράλογη και αυθαίρετη απόφαση. Ζητούμε, λοιπόν, να παγώσετε αυτά τα εξοντωτικά πρόστιμα, να σταματήσουν οι διώξεις, οι κατασχέσεις και οι φυλακίσεις. Να τεθεί τέρμα στην αυθαιρεσία, καταργώντας άμεσα την απόφαση του Ι.Κ.Α. και αμέσως να τροποποιήσετε το νόμο ώστε να σταματήσει η καταλήστευση ιδιοκτητών και εργολάβων. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, η αιφνιδιαστική πρακτική της Κυβερνήσεως δια μέσου του Υπουργείου Εργασίας και Κοινωνικών Ασφαλίσεων να καλεί σήμερα ανυποψίαστους νοικοκύρηδες πολίτες, να πληρώσουν χρέη για την οικοδομή τους είτε είναι διαμέρισμα είτε είναι αγροτόσπιτο, είτε κτηνοτροφική μονάδα για ένσημα που ποτέ δεν έγιναν ή που ποτέ δεν προσδιορίστηκαν εξαρχής στο Ι.Κ.Α., λαμβάνει τη μορφή ληστρικής επιδρομής.
Ως γνωστόν, κύριε Υπουργέ, από το 1986 μέχρι 31.12.1992 υπήρχε προσδιορισμός των ενσήμων του Ι.Κ.Α. βάσει προϋπολογισμού του έργου, ο ελάχιστος, σύμφωνα με τον οποίο το Ι.Κ.Α. θεωρούσε ότι ένας ο οποίος ανεγείρει οικοδομή εφόσον πλήρωνε τις βασικές εργασίες της οικοδομής και έκλεινε το φάκελό του με τα απαραίτητα προσδιοριζόμενα ένσημα χωρίς ουδεμία άλλη απαίτηση από εργολάβο ή εργατικό προσωπικό, είναι σύμφωνος με τους ισχύοντες τότε κανονισμούς. Μόνο εφόσον ενώ ήταν πληρωμένα τα ελάχιστα προσδιοριζόμενα ένσημα από το Ι.Κ.Α. με το ισχύον τότε σύστημα, υπήρχε εξ αντικειμένου επιπλέον εργασία απαιτητή από τον εργολάβο ή το εργατικό προσωπικό της οικοδομής, ο ιδιοκτήτης υποχρεούτο να πληρώσει τα επιπλέον ένσημα. Τότε όμως δεν υπήρχε στον προσδιορισμό των ενσήμων διαμόρφωση περιβάλλοντος χώρου. Με τον καινούριο τρόπο προσδιορισμού που άρχισε να ισχύει από το 1993, με τη νέα μέθοδο, σύμφωνα με την οποία οι ημέρες ασφάλισης των απασχολουμένων σε οικοδομοτεχνικές εργασίες υπολογίζονται τεκμαρτά βάσει συντελεστών και είναι ανάλογες με την επιφάνεια της οικοδομής, οι νέοι ιδιοκτήτες τότε προσαρμόσθηκαν στις νέες απαιτήσεις. Επομένως, ένας αγρότης που έχτιζε οικοδομή στο χωριό ή ένας εργαζόμενος ή βιοπαλαιστής που αποκτούσε διαμέρισμα ή οικία στην πόλη και πλήρωσε βάσει των ισχυόντων κανονισμών την περίοδο 1986-1993 είναι σύννομος και δεν εξαναγκάζεται να ευθυγραμμισθεί με νόμους μεταγενέστερους και να πληρώσει επιπλέον ένσημα και με τόκο εν αγνοία του.
Πώς είναι δυνατόν, κύριε Υπουργέ, καταβάλλοντας τα ένσημα που προσδιορίστηκαν από τη μελέτη της οικοδομής, αλλά και απαιτήθηκαν από τους εργάτες και τον εργολάβο, να έρχεται τώρα πια και να ζητά με εντολή δική σας, το Ι.Κ.Α., επιπλέον ένσημα. Ποιος θα είναι ο αποδέκτης αυτών των ενσήμων; Θα κολληθούν τα ένσημα σε ανύπαρκτους εργάτες; Θα τα επωφεληθούν τα ταμεία του Ι.Κ.Α. για να κλείσουν τη μαύρη τρύπα τους χωρίς να τα αιτιολογούν και θα τα βαφτίζουν αυτά αναδρομικά; 'Οταν ιδίως, κύριε Υπουργέ, στην επαρχία, στα χωριά, τη διαμόρφωση του περιβάλλοντος χώρου που δεν υπήρχε τότε στον προσδιορισμό των ενσήμων, την έκανε ο ίδιος ο αγρότης με τον ιδρώτα του, χωρίς να ζητά τότε το Ι.Κ.Α. ένσημα, πώς είναι δυνατόν τώρα το Ι.Κ.Α. να αιφνιδιάζει ανυποψίαστους πολίτες λέγοντάς τους, στείλτε τώρα καταστάσεις στο Ι.Κ.Α., με τον καινούριο τρόπο προδιορισμού, που δεν ίσχυε τότε;
Δεν είναι δυνατόν, κύριε Υπουργέ, να ισχύουν νόμοι για οικοδομές που κτίστηκαν πριν από δέκα χρόνια, όταν αυτές περατώθηκαν, κατοικήθηκαν και οι πολίτες κάλυψαν στο ακέραιο τις υποχρεώσεις τους με τους ισχύοντες νόμους.
Αντ'αυτού, αυθαίρετα τα διάφορα υποκαταστήματα, σήμερα, του ΙΚΑ, στέλνουν διαταγές πληρωμής σε συμπολίτες μας, απαιτούν υπέρογκα ποσά και μάλιστα προσαυξημένα με πρόστιμα που φθάνουν το 50% και με τόκους που σε πολλές περιπτώσεις ξεπερνούν το 100%.
Μόνο στο Νομό Σερρών, κύριε Υπουργέ, υπάρχουν πάνω από δυόμισι χιλιάδες ιδιοκτήτες και εργολάβοι που τους επιβάλλεται να πληρώνουν.
Θα σας πω και κάτι που ίσως αγνοείται, κύριε Υπουργέ. Τον Αύγουστο του 1997 ψηφίσαμε ένα νόμο όπου μειώσαμε στο 50% τα ένσημα του ΙΚΑ στην επαρχία σε διάφορες κατηγορίες κτισμάτων, διότι θεωρήσαμε ότι το ΙΚΑ επιβάλλει υπέρογκα ποσά. Δεν ισχύει αυτός ο νόμος αναδρομικά; Αναδρομικοί λογαριάζονται οι μη ευνοϊκοί νόμοι και μη αναδρομικοί λογαριάζονται οι ευνοϊκοί νόμοι;
Ερχόσαστε λοιπόν, σήμερα και ζητάτε για οικοδομές που κτίστηκαν στο 1986 στην επαρχία από αγρότες, ένσημα πολλαπλάσια από τα σημερινά, εάν όμως, βάλουμε και τους τόκους, αστρονομικά.
Θεωρώ ότι είναι σχήμα οξύμωρο, κραυγαλέα και εξοντωτική απαίτηση την οποία μόνο η Κυβέρνηση του ΠΑΣΟΚ μπορούσε να επινοήσει και να σκαρφιστεί.
Μην αυθαιρετείτε, λοιπόν, και μη σύρετε στα δικαστήρια και στα ταμεία αθώους ανθρώπους να πληρώνουν. Αρκετά ταλαιπωρείτε και τρομοκρατείτε αυτήν την κοινωνία. Οι πολίτες της επαρχίας είναι στα πρόθυρα της κοινωνικής έκρηξης και αιτία θα είστε εσείς.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, κύριοι συνάδελφοι, είναι γεγονός ότι το 1990 με το νόμο 1902, έγινε μία νομοθετική παρέμβαση από την τότε κυβέρνηση της Νέας Δημοκρατίας σε μία προσπάθεια να περιοριστεί η εισφοροδιαφυγή και από την άλλη να διασφαλιστούν τα συμφέροντα των εργαζομένων, δηλαδή εκείνων που για λόγους αποφυγής των εισφορών δεν τους κολλούσαν τα ανάλογα ένσημα. Ακριβώς για το λόγο αυτό, έγινε εκείνη η παρέμβαση. Το ένα στοιχείο είναι αυτό.
Το δεύτερο στοιχείο είναι η νομική ερμηνεία αυτού του νόμου. Είναι γεγονός ότι ο κύριος Υπουργός με την απάντηση που έδωσε για την ερώτηση που κάναμε περιορίστηκε καθαρά και μόνο σε ανάλυση των νομικών ερμηνειών των ισχυουσών διατάξεων και νόμων, χωρίς να μπει στην πολιτική ουσία του προβλήματος και χωρίς βεβαίως, να λάβει υπόψη του τα κοινωνικά στοιχεία που έχει αυτό το περιεχόμενο.
Κύριε Υφυπουργέ - και το γνωρίζετε καλύτερα από εμένα- η πολιτική δεν είναι μία στατική υπόθεση που διαχειρίζεται απλά και μόνο τον τόπο, αλλά παίρνει και πρωτοβουλίες -και εδώ βέβαια κρίνεται η πολιτική- με το πώς ιεραρχεί και ανάλογα με την ιεράρχηση αυτών των πρωτοβουλιών βαθμολογείται στο τέλος από το λαό. Η ιεράρχηση αυτή της πολιτικής, θα πρέπει να διέπεται κυρίως από πολιτικά κριτήρια, αλλά και ιδιαίτερη κοινωνική ευαισθησία.
Ακριβώς αυτός ο νόμος έχει το στοιχείο της κοινωνικής αδικίας πρώτα και κύρια από τον τεκμαρτό τρόπο υπολογισμού των ενσήμων. Διότι ξέρετε, τελευταία στην Ελλάδα έχει εφευρεθεί ότι δεν μπορούμε να το προσδιορίσουμε επακριβώς, το υπολογίζουμε τεκμαρτά, αγνοώντας αν με αυτόν τον τρόπο αδικούνται πολίτες σε αυτόν τον τόπο. Θέλοντας, λοιπόν, να θεραπεύσουμε την αδυναμία μας, δηλαδή, την αδυναμία να χτυπήσουμε το πρόβλημα στη βάση του, προσπαθούμε με τεκμαρτούς τρόπους να διασφαλίσουμε τα έσοδα του δημοσίου, αγνοώντας όμως, την κοινωνική του διάσταση.
Μία κυβέρνηση, η οποία κατά κόρον επικαλείται την κοινωνική δικαιοσύνη, ανεξάρτητα αν στην πράξη την καταπατά κατά τρόπο άδικο και βάναυσο -θα έλεγε κανείς- ανορθολογικό, δεν μπορεί να παραγνωρίζει τα προβλήματα που δημιουργούνται σε αυτήν την κοινωνία. Εάν βέβαια ο στόχος και η ιεράρχηση της πολιτικής της Κυβέρνησης είναι να λύσει απλά και μόνο με διαχειριστικούς και λογιστικούς τρόπους τα άμεσα δημοσιονομικά προβλήματα, αλλά στην πρώτη ιεράρχηση αυτής της πολιτικής βάζει πολίτες των κατηγοριών αυτών που ουσιαστικά θίγει αυτό το νομικό και πολιτικό καθεστώς που έχει δημιουργηθεί, είναι μία άλλη υπόθεση που χρεώνεται βέβαια στην πολιτική της Κυβέρνησης.
Ωστόσο, εμείς είμαστε υποχρεωμένοι να σας επισημάνουμε ότι την επερώτησή μας δεν την περιορίσαμε, για να μας δώσετε μια ανάλυση των νομικών διατάξεων που ισχύουν. Δώσαμε το μήνυμα, για να ευαισθητοποιηθείτε, για να παρέμβετε πολιτικά. Γιατί δημιουργείται ένα τεράστιο κοινωνικό πρόβλημα, πρώτα πολιτικό -και έχει σχέση αυτό το πολιτικό με το κόστος κατασκευής, με τον ανταγωνισμό, που είναι ένα γενικότερο πολιτικό πρόβλημα- αλλά κυρίως κοινωνικό. Γιατί με αυτό το νομικό καθεστώς που έχει διαμορφωθεί, ουσιαστικά θίγονται μικροί αγρότες, φτωχοί μικροϊδιοκτήτες, που καλούνται να πληρώσουν και αναδρομικά.
Και εδώ υπάρχει ένα τεράστιο νομικό ζήτημα όσον αφορά την αναδρομικότητα. Δεν μπορεί να εγκαταλείπονται οι απλοί πολίτες να ανατρέξουν στα δικαστήρια, για να κερδίσουν την αναδρομικότητα. Και αυτό, γιατί πρώτον, δεν έχουν τη νομική εμπειρία, δεύτερον γιατί δεν έχουν την τόλμη και τρίτον γιατί δεν έχουν τα οικονομικά μέσα για να φθάσουν στα δικαστήρια για να διεκδικήσουν και να κερδίσουν, που αυτό είναι αυτονόητο.
Οφείλετε, λοιπόν, εσείς -και γι'αυτό σας ελέγχουμε με αυτήν την επερώτησή μας- να κάνετε ακριβώς αυτήν την παρέμβαση. Να βάλετε, δηλαδή, στην ιεράρχηση των πολιτικών σας το ουσιαστικό θέμα για να δώσετε μία διέξοδο σε ανθρώπους οι οποίοι αυτήν τη στιγμή έχουν τεράστιο πρόβλημα.
Και θα σας πω και κάτι άλλο. 'Οταν εμείς υποβάλαμε την επερώτησή μας για το συγκεκριμένο ζήτημα, εγώ προσωπικά δεν είχα φαντασθεί την απήχηση που θα είχε προς την κοινωνία έξω. Και αυτή ακριβώς η απήχηση αποτυπώνει το έντονο πρόβλημα που υπάρχει σε μικρούς, επαναλαμβάνω, ιδιοκτήτες και φτωχούς αγρότες που καλούνται να πληρώσουν για υπόστεγα που κατασκεύασαν για να στεγάσουν τα προϊόντα τους ή τα ζώα τους. Και πολλές φορές με τεκμαρτό τρόπο γίνονται υπολογισμοί σε μικροϊδιοκτήτες για ακάλυπτους χώρους ή ακόμη και για χώρους που προβλέπονται συμβάσεις δουλείας.
'Ολα αυτά, αγαπητοί συνάδελφοι, νομίζω ότι δεν πρέπει να αφήσουν αδιάφορο κανένα, μη εξαιρουμένης και της Κυβέρνησης. Και αν θέλει η Κυβέρνηση να είναι συνεπής με μια πολιτική, έστω των χαριστικών ρυθμίσεων, που μας έχει συνηθίσει τον τελευταίο καιρό, θα πρέπει να αποδώσει δικαιοσύνη γιατί αν μη τι άλλο οι ασθενέστερες οικονομικά μονάδες, όπως είναι οι πολίτες αυτοί που σας περιέγραψα και εγώ και οι συνάδελφοί μου έχουν προτεραιότητα στην πολιτική και στην κοινωνική ευαισθησία.
Θα πρέπει, λοιπόν, να δώσετε μία λύση και για την αναδρομικότητα και για τα εκπρόθεσμα αυτών των υποχρεώσεων των πολιτών, αλλά και για τον τρόπο υπολογισμού που βεβαίως δεν περιγράφεται στην επερώτησή μας, αλλά είναι ένα ζήτημα που πρέπει να το δείτε.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, ακούγοντας τους συναδέλφους μου, όπως τους ακούσατε και εσείς και ο κύριος Υπουργός, πράγματι φθάνω και εγώ στο σημείο να πιστέψω ότι το ΙΚΑ, αντί να λέγεται 'Ιδρυμα Κοινωνικών Ασφαλίσεων, έπρεπε να λέγεται "'Ιδρυμα Κοινωνικών Αδικήσεων", αν είναι δόκιμος ο όρος. Και το λέω αυτό, γιατί σήμερα το ΙΚΑ είναι ο φόβος και τρόμος εργοδοτών και εργαζομένων. Και όταν λέω εργοδότες, αναφέρομαι στους μικρούς εργοδότες. Αναφέρομαι στους εργοδότες που απασχολούν επί παγία αντιμισθία ή προσωπινά ολιγάριθμο προσωπικό και οι οποίοι πράγματι τρέμουν μόνο και στο άκουσμα του ΙΚΑ. Ενώ οι μεγαλοεργοδότες, όπως και οι ΔΕΚΟ και τα Νομικά Πρόσωπα Δημοσίου και Ιδιωτικού Δικαίου που απασχολούν με σύμβαση ιδιωτικό προσωπικό δεν έχουν κανένα πρόβλημα. Γιατί ανείσπρακτα είναι τα πάντα.
'Οσο για τους εργαζόμενους, αυτοί τρέμουν αφ'ενός μεν για τις πάσης φύσεως υπηρεσίες, τις οποίες προσφέρει το ΙΚΑ και εφ'ετέρου για το όταν φθάσει το πλήρωμα του χρόνου και ζητήσουν σύνταξη. Τότε πράγματι είτε για την κύρια είτε για την επικουρική σύνταξη αναμένουν πλέον του έτους. 'Οταν δε τυχαίνει να είναι άνεργοι, δεν τολμούν να πάνε σε έναν εργοδότη, γιατί το πρώτο που θα τους πει είναι: Τι να σε κάνω; Είσαι του ΙΚΑ.
Είπαν οι συνάδελφοί μου πώς κατάντησε το ΙΚΑ τα τελευταία δεκαπέντε χρόνια. Και προσέφυγε η πολιτεία -πού αλλού;- στην οικοδομή. 'Ερχεται σήμερα η Κυβέρνηση, εκμεταλλευόμενη και το νόμο 1902/90, ο οποίος βέβαια έμεινε ανενεργός αφού ακυρώθηκε -έκανε νέα νομοθετική ρύθμιση- και προσφεύγει στην οικοδομή. Σήμερα χιλιάδες ιδιοκτήτες οικοπέδων και εργολάβοι επί αντιπαροχή καλούνται να πληρώσουν εργοδοτικές εισφορές και μάλιστα δυσβάσταχτες.
'Ερχεται η Κυβέρνηση και υπολογίζει την εργατική δαπάνη τεκμαρτά στα ιδιωτικά οικοδομικά έργα και μάλιστα, όπως είπα και προηγούμενα, με αναδρομική ισχύ. 
Θα σας φέρω ένα παράδειγμα, κύριε Υπουργέ. 'Ενας πατριώτης μου στο Νομό 'Εβρου έχτισε μία μικρή οικοδομή διακοσίων είκοσι τετραγωνικών μέτρων, δύο ορόφους εκατόν δέκα τετραγωνικών. Είχε δύο παιδιά και έκανε την οικοδομή. Πλήρωσε για Ι.Κ.Α. μόνο πεντέμισι εκατομμύρια (5.500.000). 'Ερχεται το Ι.Κ.Α. με τους φωστήρες εκεί στην Αλεξανδρούπολη -δεν ξέρω τι συμβαίνει, κύριε Υπουργέ, στην πατρίδα σας- και του υπολογίζουν εκατόν πενήντα έξι μεροκάματα για το σκελετό, εξήντα μεροκάματα για την τοιχοποιία, ενενήντα τέσσερα μεροκάματα για τα επιχρήσματα, ενενήντα μεροκάματα για τους χρωματισμούς, εξήντα εννέα ημερομίσθια για τα δάπεδα, πενήντα δύο ημερομίσθια για διαρρύθμιση εσωτερικού χώρου, σύνολο πεντακόσια είκοσι ένα ημερομίσθια. Τουτέστιν, πλήρωσε πεντέμισι εκατομμύρια (5.500.000). Πήρε οκτώ εκατομμύρια (8.000.000) από το Ταμείο Παρακαταθηκών και Δανείων και τα πεντέμισι εκατομμύρια (5.500.000) τα έδωσε εκ των προτέρων στο Ι.Κ.Α. Εν τω μεταξύ, ένα μέρος από τις εργασίες αυτές τις έκανε ο ίδιος και τα παιδιά του, ιδίως στη διαρρύθμιση του χώρου και κάτι άλλα μερεμέτια. Παρ' όλα αυτά όμως, οι φωστήρες του Ι.Κ.Α. Αλεξανδρούπολης υπολόγισαν τα μεροκάματα, όπως τα υπολόγισαν.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ.)
'Οταν για μία οικοδομή, μία αγροικία των εκατό τετραγωνικών μέτρων σε ένα χωριό πληρώνει κανένας δυόμισι εκατομμύρια εισφορές στο Ι.Κ.Α. και παίρνει δάνειο από την Αγροτική Τράπεζα -τα ξέρετε, κύριε Υπουργέ, από χωριό είσθε κι εσείς- τι σπίτι θα κάνει; Πώς να μην ερημώσει η ύπαιθρος; Και ξέρετε ότι στην ύπαιθρο τρία πράγματα κρατούν κάποιον. Τον κρατάει το σπίτι του, τον κρατάει η δουλειά που έχει στο χωράφι, τον κρατάει η οικογένεια. Αλλιώς, γιατί να καθήσει, όταν δεν έχει σπίτι; Και πώς θα κάνει σπίτι, όταν πληρώνει μόνο για Ι.Κ.Α. δυόμισι εκατομμύρια (2.500.000);
Κύριε Υπουργέ, οι συντελεστές της αντικειμενικοποίησης των εισφορών του Ι.Κ.Α. είναι δυσβάσταχτες για όλα τα βαλάντια, ιδίως για τους μικρούς. Η οικοδομή ξέρετε πολύ καλύτερα από εμένα ότι χτυπιέται ανηλεώς, είτε πρόκειται για οικοδομικά υλικά είτε πρόκειται για οικοδομικές εργασίες είτε πρόκειται για οικοδομικές άδειες. 'Ερχεται το Ι.Κ.Α. και πράγματι δίνει τη χαριστική βολή.
Σήμερα, αν επισκεφτεί κανένας από εμάς μία δικάσιμο σε ένα επαρχιακό πρωτοδικείο ή σε ένα ειρηνοδικείο, θα δει ότι η συντριπτική πλειοψηφία των υποθέσεων, είναι υποθέσεις του Ι.Κ.Α. Είναι πράγματι τραγική η κατάσταση.
Εμείς, κύριε Υπουργέ, δεν έχουμε κανένα σύμπλεγμα για το νόμο που έγινε επί των ημερών των δικών μας κυβερνήσεων. Μη νομίσετε ότι θα μας κολλήσετε στον τοίχο και θα πείτε οι δικοί σας τα έκαναν κι εγώ τα εφαρμόζω. Αυτό δεν σας απαλλάσσει. Εμείς και τη δική μας την Κυβέρνηση τη βαράγαμε τότε. Το ίδιο θα κάνουμε και σε σας.
Εάν φέρετε ένα νομοθέτημα, το οποίο όντως θα λύνει το πρόβλημα -όχι να μην πληρώνουν εισφορές, να πληρώνουν, αλλά να πληρώνουν αυτές που πρέπει να πληρώνουν- θα το στηρίξουμε. 'Αλλωστε, σήμερα βγήκαν μηχανήματα, που απαλλάσσουν από ένα σωρό οικοδομικές εργασίες την οικοδομή. Γιατί να πληρώνουμε εργοδοτικές εισφορές για μηχανήματα, αφού δεν απασχολείται ανθρώπινος παράγων;
Εάν φέρετε, λοιπόν, ένα νομοθέτημα, το οποίο πράγματι θα λύνει το πρόβλημα, εμείς θα είμαστε εδώ, να σας βοηθήσουμε. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εργασίας και Κοινωνικών Ασφαλίσεων κ. Νικόλαος Φαρμάκης, εκ Λαρίσης ορμώμενος, έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, μελέτησα με πολλή προσοχή το κείμενο της επερώτησης των συναδέλφων της Νέας Δημοκρατίας και άκουσα επίσης, με πολλή προσοχή και τον εισηγητή, αλλά και τους άλλους, που μίλησαν σήμερα εδώ, αναπτύσσοντας το θέμα της επερώτησής τους. Πρέπει να πω ότι όσα άκουσα και όσα είναι γραμμένα στο κείμενο της επερώτησης, είναι προϊόντα, είτε άγνοιας των νόμων είτε κακής ερμηνείας τους ή παρανόησης. Δεν μπορεί να είναι τίποτε άλλο.
'Ηθελα δε εξαρχής να τονίσω ότι ενώ στο κείμενο αναφέρεται ότι η απάντησή μου στην ερώτησή τους ήταν ανεπαρκής και τα στοιχεία αναληθή και αβάσιμα, σήμερα αυτό ξεχάστηκε και έγινε επίκληση της ευαισθησίας μας, ώστε και αν υπάρχει νομολογία ή νόμος, που καθορίζει έτσι τα πράγματα -εν πάση περιπτώσει, είπε ο κ. Καραμάριος η Βουλή είναι το κυρίαρχο Σώμα- να τον αλλάξουμε.
Ξεχάσαμε, λοιπόν,το αβάσιμο, το αναληθές, το ανεπαρκές της απάντησης, για τα οποία μετετράπη η ερώτηση σε επερώτηση και τώρα ζητάμε αλλαγή των νόμων. Αυτό, όμως, είναι ένα άλλο θέμα για το οποίο θα μιλήσουμε επίσης.
Παρά το κείμενο της επερώτησης, που άλλα αναφέρει στην ουσία του και στο μεγαλύτερό του ποσοστό, εδώ αναπτύχθηκε κυρίως το θέμα αν πρέπει να υπάρχει ο αντικειμενικός προσδιορισμός, ο τεκμαρτός προσδιορισμός των οφειλομένων εισφορών προς το Ι.Κ.Α από οικοδομοτεχνικά έργα και η αναδρομικότητα και τίποτα άλλο σχεδόν πέραν αυτού. Η γραπτή απάντηση που σας δόθηκε στην ερώτησή σας, κύριοι συνάδελφοι, είχε καλώς και τα στοιχεία ήταν αληθή και με βάση τα ισχύοντα.
Δεύτερον, το σύστημα του αντικειμενικού προσδιορισμού των εισφορών οφείλεται στο νόμο 1902/90, που αν εσείς τον αποκηρύσσετε, αν και είναι νόμος της δικής σας Κυβερνήσεως, εγώ συμφωνώ ότι ήταν διαταξη θετική και την υπερασπίζομαι. 'Ηταν διάταξη η οποία βοήθησε το Ι.Κ.Α να μην έχει απώλεια εσόδων, διάταξη η οποία κατήργησε τη συναλλαγή ανάμεσα σε εργολάβους και εργαζόμενους, σε εργολάβους και υπαλλήλους του Ι.Κ.Α και οτιδήποτε άλλο. Συνεπώς, δεν υπάρχει κανένας λόγος να αλλάξει.
Η διάταξη δεν ταλαιπωρεί τους εργαζόμενους και τους εργοδότες, όπως επιχείρησε να πει ο κ. Δημοσχάκης. Η διάταξη ταλαιπωρεί εκείνους τους εργολάβους που δεν θέλουν να είναι εντάξει στις υποχρεώσεις απέναντι στο Ι.Κ.Α και κανέναν άλλον. Εκείνοι διεκδικούν μετά μανίας, χρόνια τώρα -και εμείς ανθιστάμεθα- την κατάργηση του αντικειμενικού προσδιορισμού των εισφορών προς το Ι.Κ.Α. Οι εργαζόμενοι στηρίζουν αυτήν τη ρύθμιση με πάθος, απεργούν γι' αυτήν. 'Οταν αρχίσαμε να συζητάμε πιθανή μεταβολή, κατέλαβαν το Υπουργείο Εργασίας και κάναμε τη μεταβολή, για να απαντήσουμε σε όσα είπατε σήμερα.
Εξαιρέσαμε πρόσφατα -τον Απρίλιο του 1997- τα ειδικά κτίρια, τα βιομηχανικά, τις προκατασκευές κλπ και διαφοροποιήσαμε το συντελεστή για συγκεκριμένες εργασίες όπως υδροχρωματισμούς, διαμόρφωση χώρων κλπ. 'Εχετε δίκιο που κάνατε τις παρατηρήσεις σας. Δεν αλλάζουμε όμως, το γενικό συντελεστή 1,5 προς 1, γιατί δεν υπάρχει λόγος να τον αλλάξουμε, γιατί έχει αποδειχθεί ότι είναι πραγματικός, από στοιχεία αντικειμενικά και πραγματικά.
Απορώ γιατί λέτε ότι χτυπιέται ανελέητα η οικοδομή. Χρησιμοποιείτε το επιχείρημα των εργολάβων, όταν γνωρίζετε -εκτός εάν δεν το γνωρίζετε- ότι στο χρόνο που πέρασε υπήρξε αύξηση οικοδομικής δραστηριότητας πάνω από 20%. Αυτά είναι πραγματικά στοιχεία, τα οποία κανείς δεν μπορεί να αμφισβητήσει. Πως χτυπιέται, λοιπόν, η οικοδομή; Αυτά για το σύστημα αντικειμενικού προσδιορισμού των εισφορών, το οποίο δεν πρόκειται να αλλάξει. Ενοχλεί μόνο τους εργολάβους και κανέναν άλλο.
Σχετικά με την αναδρομικότητα, θέλω να πω ότι δεν υπάρχει αναδρομικότητα, κύριοι συνάδελφοι. Για όσες εργασίες έγιναν και δηλώθηκαν στο Ι.Κ.Α, μέχρι 31.12.92, το σύστημα υπολογισμού ακολουθεί τον παλαιό τρόπο, δηλαδή τον προϋπολογισμό της οικοδομής. Μια οικοδομή, όμως, κρατάει, όπως γνωρίζετε, πολλά χρόνια και τέσσερα και πέντε και δεκαπέντε και εγκαταλελειμένη και παραπάνω. 'Οσες εργασίες, λοιπόν, δεν είχαν δηλωθεί μέχρι τότε και όσες είναι καινούριες, από 1.1.93 και μετά, υπολογίζονται με βάση το νέο αντικειμενικό τρόπο.
ΘΕΟΦΙΛΟΣ ΛΕΟΝΤΑΡΙΔΗΣ: Λάθος κάνετε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ πολύ.
Το Ι.Κ.Α έχει εκδώσει γι'αυτό και πρόσφατη εγκύκλιο προς τις υπηρεσίες από 10.7.97 -μπορώ να σας τη δώσω- που προκειμένου να αξιοποιήσει την υπερωριακή απασχόληση των υπαλλήλων του, σε διάφορα αντικείμενα, αναφέρεται και στον έλεγχο των οικοδομοτεχνικών έργων.
Μιλάει για εκκαθάριση εργασιών, για ιδιωτικά έργα που έχουν απογραφεί πριν την 31.12.1992, παλαιά έργα. Και λέει σαφώς ότι ό,τι έγινε από κει και πριν θα υπολογίζεται με βάση τον παλαιό τρόπο και ασφαλώς με τις προσαυξήσεις, εάν είναι οφειλές παλαιοτέρων ετών. Σ' αυτό δεν πιστεύω να έχετε αντίρρηση. Θα μιλήσουμε και για το ποσοστό των προσαυξήσεων. Και βεβαίως αναφέρεται και στα ιδιωτικά έργα που έχουν απογραφεί μετά την 1.1.1993 και είναι τα λεγόμενα νέα έργα, τα οποία υπάγονται στο νέο τρόπο υπολογισμού των εισφορών.
'Αρα, λοιπόν, αν υποκατάστημα του Ι.Κ.Α. ή υπάλληλος για εργασίες, επαναλαμβάνω, που είχαν δηλωθεί ότι έγιναν πριν τις 31.12.1992, υπολόγισε αναδρομικά με το νέο σύστημα, είναι λάθος. Δεν πρέπει να γίνει έτσι. Εάν εργασίες δεν είχαν δηλωθεί και έρχεται κάποιος μετά την 1.1.1993 και δηλώνει, απογράφει δηλαδή εργασία και έργο, ή υπολείπονται σε μια οικοδομή εργασίες που έγιναν μετά την 1.1.1993, αυτές οι εργασίες και όλες οι καινούριες υπολογίζονται, όπως αντιλαμβάνεσθε, με το νέο τρόπο. Δεν σημαίνει επειδή ξεκίνησε μια οικοδομή πριν τις 31.12.1992 ότι ολόκληρη η οικοδομή μέχρι την περαίωσή της, που μπορεί να συμβεί και στο 2000, πρέπει να υπολογισθεί με το παλαιό σύστημα. Θα μιλήσουμε για εργασίες και φάσεις εργασιών στην οικοδομή που έγιναν πριν τις 31.12.1992 και για εργασίες που έγιναν μετά την 1.1.1993. Θα τις ξεχωρίσουμε και στις προηγούμενες θα πάμε με το παλαιό σύστημα και στις επόμενες, μετά την 1.1.1993, θα πάμε με το νέο σύστημα αντικειμενικού προσδιορισμού.
Αναφέρεται στο κείμενο ο ν.1902. Αυτός ο νόμος δεν ομιλεί πουθενά περί των υποχρέων για την καταβολή των εισφορών. Αναφέρεται μόνο στον τρόπο υπολογισμού των εισφορών, για να είμαστε εντάξει επειδή κάποιο μπλέξιμο υπάρχει στο κείμενό σας, επί του οποίου εδραιώνετε και την κριτική για ανεπάρκεια στην απάντησή μου.
Ας πάμε τώρα στους εργολάβους. 'Οχι, κύριοι συνάδελφοι, δεν προκύπτει από πουθενά ότι οι εργολάβοι ή οι αντιπαροχείς, είναι αλληλέγγυοι όπως λέτε. Θέλω να μου φέρετε τη διάταξη γιατί είπατε, κατ'ελευθέραν ερμηνεία, ότι είναι αλληλέγγυοι στην καταβολή των εισφορών με τον κύριο του έργου.
Ποιος είναι κύριος του έργου, κύριοι συνάδελφοι; Οι περισσότεροι είστε νομικοί. Εγώ δεν είμαι. Λίγα ασφαλιστικά έμαθα κοντά δύο χρόνια τώρα που υπηρετώ στην κοινωνική ασφάλιση. Κύριος του έργου είναι ο οικοπεδούχος -διότι "τα υπερκείμενα της υποκειμένης...κλπ."- και μόνον αυτός έναντι του νόμου με τον Αστικό Κώδικα. Κύριοι του έργου καθίστανται και οι αγοραστές διαμερισμάτων από έναν αντιπαροχέα. Ο εργολάβος, ο μηχανικός, ο αντιπαροχέας, εφ'όσον δεν του έχει εκχωρηθεί οικόπεδο εξ αρχής...
ΑΝΑΣΤΑΣΙΟΣ ΚΑΡΑΜΑΡΙΟΣ: Το παίρνει υποχρεωτικά.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ. Δεν είναι ακριβώς έτσι στην πράξη, κύριε Καραμάριε και το γνωρίζετε.
ΑΝΑΣΤΑΣΙΟΣ ΚΑΡΑΜΑΡΙΟΣ: Σέβομαι που δεν είστε νομικός.
ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Στην πράξη δεν είναι έτσι, γι'αυτό και ταλαιπωρούνται όσοι ταλαιπωρούνται. Γιατί σπεύδουν ν'αναθέσουν χωρίς να λάβουν υπόψη τι αναθέτουν στον αντιπαροχέα, τι νομικές δεσμεύσεις έχει απέναντί τους ή απέναντι στο Ι.Κ.Α. κλπ.
Αγοράζει κάποιος ένα διαμέρισμα και γράφει το συμβόλαιο "ελεύθερο βαρών". Αλλά τι θα πει αυτό; 'Οταν δεν είναι "ελεύθερο βαρών" πρέπει να κυνηγήσει τον αντιπαροχέα που δεν πλήρωσε. Ο δε ν.1846/1951 περιγράφει σαφώς ποιος είναι ο υπεύθυνος για τις εισφορές και πού και πώς είναι υποχρεωμένος ο εργολάβος ή ο υπεργολάβος.
Αν θέλετε μπορώ να σας το διαβάσω: 'Αρθρο 8, περίπτωση 5 εδάφιο γ'. "Διά τας οικοδομικάς εργασίας τας εκτελουμένας διά μεσολαβήσεως τρίτων προσώπων, εργολάβων και υπεργολάβων, ως εργοδόται θεωρούνται διά μεν την καταβολήν των εισφορών,ο κύριος του ανεγειρομένου, συμπληρωμένου, μεταρρυθμιζομένου, επισκευαζομένου ή κατεδαφιζομένου κτίσματος. Διά δε την εφαρμογήν των διατάξεων της παραγράφου 9 του άρθρου 26" -θα σας διαβάσω τι λέει αυτά- "και τα μεσολαβούντα τρίτα πρόσωπα, εργολάβοι και υπεργολάβοι, τα προσλαμβάνοντα και αμείβοντα τους ησφαλισμένους".
Και τι λέει η παράγραφος 9 του άρθρου 26; " Υποχρεούνται να μεριμνούν οι εργολάβοι δια τον εφοδιασμόν των απασχολουμένων παρ' αυτοίς προσώπων δια ασφαλιστικής ταυτότητος, να τηρώσι κατά τους ορισμούς κανονισμού καταστάσεις προσωπικού και να διαφυλάττουν ταύτες επί πενταετία ...". Και είναι και υποχρεωμένοι να κοινοποιούν στον κύριο του έργου, στον ιδιοκτήτη του οικοπέδου, εντός επτά ημερών ποιοι εργάζονται εκεί και αν πληρώνουν κανονικά τις εισφορές τους.
Δεν είναι, λοιπόν, αλληλεγγύως υπόχρεοι. Αυτά κατά το νόμο διότι ο εργολάβος και ο υπεργολάβος μπορεί να μην έχουν και τίποτε. Μπορεί να παρατήσει και μια οικοδομή ο εργολάβος. Τότε ποιον ψάχνουμε, αν πτωχεύσει; Κανέναν; Το Ι.Κ.Α., όμως, εκπληρώνει τις υποχρεώσεις του απέναντι στους ασφαλισμένους. Το Ι.Κ.Α. για το οποίο πολλά είπε ο κ. Δημοσχάκης, θα κολλήσει τα ένσημα. Αλλά σε ποιους; Σε ανύπαρκτους εργαζόμενους κατέληξε; Ξεχνάτε ότι είναι διανεμητικό το ασφαλιστικό μας σύστημα; Ξεχνάτε ότι το Ι.Κ.Α. μπορεί για κάποιον από αυτούς τους εργαζόμενους και με τα ημερομίσθια που έβαλε στη συγκεκριμένη οικοδομή, να έχει δώσει σύνταξη κανονική; Δηλαδή μπορεί να συμπλήρωσε τις προϋποθέσεις με αυτά τα ένσημα και να του δίνει σύνταξη; Το Ι.Κ.Α. είναι εντάξει στην υποχρέωσή του απέναντι στον ασφαλισμένο. Δεν πρέπει όμως και να εισπράξει για να μπορεί να είναι εντάξει σ' αυτήν την υποχρέωση; Αυτά είναι κύριοι συνάδελφοι τα ισχύοντα.
Αν προτείνετε να αλλάξουν, να μας πείτε τι ακριβώς θέλετε για να το καταλάβουμε. Με βάση αυτά η απάντησή μας ήταν και επαρκής και τα στοιχεία επί των οποίων στηρίχθηκε δεν ήταν ούτε αβάσιμα ούτε αναληθή.
Ο κ. Καραμάριος, όμως, πέρα απ' αυτό το βασικό αντικείμενο της επερώτησης αναφέρθηκε και σε πολλά άλλα. Αναφέρθηκε κατ' αρχήν στο πώς και πότε άρχισε η κρατική επιχορήγηση στο Ι.Κ.Α. και ότι εξ αιτίας αυτής εγένετο μια κοινωνική πολιτική που δεν έπρεπε να γίνει. Και ότι εξαιτίας αυτής της κοινωνικής πολιτικής ήρθε ο ν. 1902 να επιβάλει τον αντικειμενικό τρόπο προσδιορισμού των εισφορών προς το Ι.Κ.Α. και άλλα τα οποία δεν μου είναι ιδιαιτέρως κατανοητά.
Η κρατική επιχορήγηση προς το Ι.Κ.Α. ήταν ανειλημμένη υποχρέωση του κράτους και αν το 1987 άρχισε να υλοποιείται, κακώς άρχισε τότε. Πρέπει να δεχθούμε όλοι σ' αυτήν την Αίθουσα ότι έπρεπε να αρχίσει πολύ νωρίτερα για να μη φθάσει το Ι.Κ.Α. να έχει τα προβλήματα χρηματοδότησης που έχει σήμερα. Αλλά ξανασταμάτησε αργότερα μετά το 1989. Και ξανάρχισε μετά την επιστροφή μας στην Κυβέρνηση το 1993. Και ήταν πέρσι διακόσια δεκαοκτώ δισεκατομμύρια (218.000.000.000) και φέτος βεβαίως περισσότερα για να μπορεί το Ι.Κ.Α. να ανταποκριθεί στις υποχρεώσεις του.
Είπατε και άλλα πράγματα για την ανάλγητη συμπεριφορά μας, με βάση την προσπάθεια του Ι.Κ.Α. να συλλάβει την εισφοροδιαφυγή. Αυτό είναι αναλγησία; Και γιατί κάποιοι πληρώνουν και κάποιοι δεν πληρώνουν; Γιατί πρέπει να υπάρξει ολιγωρία για τους κακοπληρωτές; Γιατί δεν πρέπει να επαινέσετε το ΙΚΑ αν επιδεικνύει επιτέλους υπερβάλλοντα ζήλο για να συλλάβει την εισφοροδιαφυγή;
Αναφερθήκατε στις οφειλές των Ο.Τ.Α. και είπατε ότι δεν παίρνουμε μέτρα. Αγνοείτε, φαίνεται, ότι πριν από ένα χρόνο σε συνεννόηση με τους Ο.Τ.Α. έγινε ρύθμιση, για να αποπληρωθούν οι οφειλές τους ευνοϊκά σε εξήντα δόσεις, αλλά και με εγγύηση ότι πράγματι θα αποπληρωθούν και ότι δεν θα επαναληφθεί η αναπαραγωγή του φαινομένου στο μέλλον. Η ίδια η ρύθμιση προβλέπει ότι θα γίνεται παρακράτηση από τους κεντρικούς αυτοτελείς πόρους των Ο.Τ.Α. στο Ταμείο Παρακαταθηκών και Δανείων για την αποπληρωμή των χρεών. Επίσης, προβλέπει ότι αν και πάλι υπάρξει καθυστέρηση, μετά παρέλευση εξαμήνου για νέες οφειλές, πάλι μέσω του Ταμείου Παρακαταθηκών και Δανείων αυτόματα θα παρακρατούνται οι δόσεις προς τους Ο.Τ.Α., ώστε να γίνει η αποπληρωμή.
Ακόμη, επειδή αναφερθήκατε και σεις και άλλοι συνάδελφοί σας σε οφειλές δημοσίων οργανισμών και σε οφειλές του Δημοσίου προς το Ι.Κ.Α. και ερωτήσατε, τι μέτρα λαμβάνουμε, σας λέω ότι δεν έχετε ακούσει ή δεν θέλετε να το ακούσετε, ότι με απόφαση της Επιτροπής Οικονομικής και Κοινωνικής Πολιτικής της Κυβέρνησης μέχρι το τέλος του έτους το δημόσιο θα αποπληρώσει τα χρέη του προς το Ι.Κ.Α. Θα αποπληρώσει τις υποχρεώσεις που έχει αναλάβει από τις προβληματικές επιχειρήσεις. Αυτές είναι σαράντα επτά δισεκατομμύρια (47.000.000.000). Οι οφειλές του δημοσίου προς το Ι.Κ.Α. είναι δύο δισεκατομμύρια εξακόσια εκατομμύρια (2.600.000.000). Επίσης, θα δοθεί εντολή στις ΔΕΚΟ που οφείλουν στο Ι.Κ.Α., να πληρώσουν κι εκείνες μέχρι το τέλος του έτους. Εάν δεν έχουν, θα δοθεί κατ' εξαίρεση η δυνατότητα, με την εγγύηση του δημοσίου, σύναψης δανείου μόνο γι' αυτό το σκοπό. 'Ετσι θα μπορέσει το Ι.Κ.Α., αυτές τις οφειλές που συνυπολογίζονται στα εβδομήντα πέντε δισεκατομμύρια (75.000.000.000) μέχρι το τέλος του έτους, να τις εισπράξει.
Επίσης, δεν πιστεύω να αγνοείτε ότι κουβεντιάστηκε στη Διαρκή Κοινοβουλευτική Επιτροπή και θα έλθει στην Ολομέλεια σε λίγες ημέρες σχέδιο νόμου, που προβλέπει πολλά για τον περιορισμό της εισφοροδιαφυγής στο Ι.Κ.Α. και επιβάλλει διατάξεις ανάλογες με αυτές που έχει το Υπουργείο των Οικονομικών για τη φοροδιαφυγή, ώστε να μπορεί το Ι.Κ.Α. να κινηθεί και να εισπράξει.
'Αρα, την Κυβέρνηση απασχολούν τα οικονομικά του Ι.Κ.Α. και παίρνει κάθε μέτρο για να στηρίξει το ίδρυμα και τελικά για να εγγυηθεί τις παροχές προς πεντέμισι εκατομμύρια (5.500.000) αμέσως και εμμέσως στο ίδρυμα ασφαλισμένων Ελλήνων.
Ακούσαμε για τις συντάξεις και για το μέλλον τους, όπως και για την έκθεση Σπράου. Η έκθεση Σπράου είναι ένα χρήσιμο κείμενο και για την Κυβέρνηση και για όσους ασχολούνται με την κοινωνική ασφάλιση. Περιέχει σημαντικές διαπιστώσεις για την πραγματική κατάσταση του ασφαλιστικού μας συστήματος. Στις διαπιστώσεις υπάρχει μία καταπληκτική ομοφωνία εδώ και σαράντα χρόνια. Αντίστοιχη επιτροπή του 1959 διαπιστώνει ακριβώς τα ίδια πράγματα. Και τότε έλεγαν ότι υπάρχει "πληθύς φορέων", εκατόν σαράντα έξι. Για πολλαπλότητα φορέων μιλάμε και σήμερα. 'Εγιναν διακόσιοι τριάντα έξι. Το πρόβλημα των αναπηρικών συντάξεων εντόπιζαν και τότε ως ποσοστό επί του συνόλου των συντάξεων. Τότε ήταν 16%. Το ίδιο πρόβλημα υπάρχει και σήμερα. 'Εχει ξεπεράσει το 20%.
Δεν είπε ποτέ κανείς να περικόψουμε τις αναπηρικές συντάξεις. Να προσπαθήσουμε να εφαρμόσουμε ένα αντικειμενικό σύστημα προσδιορισμού της αναπηρίας, δηλαδή να κοπούν οι συντάξεις "μαϊμού". Ποιος διαφωνεί σ' αυτό; Αναφέρεται επίσης ως διαπίστωση ότι υπάρχουν πολλοί κλάδοι στην Ελλάδα, πράγμα που δεν συμβαίνει διεθνώς, στα βαρέα και ανθυγιεινά επαγγέλματα. Είναι μία διαπίστωση που πρέπει να τη δούμε.
Διαπιστώνει, λοιπόν, και υποδεικνύει κάποια συγκεκριμένα προβλήματα που πρέπει να μελετηθούν. Δεν αποφασίζει και σε καμιά περίπτωση η έκθεση Σπράου δεν είναι η κυβερνητική θέση, δεν είναι οι κυβερνητικές αποφάσεις, είναι μια συνεισφορά, το λέει ο ίδιος στην επιστολή του προς τον Πρωθυπουργό, στον κοινωνικό διάλογο, ο οποίος βρίσκεται σε εξέλιξη.
Πρέπει να το πω απ'αυτό το Βήμα, γιατί υπάρχει μια κινδυνολογία και μία αγωνία και μία ανησυχία στους 'Ελληνες εργαζόμενους και ασφαλισμένους, η οποία διασπείρεται από ατυχείς δηλώσεις και από την ενασχόληση των Μέσων Μαζικής Ενημέρωσης με το θέμα, όχι αντικειμενικά.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Νεοφιλελεύθερος είναι ο Σπράος;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Να συζητάμε και λίγο σοβαρά, κύριε Σωτηρόπουλε. Αφήστε με να ολοκληρώσω. Θα ακολουθήσει ο Κοινοβουλευτικός σας Εκπρόσωπος.
Πάντως, υπάρχει μια ανησυχία, να φύγω ή να παραμείνω στη δουλειά; Θα αλλάξουν τα όρια ηλικίας και ο τρόπος υπολογισμού των συντάξεων ή μήπως πρέπει να φύγω πριν την 1.1.1998;
'Εχουμε απαντήσει σ'αυτό και πρέπει να πω και σήμερα περισσότερο επίσημα από το Βήμα της Εθνικής Αντιπροσωπείας, πως όσοι μπορούν να αποχωρήσουν, δηλαδή έχουν προϋποθέσεις και όριο ηλικίας, μέχρι τις 31.12.97 και δεν το κάνουν, θέλουν να συνεχίσουν εργαζόμενοι και πέραν αυτής της ημερομηνίας, δεν έχουν πρόβλημα με τις προκείμενες να εφαρμοστούν διατάξεις του ν.2084 που ισχύουν από 1.1.1998. Δεν ισχύουν γι'αυτούς αυτές οι διατάξεις περί αλλαγής των ορίων κλπ., μπορούν να αποχωρήσουν και μετά την 1.1.1998, όποτε θέλουν, με τις παλαιές διατάξεις.
'Εχουμε κάνει δήλωση για να μην υπάρξει αθρόα έξοδος από ανησυχούντες υπαλλήλους. Πρέπει να το λέμε καθημερινά, για να διαλύσουμε αυτήν την ανησυχία που προκαλείται επαναλαμβάνω από ατυχείς δηλώσεις κάποιων που θέλουν να εκμεταλλευτούν το θέμα και από όχι αντικειμενικό χειρισμό του θέματος από τα Μέσα Μαζικής Ενημέρωσης.
Δεύτερον, πριν το τέλος του κοινωνικού διαλόγου, που θα ολοκληρωθεί στο τέλος του 1998 περίπου, η Κυβέρνηση δεν πρόκειται να ασχοληθεί με αποφάσεις για το ασφαλιστικό και δεν πρόκειται να εκδηλώσει νομοθετικές πρωτοβουλίες, που θα έχουν σχέση με όρια ηλικίας, υπολογισμό συντάξεων κλπ.
'Αρα, δεν πρόκειται να αιφνιδιαστεί κανένας. Θα τελειώσει ο κοινωνικός διάλογος και από κει και πέρα η Κυβέρνηση, όπως έχει υποχρέωση θα κάνει τις τελικές επιλογές, θα πάρει τις αποφάσεις της. Θέμα άμεσο που να ανησυχεί κάποιους δεν υπάρχει.
Κυρίες και κύριοι συνάδελφοι, σας ευχαριστώ γι'αυτήν την επερώτηση και για τη δυνατότητα που μας δώσατε να απαντήσουμε στα συγκεκριμένα ζητήματα που βάζετε, αλλά εκτός αυτού, μας δώσατε και την ευκαιρία να αναφερθούμε γενικότερα στα επίκαιρα θέματα που απασχολούν αυτόν τον καιρό την κοινή γνώμη για το ασφαλιστικό.
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, άκουσα και εγώ με ιδιαίτερη προσοχή την απάντηση του κυρίου Υπουργού, όπως ο κύριος Υπουργός άκουσε με προσοχή τις εμπεριστατωμένες τοποθετήσεις των συναδέλφων επερωτώντων Βουλευτών της Νέας Δημοκρατίας. Ειλικρινά, οφείλω να πω ότι με την απάντησή του ο κύριος Υπουργός αδίκησε και τον εαυτό του.'Ηταν φαρμάκι, όνομα και πράγμα, σήμερα για χιλιάδες συμπολίτες μας σε όλη την επικράτεια της χώρας μας. Και θα έλεγα ότι αδίκησε διπλά τον εαυτό του, γιατί υιοθέτησε, ακραία μάλιστα, την πολιτική δια των καθηγητών τύπου κ. Σπράου.
Δεν θα ενοχλούσε τη Νέα Δημοκρατία, ούτε εμένα ασφαλώς, αν ο κ. Σπράος αυτοβούλως κατέληγε σε μία τέτοια εργασία επιστημονικά τεκμηριωμένη σύμφωνα με τη δική του επιστημονική συγκρότηση γύρω από το ασφαλιστικό πρόγραμμα της χώρας.
Δεν θα με ενοχλούσε ακόμη, αν αυτό το είχε πράξει με εντολή του πανεπιστημίου στο οποίο εργάζεται. Είναι βέβαιο, όμως, ότι κατέληξε σε αυτήν την εργασία, κατ'εντολή του κυρίου Πρωθυπουργού, σύμβουλος του οποίου είναι. Και ναι μεν η Κυβέρνηση, δια του κ. Φαρμάκη, ομολογεί ότι δεν έχει θέσεις για το ασφαλιστικό πρόβλημα της χώρας, ότι επιφυλλάσσεται να διατυπώσει τις απόψεις της στη διάρκεια του κοινωνικού διαλόγου -ο οποίος ακόμη δεν έχει αρχίσει- για το ασφαλιστικό και που πάντως θα διεξαχθεί ο κοινωνικός διάλογος μέσα στο 1998, ωστόσο όμως, όλοι όσοι υπηρετούμε σ' αυτήν την Αίθουσα γνωρίζουμε το αποτέλεσμα των εργασιών του κ. Σπράου και το αποδίδουμε στις προθέσεις της Κυβέρνησης, να τρομοκρατήσουμε το κοινωνικό σύνολο για να έλθουμε ενδεχομένως εκ των υστέρων να επιδείξουμε κοινωνικό προσωπείο, αφού κοινωνικό πρόσωπο δεν έχουμε πλέον, απαλύνοντας τις προτάσεις τους, κόβοντας ίσως ορισμένα στοιχεία των υπερβολών.
Δεν περιμέναμε, κύριε Υπουργέ, τον κ. Σπράου να μας πει ότι είμαστε λαός με υψηλή βιωσιμότητα. Δεν περιμέναμε τον κ. Σπράου να μας πει ότι έχουμε οξύ δημογραφικό πρόβλημα και όλα τα άλλα που λέει. Εκείνο που δημιουργεί κλίμα κοινωνικής τρομοκρατίας είναι οι προτάσεις του -και το γνωρίζετε.
Αλλά ας έλθω και στο αντικείμενο της επερώτησης. Το θέμα που επιχειρεί η επερώτηση να θίξει -και το θίγει επαρκώς- είναι καθαρά πολιτικό, δεν είναι νομικοτεχνικό. Και θα έλεγα ότι ατυχήσατε, κύριε Υπουργέ, που το αντιμετωπίσατε με μια λογιστική διάθεση, ότι το Ι.Κ.Α. πρέπει να εισπράξει αυτά που οι πάσης φύσεως πολίτες και κάθε οικονομικού μεγέθους οφείλουν. Είναι σωστό. Δεν έχει αντίρρηση κανείς εξ ημών. Στην προσπάθειά σας, όμως, να αποδείξετε ότι αυτό το πράττει η Διοίκηση του Ι.Κ.Α. σήμερα, με την πολιτική εποπτεία της Κυβέρνησης, είπατε για τους μεγάλους οφειλέτες -μεταξύ των οποίων και οργανισμοί του δημοσίου- "θα", στο μέλλον, για τους μη έχοντες όμως και κατέχοντες "εδώ και τώρα" και με βαριά πρόστιμα και με βαριές προσαυξήσεις και με αναδρομική ισχύ. Είναι δικά σας λόγια, κύριε Υπουργέ. Εσείς είπατε ότι μέχρι το τέλος του έτους θα κληθούν να αποδώσουν κ.λπ και ακόμα θα υποχρεωθούν να δανειοδοτηθούν κιόλας για να αποδώσουν τα του Ι.Κ.Α..
Επιχειρήσατε να αποδώσετε στους συναδέλφους της Νέας Δημοκρατίας ότι σήμερα εγκαταλείπουν το νόμο που ψηφίσαμε το 1990. 'Οχι, κύριε Υπουργέ. Δεν το επεχείρησαν -και το ξέρετε. Εμείς εμμένουμε, ότι η θεσμοθέτηση αντικειμενικών κριτηρίων, ενδεχομένως για πάσης μορφής φόρο -πάντως σίγουρα για τις εισφορές προς το Ι.Κ.Α., με βάση την οικοδομή- είναι στη σωστή κατεύθυνση. Αυτό που τονίζουμε και σήμερα και θέλουμε και τη δική σας κατανόηση, είναι ότι αυτό δεν μπορεί να έχει αναδρομική ισχύ. Επιχείρησε ο κύριος Υπουργός να πει, ότι δεν έχει.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Μα, δεν έχει!
ΒΑΣΙΛΕΙΟΣ ΜΙΧΑΛΟΛΙΑΚΟΣ: Παρακαλώ!
Και στην επιχειρηματολογία του είπε, "για εργασίες που είχαν αρχίσει αλλά δεν είχαν ολοκληρωθεί". Μα αυτό είναι μια προσπάθεια σαφούς υπεκφυγής. Εγώ, αν θέλετε, αν πράγματι η πολιτική σας βούληση είναι να μην έχει αναδρομική ισχύ ο νόμος, σας προτείνω κάτι πολύ απλό, με βάση την ημερομηνία έκδοσης της άδειας οικοδομής, να καταλογίζεται ότι θα έχουν με το προηγούμενο καθεστώς, ή με το μεταγενέστερο που προέκυψε με βάση το νόμο. Αυτό, αν θέλουμε...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, μου επιτρέπετε;
ΒΑΣΙΛΕΙΟΣ ΜΙΧΑΛΟΛΙΑΚΟΣ: Παρακαλώ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Θα μπορούσα να το δεχθώ, αλλά θα συμβεί κάτι: Ξεκινά μια οικοδομή, λοιπόν, το Νοέμβριο του 1992, ένα μήνα πριν την έναρξη εφαρμογής του αντικειμενικού προσδιορισμού και εκδίδεται μια άδεια. Και όλες οι εργασίες εξελίσσονται μετά την 1.1.1993.
Τι θα γίνει λοιπόν; Τι λέτε; Σταματάει μια οικοδομή το 1990. Σταματάει στον πρώτο όροφο, είχε βγάλει όμως άδεια και συνεχίζει μετά το 1995. Πώς το καταλαβαίνετε για να το καταλάβουμε και εμείς; Πώς πρέπει να υπολογισθούν οι εισφορές;
ΒΑΣΙΛΕΙΟΣ ΜΙΧΑΛΟΛΙΑΚΟΣ: Το καταλαβαίνουμε έτσι απλά...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Γιατί ένα έργο τέτοιο μπορεί να κρατήσει δεκαπέντε χρόνια.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, είπαμε να κάνετε μία σύντομη διακοπή, όχι αγόρευση. 
ΒΑΣΙΛΕΙΟΣ ΜΙΧΑΛΟΛΙΑΚΟΣ: Εξαρτάται με ποια οπτική βλέπουμε την παρέμβασή μας. Αν την βλέπουμε με την οπτική την εισπρακτική, ασφαλώς έχετε δίκιο. Δεν έχετε όμως δίκιο, αν το βλέπουμε με την πρακτική του να διευκολύνουμε και την οικοδομή, να διευκολύνουμε και την κοινωνία της συνοχής και της αλληλεγγύης που στη ρητορεία μας είναι το ζητούμενο, αλλά στις πρακτικές μας παρεμβάσεις είναι το απαγορευτικό. Γιατί ενώ όλοι στις ρητορείες μας λέμε ότι βρισκόμαστε ένα σκαλί πριν από τον 21ο αιώνα, η ανάγκη για στέγη και το δικαίωμα της στέγης, θα γνωρίζει ασφαλώς και η Κυβέρνηση του ΠΑ.ΣΟ.Κ. ότι είναι προϋπόθεση για να μιλάμε για κοινωνία συνοχής και αλληλεγγύης. Και σήμερα στην πατρίδα μας πολλοί συμπολίτες μας ούτε στέγη έχουν και ασφαλώς διαβιούν κάτω από τα όρια της φτώχειας.
Θα έλεγα λοιπόν ότι εκεί η Κυβέρνηση οφείλει να μην ερμηνεύει ότι ο νόμος του 1902 έχει αναδρομική ισχύ και να προσδιορίσει την ισχύ του νόμου με βάση την άδεια έκδοσης της οικοδομής. Και επιμένουμε σ' αυτό.
Τώρα ασφαλώς προκύπτει μείζον θέμα και θα ήθελα να παρακαλέσω τον κύριο Υπουργό να το ακούσει, σε ό,τι αφορά οικοδομές που κατασκευάζονται με το γνωστό τοις πάσοι σύστημα αντιπαροχής. Μιλάμε για συμπολίτες μας μικροοικοπεδούχους, οι οποίοι ονειρεύονται να αποκτήσουν δική τους στέγη μόνο με τη μέθοδο της αντιπαροχής, γιατί αλλιώς αδυνατούν. Για χίλιους δύο λόγους δεν προέκυψε συνεπής ενδεχομένως εργολάβος. Και έρχεται το Ι.Κ.Α. με την κάλυψη, την πολιτική της Κυβερνήσεως να του πει εκ των υστέρων ότι, αυτό που πήρες σε αντιπαροχή το ένα διαμέρισμα, δεν επαρκεί για να πληρώσεις τα πρόστιμα στο Ι.Κ.Α., τα οποία σου έχουμε καταγράψει. Αυτό είναι μια κατάφορη παρέμβαση άδικη.
Οι νόμοι, κύριε Υπουργέ και κύριε Πρόεδρε, δεν έχουν ούτε μπορεί να έχουν στατικό χαρακτήρα. Εξυπηρετούν μια ανάγκη στην εποχή που ψηφίζονται, αλλά όταν αυτή η ανάγκη δεν εξυπηρετείται διαχρονικά, αλλάζει, ελαστικοποιείται και εκλογικεύεται και προσαρμόζεται στις νέες συνθήκες.
Επίσης, αυτό που θέλουμε να τονίσουμε είναι ότι, αν ορισμένοι από τους συντελεστές της αντικειμενικής εκτίμησης των εισφορών, αποδεικνύονται στην πράξη ότι είναι υπερβολικοί, γιατί και αυτούς να μην τους εκλογικεύσουμε;
Η άποψη της Νέας Δημοκρατίας είναι ότι οι συντελεστές που αφορούν τον περιβάλλοντα χώρο είναι υπερβολικοί, είναι δυσβάστακτοι και όχι μόνο για την ύπαιθρο.
Ας εγκαταλείψουμε επιτέλους τη λογική από τους πολλούς και μη έχοντες και κατέχοντες να εξαντλούμε όλη την αυστηρότητά μας. Υπάρχει πεδίο ευρύ και σημαντικό να ασκήσουμε κοινωνική πολτική, απευθυνόμενοι και στους μεγαλύτερους οικονομικά παράγοντες, αν θέλουμε να αποδείξουμε ότι δεν έχουμε απένταντί τους ανειλημμένες υποχρεώσεις.
Και να μην είστε, κύριε Υπουργέ, επιθετικός όταν η Νέα Δημοκρατία προσπαθεί να συμβάλλει μέσω του θεσμικού της ρόλου, του κοινοβουλευτικού ελέγχου, σε ένα κράτος δικαιότερο. Γιατί, όπως γνωρίζετε, η έννοια της κοινωνικής δικαιοσύνης δεν είναι έννοια θεωρητικού περιεχομένου. Αποδεικνύεται στην πράξη. Και γνωρίζετε ότι αυτήν την ώρα χιλιάδες συμπολίτες μας είναι σε κατάσταση απόγνωσης. Θα τους αντιμετωπίσουμε επιδεικνύοντας την αυστηρότερη δυνατή ερμηνεία του γράμματος και του πνεύματος του νόμου, ή θα το αντιμετωπίσουμε στην κατεύθυνση και το Ι.Κ.Α. να εισπράξει λογικότερα ποσά και οι συμπολίτες μας να μπορούν να είναι ήσυχοι και ασφαλείς στο σπίτι που δικαιούνται να έχουν;
Θα έλεγα ακόμη ότι ας μην εξαντλούμε την αυστηρότητά μας στους εργολάβους κατασκευαστές σπιτιών. Αν θέλουμε να εξαντλήσουμε αυστηρότητα σε εργολάβους, υπάρχουν πολύ λιγότεροι στον αριθμό και που συνδέονται με εργολαβίες του δημοσίου και που εν πάση περιπτώσει η διαπλοκή τους είναι τέτοια που κάνει και την απαξίωση του πολιτικού συστήματος όλο και μεγαλύτερη.
Θα ήθελα να ακούσω τον κύριο Υπουργό στη δευτερολογία του να είναι περισσότερο προσγειωμένος στην πραγματικότητα που έχει διαμορφωθεί και λιγότερο έτσι Υπουργός λογιστικής διαχείρισης.
(Χειροκροτήματα από την πτέρυγα της Νέας Δημοκρατίας)
ΚΟΣΜΑΣ ΣΦΥΡΙΟΥ: Τι προτείνετε συγκεκριμένα, κύριε συνάδελφε;
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος, ως Κοινοβουλευτικός Εκπρόσωπος του Κομμουνιστικού Κόμματος Ελλάδος, έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Παρακολούθησα -και δεν το λέω αυτό από συνήθεια αλλά γιατί με ενδιέφερε πάρα πολύ- με έντονο ενδιαφέρον αυτήν τη συζήτηση. Διάβασα και την επερώτηση με προσοχή και άκουσα και τις απόψεις των συναδέλφων επερωτώντων και τις απαντήσεις του Υφυπουργού κ. Φαρμάκη.
Δεν ξέρω αν η επερώτηση συγκεντρώνει τη μεγάλη προσοχή της στις περιπτώσεις που μπορεί να υπάρχουν κάποια προβλήματα ή αν μέσα από όλα και από τη συζήτηση αναδείχνονται σοβαρότερα ζητήματα. Και τα σοβαρότερα ζητήματα έχουν να κάνουν με την ίδια την κοινωνική ασφάλιση των εργαζομενων.
Γενιούνται ορισμένα ερωτήματα με αφορμή και αυτήν τη συζήτηση.
Ερώτημα πρώτο: Να πληρώνονται οι εισφορές προς το Ι.Κ.Α. για τους ασφαλισμένους; Ναι ή όχι;
Ερώτημα δεύτερο: Συμφωνούμε ότι για τις οικοδομές θα πρέπει να ισχύει αυτό το σύστημα που υπάρχει σήμερα με την ογκομέτρηση -τεκμαρτός προσδιορισμός όπως λέχθηκε- και που έχει και αυτό ακόμη κενά ή θα πρέπει να πάμε στο προηγούμενο ή σε κάποιο άλλο που δεν μπόρεσα να προσδιορίσω ποιο είναι;
Ερώτημα τρίτο: Χάνονταν και χάνονται ένσημα από τους εργαζόμενους στις κατασκευές, στις οικοδομές -και σήμερα ακόμη- και πού πάνε αυτά τα ένσημα; 
Ερώτημα τέταρτο: Ποιος είναι υπόλογος απέναντι στο Ι.Κ.Α. για τις οικοδομές; Ο κύριος υπόλογος;
Τα τρία πρώτα ερωτήματα έχουν πολιτική διάσταση και πολιτικά πρέπει να τα προσεγγίσει κανένας. Το τελευταίο αφορά τις περιπτώσεις που αναφέρθηκαν από ορισμένους Βουλευτές και που μπορεί κανείς να το κουβεντιάσει ξεχωριστά. Εγώ θα σταθώ στα τρία πρώτα.
Κύριοι Βουλευτές, υπάρχουν εργαζόμενοι στις οικοδομές που είναι ασφαλισμένοι περίπου σαράντα με σαράντα πέντε χρόνια και μετά δυσκολίας μπορούν να συγκεντρώσουν σήμερα τα τέσσερις χιλιάδες πεντακόσια ένσημα για να πάρουν σύνταξη. Διερωτάται κανείς και σκέφτεται: Σαράντα χρόνια ασφαλισμένος με εκατό μεροκάματα το χρόνο, οικογενειάρχης άνθρωπος δεν μπορεί να επιβιώσει -και μιλάω για τη μεγάλη πλειοψηφία των οικοδόμων γιατί είναι τέτοιο το επάγγελμα, είναι δύσκολο όπως ξέρετε- επομένως, έκανε περισσότερα μεροκάματα. 
Συνεπώς κάτι συνέβαινε στην υπόθεση αυτή εδώ και δεκαετίες. Δηλαδή, κάποιοι εκμεταλλεύονταν μια κατάσταση και άφηναν ανασφάλιστους τους ανθρώπους.
Με τη ρύθμιση που έγινε εδώ και λίγα χρόνια υπάρχει κάποια δυνατότητα να εξασφαλίσει ένας εργαζόμενος στις οικοδομές κάποιες προϋποθέσεις για να πάρει σύνταξη. Από τη συζήτηση αντιλαμβάνομαι ότι γίνεται μία προσπάθεια να χάσει και αυτές τις προϋποθέσεις που έχουν εξασφαλισθεί -τις λίγες, επιμένω σ' αυτό- και να μείνει μετέωρος.
'Ολα αυτά που ακούει κάποιος είναι καλά, ή ακούγονται καλά, για τους νοικοκυραίους -γιατί οι άλλοι που δουλεύουν στις οικοδομές τι είναι; είναι ανοικοκύρευτοι; εγώ που είμαι κτίστης δεν είμαι νοικοκύρης, δηλαδή; Αυτοί οι "νοικοκυραίοι" οι οποίοι καλούνται να πληρώσουν μάλιστα και "πανωπροίκια", που διστάζουν να κτίσουν και διερωτάται: Για τους άλλους που χτίζουν αυτό το κτίριο στο οποίο θα καθήσεις εσύ και εγώ, δεν πρέπει να υπάρχει κάποιο ενδιαφέρον; Δεν πρέπει να απαντήσουμε αυτό το ερώτημα; Θα πρέπει να το απαντήσουμε. Είμαστε υποχρεωμένοι να το απαντήσουμε. Και αν θέλετε, να πάμε να συζητήσουμε για τα κόστη στην οικοδομή. Γιατί να μην το κουβεντιάσουμε; Εγώ δεν έχω λόγο να αρνηθώ τη συζήτηση, για το ασφαλιστικό κόστος της οικοδομής, με βάση τον τεκμαρτό υπολογισμό. Δεν θα κουβεντιάσουμε, όμως, για το τσιμέντο, για το σίδερο, για το ξύλο, για τον ασβέστη, για τα αμμοχάλικα, για τα καρφιά; Για όλα θα κουβεντιάσουμε, για να δείτε δηλαδή πως συγκροτείται το συνολικό κόστος μίας οικοδομής. 'Οχι, δεν πρέπει να τα φορτώσουμε όλα σε εκείνον τον τομέα, που έχει να κάνει με τους εργαζόμενους στην ασφάλισή τους. Δεν είναι σωστό αυτό. Αδικεί διακόσιους πενήντα χιλιάδες ανθρώπους σε αυτήν τη χώρα. Και δεν τους αδικεί απλά, αλλά προσπαθεί αυτή η λογική, αν σωστά την κατάλαβα, να τους αφήσει ακάλυπτους. Και εδώ που τα λέμε, κύριε Υφυπουργέ, το είπατε κάποια στιγμή, δεν προτίθενται όλοι αυτοί να μείνουν ακάλυπτοι. Πως να σας το πω δηλαδή; Θα τη δώσουν τη μάχη τους οι οικοδόμοι. Και είναι ένας κλάδος ο οποίος, εν πάση περιπτώσει, μπορεί να παλέψει τα δικαιώματά του. Γνωρίζει δηλαδή ότι υπάρχουν δικαιώματα, όσο ξέρεις να τα υπερασπίζεις.
Επομένως, αν απαντήσουμε στα τρία αυτά ζητήματα και συμφωνήσουμε ότι δεν μπορεί ένας εργολάβος, ο οποίος έκανε ένα έργο, να αρχίζει να παίζει με το Ι.Κ.Α., του αρνούμαστε αυτό το παιχνίδι, τότε βρισκόμαστε όλοι μας σε μία καλή επικοινωνία. Τι είναι το Ι.Κ.Α. που μιλάτε και στην επερώτηση σας, κύριοι της Νέας Δημοκρατίας, με βαρείς χαρακτηρισμούς; Ούτε το παίρνω υπό την προστασία μου, ξέρω ότι υπάρχουν χίλια στραβά εκεί μέσα. Το Ι.ΚΑ. είναι ο εκπρόσωπος των περισσότερων ασφαλισμένων της χώρας μας. Τι θα πει στέλνει διαταγές και φιρμάνια; Και το ζήτημα που προκύπτει είναι: 'Εγινε αυτή η οικοδομή στο τάδε μέρος, στην τάδε γειτονιά της Αθήνας, ή σε κάποια άλλη πόλη. Πόσο κοστολογήθηκε να πληρώσει το ασφάλιστρο; Αυτό είναι, αυτό προβλέπεται. Θα τα πληρώσει ή δεν θα τα πληρώσει; Εδώ είναι το ζήτημα. Θα τα πληρώσει, υποστηρίζουμε εμείς, γιατί τα παίρνει με τον τρόπο από τον ιδιοκτήτη ή από τον αγοραστή που θα πουλήσει το διαμέρισμα. Γίνεται αλλιώς; Τι θα γίνει σε αυτήν την περίπτωση αν δεν τα πληρώσει ο εργολάβος, ο ιδιοκτήτης; Και επειδή υπάρχει αυτή η συζήτηση περί συνυπευθύνων, ιδιοκτήτης ή όχι, κοιτάξτε να σας πω, να το ξέρουμε δηλαδή -και νομίζω οι δύο τρεις που υπογράφουν την επερώτηση και είναι μηχανικοί, αρχιτέκτονες γνωρίζουν το ζήτημα- ότι εγώ σαν οικοδόμος έχω να κάνω με πολλούς υπεργολάβους και εργολάβους μέσα στο γιαπί. 'Εναν γνωρίζω καλά, αυτόν που είναι ιδιοκτήτης του οικοπέδου. Σε αυτόν πηγαίνω συνέχεια για να πάρω και το ένα και τα δύο ένσημα -γιατί αυτό το χάλι έχει δυστυχώς η οικοδομή- και σε αυτόν βρίσκω μία απαντοχή και αυτού πραγματικά ο νομοθέτης από το 1951 έστρεψε την προσοχή, για να μην ταλαιπωρείται ο κόσμος. Από εκεί και πέρα τώρα, αν υπάρχει καταγγελία ότι διπλοπληρώνονται οι εισφορές προς το Ι.Κ.Α., δηλαδή πληρώνει και ο ιδιοκτήτης, πληρώνει και ο εργολάβος, εγώ δεν το δέχομαι χωρίς καμία αμφιβολία. Αν, όμως, πληρώνεται μία φορά με αφήνει αδιάφορο το ζήτημα ποιος είναι ο υπαίτιος. Να καθήσουμε να το κουβεντιάσουμε ξεχωριστά, όχι εδώ, πως να κάνουμε καλύτερα τη δουλειά μας, ώστε να μην ταλαιπωρούνται, αλλά σε τελική ανάλυση δεν μπορεί να φύγει από την προσοχή μας ότι ο ασφαλισμένος θα πάρει το ένσημό του.
Μην πάμε τώρα στην παλιά λογική που έλεγε ο εργολάβος "ασφαλίζω τον οικοδόμο στο Ι.ΚΑ., δεν του δίνω ένσημα, δίνω ένσημα στο δικό μου συγγενή", τα ξέρουμε αυτά τα πράγματα και αφήνει ακάλυπτο εκείνον που είναι στην παραγωγή.
Νομίζω ότι πρέπει να συμφωνήσουμε σε ορισμένα πράγματα. Είπα ότι είμαστε ανοικτοί να δούμε τις στρεβλώσεις που υπάρχουν και νομίζω ότι και ο Υπουργός κάποια στιγμή δεν αρνήθηκε ότι μπορεί να δει κάποιες περιπτώσεις. Μπορεί κάποια στιγμή ένας διευθυντής ενός υποκαταστήματος του Ι.Κ.Α. να μην ερμήνευσε σωστά μια κατεύθυνση, ή μια εγκύκλιο.
(Στο σημείο αυτό κτυπάει το κουδούνι λήξεως του χρόνου ομιλίας του κ. Δημητρίου Β. Κωστόπουλου).
Τέλος, κύριε Πρόεδρε, θα πώ μόνο μια κουβέντα, επειδή έγινε λόγος για τον κ. Σπράο. Κακώς γίνεται λόγος, αλλά δυστυχώς, θέλοντας δε θέλοντας, παρασυρόμαστε όλοι. Οι μελέτες που γίνονται είναι της Κυβέρνησης. Γίνονται κατ' εντολήν της Κυβέρνησης.
Το ερώτημα που προκύπτει για όλους μας είναι το εξής: Στα χέρια μου έχω αυτήν τη μελέτη της Γενικής Συνομοσπονδίας Εργατών Ελλάδας, του 1992. Γιατί αυτή η μελέτη της Γενικής Συνομοσπονδίας Εργατών Ελλάδας και της ΑΔΕΔΥ, σε κάποια φάση που συνεργαστήκαμε τότε -ήμουν Γραμματέας της ΓΣΕΕ- είναι για τα σκουπίδια και η μελέτη κάποιου κ. Σπράου, μας έχει ανακατώσει όλους;
Η Κυβέρνηση έχει υποχρέωση να δεί ότι εμένα με κόφτει πολύ περισσότερο για τη σωτηρία του ταμείου μου από κάποιον κύριο, ο οποίος ούτε δούλεψε ούτε ξέρει τι πάει να πει ασφαλισμένος.
ΠΡΟΕΔΡΕΥΩΝ (Παναγιώτης Ν.Κρητικός): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ως Κοινοβουλευτικό Εκπρόσωπο για τη σημερινή συζήτηση τη Βουλευτή Πειραιά κ. Στέλλα Αλφιέρη, η οποία έχει το λόγο.
ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε.
Κύριοι συνάδελφοι, θέλω να θυμίσω στους συναδέλφους της Νέας Δημοκρατίας ότι το 1993, όταν το Κόμμα σας ήταν στην κυβέρνηση, είχατε ψηφίσει το νόμο για τον τεκμαρτό υπολογισμό των ενσήμων για κάθε οικοδομή. Ο νόμος αυτός αντιμετώπιζε ως ένα βαθμό το πρόβλημα των εισφορών προς το Ι.Κ.Α., δεν έλυνε όμως το πρόβλημα των οικοδόμων. Ο λόγος, που δεν έλυνε το πρόβλημα των οικοδόμων, είναι ότι πολλοί κατασκευαστές, αντί να κολούν τα ένσημα σ' αυτούς που εργάζονται στην οικοδομή, τα πωλούν σε διάφορους, είτε άνεργους είτε σε εκείνους που χρειάζονται ένσημα για την ασφαλιστική κάλυψη είτε, τέλος, για να συμπληρώσουν τα ένσημα που απαιτούνται για τα τελευταία χρόνια πριν βγουν στη σύνταξη.
Ο Συνασπισμός δεν θα μπορούσε σε καμιά περίπτωση να συμφωνήσει με την ανατροπή του τεκμαρτού τρόπου υπολογισμού των ενσήμων για κάθε οικοδομή. Και αυτό, γιατί θεωρούμε ότι τα προβλήματα, στα οποία προαναφέρθηκα, θα ενταθούν, καθώς με το νομοσχέδιο "μέτρα κατά την εισφοροδιαφυγή του Ι.Κ.Α." προωθείται διάταξη σύμφωνα με την οποία καταργείται το δελτίο παρουσίας στις οικοδομές. Με τον τρόπο αυτό, οι κατασκευαστές μένουν εντελώς ανεξέλεγκτοι όσον αφορά τον τρόπο που θα καταχωρηθούν τα τεκμαρτά υπολογισμένα ένσημα.
Θα πρέπει, όμως, να εκτιμήσουμε και πολιτικά τα πολλά κοινωνικά προβλήματα που προκύπτουν και που εδώ στο Κοινοβούλιο αρκετές φορές τα νομοθετούμε βάσει των πελατειακών σχέσεων. Γιατί, αυτό που κάθε πολίτης μπορεί να καταλάβει είναι ότι οι πελατειακές σχέσεις καλά κρατούν και ενισχύονται και στους χώρους εργασίας, όπως καλή ώρα συμβαίνει στο χώρο της οικοδομής.
Επίσης, υπάρχει ένα ακόμα ζήτημα. Δεν νοείται κοινωνική πολιτική με μετακύλιση των οικονομικών βαρών στους εργαζόμενους και στους πολίτες. Χαρακτηριστικό παράδειγμα, είναι η υπόθεση του κ. Σπράου αυτές τις μέρες, που σαν σύμβουλος, σαν καθηγητής, σαν εκπρόσωπος της Κυβέρνησης, αντικαθιστώντας την Κυβέρνηση, μας κάνει μαθήματα κοινωνικής πολιτικής.
Είναι γεγονός ότι η Κυβέρνηση, τον παρακολουθεί με αμηχανία. Θα θέλαμε να ξέρουμε πως αντιμετωπίζει η Kυβέρνηση αυτό το σημαντικό θέμα της κοινωνικής πολιτικής.
Η ανατροπή του τεκμαρτού τρόπου υπολογισμού των ενσήμων θα λειτουργήσει σε βάρος των εργαζομένων στην οικοδομή, χωρίς βέβαια να ωφεληθούν οι πολίτες απ' αυτό το μέτρο, οι οποίοι πρέπει να ομολογήσουμε ότι ακριβοπληρώνουν το δικαίωμα στη στέγη.
'Ερχομαι σε ένα δεύτερο σημείο. Το προηγούμενο διάστημα η Κυβέρνηση του ΠΑ.ΣΟ.Κ. στην προσπάθειά της να ασκήσει κοινωνική πολιτική υπέρ των αγροτών, στο νόμο που ψήφισε για τους αγρότες, συμπεριέλαβε και διάταξη σύμφωνα με την οποία οι αγρότες που κατασκευάζουν πρώτη κατοικία πληρώνουν στο Ι.Κ.Α. μόνο το ήμισυ των τεκμαρτών ημερομισθίων.
Κύριε Υφυπουργέ, θα πρέπει κι άλλες κατηγορίες πολιτών να αντιμετωπίζονται μ' αυτόν τον τρόπο και όχι κατ' επιλογήν. Είναι ένα θέμα που αγγίζει τα όρια της κοινωνικής πολιτικής, αλλά όχι της πελατειακής σχέσης.
Βέβαια ο Συνασπισμός δεν είναι αντίθετος, στην άσκηση της κοινωνικής πολιτικής για τους αγρότες, αλλά θεωρούμε ότι σε κάθε περίπτωση, η όποια αυτή πολιτική, δεν μπορεί να επιβαρύνει άλλες κοινωνικές κατηγορίες ασφαλισμένων.
Αν η Κυβέρνηση ενδιαφερόταν πραγματικά να ασκήσει κοινωνική πολιτική,
θα φρόντιζε οι θετικές ρυθμίσεις για τους αγρότες να βαρύνουν τον κρατικό προϋπολογισμό και όχι αυτόν του Ι.Κ.Α. Αντίστοιχα πράγματα θα είχαμε να παρατηρήσουμε και για άλλες κοινωνικές κατηγορίες, όπως οι παλιννοστούντες Ελληνοπόντιοι, οι οποίοι σαφώς θα πρέπει να αντιμετωπισθούν με κοινωνική ευαισθησία και να αποκτήσουν το δικαίωμα για μία στέγη, αλλά όχι όμως εις βάρος των λοιπών εργαζομένων.
Η Κυβέρνηση θα πρέπει να καταλάβει ότι με τον τρόπο που εννοεί την κοινωνική ευαισθησία και πολύ περισσότερο με τον τρόπο που τη νομοθετεί, δεν βοηθά την κοινωνική αλληλεγγύη. Αντίθετα, οξύνει τις συγκρούσεις και τις αντιπαραθέσεις ανάμεσα στις κοινωνικές ομάδες. Και σίγουρα αυτό δεν αποτελεί την καλύτερη μέθοδο αποφυγής των όποιων προβλημάτων ρατσισμού υπάρχουν στην ελληνική κοινωνία.
Ο Συνασπισμός επιμένει ότι θα πρέπει να συνεννοηθούμε πολιτικά για το πώς ο καθένας από εμάς -και βέβαια- η Κυβέρνηση εννοεί την κοινωνική πολιτική. Και βέβαια, θα πρέπει να κάνουμε γνωστό δια μέσου των αντιπροσώπων τις θέσεις μας ως πολίτες.
Ο Συνασπισμός θεωρεί ότι τα ζητήματα που επιφέρουν μεταβολή στον τρόπο ζωής των εργαζομένων, θα πρέπει να γίνονται αντικείμενο διαλόγου, αλλά θα πρέπει να γίνονται γνωστά και να συμμετέχουν και οι ίδιοι οι εργαζόμενοι, για να μπορούν να πουν τις απόψεις τους.
Κύριε Υφυπουργέ, ένας κοινωνικός διάλογος από τη μία μεριά, πιστεύω ότι δεν ωφελεί στην επίλυση των προβλημάτων. Τουναντίον, δημιουργεί σοβαρά κοινωνικά θέματα και αναταραχή, θα έλεγα.
Τελειώνοντας, θέλω να βάλω δύο ζητήματα, που έχουν σχέση με τον τρόπο που το Ι.Κ.Α. αντιμετωπίζει τους αλλοδαπούς εργαζόμενους και που είναι και μία πολιτική της Κυβέρνησης. Αν δεν μπούμε στη διαδικασία ουσιαστικής αντιμετώπισης και ασφάλισης των εργαζομένων, τα προβλήματα ρατσισμού στη χώρα μας θα ενταθούν και δεν ξέρω αν θα μπορεί να λειτουργήσει ουσιαστικά η δημοκρατία.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος κ. Γεώργιος Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Το νομοθέτημα αυτό, ο ν. 1902/1990, είναι δική σας περίπτωση. Γιατί τον ψήφισατε, γιατί τον φέρατε; Εσείς τον φέρατε. Τώρα ζητάτε την κατάργησή του;
ΑΔΑΜ ΡΕΓΚΟΥΖΑΣ: Καμιά αντίρρηση.
ΓΕΩΡΓΙΟΣ ΤΣΑΦΟΥΛΙΑΣ: Ο νόμος είναι δικός σας, τελείωσε. Ορισμένα πράγματα που θα διευκρινίσουμε, είναι άλλα, που πρέπει να γίνουν ή να μη γίνουν. Επομένως, είναι το θέμα της αναδρομικότητας και το θέμα της ευθύνης του ιδιοκτήτη από απόψεως παροχής, δηλαδή από απόψεως εφαρμογής αρχών κοινωνικής δικαιοσύνης και γενικότερης εννόμου προστασίας για τους αδικουμένους.
Είναι ένα άλλο θέμα πώς πρέπει να μην αδικούνται ορισμένοι, οι οποίοι έκαναν ορισμένες εργασίες μέχρι τις 31.12.1992 και άλλο για εκείνους, οι οποίοι έκαναν εργασίες μετά τις 31.12.1992, δηλαδή το 1993. Είναι ο τεκμαρτός τρόπος υπολογισμού. Μας βρίσκει και εμάς σύμφωνους για την προστασία των εργαζομένων και για τα ασφαλιστικά δικαιώματα των εργαζομένων.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ) 
Στην εισηγητική έκθεση του νόμου, που δεν πρόλαβα να τη διαβάσω, διότι τώρα τη ζήτησα, πραγματικά αναφέρεται ως περιεχόμενο της λειτουργίας της προστασίας των ασφαλισμένων και σαν ασφαλιστική δικλείδα ο τεκμαρτός υπολογισμός. Επομένως, αν υπήρχε τρόπος μέχρι τότε να δικαιώνονται οι ασφαλισμένοι και από την πρακτική, η οποία απετέλεσε περιεχόμενο της σκέψης για την ψήφιση του νόμου αυτού, τότε δεν θα γινόταν ο νόμος.
Πράγματι μέχρι τότε η πρακτική απέδειξε ότι ο τρόπος λειτουργίας των ασφαλισμένων δεν είναι δυνατός με άλλον τρόπο και πρέπει να γίνει ο τεκμαρτός υπολογισμός. Και επειδή αυτό το καταλάβατε και τότε, το καταλαβαίνετε και τώρα, είμαστε και εμείς υπέρ της διατηρήσεως του τεκμαρτού τρόπου υπολογισμού, όπως ακριβώς αναφέρει ο νόμος.
Εκείνο, το οποίο μπορεί να αποτελέσει αντικείμενο συζήτησης και διαλόγου, είναι αν πρέπει να ισχύει αναδρομικά ο ν. 1902. Ο νόμος αυτός εφαρμόζεται αναδρομικά; Ο κ. Φαρμάκης είπε όχι.
Είπατε ότι όσες εργασίες έγιναν μέχρι 31.12.1992 είναι με το παλιό καθεστώς. 'Ενας τρόπος αντιμετωπίσεως του προβλήματος είναι να ελέγξουμε από το Ι.Κ.Α. και από τα υποκαταστήματά του, αν έχουν εφαρμόσει αναδρομικά το ν. 1902 για εργασίες που έγιναν μέχρι 31.12.1992. Εάν αυτό συμβεί και πράγματι βρεθούν περιπτώσεις εφαρμογής του νόμου αυτού με αναδρομικότητα, οπωσδήποτε έχουν δίκιο οι επερωτώντες...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σύμφωνοι.
ΓΕΩΡΓΙΟΣ ΤΣΑΦΟΥΛΙΑΣ: Εάν, όμως, δεν υπάρχει τέτοια περίπτωση, οπωσδήποτε δεν έχουν δίκιο οι επερωτώντες. 
Πρέπει να βρεθεί και ένας τρόπος υπολογισμού των εργασιών. Να υπάρχει τεχνική δυνατότητα του Ι.Κ.Α. να υπολογίσει τις εργασίες μέχρι 31.12.1992, πόσες έγιναν και μέχρι ποίου βαθμού έφθασαν. Εάν οι εργασίες στο κτίριο συνεχίζονταν και μετά τις 31.12.1992, τότε αυτό το τμήμα των εργασιών μετά τις 31.12.1992, δηλαδή το 1993, να υπολογισθεί βάσει του τεκμαρτού. 
Αυτή η δυνατότητα -ενδεχομένως για τεχνικούς λόγους ή λόγω έλλειψης οργάνωσης του Ι.Κ.Α.- να μην υπήρξε και να αποτέλεσε αντικείμενο σκέψης από ορισμένα παραδείγματα των επερωτώντων. 'Ομως, οι επερωτώντες δεν ανέφεραν συγκεκριμένα παραδείγματα με ονόματα και με ιδιοκτησίες εκείνων, για τους οποίους εφαρμόστηκε η αναδρομικότητα.
Εάν ο κ. Καραμάριος έχει δέκα, είκοσι, τριάντα, πενήντα, εκατό περιπτώσεις, από τις οποίες να προκύπτει ότι πράγματι μέχρι 31.12.1992 αυτοί έκαναν τις οικοδομικές τους εργασίες και εφαρμόστηκε ο τεκμαρτός υπολογισμός, τότε έχει δίκιο. Δεν ανέφεραν, όμως, οι επερωτώντες περιπτώσεις ονομαστικές ή περιπτώσεις κατά τις οποίες να υπήρξε τέτοιο πράγμα.
Εγώ θα είμαι σύμφωνος μαζί τους, εάν πράγματι υπάρχουν δέκα, είκοσι, τριάντα, πενήντα περιπτώσεις, οι οποίες να αποδεικνύουν ότι πράγματι εφαρμόζεται αναδρομικά ο νόμος αυτός. Βέβαια το βάρος της αποδείξεως είναι υπέρ αυτών, όχι δικονομικά βέβαια, αλλά κοινοβουλευτικά και ας το αποδείξουν.
Εκείνο που θέλω να πω είναι ότι και από τη δική σας πλευρά, κύριε Φαρμάκη, πρέπει να ελέγξετε την περίπτωση αυτή. Μπορεί οι επερωτώντες να έχουν ορισμένα γεγονότα στο μυαλό τους, που πράγματι να είναι δικαιολογημένα. Ελέγξατε και εσείς εάν πράγματι υπάρχει αυτή η περίπτωση, οπότε αν υπάρχει αυτή η περίπτωση, οπωσδήποτε θα επέμβετε για να ρυθμισθεί, ή δεν ξέρω τι άλλο μπορεί να γίνει.
'Οσον αφορά τον ιδιοκτήτη, ο ιδιοκτήτης είναι υπεύθυνος με το ν. 1846/1951. 'Οταν ψηφίζατε το ν. 1902/1990, γιατί δεν βάζατε μέσα εγγυητική επιστολή του εργολάβου, εγγυητική επιστολή της τραπέζης, τρόπο εξασφάλισης, οπότε να είναι φεύγει ο ιδιοκτήτης; Γιατί αυτοί είναι του άρπα-κόλα και οπωσδήποτε τα ρίχνουν στους ιδιοκτήτες και "τρώνε" τα ένσημα από τους ασφαλισμένους. Εκεί έπρεπε να βρείτε έναν τρόπο να ξεφύγει ο ιδιοκτήτης. 
Και τώρα είναι θέμα τροποποίησης του νόμου. Επειδή πραγματικά οι ιδιοκτήτες είναι άνθρωποι, οι οποίοι δεν γνωρίζουν το νόμο και πιστεύουν απόλυτα τη στιγμή που κάνουν ένα συμβόλαιο ότι δεν θα προκύψει τίποτα, όταν γίνει κάτι, αφού ο εργολάβος είναι έντιμος, παρουσιάζεται κλπ. στο τέλος -σ' αυτό το σημείο έχουν δίκιο οι επερωτώντες- πράγματι υπήρξαν θύματα ορισμένοι ιδιοκτήτες, που έπεσαν σε αετονύχηδες κατασκευαστές και μετά εκ των υστέρων ήρθαν και πλήρωσαν αυτά.
Ας ζητάει το Ι.Κ.Α. εγγυητική επιστολή του εργολάβου, ας ζητάει άλλες εξασφαλίσεις -περιουσιακά στοιχεία, υποθήκη ή ό,τι άλλο- ώστε πράγματι να διασφαλισθεί ο ιδιοκτήτης, ο μικροϊδιοκτήτης, ο φτωχός, ο αγρότης και να τα πληρώσει αυτός. 
'Επρεπε, όταν φτιάξατε εσείς το ν. 1902, να το προβλέπατε και να τροποποιούσατε το ν. 1846/1951. 'Η αν εσείς, κύριε Φαρμάκη, κρίνετε ότι πρέπει, ως προς το σημείο τούτο, να διασφαλισθεί ο μικροϊδιοκτήτης, ο φτωχός, ο αγρότης που δίνει το οικόπεδό του με αντιπαροχή, τροποποιήστε το άρθρο 8 παρ. 5 εδάφιο γ' του ν. 1846/1951 να ζητάτε εγγυήσεις από τον κατασκευαστή εργολάβο -εγγυητικές επιστολές, υποθήκες ή ό,τι άλλο- για να εξασφαλίζεται κατ' αυτόν τον τρόπο ο ιδιοκτήτης.
Eίμαστε πράγματι υπέρ αυτής της άποψης, αλλά πώς όμως; Με την τροποποίηση του νόμου. 'Η δεν είμαστε υπέρ της άποψης αυτής, με την παράλειψη τη δική σας στο ν. 1902, να κάνετε αυτό το οποίο λέω εγώ τώρα.
Επομένως δεν μπορούμε να τα θέλουμε όλα. Πραγματικά σ' αυτό το σημείο έχουν αδικηθεί άνθρωποι, ιδιοκτήτες. 'Εχετε δίκιο, είμαι σύμφωνος με τη γνώμη σας, αλλά ας κάνετε εσείς την προσθήκη στο ν. 1902 αυτού του οποίου λέγω. Ας το λάβει υπόψη του ο κ. Φαρμάκης, να τακτοποιήσει το θέμα, γιατί πράγματι ο κόσμος είναι φτωχός και δεν μπορεί να αντιμετωπίσει αυτά τα πράγματα.
Αυτό είναι το λειτουργικό πρόβλημα της σκέψης που με απασχόλησε, σε σχέση με την αξία της επερώτησης. Επομένως κεντρικός άξονας της αξίας της έννοιας του υπολογισμού, για να αντιμετωπίσω την επερώτηση, είναι μοναδικά η εξασφάλιση των ασφαλισμένων. Και επειδή οι εργάτες, οι άνθρωποι του μόχθου και του κόπου πρέπει να είναι ασφαλισμένοι, δεν συμφωνώ με την κατάργηση του ν. 1902/1990.
ΑΔΑΜ ΡΕΓΚΟΥΖΑΣ: Ποιος είπε τέτοιο πράγμα;
ΓΕΩΡΓΙΟΣ ΤΣΑΦΟΥΛΙΑΣ: Ο τρόπος, όμως, με τον οποίο αντιμετωπίζετε τα αποτελέσματα των αδικιών, που προκύπτουν από τη δήθεν αναδρομικότητα αυτών των περιπτώσεων, οπωσδήποτε θα έπρεπε να τα αναφέρετε συγκεκριμένα, ώστε να πούμε ότι πράγματι πρέπει να υπάρξει κάποια ρύθμιση.
Τέτοια στοιχεία από την επερώτηση δεν προκύπτουν και ως εκ τούτου, δεν έχω να πω τίποτε άλλο.
'Οσον αφορά τον κ. Σπράου κλπ., αφού ήλθε το θέμα προς συζήτηση, εκείνο που θέλω να πω είναι το εξής. Ο διάλογος αυτός είναι διάλογος μαμούθ. Δεν τον δέχομαι. Είναι ένας διάλογος δήθεν των προτάσεων του Σπράου προς τους ασφαλισμένους και προς τους ανθρώπους, οι οποίοι πρέπει να πάρουν τη σύνταξη.
Εδώ πρέπει να δείξετε μεγάλη προσοχή. 'Ολα αυτά τα οποία λέγει ο Σπράου, ως καθηγητής και ως άνθρωπος της Κυβέρνησης, δεν είναι δυνατόν να αποτελέσουν αντικείμενο διαλόγου, όπως γίνεται. 'Επρεπε να υπάρξει επεξεργασία δύο ετών, με απαρίθμηση όλων αυτών των προβλημάτων και να μην αναφέρονται μόνο στους φορείς και στις διοικήσεις των φορέων. Πρέπει να έλθει σε επαφή με τη βάση του λαού, με τους ασφαλισμένους, με τους εργάτες και με τον κόσμο, ο οποίος πρόκειται να ασφαλιστεί και να δικαιωθεί. 
Πρέπει να δημιουργήσετε διάλογο με τη βάση. Ο κύριος Πρωθυπουργός είπε ότι την κεντροαριστερά δεν τη θέλει στην κορυφή, τη θέλει στη βάση. Αλλά ο τρόπος λειτουργίας της σκέψης του, που θα αντιμετωπιστεί η λειτουργία της κεντροαριστεράς στη βάση, είναι νύχτωμα, είναι δηλαδή μύθος, είναι παραμύθι. 
Γνωρίζει ο κύριος Πρωθυπουργός ότι δεν είναι δυνατόν να συντελεσθεί λειτουργία επαφής με τη βάση για τη δημιουργία της κεντροαριστεράς. Το ίδιο συμβαίνει και με τον Σπράου εδώ. Ο Σπράου δηλαδή αναφέρεται στους φορείς, στις διοικήσεις; Δεν εκπροσωπείται σήμερα ο λαός από τις διοικήσεις αυτές. 
Το ίδιο γίνεται και με το σχέδιο "Καποδίστρια" και είδατε τις αντιδράσεις από τους κοινοτάρχες. Η Κ.Ε.Δ.Κ.Ε. και οι κατά τόπους Ενώσεις Δήμων και Κοινοτήτων, που στη βασική τους οργάνωση αποτελούν κομματικές ουσιαστικά οργανώσεις, είπαν στην αρχή "ναι". Εκ των υστέρων ήλθαν οι κοινοτάρχες και φωνάζουν και κάνουν επανάσταση σε ολόκληρη την Ελλάδα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Τσαφούλια, τελειώσατε.
ΓΕΩΡΓΙΟΣ ΤΣΑΦΟΥΛΙΑΣ: Γι' αυτό σας λέω ότι αντικείμενο του διαλόγου της περίπτωσης των προτάσεων Σπράου δεν θα πρέπει να είναι ο διάλογος μαμούθ μεταξύ δήθεν των διοικήσεων των εργαζομένων. Πρέπει να πάει στη βάση, να συνεννοηθεί η βάση στην πλειοψηφία της. Χρειάζεται ένα απλό σημείωμα στη δημοτική γλώσσα, σε όλες τις δημοτικές και κοινοτικές βιβλιοθήκες, σε όλα τα δημοτικά και κοινοτικά καταστήματα, σε όλες τις λέσχες, παντού, ώστε να αποτελέσει το περιεχόμενο αυτών των προτάσεων αντικείμενο διαλόγου από τη βάση. Αν δεν ξεκινήσει από τη βάση, ώστε η βάση να είναι εκείνη η οποία ομοψύχως θα αντιμετωπίσει την πρόταση, αυτή η πρόταση θα είναι αποτυχία.
ΠΡΟΕΔΡΕΥΩΝ (Νικόλαος Κατσαρός): Κύριε Τσαφούλια, για σας χτυπά το κουδούνι.
ΓΕΩΡΓΙΟΣ ΤΣΑΦΟΥΛΙΑΣ: Και για να μην αποτύχετε, αυτή θα είναι η συμβουλή μου.
ΠΡΟΕΔΡΕΥΩΝ (Νικόλαος Κατσαρός): Κύριε Τσαφούλια, δεν μπορείτε να αγνοείτε το Προεδρείο. Σας παρακαλώ πάρα πολύ. Το κάνετε εκ συστήματος. Εκ συστήματος αγνοείτε το Προεδρείο. 
ΓΕΩΡΓΙΟΣ ΤΣΑΦΟΥΛΙΑΣ: Με προσβάλλετε, κύριε Πρόεδρε, γιατί οι προηγούμενοι ομιλητές ανάλωσαν περισσότερο χρόνο.
ΠΡΟΕΔΡΕΥΩΝ (Νικόλαος Κατσαρός): Δεν έχει καμία σημασία.
ΓΕΩΡΓΙΟΣ ΤΣΑΦΟΥΛΙΑΣ: Με την ανοχή σας, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Αν κάποιοι παραβαίνουν τον Κανονισμό δεν σημαίνει ότι δημιουργείται δικαίωμα για άλλους.
ΓΕΩΡΓΙΟΣ ΤΣΑΦΟΥΛΙΑΣ : Εντάξει, αλλά μην ανέχεσθε και τους άλλους.
ΠΡΟΕΔΡΕΥΩΝ (Νικόλαος Κατσαρός): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, κύριοι συνάδελφοι, πολύ συζήτηση έγινε σήμερα -νομίζω αρκετά πρόωρα- για το τεχνοκρατικό κείμενο της έκθεσης του καθηγητή Σπράου. Τουλάχιστον, ας έχουμε την υπομονή, αγαπητοί συνάδελφοι, μια και υπάρχει σε εξέλιξη κοινωνικός διάλογος, χωρίς να είναι προαποφασισμένο, να αφήσουμε τους κοινωνικούς εταίρους να συζητήσουν μεταξύ τους και θα έχουμε άνεση χρόνου και πολλές ευκαιρίες, να συζητήσουμε για το τι πρέπει να αποφασισθεί για το κοινωνικοασφαλιστικό σύστημα της χώρας μας σε ευθετότερο χρόνο.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Μα δεν γίνεται διάλογος, κύριε συνάδελφε.
ΚΟΣΜΑΣ ΣΦΥΡΙΟΥ: Παρακαλώ, μεγαλύτερο σεβασμό στον κοινωνικό διάλογο, τον οποίο εσείς, ούτε τον εστερνιστήκατε ποτέ ούτε τον πιστέψατε ποτέ, ούτε τον εφαρμόσατε ποτέ, γι' αυτό ακριβώς και δεν μπορείτε και να τον κατανοήσετε, κύριοι συνάδελφοι. Αφήστε τον, να εξελιχθεί.
Θα ήθελα, δε, να πω ότι οι εργαζόμενοι που μετέχουν σε ένα τέτοιο διάλογο, δεν νομίζω ότι θέλουν να σπεύσετε, ως συνήγοροί τους. Μπορούν και εκείνοι να κρίνουν τι τους συμφέρει. Και μάλιστα, μια και αυτοί οι εργαζόμενοι χρηματοδοτούν το σύστημα κοινωνικής ασφάλισης σήμερα, (με το οποίο παίρνουν τις συντάξεις οι συνταξιούχοι) ασφαλώς θα θέλουν αύριο, μεθαύριο, όταν θα έρθει η ώρα να βγουν και εκείνοι στη σύνταξη, να έχουν τη δυνατότητα να απολαύσουν το κοινωνικό αγαθό της κονωνικής τους ασφάλισης, τη σύνταξη. Να σκεφθούν με ποιο τρόπο υπεύθυνα μπορούν να καταλήξουν όλες οι πλευρές σε μία κοινωνική συμφωνία για να μπορεί να εξασφαλισθεί το υψηλότερο δυνατό επίπεδο ασφάλισης αλλά και η βιωσιμότητα του ασφαλιστικού μας συστήματος. Θα έχουμε την ευκαιρία.
Τώρα, μην έρχεστε εδώ με κορώνες να θέτετε ζητήματα ποιος έχει και ποιος δεν έχει κοινωνικό πρόσωπο, κύριε Μιχαλολιάκο. Είμαστε είκοσι τρία χρόνια μετά την αποκατάσταση της Δημοκρατίας στην Ελλάδα και το ποιος έχει ή δεν έχει κοινωνικό πρόσωπο, νομίζω ότι έχει καταγραφεί σ' αυτήν την εικοσαετή ιστορία. Ο λαός έχει ήδη τις εμπειρίες του και νομίζω πως έχει κατασταλαγμένα συμπεράσματα. Αφήστε τον, κρίνει κάθε φορά και πιστεύω ότι και την επόμενη φορά θα κρίνει με υπευθυνότητα και η απάντησή του θα είναι αποστομωτική για σας.
Ας έρθω, όμως, στο θέμα της επερώτησης. Το θέμα της επερώτησης εντοπίστηκε, όχι γενικά για τα κοινωνικοασφαλιστικά, αλλά για εκείνη την κατηγορία των κατασκευών του ιδιωτικού τομέα που γίνονται με το γνωστό σύστημα της αντιπαροχής.
Λέει μέσα το κείμενο της επερώτησής σας, ότι εδώ έχουμε ανθρώπους, οι οποίοι έχουν πέσει θύματα. Φτωχούς ανθρώπους, λέει, τους καλεί το Ι.Κ.Α. να έρθουν να πληρώσουν εισφορές που οφείλονται, για τις οικοδομές τις οποίες αγόρασαν ή και ιδιοκτήτες οικοπεδούχους που οφείλουν χρήματα. 'Επεσαν και αυτοί θύματα.
Κύριε Υπουργέ, το φαινόμενο είναι υπαρκτό. Δηλαδή υπήρξε σύμβαση ανάμεσα σε οικοπεδούχους και σε εργολάβους, η οποία απ' ό,τι κατάλαβα δεν κατοχύρωσε απόλυτα το συμφέρον των οικοπεδούχων. Εκείνοι ανέθεσαν στους εργολάβους την κατασκευή των έργων, αναθέτοντας και την επιβάρυνση των ασφαλιστικών ταμείων. Φαίνεται εργολάβοι -δεν λέω για όλους, οι οποίοι απ' αυτούς ήταν ασυνεπείς- εγκλώβισαν τους ιδιοκτήτες, οι οποίοι βάσει του ν. 1846/1951 είναι υπόχρεοι να καταβάλουν τα ασφάλιστρα.
Το ίδιο έπαθαν και αρκετοί από τους αγοραστές. Διότι αγοράζουν το ακίνητο, λέγοντας ότι είναι απαλλαγμένο κάθε βάρους. Αυτοί παίρνουν το κλειδί και κατοικούν. Το ότι κάποιοι εργολάβοι δεν πλήρωναν το Ι.Κ.Α., σύμφωνα με τους νόμους, βεβαίως έχει επίπτωση σ' αυτούς. Είναι και αυτοί θύματα. 'Ερχεται το Ι.Κ.Α. και τους λέει, θα πληρώσετε αυτά τα οποία οφείλονται. Που σημαίνει ότι και αυτοί που κατέστησαν ιδιοκτήτες, από τη στιγμή που έκαναν το συμβόλαιό τους και έγιναν ιδιοκτήτες κατά το ποσοστό συνιδιοκτησίας, ήταν και αυτοί υπεύθυνοι έναντι της καταβολής των ασφαλίστρων και βρίσκονται και αυτοί εγκλωβισμένοι.
Το πρόβλημα είναι υπαρκτό για εμάς, κύριε Υπουργέ, για το ΠΑ.ΣΟ.Κ., και λέμε ότι πράγματι δεν μπορεί, παρά να πληρωθούν τα ασφάλιστρα στο Ι.Κ.Α.. Πρέπει να τους προστατεύσουμε από τέτοιες συναλλαγές. Πως πρέπει να τους προστατεύσουμε. Εμείς προτείνουμε τη διάταξη, την οποία ετοιμάζετε, κύριε Υπουργέ και λέτε ότι, όταν θα υπογράφει συμβόλαιο κάποιος, για να αγοράσει ένα ακίνητο, να επισυνάπτεται ασφαλιστική ενημερότητα του πωλητή.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είναι στη Βουλή η διάταξη.
ΚΟΣΜΑΣ ΣΦΥΡΙΟΥ: Είναι στη Βουλή η διάταξη. Εγώ επιμένω (και δεν το λέω εκ μέρους μου, το λέω εκ μέρους του ΠΑ.ΣΟ.Κ.), αυτό να προωθηθεί και να γίνεται κατά την υπογραφή και του προσυμφώνου. 'Οσο γίνεται νωρίτερα. Τότε θα πρέπει να έρθει και να είναι συνεπής με το ασφαλιστικό του ταμείο ο κατασκευαστής και να γίνεται και αργότερα με το οριστικό συμβόλαιο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Για τις υπάρχουσες εκκρεμότητες;
ΚΟΣΜΑΣ ΣΦΥΡΙΟΥ: 'Ενα λεπτό θα σας πώ.'Οσον αφορά τις υπάρχουσες εκκρεμότητες αυτή η εγκύκλιος που βγήκε τον Ιούλιο του 1997, πριν από τρείς μήνες δηλαδή, νομίζω ότι ξεκαθαρίζει απολύτως το ζήτημα. Δηλαδή λέει ότι όσοι εγκαίρως και νομίμως είχαν καταθέσει καταστάσεις, διότι όλοι ξέρουμε ότι μέχρι τις 10 του επομένου μηνός πρέπει να κατατίθενται τα μεροκάματα που έκαναν τον προηγούμενο μήνα, αυτό είναι το νόμιμο, αυτοί θα πηγαίνουν πλήρωσαν ή πληρώνουν σύμφωνα με τον προϋπολογισμό και όχι με βάση το τεκμαρτό ασφάλιστρο. Αυτό είναι σαφές. Θα πρέπει λοιπόν -και αυτή είναι δεύτερη πρότασή μας- να δώσετε μία εντολή να έχει καταγράψει το Ι.Κ.Α. μέχρι 31-12-1997 και να δώσει σ' εσάς και στην Εθνική Αντιπροσωπεία τα στοιχεία με βάση αυτή την εγκύκλιο, ποια είναι αυτά που πιθανόν οφείλονται και που δεν είχαν δηλωθεί ποτέ, δεν είχαν πληρωθεί ποτέ, έστω και αν οι εργασίες εκτελέσθηκαν πριν από την 31.12.1992. Γιατί αυτά ασφαλώς εν παρανομία δεν δηλώθηκαν και δεν πληρώθηκαν. Πιστεύω να συμφωνείτε κύριοι συνάδελφοι, για να δούμε ποιός είναι ο όγκος αυτός. Και εγώ θα έλεγα κύριε Υπουργέ, οι υπεύθυνοι είναι αυτοί οι οποίοι από το νόμο έπρεπε να τα πληρώνουν. Αν δεν είχαν πραγματικά "δέσει" καλά την υπόθεση, ώστε να τα πληρώσει ο εργολάβος, δυστυχώς βρέθηκαν θύματα. Και για τα θύματα εμείς προτείνουμε, (αφού έχετε αυτά τα απολογιστικά στοιχεία μέχρι 31.12.1997, να τα δούμε και εμείς σαν Κοινοβούλιο), να υπάρξει μια διάταξη για ρύθμιση, γιατί δεν μπορούμε να υποστηρίξουμε ότι μπορούν να διαγραφούν. 
Πρέπει να δούμε ποιος είναι ο όγκος και να το συζητήσουμε μήπως για θύματα τέτοιων περιπτώσεων θα μπορούσε να υπάρξει μια ανακούφιση με μια μελλοντική διάταξη νόμου.
Τώρα υπάρχει και το τρίτο ζήτημα, το οποίο θέσατε και το θέσατε εμμέσως, με μισόλογα. Είπατε να μειωθούν οι συντελεστές, διότι ορισμένοι είναι υπερβολικοί. Πρέπει, όμως, να απαντήσετε με υπευθυνότητα. 'Εγινε μια υπουργική απόφαση, πριν από λίγους μήνες η 478/97. 'Ηταν τροποποίηση της παλαιάς απόφασης που εκδόθηκε επί των ημερών σας το 1992. Κάποιοι συντελεστές τώρα μειώθηκαν, κάποιοι άλλοι πιθανόν αυξήθηκαν. Στο ερώτημα που δεν έχετε απαντήσει είναι: εσείς προτείνετε το συνολικό ασφάλιστρο, που είναι ενάμισι μεροκάματο ανά τετραγωνικό μέτρο, να μειωθεί; Σ' αυτό πρέπει να απαντήσετε. Ζητάτε δηλαδή να μειωθεί το ενάμισι μεροκάματο ανά τετραγωνικό μέτρο; Διότι αυτό είναι το ζητούμενο, εάν μειωθεί τότε ασφαλώς προτείνετε μείωση των ασφαλίστρων που πηγαίνουν στα ταμεία των εργαζομένων και πρέπει να το αποφασίσετε αν το θέλετε. Η Κυβέρνηση έκανε τροποποίηση, έκανε στα χρώματα, στον περιβάλλοντα χώρο και σε άλλες πράγματι εργασίες που εμφανίζονταν τα μεροκάματα και τα ένσημα, έκανε μειώσεις και το γνωρίζετε. 'Οπως και σε κατασκευές που γίνονται με σύγχρονο τρόπο, παραδείγματος χάριν προκατασκευές και άλλου είδους κατασκευές, που δεν θέλουν πλέον πολλά εργατικά χέρια, αλλά χρησιμοποιούνται περισσότερα μηχανήματα και λιγότερος κόσμος με την απόφαση του 1997. Και πράγματι, κύριε Υπουργέ, δεν μπορεί αυτή η δομή του υπολογισμού των ασφαλίστρων να είναι στατική. Διότι όσο εξελίσσεται η τεχνολογία και όσο περισσότερα πράγματα κατασκευάζονται, γίνονται δηλαδή κάτω από εργοστασιακές συνθήκες και όχι στο εργοτάξιο, μπορεί και πρέπει να αλλάζει. Δεν μπορεί να παραμένει στατική. Αλλά πρέπει να δώσετε ως Νέα Δημοκρατία μια υπεύθυνη τοποθέτηση στο Κοινοβούλιο. 'Οταν λέτε μείωση, δεν συμφωνείτε με αυτήν που έγινε πριν από λίγους μήνες με την απόφαση 478/97. Αν δεν συμφωνείτε προτείνετε αυτό που θέλετε. Να καταλάβουμε, ζητάτε ναι ή όχι μείωση του ενάμισι μεροκάματου ανά τετραγωνικό μέτρο; Προτείνετέ το για να ξέρουμε γιατί τελικά μιλάτε. Διότι φοβούμαι ότι μάλλον προσπαθείτε να διασφαλίσετε, όπως λέει ο λαός "και την πίτα γερή και το σκύλο χορτάτο". Δεν μπορεί, κύριοι συνάδελφοι, να γίνει αυτό.
Πρέπει να πάρετε σαφή θέση πάνω στο συγκεκριμένο ζήτημα, για να ξέρουμε μέσα στο Κοινοβούλιο τελικά τι υποστηρίζει η Αξιωματική Αντιπολίτευση.
ΠΡΟΕΔΡΕΥΩΝ (Νικόλαος Κατσαρός): Ο κ. Καραμάριος έχει το λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, ευτυχώς που παρενέβη ο Κοινοβουλευτικός Εκπρόσωπος του ΠΑ.ΣΟ.Κ. και δικαίωσε τρόπον τινά την τοποθέτησή μας. Γιατί δεν θέλω να αδικήσω πολύ τον κύριο Υφυπουργό και τον συγχωρώ, αφού είπε ότι δεν είναι νομικός και δεν ξέρει για να μας απαντήσει στα συγκεκριμένα θέματα. Θα είμαι λοιπόν πολύ επιεικής απέναντί του και θα του επαναλάβω ρητά ότι απεδείχθη πλέον πράγματι ότι ήταν ανεπαρκής η αιτιολογία του σήμερα και εμμένουμε στην άποψη ότι και η πρώτη απάντηση ήταν ανεπαρκής και αβάσιμη.
'Οταν σας λέμε, κύριε Υφυπουργέ, στην επερώτησή μας, που υπέγραψαν είκοσι συνάδελφοι, ότι υπάρχει ένα τεράστιο πρόβλημα καταβολής εισφορών με το σύστημα της αντιπαροχής και έρχεστε σήμερα να επικαλείσθε, όπως και στην απάντησή σας, ότι δήθεν υπάρχουν δικαστικές αποφάσεις που λύνουν το πρόβλημα οικοπεδούχων, που το έδωσαν με αντιπαροχή και όταν αυτές οι αποφάσεις είναι προ του συστήματος της αντικειμενικοποίησης, είναι πράγματι επαρκής αυτή η απάντηση; Δεν μπορείτε φυσικά να αντιληφθείτε τις λέξεις αυτές που χρησιμοποιούμε εμείς οι νομικοί, διότι πράγματι όταν δεν απαντάς σε αυτό που σου λένε, είναι αβάσιμη και ανεπαρκής η αιτιολογία.
Εμείς τι σας ζητήσαμε, κύριε Υφυπουργέ; Στις προκείμενες περιπτώσεις των αντιπαροχών που συνιστώνται με συμβολαιογραφικό έγγραφο, μεταβιβάζεται και η κυριότητα ποσοστών εξ αδιαιρέτου του οικοπέδου και συγκεκριμένα δηλαδή ο οικοπεδούχος λέει: "Σου παραδίδω το οικόπεδό μου και θα μου δώσεις δύο διαμερίσματα και εσύ θα πάρεις έξι". Γίνεται συγχρόνως πράξη συστάσεως οριζοντίου ιδιοκτησίας και μεταβιβάζεται πλέον η κυριότητα του οικοπέδου...
ΚΟΣΜΑΣ ΣΦΥΡΙΟΥ: Δεν μεταφέρεται. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Ετσι γίνεται στην πράξη;
ΠΡΟΕΔΡΕΥΩΝ (Νικόλαος Κατσαρός): Παρακαλώ μη διακόπτετε. Δεν διέκοψε ο κ. Καραμάριος ούτε εσάς, κύριε Υφυπουργέ, ούτε εσάς, κύριε Σφυρίου.
ΑΝΑΣΤΑΣΙΟΣ ΚΑΡΑΜΑΡΙΟΣ: Δεν νομίζω, κύριε Σφυρίου, να έχετε αντίθετη γνώμη σε αυτά που λέω.
Από τη στιγμή λοιπόν που ο εργολάβος αυτός, ο επιχειρηματίας, κτίζει την πολυκατοικία και πουλά τα διαμερίσματα που με το συμβολαιογραφικό έγγραφο έχει, το πρόβλημα που γεννάται είναι το εξής: 'Εχω εδώ τέσσερα κλητήρια θεσπίσματα, που είναι κατηγορούμενοι ιδιοκτήτες οικοπεδούχοι και τους ζητάνε να πληρώσουν για εισφορές απασχοληθέντος προσωπικού, διότι έδωσαν το οικόπεδό τους με αντιπαροχή.
Γι' αυτό λοιπόν το πρόβλημα λέμε, το οποίο σήμερα μετά την αντικειμενικοποίηση δεν ελήφθη υπόψη με το ν. 1902 -όπως πολύ σωστά είπε ο κ. Τσαφούλιας- διότι κανένας δεν πίστευε ότι θα έρθει το ΙΚΑ να ζητήσει μετά από τόσα χρόνια αναδρομικές εισφορές από τους οικοπεδούχους, οι οποίοι έδωσαν τα διαμερίσματά τους με αυτόν τον τρόπο.
Αυτό είναι το πρόβλημα το κοινωνικό και το οποίο δεν θέλετε να αντιληφθείτε.
Κύριε Υφυπουργέ, πολύ σωστά είπατε ότι έπρεπε πολύ νωρίτερα να ξεκινήσει η κρατική επιχορήγηση προς το ΙΚΑ. Σ' αυτό δεν φταίμε εμείς. Εσείς κάνατε το 1982 τις γενναίες αυξήσεις των παροχών στο ΙΚΑ. Αρχίσατε να δανείζεστε από τις τράπεζες και το 1987 δημιουργήσατε το μεγάλο χρέος των διακοσίων πενήντα (250.000.000) δισεκατομμυρίων δραχμών. Αυτά τα λέγει ο κ. Σολωμός, που είναι Διοικητής στο ΙΚΑ, στο βιβλίο του το οποίο έχω εδώ στα χέρια μου και που τιμητικά μου έδωσε.
Αν λοιπόν εσείς κάνατε αυτό το λάθος και πριν εξασφαλίσετε την κρατική επιχορήγηση αρχίσατε και κάνατε κοινωνική πολιτική, αυτός είναι ο λόγος που καταχρεώθηκε το ΙΚΑ. 
Εμείς λοιπόν σαν κυβέρνηση το 1990, θέλαμε πράγματι να περισώσουμε την εισφοροδιαφυγή και βρήκαμε αυτήν την αντικειμενικοποίηση του συστήματος, που όλοι το δεχόμαστε ως σωστό. Αλλά τώρα λέμε ότι η αντικειμενικοποίηση βλάπτει μια μερίδα ανθρώπων, οι οποίοι δεν έχουν σήμερα τίποτα στα χέρια τους, εκτός από αυτήν την κυριότητα των ακινήτων, που θέλετε να επιβάλετε αναδρομικές εισφορές για διαμερίσματα, τα οποία πήρε ο εργολάβος επιχειρηματίας με σύμβαση αντιπαροχής, και έχει ήδη μεταγράψει στο υποθηκοφυλακείο, ότι είναι δικά του πλέον και δεν τις ζητάτε από αυτόν, ο οποίος ξεγέλασε τους εργάτες και δεν κατέβαλε τις εισφορές, γι' αυτούς και τα διαμερίσματα.
Αυτό είναι το κοινωνικό πρόβλημα το οποίο σας επαναλαμβάνω και πρέπει να το αντιληφθείτε. Η απάντησή σας πράγματι δεν ήταν σωστή.
Τι πρέπει να γίνει σήμερα. Πρέπει να έχετε το θάρρος να πείτε ότι από 1-1-93 όσοι οικοπεδούχοι έδωσαν με αντιπαροχή τα ακίνητά τους, δεν ευθύνονται για τις εισφορές εκείνων των διαμερισμάτων που έχει πουλήσει ήδη ο εργολάβος. Και να σας πω γιατί. Η ισχύουσα νομοθεσία και ο βασικός νόμος του ΙΚΑ ομιλεί, κύριε Υφυπουργέ, περί εργολάβων και υπεργολάβων στον οποίο αναθέτεις να σου κτίσει το σπίτι σου. 'Οχι εκείνο το σπίτι που έχτισε λόγω εργολαβικού ανταλλάγματος, διότι δεν πληρώνει ο οικοπεδούχος όταν του κτίζει το διαμέρισμά του. Του δίνει ποσοστό του ακινήτου εξ αδιαιρέτου, για να πάρει την αξία της δαπάνης της ανοικοδόμησης ολοκλήρου της πολυκατοικίας.
Οι αποφάσεις του Συμβουλίου της Επικρατείας -και πρέπει να το αντιληφθείτε επιτέλους- δεν διαλαμβάνουν αυτό το πρόβλημα και μάλιστα μετά την αντικειμενικοποίηση η οποία υπάρχει μετά το 1993. Αυτό είναι το πρόβλημα, κύριε Υφυπουργέ, το οποίο δεν θέλετε να αντιληφθείτε.
Θα σας πω και κάτι άλλο. Σήμερα πλέον γίνεται μία προσθήκη ενός ορόφου σε ένα κτίσμα που κτίστηκε το 1988. 'Εχω ιδίαν αντίληψη. Λέει το ΙΚΑ, να μου φέρεις την παλιά την άδεια και θα δικαιολογήσεις τις οικοδομικές εργασίες όλου του κτίσματος. Ζητήστε από το ΙΚΑ να σας πει πόσες τέτοιες περιπτώσεις υπάρχουν.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Να μου φέρετε μία συγκεκριμένη καταγγελία, κύριε Καραμάριε.
ΑΝΑΣΤΑΣΙΟΣ ΚΑΡΑΜΑΡΙΟΣ: Σας λέγω την περίπτωση του κ. Σαβιού Μιχαήλ, ξενοδοχείο Φαληράκι της Ρόδου. Ζητήστε από το ΙΚΑ να σας πει πόσες εισφορές του ζητούν με βάση την αντικειμενικοποίηση για κτίσματα που πράγματι αποπερατώθηκαν προ της 31-12-92. Τι θέλετε άλλο παραπάνω; Καταγράψτε το. Δεν αντιδικούμε. Σας είπα από την αρχή ότι υπάρχει, κύριε Υφυπουργέ, ένα σοβαρό πρόβλημα, που πρέπει να το αντιμετωπίσουμε. Σας είπα και την περίπτωση αυτού του ανθρώπου με τα κλητήρια θεσπίσματα που τους ζητούν μεγάλα ποσά. Θέλετε να σας πω τα ποσά; Πρόκειται για εκατομμύρια. Πώς θα τα πληρώσει; Εάν ξεγελάστηκε από τον εργολάβο, θα την πληρώσει αυτός; Εκεί θα το πάμε; Εδώ χαρίζουμε δισεκατομμύρια, όπως έγινε και πριν από μερικές μέρες, όπου όλοι συμβάλαμε για να εξυγιάνουμε κάποιες επιχειρήσεις. Και από την άλλη μεριά είναι σωστό να λέμε ότι το ΙΚΑ πρέπει να εισπράξει υποχρεωτικά ....
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Το ΙΚΑ πρέπει να εισπράξει υποχρεωτικά. Το ζητούμενο είναι από ποιον.
ΑΝΑΣΤΑΣΙΟΣ ΚΑΡΑΜΑΡΙΟΣ: Συμφωνούμε, κύριε Υφυπουργέ. Είπα και προηγούμενα ότι το ΙΚΑ είναι ένας πολύ μεγάλος οργανισμός. Εγώ είπα ότι έχει το 50% των ασφαλισμένων και σεις είπατε ότι περιλαμβάνει πεντέμισι εκατομμύρια ασφαλισμένους. Το δέχομαι. Είναι πράγματι ο κύριος φορέας ασφάλισης για πολλούς ανθρώπους και πρέπει να έχει πόρους. 'Ομως οι πόροι πρέπει να είναι δίκαιοι. Δεν μπορούμε να ζητάμε από τον πολίτη να πληρώσει με άδικο τρόπο, για να έχει έσοδα το ΙΚΑ.
Σας επαναλαμβάνω, κύριε Υφυπουργέ, ότι το πρόβλημα που θέσαμε εμείς με την επερώτησή μας είναι, ότι πράγματι πολλές περιπτώσεις σήμερα δημιούργησαν κοινωνικό πρόβλημα. Κύριε Σφυρίου, εμείς δεν μιλάμε εδώ για ποσοστά. Απλώς συζητάμε πώς θα λυθεί αυτό το θέμα. Και λέμε όλοι ότι με το νόμο της αντικειμενικοποίησης δεν μπορούμε να ζητάμε σήμερα από μια μεγάλη ομάδα ανθρώπων οικοπεδούχων ή μη, ή και εργολάβων -δεν κάνω διαχωρισμό αυτήν τη στιγμή- εισφορές κατ'αυτόν τον τρόπο και πολύ περισσότερο από ιδιοκτήτες οι οποίοι δεν είχαν ποτέ την κυριότητα αυτού του κτίσματος για το οποίο εκ των υστέρων επεβλήθησαν οι εισφορές. Αυτό να το καταλάβετε επιτέλους, κύριε Υφυπουργέ. Αν θέλετε μπορούμε να σας τα πούμε και κατ'ιδίαν, για να τα καταλάβετε. Δεν μπορεί σήμερα αυτός ο άνθρωπος, στον οποίο στείλατε κλητήρια θεσπίσματα, να πληρώσει για τον εργολάβο, ο οποίος ενδεχομένως τα έχει πουλήσει. 'Αρα, λοιπόν, το πρόβλημα που δημιουργήθηκε δεν συμπεριλαμβάνεται ρητά στο νόμο, αφού όπως γνωρίζετε όταν έγινε ο νόμος το 1951 δεν υπήρχαν τα συστήματα αντιπαροχών.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Υπάρχει νεότερη νομολογία του Συμβουλίου της Επικρατείας του 1987.
ΑΝΑΣΤΑΣΙΟΣ ΚΑΡΑΜΑΡΙΟΣ: Πάλι επιμένετε και σας συγχωρώ, διότι δεν είσθε νομικός. Η νομολογία την οποία επικαλείσθε είναι μέχρι το 1987. Πώς να σας το πω, κύριε Υφυπουργέ. Η αντικειμενικοποίηση είναι του 1993. Φέρτε μας μια απόφαση του Συμβουλίου της Επικρατείας ή του Αρείου Πάγου που να διαλαμβάνει το σύστημα αυτό. Αλλά σας είπα: Γιατί δεν θέλετε να αντιληφθείτε αυτό που εμείς έχουμε δικαίωμα αλλά και υποχρέωση; Εμείς νομοθετούμε. Το πρόβλημα πρέπει να λυθεί άπαξ δια παντός.
'Εχετε, κύριε Υφυπουργέ, δυνατότητα να πείτε: ναι θα βρούμε τρόπο με τη συναίνεση όλων, με τη διακομματική επιτροπή που πάρα πολλές φορές μιλάμε για τα θέματα της υγείας, να λύσουμε αυτό το πρόβλημα που πράγματι έχει δημιουργηθεί και είναι τεράστιο και αυτήν τη στιγμή με κατασχέσεις και προσωπικές κρατήσεις και κλητήρια θεσπίσματα με την άσκηση διώξεων, πάρα πολύς κόσμος ταλαιπωρείται.
ΠΡΟΕΔΡΕΥΩΝ (Νικόλαος Κατσαρός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Είπαμε στην πρωτολογία μας ότι η απόφαση του τότε Υπουργού Εργασίας και Κοινωνικών Ασφαλίσεων που έφερε το αντικειμενικό σύστημα το 1992, η απόφαση εκείνη ήταν ανενεργός, δεν εφαρμόσθηκε ποτέ. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κάνετε λάθος.
ΓΕΩΡΓΙΟΣ ΚΑΡΑΣΜΑΝΗΣ: Και μάλιστα η απόφαση αυτή, κύριε Υφυπουργέ, καταργήθηκε από το Συμβούλιο Επικρατείας ως αντισυνταγματική. Και έρχεται ο Υπουργός κ. Γιαννόπουλος και επικυρώνει την απόφαση με το ν.3424. Αυτή είναι η πραγματικότητα. Και έφερε μάλιστα την αναδρομικότητα η οποία με το άρθρο 23 έδωσε το δικαίωμα στο Διοικητή του Ι.Κ.Α. να βάλει πρόστιμα με προσαυξήσεις 170%. Και ειλικρινά περίμενα από σας να δείξετε τη δέουσα ευαισθησία. Να παγώσετε αυτές τις εξοντωτικές απαιτήσεις του Ι.Κ.Α., να σταματήσετε τις διώξεις και τις κατασχέσεις αλλά και τις ποινικές διώξεις συγχρόνως. Ζητάτε από τους οικοπεδούχους και αγοραστές διαμερισμάτων να πληρώσουν εξοντωτικά χαράτσια. Και τα διαμερίσματα να πάρετε, κύριε Υπουργέ, δεν θα μπορέσουν να πληρώσουν αυτά τα πρόστιμα.
Επιπλέον, είναι γνωστό ότι μπροστά από πέντε, έξι χρόνια τα διαμερίσματα αυτά και γενικότερα τα έργα, τα οποία κατασκευάσθηκαν, υπολογίσθηκαν με ένα α' κόστος και διαμορφώθηκαν κάποιες τιμές. Ζημία δημιουργείται ακόμη και στους εργολάβους, κύριε Υπουργέ, όταν έρχεσθε τώρα και λέτε ότι θα τα επιβαρύνουμε με πρόστιμα και προσαυξήσεις.
Επιπλέον, θα ήθελα να σας πω ότι την ευθύνη την έχει το Ι.Κ.Α. Εάν το Ι.Κ.Α. έγκαιρα είχε κάνει τους ελέγχους, δεν θα είχαμε σήμερα ούτε τα πρόστιμα ούτε τις προσαυξήσεις. Επιτέλους, γι'αυτό το θέμα τι θα κάνετε; Η απόφαση του Ι.Κ.Α. είναι άδικη και ανάλγητη. Τι θα γίνει με τις κατασχέσεις των διαμερισμάτων των οικοπεδούχων και των αγοραστών; Δεν μας είπατε τίποτε γι'αυτό το πράγμα. Είπατε ότι θα μιλήσετε για τις προσαυξήσεις και για τα πρόστιμα και δεν έχετε πει τίποτε. Περιμένουμε λοιπόν την απάντησή σας.
ΠΡΟΕΔΡΕΥΩΝ (Νικόλαος Κατσαρός): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, τελικά δεν μας απαντήσατε τίποτα σχετικά με όλες αυτές τις ερωτήσεις που σας έχουμε κάνει. Απαντήστε μας τώρα τελικά σε μία-μία αυτές τις ερωτήσεις, που έχουν μεγάλη σημασία, απ' όλους αυτούς τους ανθρώπους οι οποίοι βασανίζονται και προσέρχονται στα δικαστήρια, γιατί στο τέλος -νομίζω- θα ξεχάσετε πάλι. Οικοδομή που τελείωσε μέχρι 31.12.1992 και πληρώθηκαν τα βασικά ένσημα βάσει προϋπολογισμού, γιατί σήμερα να πληρώσει με άλλα δεδομένα επιπλέον ένσημα; Σ'αυτό δεν μας δώσατε απάντηση.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν ισχύει αυτό. Δεν πληρώνει. Το ξαναλέω, δεν ισχύει αυτό.
ΘΕΟΦΙΛΟΣ ΛΕΟΝΤΑΡΙΔΗΣ: Παίρνουν τα χρήματα των ανθρώπων αυτών. Θα τα δώσετε πίσω; Τι θα κάνετε; 'Εχουν πάρει, σας λέω, θα σας φέρω αποφάσεις.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Φέρτε μου τις υποθέσεις, σας παρακαλώ.
ΘΕΟΦΙΛΟΣ ΛΕΟΝΤΑΡΙΔΗΣ: Θα σας φέρω. Ποιος θα πληρώσει τα χρήματα;
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θα μιλήσετε αμέσως.
Ακούστε, δημιουργείτε πρόβλημα και στους πρακτικογράφους αλλά και στο Προεδρείο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας ζητώ συγγνώμη, κύριε Πρόεδρε.
ΘΕΟΦΙΛΟΣ ΛΕΟΝΤΑΡΙΔΗΣ: Πληροφορηθείτε, κύριε Υπουργέ, σωστά και δώστε τις σωστές οδηγίες. Αλλιώς θα αναγκασθούμε να σας καταγγείλουμε, γιατί σας λέω ότι έχουμε στοιχεία γι'αυτά τα πράγματα. 'Η δεν είσθε ενημερωμένος εσείς ή αυθαίρετα λειτουργεί το Ι.Κ.Α. και απαιτεί ένσημα και υπέρογκα ποσά. Θέλουμε να δείξετε λιγάκι ευαισθησία. Και αν τυχόν έγιναν αυτά τα λάθη, νομίζω όμως ότι δεν θα πρέπει εσείς να καλύπτετε άδικα με τον ιδρώτα του εργαζόμενου τα ελλείμματα του Ι.Κ.Α. 'Οταν ο 'Ελληνας εργαζόμενος γνωρίζει εξαρχής τι θα πληρώσει, είναι συνεπής. 'Οταν όμως μετά δέκα χρόνια τον αιφνιδιάζετε και του ζητάτε να πληρώσει ποσά που καθόλου δεν τα προσδιορίσατε, αντιδρά.
Το Ι.Κ.Α., κύριε Υπουργέ, υποχρεώνει τους ιδιοκτήτες να καταγράψουν εργασίες μετά το 1993, τώρα δηλαδή, με τον αντικειμενικό τρόπο και ας έγιναν αυτές νωρίτερα.
Γι'αυτές ζητά ένσημα το ΙΚΑ. Τους υποχρεώνει να συμπληρώσουν το 'Εντυπο 1, όπου εκεί υπάρχει ο αντικειμενικός προσδιορισμός σε οικοδομές που κτίστηκαν και υπήρχε η μέθοδος προσδιορισμού των ενσήμων βάσει προϋπολογισμού της οικοδομής.
Αυτά τα νέα ένσημα που ζητάει το ΙΚΑ πού θα επικολληθούν; Σας είχα ρωτήσει και προηγουμένως. Οι ασφαλιζόμενοι τα εισέπραξαν. Για οικοδομή που περατώθηκε -όπως σας είπα και προηγουμένως- το 1987, έρχεται σήμερα το ΙΚΑ και ζητάει επιπλέον ένσημα.
Προηγουμένως που είπε ο Κοινοβουλευτικός Εκπρόσωπος για τον αντικειμενικό προσδιορισμό, είπαμε ότι είναι στη σωστή βάση, αλλά οι συντελεστές είναι πράγματι λίγο υπέρογκοι. Διότι σήμερα για μία οικοδομή εκατό τετραγωνικών μέτρων, το ΙΚΑ είναι περίπου στο ενάμισι εκατομμύριο (1.500.000) δραχμές και συνέχεια αναπροσαρμόζεται και αυξάνεται γιατί αυξάνει το ένσημο.
Αναφερθήκαμε πριν στους τόκους. 'Οταν εσείς καθυστερείτε ένα χρόνο να πληρώσετε σε έναν πρωτοσυνταξιούχο του ΙΚΑ τη σύνταξή του, γιατί δεν δίνετε τόκο στο συνταξιούχο; Για ποιο λόγο;
Θέλω να μου απαντήσετε επίσης, εάν σε οικοδομές, που είναι εν εξελίξει ή δεν αποπληρώθηκε το ΙΚΑ, θα ισχύσει η μείωση του 50% που ψηφίσαμε αναδρομικά για οικοδομές της επαρχίας και στα χωριά το καλοκαίρι. Θέλω να μου απαντήσετε σε αυτό το σημείο.
Τελικά, νομίζω ότι οι απαντήσεις σας ήταν ατυχείς. 'Η -όπως σας είπα- εσείς δεν είστε ενημερωμένος ή το ΙΚΑ προβαίνει σε αυθαίρετες ενέργειες. Πηγαίνουν πολίτες της επαρχίας και των πόλεων στα δικαστήρια και απαιτούνται από αυτούς πολλά χρήματα. Να μας απαντήσετε, εάν τα χρήματα που εισέπραξαν έως τώρα, θα τα επιστρέψουν.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ.Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Υφυπουργέ, με όλον το σεβασμό που έχω απέναντί σας, αλλά και προς τη διαφορετική άποψη γενικότερα, με την πρωτολογία σας απόψε, μου δώσατε την εντύπωση ότι είστε ένας σύγχρονος οπαδός της άκριτης μονεταριστικής θεωρίας. 'Ισως να προσπαθήσατε να γίνετε ένας εφάμιλλος Σπράος απόψε στο Κοινοβούλιο, γιατί με τις αναλύσεις που κάνατε, ουσιαστικά μας δώσατε μόνο τεχνοκρατικά στοιχεία και κανένα πολιτικό στοιχείο.
Δεν μπορέσατε να καταλάβετε γιατί κάναμε την επερώτηση. Πολύ απλά, κάναμε την επερώτηση, γιατί με την ερώτηση που σας είχαμε κάνει αρχικά, μας κάνετε απλή ερμηνεία του νομοθετικού πλαισίου που υπάρχει γύρω από αυτό το θέμα, είτε αυτό αναφέρεται στον αστικό κώδικα είτε στις λοιπές διατάξεις.
Εμείς κάναμε την ερώτηση για να σας δώσουμε το ερέθισμα να ευαισθητοποιηθείτε, να παρέμβετε στο κοινωνικό και πολιτικό πρόβλημα που έχει δημιουργηθεί, για να δοθεί μία διέξοδος. Εσείς με τη σημερινή σας απάντηση στην πρωτολογία σας, δεν μας δώσατε κάτι τέτοιο. Προσπάθησε να διασώσει τα πράγματα ο Κοινοβουλευτικός Εκπρόσωπος του ΠΑ.ΣΟ.Κ. Τελικά, συνεννοηθείτε Κυβέρνηση και κόμμα για την πολιτική σας.
Σας είπαμε επίσης ότι έχουν δημιουργηθεί δύο προβλήματα. Το ένα πρόβλημα είναι το τι γίνεται από εδώ και πέρα και το δεύτερο πρόβλημα είναι τι γίνεται με την αναδρομικότητα αφ'ενός, αλλά και με τις επιβαρύνσεις που έχουν δημιουργηθεί στους οικοπεδούχους αφ'ετέρου. Εμείς είμαστε σαφέστατοι στο από εδώ και πέρα. 
Παρ'ότι εγώ δεν είμαι τεχνικός, θα συμφωνήσω με τον Κοινοβουλευτικό Εκπρόσωπο του ΠΑ.ΣΟ.Κ., ότι σε καμία περίπτωση δεν πρέπει να πάει κάτω από ενάμισι. Αντίθετα θα έλεγα ότι θα πρέπει να κυμανθεί μεταξύ ενάμισι και δύο, χωρίς να περάσει πάνω από το δύο. Θα πρέπει όμως να γίνει μία εκλογίκευση των συντελεστών και ο υπολογισμός να γίνει ενιαία επί του έργου. Για την κατανομή του όμως στα στάδια, τις εργασίες, στα μπετά, στα τούβλα, στους υδροχρωματισμούς, θα πρέπει να γίνει μία αναπροσαρμογή στις επί μέρους καταβολές.
Δεύτερον, θα πρέπει να ληφθεί μία μέριμνα για τους αυτοαπασχολούμενους σε αυτά τα έργα, η οποία δεν υπάρχει. Δίνεται μία ρύθμιση με συμβιβαστικές λύσεις μέσω του ΙΚΑ, αλλά αυτή δεν καλύπτει αυτούς τους αυτοαπασχολούμενους.
'Οσον αφορά τους οικοπεδούχους: Εδώ κάνατε ρυθμίσεις για μεγάλους φοροφυγάδες -και υπάρχει μεγάλο πρόβλημα- κάνατε ρυθμίσεις για συνεταιρισμούς που ουσιαστικά έχουν χρέη από πηγές σκανδάλων που έχουν δημιουργηθεί εκεί και δεν τολμούμε εμείς να ζητήσουμε να κάνετε ρύθμιση για αυτούς ανθρώπους, που δημιουργήθηκε τεράστιο κοινωνικό πρόβλημα, για τους μικροιδιοκτήτες ή ακόμη για τους οικοπεδούχους ή τους αγοραστές, από οικοπεδούχους, διαμερισμάτων;
Τι πρέπει να γίνει από εδώ και πέρα, γιατί ειπώθηκε και αυτό, γιατί εμείς δεν μιλάμε χωρίς προτάσεις.
Πρώτον, εκλογίκευση συντελεστών.
Δεύτερον, έκπτωση των αυταπασχολουμένων. Στην αναδρομικότητα να βάλετε κάποια συγκεκριμένα στοιχεία και όχι αυτά τα αυθαίρετα. Να βάλετε το πότε κατατέθηκαν, γιατί η κατάθεση έχει σχέση και με τη δόση, που επρόκειτο να δοθεί τότε.
Τρίτον, στους εργολάβους που συμπράττουν με τους οικοπεδούχους, θα μπορούσατε παραδείγματος χάρη να βάλετε την ταυτόχρονο κατάθεση μιας εγγυητικής επιστολής, για να διασφαλιστεί ακριβώς αυτή η εισφοροδιαφυγή.
Δεν ειπώθηκε από κανέναν από τους επερωτώντες Βουλευτές εδώ της Νέας Δημοκρατίας ότι εμείς είμαστε κατά του ν. 1902. Απλούστατα, τονίσαμε τους λόγους, για τους οποίους έγινε ο ν. 1902 τότε και που υπαγόρευσαν την ψήφισή του. 'Εγινε ασφαλώς για την εισφοροδιαφυγή και για τη διασφάλιση των ενσήμων. Ταυτόχρονα δεν πρέπει να ξεχνάτε και ένα υπαρκτό πρόβλημα, που υπάρχει σήμερα. Υπάρχουν ένσημα, που περισσεύουν από τους εργολάβους και γίνονται αντικείμενα συναλλαγής και εμπορίας σε ανθρώπους, που είτε δεν συμπληρώνουν ένσημα, για να πάρουν τη σύνταξή τους, είτε δεν έχουν τη δυνατότητα να πραγματοποιήσουν ημερομίσθια λόγω της αυξημένης ανεργίας, που υπάρχει, για να έχουν, αφ' ενός μεν την κοινωνική ασφάλιση από το φορέα, δηλαδή την υγειονομική περίθαλψη και αφ' ετέρου για να προσθέτουν νέα ένσημα, για να μπορέσουν να θεμελιώσουν συνταξιοδοτικό δικαίωμα.
ΠΡΟΕΔΡΕΥΩΝ (Νικόλαος Κατσαρός): Ο Βουλευτής 'Εβρου κ. Θεοφάνης Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Υπουργέ, είδατε ότι όντως υπάρχει μεγάλο πρόβλημα. 
Οι συνάδελφοι τεκμηρίωσαν με σωστά επιχειρήματα πού είναι το πρόβλημα. Δεν είμαστε κατά της αναδρομικότητας του νόμου. Αλλά πού; Σε αυτούς που δεν πλήρωσαν καθόλου εισφορά στο Ι.Κ.Α. Και βεβαίως, να μην υπολογίζετε με τους συντελεστές του ν. 1902 ή του ν. 2433, νομίζω.
Από την άλλη μεριά, σας είπα και στην πρωτολογία μου, κύριε Υπουργέ, ότι η οικοδομή που απασχολεί ένα τεράστιο εργατικό και τεχνικό δυναμικό, χτυπιέται ανηλεώς από πολλούς παράγοντες. Σας είπα για τα οικοδομικά υλικά, σας είπα για τα οικοδομικά συνεργεία, πού εμπλέκονται όλα αυτά. Σας είπα για στις οικοδομικές άδειες, που είτε χτίζει κάποιος στο Ορμένιο είτε στο Κολωνάκι είτε στο Καστελόριζο, θα πληρώσει τα ίδια χρήματα για οικοδομική άδεια για συγκεκριμένα τετραγωνικά μέτρα.
Επίσης, είπα και στην πρωτολογία μου ότι για μία απλή οικοδομή των διακοσίων είκοσι τετραγωνικών μέτρων πλήρωσε κάποιος ημερομίσθια για περιβάλλοντα χώρο, για χρωματισμούς κλπ. Σήμερα, δόξα τω Θεώ, έχουν βγει σύγχρονα μηχανήματα, που μπορεί κανένας να βάψει πολύ γρήγορα μία οικοδομή. Πώς έρχονται οι σοφοί του Ι.Κ.Α. και υπολογίζουν πόσα θα είναι τα μεροκάματα για τους χρωματισμούς και πόσα θα είναι για τον περιβάλλοντα χώρο;
Επίσης, σε άλλες οικοδομές, πολλές οικοδομικές εργασίες τις κάνουν οι ίδιοι οι ιδιοκτήτες, διότι έχουν προσωπικό, έχουν δικά τους παιδιά. Ερχόμαστε εμείς οι σοφοί και βάζουμε συγκεκριμένα μεροκάματα.
Αυτά τα πράγματα είναι άδικα, απαράδεκτα και συμβαίνουν μόνο στην Ελλάδα.
Εάν τυχόν τώρα το Ι.Κ.Α. με τα διάφορα καμώματά του ή με την πολιτική μας, την πολιτική των εκάστοτε κυβερνήσεων φούσκωσε τα χρέη του, δεν θα την πληρώσουν οι οικοδομές και οι μικροϊδιοκτήτες. Να την πληρώσουν και οι μεγαλοεργοδότες, να την πληρώσουν και οι μεγαλοοργανισμοί, να την πληρώσουν και τα Νομικά Πρόσωπα Δημοσίου και Ιδιωτικού Δικαίου, που απασχολούν προσωπικό που είναι ασφαλισμένο στο Ι.Κ.Α.
Σας είπα προηγουμένως, κύριε Υπουργέ, ότι για διακόσια είκοσι τετραγωνικά μέτρα, πλήρωσε κάποιος πέντε εκατομμύρια (5.000.000) εισφορές στο Ι.Κ.Α. 'Ολα αυτά είναι τεκμηριωμένα.
Εσείς πώς το βλέπετε; 'Οταν κάποιος πληρώνει πέντε εκατομμύρια (5.000.000) στο Ι.Κ.Α. και παίρνει από το Ταμείο Παρακαταθηκών και Δανείων δέκα εκατομμύρια (10.000.000), μόνο την οικοδομική άδεια να πληρώσει, το μηχανικό και το Ι.Κ.Α., τελείωσαν τα χρήματα από το Ταμείο Παρακαταθηκών και Δανείων. Τι θα κάνει μετά; Πώς τα το χτίσει;
ΚΟΣΜΑΣ ΣΦΥΡΙΟΥ: Για πόσα τετραγωνικά μέτρα;
ΘΕΟΦΑΝΗΣ ΔΗΜΟΣΧΑΚΗΣ: Για διακόσια είκοσι τετραγωνικά μέτρα, κύριε συνάδελφε, πλήρωσε πέντε εκατομμύρια (5.000.000) εισφορά στο Ι.Κ.Α.
ΚΟΣΜΑΣ ΣΦΥΡΙΟΥ: Είναι τριακόσια ημερομίσθια.
ΘΕΟΦΑΝΗΣ ΔΗΜΟΣΧΑΚΗΣ: Πλήρωσε πεντακόσια είκοσι ένα μεροκάματα. Είναι εδώ τεκμηριωμένα, μου τα έγραψε χαρτί και καλαμάρι.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Σφυρίου, μη διακόπτετε.
ΘΕΟΦΑΝΗΣ ΔΗΜΟΣΧΑΚΗΣ: Ο ίδιος ο ιδιοκτήτης μου τα μετέφερε. Ούτε παραπάνω έβαλε, ούτε παρακάτω. Τα έβαλε όπως ακριβώς είναι. Και επειδή, κύριε Υπουργέ, υπάρχει πράγματι μία δυσαρμονία, να μας φέρετε ένα νομοθετικό κείμενο....
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Eνάμισι προς ένα είναι, κύριε Δημοσχάκη.
ΘΕΟΦΑΝΗΣ ΔΗΜΟΣΧΑΚΗΣ: Τα έχω γραμμένα εδώ, κύριε Υπουργέ, και σας τα είπα ένα-ένα.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τότε θα είναι περισσότερα τα τετραγωνικά.
ΠΡΟΕΔΡΕΥΩΝ (Νικόλαος Κατσαρός): Παρακαλώ, μη διακόπτετε.
ΘΕΟΦΑΝΗΣ ΔΗΜΟΣΧΑΚΗΣ: Δεν είναι καθόλου. Σας είπα προηγούμενα ότι έκανε εκατόν πενήντα έξι ημερομίσθια για σκελετό, εξήντα για τοιχοποιία, ενενήντα τέσσερα για επιχρίσματα, ενενήντα για χρωματισμούς, εξήντα εννέα για δάπεδα και πενήντα δύο για διαρρύθμιση εξωτερικού χώρου. Συνολικά είναι πεντακόσια είκοσι ένα μεροκάματα και κάνουν πέντε εκατομμύρια (5.000.000) περίπου.
Αυτά συμβαίνουν, κύριε Υπουργέ. Πρέπει να πάρετε τους τεχνοκράτες που έχετε δίπλα σας, να σας ενημερώσουν, για να φέρετε ένα νομοθέτημα που θα ρυθμίσει αυτό το θέμα, γιατί όντως υπάρχει πρόβλημα. 
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, επανήλθατε στα ίδια θέματα, παρά τις απαντήσεις μας. Δεν θελήσατε ούτε να ακούσετε, αλλά ούτε να κατανοήσετε όσα είπαμε. Δηλαδή συζητούμε, δυστυχώς, με τη διαδικασία του "ου με πείσεις, καν με πείσεις", τα ίδια θέματα.
Θέσατε πάλι το θέμα της αναδρομικότητας. Είμαι υποχρεωμένος ως Υφυπουργός των Κοινωνικών Ασφαλίσεων να τονίσω για άλλη μια φορά ότι δεν προβλέπεται αναδρομικότητα και δεν επιβάλλεται αναδρομικότητα από το Ι.Κ.Α. για εργασίες, επαναλαμβάνω, που έγιναν πριν από 31.12.92.
ΘΕΟΦΙΛΟΣ ΛΕΟΝΤΑΡΙΔΗΣ: Μπορείτε να το δώσετε αυτό;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Παρακαλώ. Το επαναλαμβάνω για να το πάρετε από τα Πρακτικά.
'Οπου έγινε και αν έγινε, είναι λάθος υπηρεσιών ή υπαλλήλων. Δεν προβλέπεται, επαναλαμβάνω, και δεν ισχύει η αναδρομικότητα. Εις επίρρωσιν, βέβαια, αυτών που σας λέω, σας διαβάζω την εγκύκλιο του Ι.Κ.Α. από τον Ιούλιο του 1997: "Για τις εργασίες που εκτελέστηκαν μέχρι 31.12.92 και έχουν υποβληθεί μισθολογικές καταστάσεις, ο έλεγχος των ασφαλιστικών εισφορών για τις επί μέρους εργασίες θα διενεργείται με βάση τον προϋπολογισμό του έργου" -όχι τον τεκμαρτό, τον αντικειμενικό προσδιορισμό- "και τον αντίστοιχο για κάθε επί μέρους εργασία συντελεστή εργατικής δαπάνης, σύμφωνα με την παρακάτω ανάλυση του 22%, σχετικό" -τάδε- "έγγραφο της υπηρεσίας στις 20.6.1981". Αναφέρει παρακάτω "χωματουργικά 0,1%, σκυροδέματα" κλπ.
Αυτό, λοιπόν, είναι το ισχύον που αποδέχεται το Ι.Κ.Α. και δίνει οδηγίες προς τις υπηρεσίες του να το εφαρμόζουν.'Ο,τι άλλο έγινε πέραν αυτού -εάν έγινε, όπως καταγγέλετε- είναι λάθος, δεν έπρεπε να συμβεί, πρέπει να ελεγχθεί. Αυτή είναι η απάντηση.
ΓΕΩΡΓΙΟΣ ΚΑΡΑΣΜΑΝΗΣ: Από 1.1.93.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Παρακαλώ, αυτή είναι η απάντηση. Από 1.1.93 και μετά για τις εργασίες που έχουν γίνει, επαναλαμβάνω, ισχύει το αντικειμενικό σύστημα προσδιορισμού των εισφορών.
ΓΕΩΡΓΙΟΣ ΚΑΡΑΣΜΑΝΗΣ: Υπάρχει αναδρομικότητα;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είπατε "γιατί το Ι.Κ.Α. δεν κάνει ελέγχους". Δέχομαι ότι μπορεί να υπάρχουν διαφορές μεταξύ αυτού που διαπιστώνει το Ι.Κ.Α. και αυτού που δηλώνει ο κατασκευαστής ή ο ιδιοκτήτης, αλλά θα λυθούν και με τις νομικές διαδικασίες. Ο κατασκευαστής, όμως, έχει υποχρέωση από το νόμο -δεν έχει υποχρέωση το Ι.Κ.Α.- να δηλώνει στο πρώτο δεκαήμερο του επομένου μηνός, όπως σας είπε ο Κοινοβουλευτικός μας Εκπρόσωπος, τις εργασίες που γίνονται και το προσωπικό που απασχολεί.
Εάν το κάνει μετά από αυτό και συλληφθεί, είναι υπόχρεος έναντι του νόμου να πληρώσει το κεφάλαιο, με τις νόμιμες προσαυξήσεις για τις οποίες πολύ μιλήσατε, αλλά είναι προσαυξήσεις που δεν ισχύουν από το ν.1902 και μετά, ούτε από την εποχή που εφαρμόστηκε το σύστημα αντικειμενικού προσδιορισμού.
Οι προσαυξήσεις στο Ι.Κ.Α., τα πρόστιμα και οποιαδήποτε άλλη επιβάρυνση είναι πολύ πίσω από το 1990 και ισχύουν έκτοτε επί όλων των κυβερνήσεων κατά τον ίδιο τρόπο. Είναι μέχρι 120%...
ΑΔΑΜ ΡΕΓΚΟΥΖΑΣ: Ρυθμίσεις;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ πολύ. Αν μου λέτε τώρα τι να ρυθμίσουμε, είναι άλλο ζήτημα. Ισχύουν, λοιπόν. Δεν κάνει καμιά υπέρβαση το Ι.Κ.Α. σ'αυτό το θέμα. Είναι υποχρέωση, του κατασκευαστή να δηλώσει τις εργασίες και το προσωπικό που απασχολεί. Ο δε αντιπαροχέας ή ο εργολάβος είναι υποχρεωμένος επίσης να κάνει το ίδιο στο Ι.Κ.Α. και να κοινοποιήσει εντός επτά ημερών στον οικοπεδούχο την κατάσταση του προσωπικού που απασχολεί και τις εισφορές που πληρώνει, δηλαδή ότι εκπληρώνει τις υποχρεώσεις απέναντι στο Ι.Κ.Α.
Αυτά είναι απλά πράγματα. Ανέφερε ο κ.Καρασμάνης ότι δήθεν ο Κανονισμός που υπεγράφη το 1992 και είχε έναρξη ισχύος από 1.1.93 για τον τεκμαρτό προσδιορισμό των εισφορών, ήταν ανενεργός διότι τον ανέστειλε μια απόφαση του Συμβουλίου της Επικρατείας και ότι επεβλήθη αργότερα επί του κ.Γιαννόπουλου. Με συγχωρείτε, κύριε συνάδελφε, αλλά είμαι υποχρεωμένος να σας πω ότι δεν είναι έτσι. Ισχύει από την ώρα που υπογράφηκε. 'Εγινε προσφυγή από κατασκευαστές στο Συμβούλιο της Επικρατείας που δεν έκρινε αντισυνταγματική την απόφαση. Κάνετε λάθος. Αναφέρει μόνο στο τέλος ότι θα έπρεπε...
ΓΕΩΡΓΙΟΣ ΚΑΡΑΣΜΑΝΗΣ: Στις 27 Ιουλίου του 1996.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ. Το ξέρω το θέμα καλύτερα. Υποθέτω επειδή ασχολούμαι, όχι για κανένα άλλο λόγο. Αυτή είναι η δουλειά μου.
'Εκρινε το Συμβούλιο της Επικρατείας ότι πρέπει να γίνεται μια τελική εκκαθάριση. Μόνο αυτή είναι η παρατήρηση του Συμβουλίου της Επικρατείας, ότι θα έπρεπε να γίνεται τελική εκκαθάριση, πράγμα το οποίο δεν έγινε αποδεκτό και με ρύθμιση του 1996 επί Υφυπουργίας Φοίβου Ιωαννίδη, του προκατόχου μου, τακτοποιήθηκε και αυτό το θέμα. Δεν έγινε δεκτή αυτή η γνωμοδότηση και τακτοποιήθηκε νομοθετικά το θέμα.
ΑΝΑΣΤΑΣΙΟΣ ΚΑΡΑΜΑΡΙΟΣ: Δεν έγινε εκκαθάριση μετά.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κύριε Καραμάριε! Θέλω να έχω και εγώ έναν ειρμό στις σκέψεις μου.
Είχε εφαρμογή αυτή η απόφαση από το 1992 και δεν εκρίθη αντισυνταγματική από το Συμβούλιο της Επικρατείας. Αλλά θέλω να συμφωνήσετε, κύριοι συνάδελφοι, και μεταξύ σας. Ο κ.Λεονταρίδης είπε ότι θεωρεί υπερβολικό το συντελεστή του 1,5 προς 1. Ο κ.Ρεγκούζας είπε ότι όχι μόνο τον αποδέχεται, αλλά θεωρεί ότι πρέπει να πάει και στο 2.
ΑΔΑΜ ΡΕΓΚΟΥΖΑΣ: Δεν είπα στο 2.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Μέχρι το 2 και να μην το υπερβεί.
ΑΔΑΜ ΡΕΓΚΟΥΖΑΣ: Είπα πάντως κάτω από το 2.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Ακριβώς αυτό είπατε, σε καμία περίπτωση να μην το υπερβεί.
Συνεπώς δεν ξέρω, έχετε και μια διαφορά στην άποψη αυτή. Αλλά οποιαδήποτε και αν είναι η πρότασή σας, ας γίνει επιτέλους σαφής ποια είναι. Διότι εγώ με πολλή σαφήνεια, απαντώντας στις παρατηρήσεις σας, είπα ότι διαφοροποιήσαμε μέσα στο 1997 -και είχα ο ίδιος την ευθύνη- τον συντελεστή σε επί μέρους εργασίες -διαμόρφωση χώρων, επιχρίσματα κλπ., προκατασκευασμένα και βιομηχανικά κτίρια- διότι έτσι έπρεπε να γίνει. Αλλά διατηρήσαμε το συνολικό συντελεστή στο 1,5 προς 1 διότι έτσι κρίναμε. Δεν πρόκειται, είπα, να το αλλάξουμε. Αυτή είναι η θέση μας. Δεν ξέρω αν ζητάτε σεις μεταβολή. Αυτό λοιπόν ήταν το ένα θέμα. Απάντησα στην αναδρομικότητα, απάντησα και στο θέμα του συντελεστή και στον αντικειμενικό προσδιορισμό των εισφορών. Η αντιπαροχή είναι το άλλο θέμα που επανέρχεται.
Προσπάθησε ο κ.Καραμάριος με τα νομικά να με μπερδέψει. Θέλω να του πω, ότι για να είναι κάποιος Υπουργός στο ένα ή στο άλλο Υπουργείο και να ασκεί τις αρμοδιότητες που του ανατίθενται, δεν χρειάζονται εξειδικεύσεις και τυπικά προσόντα. Αυτό είναι γνωστό.
ΑΝΑΣΤΑΣΙΟΣ ΚΑΡΑΜΑΡΙΟΣ: Εσείς το είπατε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Συνεπώς εγώ θεωρώ ότι προσπαθώ να ασκήσω τα καθήκοντά μου κατά τον καλύτερο, σύμφωνα με τις δυνατότητές μου, τρόπο και κρίνομαι από εκείνους που μου ανέθεσαν να ασκώ αυτά τα καθήκοντα.
Γιατί μπερδεύουμε τον τρόπο της κατασκευής, κύριε Καραμάριε, του έργου, δηλαδή την αντιπαροχή, με τον τρόπο προσδιορισμού των εισφορών; Λέτε: "Αφού από 1.1.93 ισχύει ο αντικειμενικός προσδιορισμός των εισφορών, δεν μπορούμε το σύστημα της αντιπαροχής να το ελέγξουμε μ'αυτόν τον τρόπο"; Και γιατί λέτε ότι πριν από το 1992 δεν μπορούμε να ανατρέξουμε στο τι έγινε; Το "αναδρομικά" δηλαδή το επεκτείνατε και μετά την 1.1.93. Λέτε: "Για κάτι που αποκαλύπτουμε του 1996, δεν μπορούμε αναδρομικά στην αντιπαροχή να το πάμε από 1.1.93".
ΑΝΑΣΤΑΣΙΟΣ ΚΑΡΑΜΑΡΙΟΣ: Στον ιδιοκτήτη είπα.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Γιατί δεν μπορούμε στον ιδιοκτήτη; Σας απάντησα λοιπόν πριν, το επαναλαμβάνω και τώρα, ότι υπάρχει η νομολογία όχι του 1951, που δεν υπήρχε το σύστημα της αντιπαροχής, αλλά και του 1983 και του 1985 και του 1987 που υπήρχε το σύστημα της αντιπαροχής.
Προσδιορίζει ποιος είναι κύριος του έργου και ποιες οι υποχρεώσεις του. Αναφέρεται και στην αντιπαροχή ρητά το Συμβούλιο της Επικρατείας, διότι προσέφυγαν κάποιοι.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν υπήρχε ...
ΠΡΟΕΔΡΕΥΩΝ (Νικόλαος Κατσαρός): Σας παρακαλώ!
ΝΙΚΟΛΑΟΣ ΦΑΡΜΑΚΗΣ(Υφυπουργός Εργασίας και Κοινωνικών Ασφαλίσεων): Σας παρακαλώ, κύριε Καραμάριε, επιτέλους. Πριν καλώς με παρατηρήσατε, κύριε Πρόεδρε, που διέκοψα δυο φορές τον κ. Καραμάριο.
ΑΝΑΣΤΑΣΙΟΣ ΚΑΡΑΜΑΡΙΟΣ: Και σεις με διακόπτατε. 
ΠΡΟΕΔΡΕΥΩΝ (Νικόλαος Κατσαρός): Υπάρχει ο Κοινοβουλευτικός Εκπρόσωπος, κύριε Καραμάριε. Δεν έχετε το δικαίωμα να τριτολογήσετε. Αλλά θα μπορεί να απαντήσει ο Κοινοβουλευτικός Εκπρόσωπος.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είναι άλλο πράγμα το πώς προσδιορίζονται οι οφειλές, οι εισφορές προς το ΙΚΑ και άλλο πράγμα ποιος είναι υπόχρεος. Επαναλαμβάνω ότι μπορεί να ανετέθει από έναν οικοπεδούχο η κατασκευή ενός έργου και προσδιορίστηκε τι θα πάρει ο ένας και τι θα δώσει στον άλλον, αλλά αυτό σε καμία περίπτωση δεν αντικαθιστά το ποιος είναι κύριος του έργου, εκτός -το είπα και στην πρωτολογία μου- αν έχει μεταβιβασθεί και τμήμα του οικοπέδου στον αντιπαροχέα. Αλλά αυτό δεν συμβαίνει συνήθως στην πράξη και γι' αυτό υπάρχουν τα προβλήματα. Δεν συμβαίνει αυτό στην πράξη.
ΑΝΑΣΤΑΣΙΟΣ ΚΑΡΑΜΑΡΙΟΣ: Αυτό λέμε. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οταν συμβαίνει, τότε πράγματι είναι αλληλέγγυος και ο αντιπαροχέας. 
ΑΝΑΣΤΑΣΙΟΣ ΚΑΡΑΜΑΡΙΟΣ: Δεν πρόκειται να συμφωνήσουμε ποτέ. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Και γι' αυτό χρειάζεται στις περισσότερες περιπτώσεις στη μεταβίβαση ενός διαμερίσματος η συνυπογραφή του οικοπεδούχου για να μεταβιβάζεται και το ποσοστό του οικοπέδου.
ΑΝΑΣΤΑΣΙΟΣ ΚΑΡΑΜΑΡΙΟΣ: Οχι για τα δικά του.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ. Κύριε Πρόεδρε, επιτέλους! Τι να κάνω;
ΑΝΑΣΤΑΣΙΟΣ ΚΑΡΑΜΑΡΙΟΣ: Δεν ξέρετε.
ΠΡΟΕΔΡΕΥΩΝ (Νικόλαος Κατσαρός): Κύριε Καραμάριε, σας παρακαλώ πολύ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Πρέπει να με πείσετε ότι έχετε δίκιο; Με επερωτάτε και ζητάτε μια απάντηση. Μπορεί να σας αρέσει ή να μην σας αρέσει. Δεν θα μου πείτε σεις αν ξέρω ή δεν ξέρω. Δεν θα με κρίνετε εσείς.
ΠΡΟΕΔΡΕΥΩΝ (Νικόλαος Κατσαρός): Κύριε Καραμάριε, σας παρακαλώ.
ΑΝΑΣΤΑΣΙΟΣ ΚΑΡΑΜΑΡΙΟΣ: Σας σεβάστηκα. 
ΠΡΟΕΔΡΕΥΩΝ (Νικόλαος Κατσαρός): Σας παρακαλώ. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Πήρατε κάτι από τη Ρόδο και το φέρνετε εδώ ως μεγάλο θέμα. 
ΑΝΑΣΤΑΣΙΟΣ ΚΑΡΑΜΑΡΙΟΣ: Μιλάμε για τις αντιπαροχές.
ΠΡΟΕΔΡΕΥΩΝ (Νικόλαος Κατσαρός): Κύριε Καραμάριε, θα σας ανακαλέσω στην τάξη.
ΑΝΑΣΤΑΣΙΟΣ ΚΑΡΑΜΑΡΙΟΣ: Να σας τα πει ο κ. Σφυρίου που τα ξέρει. 
ΠΡΟΕΔΡΕΥΩΝ (Νικόλαος Κατσαρός): Σας παρακαλώ πολύ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Υπάρχει η νομολογία. Ψάξτε να τη βρείτε, αφού είστε και νομικός, ότι ο οικοπεδούχος είναι ο μόνος κύριος και υπεύθυνος για το έργο. Πώς να το κάνουμε;
ΑΝΑΣΤΑΣΙΟΣ ΚΑΡΑΜΑΡΙΟΣ:... 
ΠΡΟΕΔΡΕΥΩΝ (Νικόλαος Κατσαρός): Κύριε Καραμάριε, αν συνεχίσετε θα σας ανακαλέσω στην τάξη. Σας παρακαλώ πολύ. 
ΑΝΑΣΤΑΣΙΟΣ ΚΑΡΑΜΑΡΙΟΣ: Συγγνώμη. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν έχω να σας δώσω άλλες απαντήσεις σαφέστερες. Σας ομίλησα για την αναδρομικότητα, για την αντιπαροχή, για την εργολαβία, για το ποιος είναι κύριος του έργου και ποιος έχει την υποχρέωση. Το ΙΚΑ πρέπει να εισπράξει. Συμφωνείτε γι' αυτό. Το άκουσα από πολλούς ομιλητές. Από ποιον λοιπόν πρέπει να εισπράξει, όταν ο αντιπαροχέας κατά τη νομολογία δεν είναι υπεύθυνος, δεν είναι αλληλέγγυος.
ΑΔΑΜ ΡΕΓΚΟΥΖΑΣ: Βάλτε εγγυητική επιστολή. 
ΠΡΟΕΔΡΕΥΩΝ (Νικόλαος Κατσαρός): Αρχίσατε εσείς, κύριε Ρεγκούζα, τώρα;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Το ΙΚΑ, κινεί τη διαδικασία εναντίον εκείνου που κατά το νόμο είναι υπόχρεος. Αν δεν είναι και κινείται κακώς αυτή η διαδικασία εναντίον του, τότε εκείνος μπορεί να αποδείξει νομικά ότι δεν είναι υπεύθυνος. Γιατί πρέπει εμείς να λύσουμε αυτό το θέμα στη Βουλή; Δεν το καταλαβαίνω. Εκτός αν μου ζητάτε να φέρω διάταξη που να λέει, ότι αν κάποιος οικοπεδούχος έδωσε με το σύστημα της αντιπαροχής το σπίτι του για να χτιστεί και ο εργολάβος αθέτησε τις υποχρεώσεις του και δεν ήταν εντάξει, τότε απαλλάσσεται από την υποχρέωση καταβολής εσιφορών. Αλλά τέτοια διάταξη δεν μπορεί να έλθει.
ΑΝΑΣΤΑΣΙΟΣ ΚΑΡΑΜΑΡΙΟΣ: Αυτά λέμε τόση ώρα. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τέτοια διάταξη δεν μπορεί να έρθει πέραν των άλλων και διότι δεν γνωρίζουμε πόσο μεγάλος είναι ο όγκος αυτών των υποθέσεων. Ζήτησε να καταγραφούν ο κ. Σφυρίου. Δεν γνωρίζω να αποτελεί μέγα θέμα για το ΙΚΑ και για τη Γενική Γραμματεία Κοινωνικών Ασφαλίσεων. Ειλικρινά σας λέμε ότι απόψε εδώ επ' ευκαιρία της επερώτησης, δημιουργήθηκε τόσο μεγάλη συζήτηση γι αυτό το θέμα. Είμαι βέβαιος ότι δεν είναι πολλές αυτές οι υποθέσεις. Για να προλάβουμε και αυτές, επαναλαμβάνω αυτό που είπε ο Κοινοβουλευτικός μας Εκπρόσωπος.
ΓΕΩΡΓΙΟΣ ΚΑΡΑΣΜΑΝΗΣ: Χιλιάδες είναι.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αν τις ξέρετε, πέστε μου πόσες είναι.
ΓΕΩΡΓΙΟΣ ΚΑΡΑΣΜΑΝΗΣ: Μόνο στο Νομό Πέλλας γνωρίζω ότι είναι πολλές.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Εσείς λέτε χιλιάδες και εγώ λέω ότι δεν είναι πολλές. Πέστε μου, αν τις έχετε καταγράψει, πόσες είναι. Δώστε μου και την κατάσταση. Δεν πρέπει να είμαστε λίγο σοβαρότεροι στην κουβέντα που κάνουμε; 
ΓΕΩΡΓΙΟΣ ΚΑΡΑΣΜΑΝΗΣ: Εσείς είστε Υπουργός και από μένα ζητάτε κατάσταση.
ΠΡΟΕΔΡΕΥΩΝ (Νικόλαος Κατσαρός): Κύριε Καρασμάνη, είναι η σειρά σας τώρα να διακόπτετε;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Πώς ξέρετε ότι είναι χιλιάδες, ότι δεν είναι εκατοντάδες χιλιάδες ή ότι δεν είναι δεκάδες.
Επειδή έχετε υπόψη σας ο καθένας μία ή δύο περιπτώσεις; Αναφέρθηκε πριν ότι στο σχέδιο νόμου, που έχει συζητηθεί στην αρμόδια κοινοβουλευτική επιτροπή και θα έρθει σε λίγες μέρες στην Ολομέλεια, υπάρχει διάταξη την οποία αν χρειάζεται θα βελτιώσουμε, που λέει ότι κατά τη μεταβίβαση διαμερισμάτων κλπ, θα απαιτείται υποχρεωτικά ασφαλιστική ενημερότητα. Αυτό σημαίνει ότι ο αγοραστής ενός διαμερίσματος που έχει κατασκευαστεί με τη μέθοδο της αντιπαροχής θα απαλλάσσεται τουλάχιστον απ' αυτόν τον κίνδυνο. Αυτή είναι μια διάταξη που ήδη έχει ψηφιστεί. Εάν σ' αυτήν τη διάταξη πρέπει να προστεθεί και κάτι άλλο που να διασφαλίζει και τον αρχικό οικοπεδούχο, τότε σκεφθείτε κάποια προσθήκη σ' αυτήν τη διάταξη, ώστε σε λίγες μέρες που θα έρθει στη Βουλή, να διασφαλίσουμε και αυτόν, διότι δυστυχώς άλλα ισχύουν και άλλα συμβαίνουν στην πράξη. Δεν μπορούμε να κινούμαστε με τη λογική "πιάσε τ' αυγό και κούρευτο".
Κάποιος εργολάβος ξεκινάει και εγκαταλείπει την οικοδομή στο δρόμο. Εκεί έγιναν εργασίες, δούλεψαν άνθρωποι. Ο εργολάβος εξαφανίζεται. Ποιος θα πληρώσει; Κανείς; Με ρωτήσατε, εάν εκ των υστέρων εισπράξει ένσημα το ΙΚΑ σε ποιον θα τα κολλήσει; Σας απάντησα και πριν, αλλά φαίνεται ότι δεν θέλατε να με ακούσετε. Σας είπα ότι το σύστημα της κοινωνικής μας ασφάλισης είναι αναδιανεμητικό. Εισπράττονται από τους ασφαλιστικούς μας οργανισμούς και χρήματα που δεν επιστρέφουν ποτέ στο συγκεκριμένο ασφαλισμένο εν ονόματι του οποίου εισεπράχθησαν, αλλά με την αναδιανομή που γίνεται, πληρώνονται άλλοι, οι οποίοι πλήρωσαν πολύ λιγότερα και πρέπει να πάρουν παροχές πολυετείς, διότι κατέστησαν ανάπηροι ή για άλλους λόγους. Δεν υπάρχει λοιπόν τέτοιο θέμα. Το ΙΚΑ πρέπει να εισπράξει, πέραν του γεγονότος που είπα στην πρωτολογία μου και επίσης δεν το ακούσατε, ότι το ΙΚΑ ενδεχομένως κάποιους απ' αυτούς τους ασφαλισμένους, επειδή στη συγκεκριμενη οικοδομή συμπλήρωσαν τις συνταξιοδοτικές τους προϋποθέσεις, να τους πληρώνει ήδη ως συνταξιούχους. Δηλαδή το ΙΚΑ είναι εντάξει στις υποχρεώσεις του απέναντι στους ασφαλισμένους έτσι κι αλλιώς. Εισέπραξε δεν εισέπραξε. Συνεπώς κινεί τη διαδικασία να εισπράξει για να μην έχει πρόβλημα.
Νομίζω ότι δεν έχω να προσθέσω τίποτε περισσότερο σ' αυτά που σας είπα και σε όσα θέματα επαναλάβατε στη δευτερολογία σας.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, με αφορμή την επερώτηση των συναδέλφων έγινε προέκταση σε πολλά ζητήματα που απασχολούν τον ελληνικό λαό και τους εργαζόμενους. 'Εγινε ιδιαιτέρως τιμητική αναφορά στον καθηγητή κ.Σπράο και μάλιστα από τον Υπουργό. Λυπάμαι γι' αυτό. Το ερμηνεύω ως εξής: 'Οτι η Κυβέρνηση χρησιμοποιεί τις απόψεις του κ. Σπράου ως αιχμή του δόρατος της πολιτικής της. Εύχομαι οι εξελίξεις να με διαψεύσουν.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)
Από τον Κοινοβουλευτικό Εκπρόσωπο του ΠΑΣΟΚ επεχειρήθη για άλλη μια φορά η ιδιοποίηση της κοινωνικής ευαισθησίας από τη δική του παράταξη. Εγώ δεν αμφισβητώ ότι ο ίδιος διαθέτει. Και η δυναμική των πραγμάτων μέσα στην παράταξή του δεν μπορεί να είναι άλλη παρά υπέρ της κατεύθυνσης της κοινωνικής ευαισθησίας. Εύχομαι και ελπίζω για τον ελληνικό λαό, όλες οι παρατάξεις κάποτε να αποδείξουμε ότι η υπόθεση της κοινωνικής ευαισθησίας είναι κυρίαρχο κριτήριο της ένταξής μας στην πολιτική. Βλάπτει όμως η προσπάθεια ιδιοποίησης. Ιστορικά έχει βλάψει. 'Οταν μια παράταξη επεχείρησε να την ιδιοποιηθεί και να την αμφισβητήσει στις άλλες, ιστορικά αυτό έβλαψε.
ΚΟΣΜΑΣ ΣΦΥΡΙΟΥ: Εγώ δεν μίλησα για κοινωνικό προσωπείο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Σας παρακαλώ. Εγώ μίλησα για τη συγκεκριμένη κυβερνητική πολιτική. 'Εχω τον πειρασμό να πω ότι χαίρομαι, γιατί σήμερα η Κυβέρνηση υπερασπίζεται με πάθος το ν. 1902, τον οποίο είχε καταψηφίσει με μεγαλύτερο πάθος. Πράγματι είναι σημαντικό να διαπιστώνει μια παράταξη ότι η πολιτική της υιοθετείται και από άλλες παρατάξεις που την είχαν πολεμήσει.
Θα ήθελα, αγαπητοί συνάδελφοι, να κάνω μία παρατήρηση. Αργείτε πολύ να υιοθετήσετε την πολιτική μας και όταν το κάνετε, την υιοθετείτε με την πιο σκληρή εκδοχή της και δεν λαμβάνετε υπόψη τα νέα δεδομένα που έχουν διαμορφωθεί. Αυτά όσον αφορά την αντικειμενικοποίηση των κριτηρίων της εισφοράς προς το Ι.Κ.Α. για την οικοδομή.
Σε ό,τι αφορά τον κοινωνικό διάλογο -είμαι υποχρεωμένος να πω δύο λέξεις- δεν κάνει χάρη, ασφαλώς, η Κυβέρνηση προς τους κοινωνικούς εταίρους, όταν τους καλεί στο τραπέζι των συζητήσεων. Γνωρίζουν οι πάντες ότι το κάνει με μεγάλη καθυστέρηση σε σχέση με άλλες χώρες της Ευρωπαϊκής 'Ενωσης. Λυπάμαι που θα πω ότι το κάνει με ελλειμματική θεματολογία. Πολλά θέματα που αφορούν την κοινωνία μας και την απασχολούν βασανιστικά δεν έχουν μπει στη θεματολογία του κοινωνικού διαλόγου. Αφού με προκαλέσατε, θα πω ότι η διαπίστωσή μας είναι ότι χρησιμοποιεί τον κοινωνικό διάλογο προσχηματικά, για να οδηγήσει τους κοινωνικούς εταίρους σε απραξία. Αυτή δεν είναι δική μας άποψη, είναι άποψη που τη διατυπώνουν καθημερινά οι κοινωνικοί εταίροι, που αρκετοί απ' αυτούς δεν εκφράζονται από διοικήσεις που πρόσκεινται στη Νέα Δημοκρατία. Είναι άποψη που σιγά - σιγά θεμελιώνεται και εμπεδώνεται και στη ΓΣΕΕ και στην ΑΔΕΔΥ. Αυτά, επειδή αναφερθήκατε στους εκπροσώπους των εργαζομένων.
Εμείς δεν θα προσπαθήσουμε να αξιοποιήσουμε τη διάσταση που φάνηκε να υπάρχει ανάμεσα στην Κυβέρνηση και την κυβερνητική παράταξη. Το ερμηνεύω προσωπικά ως έκφραση καλής πορείας της πολιτικής μας ζωής, θεμιτό είναι και υποχρεωτικό. Το κόμμα είναι σαφές ότι παρακολουθεί από κοντά τα δρώμενα στην κοινωνία και έχει μια πιο αληθινή εικόνα των πραγμάτων.
'Ηλπιζα, κύριε Υπουργέ, ότι η προκατάληψη που είχατε απέναντι στη Νέα Δημοκρατία θα είχε εξαλειφθεί, όταν και ο Κοινοβουλευτικός Εκπρόσωπος του ΠΑ.ΣΟ.Κ. σας τόνισε την ύπαρξη του προβλήματος και τις διαστάσεις του ιδιαίτερα σε ό,τι αφορά τους οικοπεδούχους. Δεν θα διαφωνήσει κανείς σ' αυτήν την Αίθουσα ότι το Ι.Κ.Α. πρέπει να εισπράξει. Είναι ανάγκη να εισπράξει για να μπορεί να ανταποκριθεί στις υποχρεώσεις του. Για να έχει αξιοπιστία στην εισπρακτική του υποχρέωση αντιλαμβάνεσθε ότι πρέπει να είναι δίκαιο στην πολιτική του. Δεν μπορεί να αφήνει για αργότερα τους μεγάλους οφειλέτες με αόριστες υποσχέσεις, που ακόμη δεν έχουν γίνει ρυθμίσεις και να επιτίθεται με μανία σε ανθρώπους που επεχείρησαν -το τονίζω για άλλη μία φορά- να αποκτήσουν στέγη μέσω ενός μικρού οικοπέδου που διέθεταν και που αποδεδειγμένα δεν είχαν χρήματα να το οικοδομήσουν μόνοι τους, γιατί αν είχαν θα κατέφευγαν σ' αυτό. Και έρχεται, λοιπόν, σήμερα το Ι.Κ.Α. με πολιτική κάλυψη της Κυβέρνησης να τους ζητήσει υπό μορφή εισφορών, προστίμων και προσαυξήσεων, τίμημα μεγαλύτερο από την αξία του διαμερίσματος που πήραν ως αντιπαροχή. Είναι άδικο. Πόσο πρέπει να το φωνάξουμε για να πεισθείτε και σεις ότι είναι άδικο; Επειδή πρέπει να εισπράξει το Ι.Κ.Α., θα εισπράξει από το γείτονα;
Επειδή αμφισβητήσατε ότι υπάρχουν συμπολίτες μας εναντίον των οποίων υπάρχουν εκθέσεις αναγκαστικής κατάσχεσης, όπως και κλητήρια θεσπίσματα, θα σας τα καταθέσω για να ενημερωθείτε, κύριε Υπουργέ. Ασφαλώς δεν είμαι σε θέση να σας πω, ούτε εγώ ούτε σεις ούτε κανείς, πόσες χιλιάδες είναι, αλλά πάντως είναι μεγάλος αριθμός και οφείλετε να το δείτε. Δεν είναι δυνατόν η Πολιτεία που νομοθετεί με τη λογική του να χαρίσουμε σε φοροφυγάδες, οι οποίοι έφταιξαν, ή που νομοθετεί με τη λογική να χαρίσουμε χρέη που ενδεχομένως υποκρύπτουν και σκάνδαλα, να εκφράζεται με όλη τη σληρότητά της σε ανθρώπους που σε τίποτα δεν έφταιξαν, απλώς και μόνο με τη λογική και την επιχειρηματολογία ότι το Ι.Κ.Α. πρέπει να εισπράξει.
Ούτε είναι δυνατόν να στεκόμαστε, να οχυρωνόμαστε στη λογική κάποιας νομολογίας του 1987 -και εγώ δεν είμαι νομικός, κύριε Υπουργέ- όταν ακόμη δεν είχε θεσμοθετηθεί η αντικειμενικοποίηση των εισφορών και, εν πάση περιπτώσει, η τότε νομοθεσία αυτό υποχρέωνε τα δικαστήρια, να αποφασίσουν. Αν η νομοθεσία δεν επαρκεί, να την αλλάξουμε. Αυτό είναι το χρέος μας. 'Οταν έρχεται η Αξιωματική Αντιπολίτευση με πρόταση νόμου, την απορρίπτετε από την κεκτημένη προκατάληψη. Πάρτε εσείς την πρωτοβουλία.
Χωρίς να θέλω ιδιαίτερα να μείνω στο θέμα, γιατί είναι φανερό ότι υπάρχει πρόβλημα και πρέπει να το λύσετε, έχω τη βεβαιότητα ότι ίσως δεν είσαστε σωστά ενημερωμένος, ότι από την εφαρμογή του νόμου του κ. Γιαννόπουλου ζητήθηκε σε αυτούς που είχαν καταβάλει τις εισφορές με το παλαιό καθεστώς πριν από την 1.1.93 να πληρώσουν πρόσθετες εισφορές με βάση την αντικειμενικοποίηση των εισφορών συν προσαυξήσεις και πρόστιμα. Αυτό είναι παραλογισμός. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οχι. 
ΒΑΣΙΛΕΙΟΣ ΜΙΧΑΛΟΛΙΑΚΟΣ: Εγώ έχω καταγγελίες και μαρτυρίες. Εν πάση περιπτώσει, εάν όμως είναι έτσι, κύριε Υπουργέ, είναι μία κατάφορη αδικία, εναντίον της οποίας πρέπει να επέμβετε. Αν υπάρχει αυτή η αδικία και το αγνοείτε, θα πρέπει να ενημερωθεί το συντομότερο δυνατόν και να τη διορθώσετε. Δεν βλάπτει να διορθώνουμε λάθη. Βλάπτει να μην αναγνωρίζουμε τα λάθη.
Θα ήθελα ακόμη να ρωτήσω, αν σε μία οικοδομή, που η άδεια εκδόθηκε πριν το 1990, μέχρι το 1993 έγιναν όλες οι βασικές εργασίες πριν τη διαμόρφωση των χώρων και ελαιοχρωματισμών και δεν έκλεισε ο φάκελος, ο ιδιοκτήτης θα πληρώσει αναδρομικά, ναι ή όχι; Εφ' ολοκλήρου. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οχι βέβαια. Δεν πληρώνει.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, πάρτε το ως δεδομένο αυτό και ερευνήστε το. 
ΒΑΣΙΛΕΙΟΣ ΜΙΧΑΛΟΛΙΑΚΟΣ: Εγώ, κύριε Υπουργέ, θέλω να μείνω στη δήλωσή σας, ότι αν έγινε αξιοποίηση του νόμου με αναδρομική ισχύ από τις υπηρεσίες, κακώς έγινε -είπατε- αλλά πρέπει να αναλάβετε και την υποχρέωση με την παρέμβασή σας να το διορθώσετε. 
Θέλω να πω ακόμα, γιατί εμμένετε σε μία τυπολατρεία και με ενοχλεί σαν πολίτη -οι τύποι ποτέ δεν έλυσαν προβλήματα- όσοι δεν υπέβαλαν τις καταστάσεις πριν το 1993, γιατί θα πρέπει να είναι τόσο σκληρός τιμωρός το κράτος διά του ΙΚΑ, να πληρώσουν με το νέο σύστημα και μάλιστα και με πρόστιμα και με προσαυξήσεις; 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οχι το σύνολο των εργασιών. Επαναλαμβάνω, τη συγκεκριμένη εργασία.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Λέτε, εάν δεν είχαν υποβάλει. Μα αφού δεν είχαν υποβάλει. Τους θεωρείτε παράνομους, τους μεγαλύτερους παράνομους του ελληνικού δημοσίου. 
'Εχουμε ανάγκη να αποδείξουμε αξιοπιστία προπαντός στην εισπρακτική μας πολιτική. Η Νέα Δημοκρατία ποτέ δεν θα υποστηρίξει μία κοινωνία αναρχίας και ανομίας. Αλλά η εφαρμογή των νόμων επίσης επιβάλλει και οπτική κοινωνικής ευαισθησίας. 
Κλείνοντας θα ήθελα να πω ότι θα προτιμούσα την αυστηρότητά σας να την ξεκινήσετε από τους έχοντες και κατέχοντες και όχι από εκείνους που το περισσότερο που ονειρεύτηκαν είναι ένα δικό τους σπίτι.
Ευχαριστώ.
(Στο σημείο αυτό ο Βουλευτής κ. Βασίλης Μιχαλολιάκος καταθέτει για τα Πρακτικά τα προναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Νομίζω πως η συζήτηση αυτή πρέπει να κλείσει εδώ, κύριε Πρόεδρε. Ακούστηκαν αυτά που έπρεπε να ακουστούν από τους συναδέλφους και δώσαμε τις απαντήσεις που έπρεπε να δώσουμε. Εμείς πιστεύουμε ότι το ΙΚΑ πρέπει να αναζητεί όσα του οφείλονται. Πιστεύουμε ότι οι νόμοι που ισχύουν δεν μπορεί παρά να εφαρμόζονται μέχρις ότου αλλάξουν. Και αναφέρθηκα σε συγκεκριμένα παραδείγματα νέων νομοθετικών πρωτοβουλιών μας, αλλά και αλλαγών αποφάσεων που έχουν σχέση με τους συγκεκριμένους συντελεστές που είναι θέμα της αποψινής μας συζήτησης για την επερώτησή σας. Και βέβαια πρέπει να τονίσω κλείνοντας, ότι η κοινωνική ευαισθησία και του κόμματός μας αλλά και της Κυβέρνησής μας είναι και δεδομένη αλλά και αναγνωρισμένη από τον ελληνικό λαό.
Προς αυτήν λοιπόν την κατεύθυνση, οι συστάσεις σας, κύριε Κοινοβουλευτικέ Εκπρόσωπε της Νέας Δημοκρατίας, μπορεί να είναι χρήσιμες, αλλά δεν μπορούν να έχουν εμάς ως αποδέκτες. Τα τελευταία είκοσι τρία χρόνια μετά τη μεταπολίτευση, ο ελληνικός λαός μας παρακολουθεί και μας κρίνει και έχει δώσει, όχι τυχαία ασφαλώς, περισσότερες φορές σε μας τη δυνατότητα να τον κυβερνήσουμε και λιγότερες φορές σε σας. Προσπαθήστε λοιπόν τον ελληνικό λαό να πείσετε ότι το κοινωνικό σας πρόσωπο έχει βελτιωθεί τόσο πολύ, έχει γίνει καλύτερο από το δικό μας, ώστε στις εκλογές που έρχονται, να έχετε την έγκρισή του, που δεν το βλέπω, να κυβερνήσετε.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση επί της υπ αριθμόν 7/16.10.97 επερώτησης των Βουλευτών της Νέας Δημοκρατίας προς τον Υπουργό Εργασίας και Κοινωνικών Ασφαλίσεων.
Κύριοι συνάδελφοι, δέχεσθε σ'αυτό το σημείο να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.26' λύεται η συνεδρίαση για αύριο ημέρα Τρίτη 21 Οκτωβρίου 1997 και ώρα 18.00' με αντικείμενο Εργασιών του Σώματος νομοθετική εργασία: α) συνέχιση της συζήτησης επί των άρθρων και του συνόλου του σχεδίου νόμου:" Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις", όπου έχουμε την ονομαστική ψηφοφορία, και β) "Μόνη συζήτηση επί της αρχής των άρθρων και του συνόλου του σχεδίου νόμου: "Χρηματιστηριακή αγορά παραγώγων και άλλες διατάξεις"."
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ

