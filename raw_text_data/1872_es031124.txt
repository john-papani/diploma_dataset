      Δευτέρα, 24 Νοεμβρίου 2003
      ΣΥΝΕΔΡΙΑΣΗ ΛΑ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      ΣΥΝΟΔΟΣ Δ΄
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή Γ. Αρσένη, σελ.
      2. Ανακοινώνεται ότι τη συνεδρίαση παρακολουθούν μαθητές, από το Δημοτικό Σχολείο Αχλαδοχωρίου Νομού Σερρών, σελ.
      3. Συζήτηση επί του Κανονισμού, σελ.
      ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Ανακοίνωση του δελτίου αναφορών και ερωτήσεων της Τρίτης 25 Νοεμβρίου 2003, σελ.
      3. Συζήτηση επικαίρων ερωτήσεων.
      α) προς τον Υπουργό Μεταφορών και Επικοινωνιών, σχετικά με την αξιοποίηση των χώρων του Οργανισμού Σιδηροδρόμων Ελλάδας στον Πειραιά, σελ.
      β) i. προς τον Υπουργό Γεωργίας, σχετικά με την έλλειψη σφαλείων στο Νομό Αργολίδας, σελ.
      ii. σχετικά με την καταβολή της επιδότησης στους καπνοπαραγωγούς κλπ, σελ.
      γ) προς τον Υπουργό Δημόσιας Τάξης, σχετικά με την μετακίνηση της Διεύθυνσης Εσωτερικών Λειτουργιών του Αρχηγείου της Ελληνικής Αστυνομίας στο χώρο στάθμευσης του Υπουργείου, σελ.
      δ) προς τον  Υπουργό Ανάπτυξης, σχετικά με τη λήψη μέτρων ενίσχυσης του κλάδου της γουνοποιΐας κλπ., σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      Συζήτηση επί της πρότασης νόμου της Νέας Δημοκρατίας, αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης: «Αποκατάσταση των εγγυήσεων διαφάνειας στους τομείς των οικονομικών των πολιτικών κομμάτων και προσώπων, των ΜΜΕ και των δημοσίων συμβάσεων», σελ.
      ΟΜΙΛΗΤΕΣ
      Επί του Κανονισμού:
      ΒΡΕΤΤΟΣ Κ., σελ.
      ΦΟΥΝΤΟΥΚΙΔΟΥ- ΘΕΟΔΩΡΙΔΟΥ Π., σελ.
      Επί των επικαίρων ερωτήσεων:
      ΑΡΓΥΡΗΣ Ε., σελ.
      ΚΑΛΑΦΑΤΗΣ Α., σελ.
      ΜΠΑΝΤΟΥΒΑΛΟΣ Π., σελ.
      ΜΠΕΝΤΕΝΙΩΤΗΣ Εμ., σελ.
      ΣΤΡΑΤΑΚΗΣ Εμ., σελ.
      ΣΤΡΙΦΤΑΡΗΣ Σ., σελ.
      ΤΖΕΚΗΣ Α., σελ.
      ΤΣΕΡΤΙΚΙΔΗΣ Π., σελ.
      ΤΣΟΥΡΝΟΣ Γ., σελ.
      Επί της πρότασης νόμου:
      ΑΝΔΡΕΟΥΛΑΚΟΣ Α., σελ.
      ΚΑΡΑΜΑΝΛΗΣ Κ., σελ.
      ΚΑΤΣΑΡΟΣ Ν., σελ.
      ΚΕΔΙΚΟΓΛΟΥ Β., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΑΜΠΡΟΠΟΥΛΟΣ Ι., σελ.
      ΜΠΕΝΑΚΗ – ΨΑΡΟΥΔΑ Α. σελ.
      ΝΙΩΤΗΣ Γ., σελ.
      ΠΑΠΑΛΗΓΟΥΡΑΣ Α., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΣΙΟΥΦΑΣ Δ., σελ.
      ΣΚΑΝΔΑΛΙΔΗΣ Κ., σελ.
      ΣΚΥΛΛΑΚΟΣ Α., σελ.
      ΣΠΗΛΙΩΤΟΠΟΥΛΟΣ Σπ., σελ.
      ΣΠΥΡΙΟΥΝΗΣ Κ., σελ.
      ΣΠΥΡΟΥ Σπ., σελ.
      ΤΖΑΝΗΣ Λ., σελ.
      ΤΣΙΠΛΑΚΗΣ Κ., σελ.
      ΤΣΙΠΛΑΚΟΣ Α., σελ.
      ΦΑΡΜΑΚΗΣ Ν., σελ.
      ΧΑΪΤΙΔΗΣ Ε., σελ
      
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Δ΄
      ΣΥΝΕΔΡΙΑΣΗ ΛΑ΄
      Δευτέρα 24 Νοεμβρίου 2003
      	Αθήνα, σήμερα στις 24 Νοεμβρίου 2003, ημέρα Δευτέρα και ώρα 18.12’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΚΩΝΣΤΑΝΤΙΝΟΥ   ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Εμμανουήλ Μπεντενιώτη,  Βουλευτή Πειραιά, τα ακόλουθα:
      	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία η Πανελλήνια Ένωση Λαχειοπωλών  διαμαρτύρεται για την προοπτική ιδιωτικοποίηση των  Κρατικών Λαχείων.
      2) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Σούρπης Νομού Μαγνησίας ζητεί την καταβολή αποζημίωσης στους παραγωγούς σιτηρών της περιοχής, για τις ζημιές στην παραγωγή, λόγω δυσμενών καιρικών συνθηκών.
      3) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΠΑΝΑΓΙΩΤΗΣ ΤΣΙΟΓΚΑΣ κατέθεσαν αναφορά με την οποία οι Συνεργαζόμενες Ομοσπονδίες Συνταξιούχων ΙΚΑ – ΤΕΒΕ – ΤΣΑ – ΝΑΤ – ΕΛΤΑ – ΤΑΕ –ΟΤΑ – ΔΗΜΟΣΙΟΥ, ζητούν την ικανοποίηση οικονομικών, Ασφαλιστικών, φορολογικών και άλλων θεμάτων.
      4) Οι Βουλευτές κύριοι ΑΓΓΕΛΟΣ ΤΖΕΚΗΣ και ΠΑΝΑΓΙΩΤΗΣ ΤΣΙΟΓΚΑΣ κατέθεσαν αναφορά με την οποία τα Σωματεία Συνταξιούχων ΤΕΒΕ Μακεδονίας – Θράκης – Θεσσαλίας και Μεγάλων Πόλεων, διαμαρτύρονται για την ποινικοποίηση της συνδικαλιστικής και αντιπολεμικής δράσης στη χώρα μας.
      5) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί από τη ΔΕΗ  την κατάργηση του Ειδικού Τέλους για την ενέργεια από Ανανεώσιμες Πηγές Ενέργειας και την επιστροφή των εισπραχθέντων ποσών στους δικαιούχους.
      6) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί από τη ΔΕΗ  την κατάργηση του Ειδικού Τέλους για την ενέργεια από Ανανεώσιμες Πηγές Ενέργειας και την επιστροφή των εισπραχθέντων ποσών στους δικαιούχους.
      7) Ο Βουλευτής Ευβοίας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία κάτοικοι του Δ. Δ. Αφρατίου διαμαρτύρονται για την ανέγερση Δικαστικών Φυλακών στο Δ. Δ. Αφρατίου του Δήμου Λiλαντίων, Νομού Εύβοιας.
      8) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμαρχος Καρπάθου ζητεί την κάλυψη των κενών θέσεων εκπαιδευτικού  προσωπικού σε Σχολικές Μονάδες της Καρπάθου.
      9) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Νηπιαγωγείου και Δημοτικού Σχολείου Δημοτικού Διαμερίσματος Αρκάσας, του Δήμου Καρπάθου ζητεί την άμεση τοποθέτηση νηπιαγωγού στο Νηπιαγωγείο Αρκάσας.
      10) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμαρχος Καρπάθου ζητεί την επίλυση του προβλήματος ηλεκτροδότησης που αντιμετωπίζει το νησί.
      11) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Κέντρο Υγείας Καρπάθου ζητεί μαζί με την επέκταση των κτιριακών του εγκαταστάσεων, να γίνει πρόβλεψη για την κατασκευή υπόγειου χώρου στάθμευσης.
      12) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Αυλώνα Αττικής ζητεί τον επαναπροσδιορισμό ζωνών στην ευρύτερη περιοχή του Αυλώνα.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση καταβολή επιδοτήσεων στους δικαιούχους παραγωγούς του Νομού Λασιθίου. 
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση χρηματοδότηση του ΤΟΕΒ Λασιθίου.
      15) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζουν τα τουριστικά λεωφορεία.
      16) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο επισημαίνει την επικινδυνότητα της χωματερής πυρηνικών αποβλήτων που δημιουργείται στην Αδριατική.
      17) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο αναφέρει πώς στο πρωτάθλημα της Β΄ εθνικής, αδικείται η ομάδα της Κέρκυρας.
      18) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο αναφέρεται ότι η Κέρκυρα είναι η δεύτερη πιο ακριβή πόλη στην Ελλάδα.
      19) Οι Βουλευτές κύριοι ΦΩΤΙΟΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Σάμου καταγγέλλει την εγκατάλειψη του Νομού στο θέμα των εγκαταστάσεων παραγωγής και διανομής ηλεκτρικής ενέργειας και ζητεί να παρθούν όλα τα απαραίτητα μέτρα ώστε να υπάρχει επαρκής και φτηνή ηλεκτρική  ενέργεια για τους κατοίκους των νησιών.
      20) Οι Βουλευτές κύριοι ΦΩΤΙΟΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Παλικής Κεφαλληνίας ζητεί τη συνέχιση της αναστολής των οικοδομικών αδειών στην περιοχή Πετανών του Δημοτικού Διαμερίσματος Αγίας Θέκλας του Δήμου Παλικής καθώς και σύνταξη χωροταξικής μελέτης για την περιοχή εντός εξαμήνου.  
      21) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία Σωματεία Συνταξιούχων ΙΚΑ  Νομού Αττικής ζητούν την αύξηση των συντάξεων και των επιδομάτων του ΙΚΑ.
      22) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Νάνου Θεοδώρα, κάτοικος Μεσημερίου Έδεσσας, ζητεί την επίλυση συνταξιοδοτικής της υπόθεσης από τον Ο.Γ.Α.   
      23) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Συνήγορος του Πολίτη ζητεί την αποκατάσταση του δικηγόρου κ. Καμπουρίδη Ηλία στη Σχολή Δικαστών.
      24) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Τεχνολογικό Εκπαιδευτικό Ίδρυμα Θεσσαλονίκης ζητεί την επίλυση οικονομικών, κτιριακών και λειτουργικών προβλημάτων που αντιμετωπίζει.
      25) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύλλογος Εργαζομένων στα Προγράμματα Κοινωνικής Μέριμνας ζητεί την επίλυση των οικονομικών προβλημάτων που αντιμετωπίζουν οι Δήμοι, όσο αφορά τη συνέχιση λειτουργίας των Προγραμμάτων  Κοινωνικής Μέριμνας.
      26) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε  αναφορά με την οποία το Αστυνομικό Τμήμα Γυθείου ζητεί την επίλυση υπόθεσης, του Αρχιφύλακα Χριστάκου Ιωάννη.
      27) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την  οποία ο κ. Θεόδωρος Καμαράτος, κάτοικος Πειραιά ζητεί την καταβολή αναδρομικών συνταξιοδοτικών αποδοχών.
      28) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία τα Επιμελητήρια Δωδεκανήσου και Κυκλάδων διαμαρτύρονται  για την απόρριψη της προσφοράς τους στο διαγωνισμό για τη δημιουργία και λειτουργία της 8ης Περιφερειακής Θυρίδας της Γενικής Γραμματείας Νέας Γενιάς.
      29) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία ο Σύλλογος Επαγγελματιών Αμοργού ζητεί την ένταξη του έργου για το βιολογικό καθορισμό λυμάτων – αποβλήτων Καταπόλων στο Γ΄ Κοινοτικό Πλαίσιο Στήριξης.
      30) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία η Ένωση Αγροτικών Συνεταιρισμών Νήσων Κυκλάδων και Αργοσαρωνικού  ζητεί αλλαγές στην εφαρμογή του ΚΑΝ. 2019/93 για τα μικρά νησιά του Αιγαίου Πελάγους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2358/2-9-03 ερώτηση της Βουλευτού κ. Παρθένας Φουντουκίδου δόθηκε με το υπ΄ αριθμ. Β-4328/24-9-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2358/2-9-03, που κατέθεσε στη Βουλή η Βουλευτής κ. Πόπη Φουντουκίδου, σχετικά με την αναπροσαρμογή των προστίμων του κοκ, σας πληροφορούμε τα παρακάτω:
      α) Η τελευταία αναπροσαρμογή των προστίμων του ΚΟΚ έγινε με την υπ΄ αριθμ. 35876/3817/03 (ΦΕΚ 1155/Β/12-8-03) απόφαση του Υπουργού Μεταφορών και Επικοινωνιών, κατ' εξουσιοδότηση του άρθρου 104, παρ. 4 του ν. 2696 (ΦΕΚ 57/AI23-3-99) που κύρωσε τον Κώδικα Οδικής Κυκλοφορίας. Σύμφωνα με το άρθρο αυτό, τα πρόστιμα που προβλέπονται για τις παραβάσεις του ΚΟΚ αναπροσαρμόζονται υποχρεωτικά κάθε δύο χρόνια, με απόφαση του Υπουργού Μεταφορών και Επικοινωνιών. Η αναπροσαρμογή γίνεται με βάση τον τύπο:
      Π(αναπρ.) = Π(ισχ.) + Π(ισχ.) χ ΜΔΤΚ, όπου
      Π( αναπρ.): το αναπροσαρμοσμένο πρόστιμο που θα καταβάλλεται από τον παραβάτη
      Π(ισχ.): το πρόστιμο που ήδη καταβάλλεται
      ΜΔΤΚ: το άθροισμα των ποσοστών μεταβολής του δείκτη τιμών καταναλωτή της 31 ης Δεκεμβρίου των δύο προηγούμενων ετών (του έτους αναπροσαρμογής) υπολογιζόμενα σύμφωνα με τις ισχύουσες διατάξεις.
      β) Το Υπουργείο Μεταφορών και Επικοινωνιών, στα πλαίσια της πολιτικής του για την κυκλοφοριακή αγωγή, έχει λάβει τα ακόλουθα μέτρα:
      * Προωθεί πρόγραμμα χρηματοδότησης της κατασκευής Πάρκων Κυκλοφοριακής Αγωγής (ΠΚΑ) σε δήμους της χώρας. Στα ΠΚΑ θα εκπαιδεύονται και θα ευαισθητοποιούνται σε θέματα οδικής ασφάλειας παιδιά προσχολικής ηλικίας, καθώς και παιδιά του Δημοτικού και Γυμνασίου, από ειδικούς εκπαιδευτές των δήμων και από δασκάλους και καθηγητές των σχολείων.
      Η επιμόρφωση των εκπαιδευτών των ΠΚΑ γίνεται με χρηματοδότηση του ΥΜΕ, σε ειδικά σεμινάρια που διοργανώνονται για το σκοπό αυτό από το Αριστοτέλειο Πανεπιστήμιο Θεσσαλονίκης.
      Ήδη το πρώτο σεμινάριο ολοκληρώθηκε, τον Μάρτιο του 2002, με την επιμόρφωση 11 εκπαιδευτών των πρώτων 11 ΠΚΑ των οποίων ολοκληρώθηκε η κατασκευή.
      Στο πρόγραμμα κατασκευής ΠΚΑ έχουν ενταχθεί μέχρι σήμερα 125 Δήμοι
      * Ενέταξε, σε συνεργασία με το ΥΠ.Ε.Π.Θ., το μάθημα της Κυκλοφοριακής Αγωγής στα σχολεία με την υπ' αριθμ. 90230/Γ2 (ΦΕΚ 1211 Β') κοινή απόφαση των Υπουργών Εθνικής Παιδείας και Θρησκευμάτων και Μεταφορών και Επικοινωνιών, που εκδόθηκε κατ' εξουσιοδότηση του άρθρου 12 παρ. 10 του ΚΟΚ
      Με χρηματοδότηση του ΥΜΕ πραγματοποιήθηκαν στην Αθήνα και τη Θεσσαλονίκη τα σεμινάρια κατάρτισης των 116 Υπευθύνων Αγωγής Υγείας, οι οποίοι στη συνέχεια θα επιμορφώσουν δύο τουλάχιστον εκπαιδευτικούς από κάθε σχολική μονάδα σε θέματα Κυκλοφοριακής Αγωγής, ώστε να καθιερωθεί μία τουλάχιστον εκπαιδευτική επίσκεψη κατ' έτος σε Πάρκο Κυκλοφοριακής Αγωγής, από όλες τις σχολικές μονάδες.
      * Προωθεί μέσω του r ΚΠΣ την κατασκευή 8 Κέντρων Εκπαίδευσης και Εξέτασης Υποψηφίων Οδηγών (ΚΕΕΥΟ), σε αντίστοιχες Περιφέρειες, με σκοπό:
      - την εκπαίδευση υποψηφίων οδηγών
      - την εξέταση υποψηφίων οδηγών
      - τη μετεκπαίδευση ταKτι_ών οδηγών
      - τη διενέργεια ειδικών προγραμμάτων για επαγγελματίες οδηγούς 
      - την προώθηση προγραμμάτων κυκλοφοριακής αγωγής
      - την ευαισθητοποίηση του κοινού σε θέματα οδικής ασφάλειας
      Ο Υφυπουργός
      ΕΜΜΑΝ. ΣΟΦ. ΣΤΡΑΤΑΚΗΣ»
      2. Στην με αριθμό 2583/5-9-03 ερώτηση του Βουλευτή κ. Σπυρίδωνα Ταλιαδούρου δόθηκε με το υπ΄ αριθμ. 469/30-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στη παραπάνω ερώτηση που κατέθεσε ο Βουλευτής Κ. Σ. Ταλιαδούρος, για τα θέματα της αρμοδιότητάς μας, σας πληροφορούμε τα εξής:
      Οι Δασικές Υπηρεσίες ενεργούν σύμφωνα με τις διατάξεις του ισχύοντος νομικού πλαισίου για τη διαχείριση και προστασία των δασικών οικοσυστημάτων.
      - Στις Εποικιστικές εκτάσεις δίνεται η δυνατότητα σε περιπτώσεις όπου εκτάσεις χορτολιβαδικές ή βραχώδεις που δεν εντάσσονται λόγω του χαρακτήρα τους στις διατάξεις της Δασικής Νομοθεσίας να διαχειρίζονται με τον Αγροτικό Κώδικα.
      Οικήματα ή κατασκευές που τυχόν υπάρχουν μπορούν να περάσουν έναντι ανταλλάγματος στους ιδιοκτήτες τους με χρησικτησία (άρθρο 4, Ν. 3127/2003).
      - Σε ακίνητο που βρίσκεται μέσα σε σχέδιο πόλεως ή μέσα σε οικισμό κάτω των 2.000 κατοίκων, που έχει οριοθετηθεί, ο νομέας του θεωρείται κύριος έναντι του Δημοσίου εφόσον:
      * το έχει στη νομή του μέχρι Jην έναρξη ισχύος αυτού του Νόμου, συνεχώς και απρόσκοπτα για δέκα (10) έτη το ακίνητο, στηρίζοντας τη νομή του σε νόμιμο τίτλο από επαχθή αιτία, υπέρ του ιδίου ή του δικαιοπαρόχου του, ο οποίος να έχει συνταχθεί και μεταγραφεί μετά την 23-2-1946, εκτός από την περίπτωση που όταν απέκτησε τον τίτλο ήταν κακόπιστος ή
      * το έχει στη νομή του, μέχρι την έναρξη ισχύος αυτού του Νόμου το ακίνητο συνεχώς και απρόσκοπτα επί τριάντα (30) έτη, εκτός από την περίπτωση που όταν απέκτησε τον τίτλο ήταν κακόπιστος άρθρο 4, Ν. 3127/2003.
      - Με το Δασικό Νομοσχέδιο που θα κατατεθεί σύντομα στη Βουλή λύνονται και άλλες περιπτώσεις Δασοκτημάτων που έχουν σήμερα προβλήματα.
      Ο Υφυπουργός
      Φ. ΧΑΤΖΗΜΙΧΑΛΗΣ»
      3. Στην με αριθμό 2573/5-9-03 ερώτηση της Βουλευτού κ. Ιωάννας Στεργίου δόθηκε με το υπ΄ αριθμ. Β-4359/23-9-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 2573/5-9-03 που κατέθεσε στη Βουλή η Βουλευτής κ. Ιωαν. Στεργίου , σχετικά με την μετάθεση του υπαλλήλου Τσέτσου Γρηγορίου, από το Κέντρο Αεροπορικού Ταχυδρομείου στην Μονάδα Διανομής Γλυκών Νερών, σας γνωρίζουμε τα εξής:
      Ο ΕΛΤΑ παρακολουθώντας συνεχώς τις δημογραφικές, κοινωνικές και οικονομικές αλλαγές που συντελούνται σε κάθε περιοχή, αξιολογεί τα νέα δεδομένα και όπου απαιτείται επαναπροσδιορίζει και επανασχεδιάζει τον τρόπο λειτουργίας του Ταχυδρομικού Δικτύου, με βασικό στόχο την βελτίωση της ποιότητας των παρεχομένων ταχυδρομικών υπηρεσιών προς το σύνολο των πελατών του.
      Στο πλαίσιο αυτό, λαμβάνοντας υπόψη την αλματώδη ανάπτυξη της περιοχής των Μεσογείων (οικιστική, πληθυσμιακή, επιχειρηματική) αποφασίστηκε η σύσταση Μονάδας Διανομής στα Γλυκά Νερά.
      Η στελέχωση της εν λόγω Μονάδας έγινε με προσωπικό που εργαζόταν σε όμορες Υπηρεσιακές Λειτουργίες.
      Ο συγκεκριμένος υπάλληλος ανήκει στον κλάδο των Διανομέων και για την κάλυψη των αναγκών του εκτελούμενου από τη Μονάδα Διανομής έργου απαιτείται προσωπικό του εν λόγω κλάδου. Επιπλέον, η επιλογή του συγκεκριμένου υπαλλήλου για τη νέα Μονάδα Διανομής, έγινε λόγω εμπειρίας του σε αντίστοιχη θέση εργασίας.
      Η μετακίνηση αυτή δεν αντίκειται τόσο στο ισχύον νομοθετικό πλαίσιο, όσο και στο κανονιστικό πλαίσιο του ΕΛΤΑ δεδομένου ότι:
      - Βάσει της ισχύουσας νομοθεσίας και κατά πάγια νομολογία, δεν νοείται ως μετάθεση του εργαζομένου που υπάγεται σε κάποια από τις προστατευόμενες κατηγορίες των συνδικαλιστικών στελεχών, η μετακίνησή του από Τμήμα σε Τμήμα της ίδιας εργοδοτικής εκμετάλλευσης στην ίδια περιφέρεια.
      -Το Κέντρο Αεροπορικού Ταχυδρομείου, που λειτουργεί στο χώρο του Αεροδρομίου «ΕΛΕΥΘΕΡΙΟΣ ΒΕΝΙΖΕΛΟΣ» και η Μονάδα Διανομής Γλυκών Νερών, βρίσκονται στην Περιφέρεια Ανατολικής Αττικής.
      Κατά συνέπεια, η μετακίνηση του υπαλλήλου στην ανωτέρω Μονάδα Διανομής δεν παρεμποδίζει με κανένα τρόπο την άσκηση της δραστηριότητας του ως εκλεγμένο μέλος του Περιφερειακού Εργασιακού Συμβουλίου ΕΛ Τ Α Ανατολικής Αττικής.
      Τέλος σας πληροφορούμε ότι ο ΕΛΤΑ λαμβάνει όλα τα απαραίτητα μέτρα, τόσο για την εξυπηρέτηση των πελατών του, με γνώμονα πάντοτε την παροχή καθολικών υπηρεσιών υψηλής ποιότητας, όσο και για την ικανοποίηση των αναγκών των εργαζομένων στον Οργανισμό.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      4. Στην με αριθμό 2579/5.9.03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 58407/ΕΥΣ5523/24.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      Σχετικά με την ερώτηση με αρ. πρωτ. 2579/5-9-03, του Βουλευτή κ. Φ. σας γνωρίζουμε ότι:
      Προκειμένου να χρηματοδοτηθεί ένα έργο από πόρους του ΓΚΠΣ τηρούνται συγκεκριμένες διαδικασίες μεταξύ των οποίων προβλέπεται υποβολή τεκμηριωμένου αιτήματος από δυνητικούς τελικούς δικαιούχους, αξιολόγηση από την αρμόδια Διαχειριστική Αρχή του Προγράμματος με βάση συγκεκριμένα κριτήρια και έκδοση απόφασης ένταξης από τον αρμόδιο Γενικό Γραμματέα.
      Στο πλαίσιο των διαδικασιών αυτών εντάχθηκε τμήμα του έργου το οποίο αφορά το α' υποέργο «Δίκτυο αποχέτευσης» στο Περιφερειακό Επιχειρησιακό Πρόγραμμα Νοτίου Αιγαίου του Γ΄ ΚΠΣ, στο Μέτρο 2.1 (Π.N.A 10615/ΕΥΔ 2603/17 -12-01 ).
      Σχετικά με το δεύτερο τμήμα του έργου «Εγκαταστάσεις επεξεργασίας λυμάτων», για το οποίο σύμφωνα με στοιχεία της Διαχειριστικής Αρχής του Προγράμματος υπεβλήθη πρόταση η οποία κατά την εφαρμογή της παραπάνω διαδικασίας ένταξης δεν πληρούσε συγκεκριμένα κριτήρια ένταξης, μπορεί να επανυποβληθεί σχετική πρόταση για ένταξη στο ΠΕΠ στο πλαίσιο του Μέτρου 2.1.
      Ο Υφυπουργός
      ΧΡΗΣΤΟΣ ΠΑΧΤΑΣ»
      5. Στην με αριθμό 2255/28.8.03 ερώτηση του Βουλευτή κ. Βασιλείου Πάππα δόθηκε με το υπ’ αριθμ. 412/17.9.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Β. Πάππας σας πληροφορούμε τα εξής:
      Οι ζημιές που προκλήθηκαν στις καλλιέργειες κελυφωτού φιστικιού του Δημοτικού Διαμερίσματος Νέας Τενέδου του Δήμου Νέας Τρίγλιας, Ν. Χαλκιδικής δεν καλύπτονται ασφαλιστικά από τον ΕΛΓΑ σύμφωνα με τον Κανονισμό Ασφάλισης Φυτικής Παραγωγής και δεν εντάσσονται σε πρόγραμμα χορήγησης οικονομικών ενισχύσεων, βάσει των οδηγιών της Ε.Ε.
      Ο Υπουργός
      Γ. ΔΡΥΣ»
      6. Στην με αριθμό 1723/12.8.03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. Β13-395/5.9.03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 1723/12-8-03 ερώτηση, που κατέθεσε στη Βουλή των Ελλήνων ο Βουλευτής κ. ΑΘΗΝΑΙΟΣ ΦΛΩΡΙΝΗΣ, με θέμα «Σε απόγνωση Παραγωγοί και Έμποροι Επιτραπέζιων Σταφυλιών», σας γνωστοποιούμε ότι τα διαλαμβανόμενα σε αυτή δεν εμπίπτουν στις αρμοδιότητές μας.
      Αρμόδιο για απάντηση είναι το συν/νο Υπουργείο Γεωργίας και το Υπουργείο Μεταφορών και Επικοινωνιών στο οποίο και διαβιβάζεται η ερώτηση.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      7. Στην με αριθμό 1745/13.8.03 ερώτηση του Βουλευτή κ. Ελευθερίου Παπανικολάου δόθηκε με το υπ’ αριθμ. Β13-396/5.9.03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 1745/13-8-03 ερώτηση, που κατέθεσε στη Βουλή των Ελλήνων ο Βουλευτής κ. ΛΕΥΤΕΡΗΣ ΠΑΠΑΝΙΚΟΛΑΟΥ, με θέμα «Αδυναμία για αγορανομικούς ελέγχους στη Μεσσηνία» , σας γνωστοποιούμε ότι τα διαλαμβανόμενα σε αυτή δεν εμπίπτουν στις αρμοδιότητές μας.
      Αρμόδιο για απάντηση είναι το Υπουργείο Εσωτερικών Δημόσιας Διοίκησης & Αποκέντρωσης στο οποίο και διαβιβάζεται η ερώτηση.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      8. Στην με αριθμό 1824/19.8.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 81545/4.9.03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 1824/19.8.03 ερώτηση που κατατέθηκε στη Βουλή από την Βουλευτή κα Μ. Δαμανάκη, σχετικά με την αντιμετώπιση των πρoβλημάτων από την διάθεση ακατάλληλων τροφίμων τόσο στα νοσοκομεία όσο και στο καταναλωτικό κοινό, σας γνωρίζουμε τα παρακάτω:
      1. Ο προγραμματισμός, ο συντονισμός και η παρακολούθηση των ελέγχων για την υγιεινή και ασφάλεια των τροφίμων ( εφαρμογή της οδηγίας 93/43 Ε.Ο.Κ.), τελεί πλέον υπό την γενική ευθύνη του Ενιαίου Φορέα Ελέγχου Τροφίμων, Ν.Π.Δ.Δ. του Υπουργείου Ανάπτυξης, σύμφωνα με τον ιδρυτικό του νόμο (Ν: 2741/99).
      2. Όσον αφορά τους υγειονομικούς ελέγχους στους χώρους των Νοσηλευτικών Ιδρυμάτων της χώρας, δεδομένου ότι ο χώρος των Νοσοκομείων αποτελεί ένα ιδιαίτερο περιβάλλον μέσα στο οποίο εξέχουσα θέση-έχουν οι ασθενείς, που αναμένουν μόνον ωφέλεια από τις παρεχόμενες απ αυτά υπηρεσίες, το Υπουργείο μας δίνει ιδιαίτερη σημασία στη διαμόρφωση ικανοποιητικών συνθηκών υγιεινής διαβίωσης και καθαριότητας σε αυτά.
      Οι προσπάθειες για τη διαμόρφωση των καλύτερων συνθηκών κατευθύνονται κυρίως προς:
      Α. την προστασία από μικρόβια, που προέρχονται από τους ίδιους τους ασθενείς, από το περιβάλλον του Νοσοκομείου και από τους επισκέπτες.
      Β .τη διενέργεια Ιατρικών πράξεων κάτω από ιδανικές συνθήκες.
      Γ. την ασφαλή διατροφή των ασθενών και του προσωπικού με τρόφιμα που έχουν υποστεί πλήρη έλεγχο και καλή επεξεργασία, ώστε να μην 	είναι δυνατόν να προκαλέσουν τροφιμογενή νοσήματα.
      Δ. τη σχολαστική καθαριότητα των χώρων των Νοσοκομείων και του εξοπλισμού αυτών.
      Το Υπουργείο μας στην προσπάθειά του να βελτιώσει και να αναβαθμίσει τις προς τους ασθενείς και γενικότερα προς το κοινωνικό σύνολο, παρεχόμενες από τα Νοσοκομεία, υπηρεσίες, ξεκίνησε για πρώτη φορά το έτος 1988 υγειονομικούς ελέγχους στα Νοσοκομεία του λεκανοπεδίου Αττικής, οι οποίοι επεκτάθηκαν στη συνέχεια σε όλα τα νοσοκομεία της χώρας και εξακολουθούν να διενεργούνται μέχρι σήμερα. Είναι γεγονός ότι τα αποτελέσματα των ελέγχων αυτών και οι προτάσεις, που επακολούθησαν έθεσαν τον θεμέλιο λίθο στο περαιτέρω πρόγραμμα των Υγειονομικών ελέγχων στα Νοσοκομεία, οι οποίοι βελτίωσαν σημαντικά την υγειονομική εικόνα αυτών.
      Το Υπουργείο μας είναι αποφασισμένο να συνεχίσει την προσπάθεια για την όσο το δυνατόν μεγαλύτερη βελτίωση των συνθηκών λειτουργίας των Νοσοκομείων μας και των παρεχομένων από αυτά υπηρεσιών προς τους ασθενείς και το κοινωνικό σύνολο.
      Ο Υφυπουργός
      Ε. ΝΑΣΙΩΚΑΣ»
      9. Στην με αριθμό 1885/20-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 325/3-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής, κα. Μ. Δαμανάκη, σας πληροφορούμε τα εξής:
      Ο Εθνικός Δρυμός Πίνδου (Βάλια Κάλντα) διαχειρίζεται από την Δ/νση Δασών Γρεβενών, από όπου ο επισκέπτης μπορεί να πάρει πληροφορίες για τις υπάρχουσες δυνατότητες σε αυτόν. Κέντρα ενημέρωσης δεν λειτουργούν, όμως στα Δασονομεία, που λειτουργούν στα πλησιέστερα στις εισόδους του Δρυμού χωριά, την Κρανιά και το Περιβόλι μπορεί ο επισκέπτης να πάρει πληροφορίες. Κάθε χρόνο προσλαμβάνεται εποχικό προσωπικό για τις ανάγκες του Δρυμού.
       Σχετικά με σήμανση του Δρυμού σας γνωρίζουμε ότι κατά καιρούς έχουν τοποθετηθεί ενημερωτικές πινακίδες, οι οποίες όμως χρειάζονται αντικατάσταση και συντήρηση σε ετήσια βάση. Επιπλέον , σε πολλές περιπτώσεις παρατηρούνται καταστροφές των πινακίδων από λαθρομετανάστες ή επισκέπτες.
      Από την αρμόδια Δ/νση Δασών Γρεβενών έχουν εκπονηθεί 2 σχετικές μελέτες για διαμόρφωση, μονοπατιών, σήμανση και δημιουργία χώρων αναψυχής οι οποίες θα υλοποιηθούν .
      Ήδη την 102632/2912/2-6-2003 απόφαση Υπ. Γεωργίας έγινε κατανομή 80.000 € από την ΣΑΕ 084 για έργα αναψυχής στο Νομό Γρεβενών.
      Όσον αφορά την μελλοντική διαχείριση του Δρυμού σας γνωρίζουμε ότι ο Εθνικός Δρυμός Πίνδου περιλαμβάνεται μέσα στα όρια της περιοχής «Βόρεια Πίνδος», για την οποία εκπονήθηκε Ειδική Περιβαλλοντική Μελέτη (ΕΠΜ) στα πλαίσια του « Προγράμματος αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης της προστατευόμενης περιοχής των ορεινών όγκων της Πίνδου», που ήταν ενταγμένο στο Επιχειρησιακό πρόγραμμα του Β΄ Κ.Π.Σ. «ΠΕΡΙΒΑΛΛΟΝ» - ΕΠΠΕΡ του ΥΠΕΧΩΔΕ. Σκοπός της ήταν η τεκμηρίωση της σημασίας του προστατευτέου αντικειμένου, η σκοπιμότητα των προτεινόμενων μέτρων προστασίας και η θεσμοθέτηση της ως προστατευόμενης με την ένταξη της στα αντικείμενο προστασίας και διατήρησης του άρθρου 18 του Ν. 1650/86, σύμφωνα με τα κριτήρια χαρακτηρισμού και τις αρχές προστασίας του άρθρου 19 του ν. 1650/86.
      Η Δ/νση Περιβαλλοντικού Σχεδιασμού του ΥΠΕΧΩΔΕ (επισπεύδουσα Υπηρεσία ) έχει ήδη εισηγηθεί την έγκριση της, στα πλαίσια εφαρμογής του άρθρου 15 της ΚΥΑ 69269/5387/90 και αναμένεται να εκδοθεί η απόφαση του Γενικού Δ/ντή Περιβάλλοντος του ΥΠΕΧΩΔΕ, περί έγκρισης της Ειδικής Περιβαλλοντικής Μελέτης.
      Η υπό θεσμοθέτηση περιοχή είναι μία από τις 25 για τις οποίες έχει ιδρυθεί φορέας διαχείρισης σύμφωνα με την παράγραφο 10 του άρθρου 13 του ν. 3044/2002 (ΦΕΚ 197/Τ.Α'/27-8-2002) και με σκοπό την Διοίκηση και διαχείριση της προστατευόμενης περιοχής και καθορίστηκε και η χωρική αρμοδιότητα του που ταυτίζεται με την υπό θεσμοθέτηση ευρύτερη περιοχή ως προστατευόμενης στα πλαίσια των σχετικών διατάξεων του ν. 1650/86.
      Με την υπ' αριθμόν οικ. 125184/357/28-1-2003 ΚΥΑ Υπουργών Ανάπτυξης, ΠΕΧΩΔΕ και Υφυπουργού Γεωργίας (ΦΕΚ 126/Τ.Β΄/7-2-2003) καθορίστηκε « ο αριθμός μελών του Διοικητικού Συμβουλίου του φορέα διαχείρισης Εθνικών Δρυμών «Βίκου- Αώου» και «Πίνδου».
      Ο Υφυπουργός
      Φ. ΧΑΤΖΗΜΙΧΑΛΗΣ»
      10. Στην με αριθμό 1898/20-8-03 ερώτηση των Βουλευτών κ. Ηλία Καλλιώρα και Νίκου Αγγελόπουλου δόθηκε με το υπ’ αριθμ. Φ. 90022/19810/1336/3-9-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αρ 1898/20.8.03 Ερώτηση που κατατέθηκε στη Βουλή από τους βουλευτές κυρίους Ηλία Καλλιώρα και Ν. Αγγελόπουλο σχετικά με το παραπάνω θέμα σας γνωρίζουμε τα εξής:
      Το φαινόμενο της υπέρμετρης αύξησης των δαπανών υγείας των φορέων και κλάδων ασθένειας, καθώς και της αδυναμίας αποτελεσματικής παρακολούθησης τους από τις αρμόδιες υπηρεσίες των φορέων, κατέστησε επιτακτική την ανάγκη λήψης μέτρων για συντονισμό των δράσεων των φορέων και κλάδων υγείας στον τομέα αυτόν.
      Ο σχεδιασμός του εγχειρήματος αυτού, απαιτούσε τη σύσταση ενός συντονιστικού οργάνου που θα αποτελείτο από τους αρμόδιους πολιτικούς προϊσταμένους και από τους διοικητές των μεγαλυτέρων Ασφαλιστικών Οργανισμών οι οποίοι, κατά τεκμήριο διαθέτουν τόσο την ανάλογη υποστηρικτική υποδομή όσο και τη σχετική τεχνογνωσία.
      Για το σκοπό αυτό, με την Κ.Υ. Α. Φ80050/οικ.17209/745/16.7.03, συγκροτήθηκε Συντονιστική Επιτροπή, αποτελούμενη από τους Υφυπουργούς Οικονομικών, Εργασίας και Κοινωνικών Ασφαλίσεων και Υγείας και Πρόνοιας με τη συμμετοχή των Διοικητών, Ι.Κ.Α, Ο.Γ.Α., Ο.Α.Ε.Ε. καθώς και του Προέδρου του Ο.Π.Α.Δ.
      ΄Εργο της Επιτροπής είναι η ανάληψη πρωτοβουλιών για τη σταδιακή διαμόρφωση προϋποθέσεων ενιαίας πρόσβασης των ασφαλισμένων στις δομές πρωτοβάθμιας φροντίδας υγείας , η ανάπτυξη κοινών μεθόδων αγοράς και ζήτησης σχετικών υπηρεσιών , η ανάπτυξη και ανταλλαγή τεχνογνωσίας σε θέματα σχετικά με τον τομέα υγείας , η εφαρμογή όποιων μέτρων κρίνονται σκόπιμα με στόχο την αναβάθμιση των παρεχομένων υπηρεσιών και τον περιορισμό της σπατάλης στον τομέα αυτόν και κατά προτεραιότητα ο συντονισμός των διαδικασιών , μεθόδων και μηχανισμών ελέγχου και εποπτείας των σχετικών δαπανών.
      Ο στόχος του διαταμειακού συντονισμού επιτυγχάνεται μέσω της συμμετοχής στο όργανο αυτό των Διοικητών των τριών μεγαλυτέρων ασφαλιστικών φορέων, εποπτείας της ΓΓΚΑ, όπως του ΙΚΑ, του ΟΓΑ και του Ο.Α.Ε.Ε., καθώς και του προέδρου του ΟΠΑΔ, δεδομένου ότι, η συμβολή τους στη λήψη των σχετικών αποφάσεων, διευκολύνει και την άμεση υλοποίηση αυτών από τους φορείς και την καλλίτερη προώθηση του συντονισμού.
      Ωστόσο η δημιουργία αυτού του συντονιστικού και μόνον οργάνου σε καμιά περίπτωση δεν υποδηλώνει ούτε σκέψη ούτε σχεδιασμό κατάργησης της αυτοτέλειας του Κλάδου Υγείας των τεσσάρων ταμείων.
      2. Για το θέμα της μονιμοποίησης των 5.500 συμβασιούχων γιατρών του ΙΚΑ σας κάνουμε γνωστό ότι, σε συνάντηση που πραγματοποιήθηκε στις 22 Ιουλίου 2003 στο Υπουργείο   Εργασίας και Κοινωνικών Ασφαλίσεων με την παρουσία του Υπουργού του κ. Δ. Ρέππα, του Υφυπουργού κ. Ρ. Σπυρόπουλου, του Διοικητή του ΙΚΑ και της Εκτελεστικής Γραμματείας της Πανελλήνιας Ομοσπονδίας Ιατρών ΙΚΑ (ΠΟΣΕΥΠΙΚΑ), συμφωνήθηκαν τα ακόλουθα:
      Κατάργηση του Ν.Δ 1204/72 για την πρόσληψη γιατρών στο ΙΚΑ 
      Μετατροπή των σημερινών συμβάσεων Έργου σε συμβάσεις Αορίστου Χρόνου Ιδιωτικού Δικαίου
      Δημιουργία θέσεων Πλήρους και Αποκλειστικής Απασχόλησης (ΠΑΑ) και Οικογενειακών Γιατρών
      Δυνατότητα επιλογής για όλους τους  υπηρετούντες γιατρούς του ΙΚΑ να ενταχθούν σε μια από τις παραπάνω κατηγορίες ή να διατηρήσουν το σημερινό καθεστώς.
      Ένταξη στην ασφάλιση του ΙΚΑ για τους ασφαλισμένους έως τις 31-12-92 και με όρους που δεν θα ανατρέπουν την ασφαλιστική κατάσταση του Ιδρύματος
      Εντός του  Σεπτεμβρίου θα  κατατεθούν στη  Βουλή οι σχετικές νομοθετικές ρυθμίσεις για την υλοποίηση των προαναφερομένων.
       Ο Υφυπουργός
       ΡΟΒΕΡΤΟΣ ΣΠΥΡΟΠΟΥΛΟΣ»
      11. Στην με αριθμό 1921/20-8-03 ερώτηση του Βουλευτή κ. Αλέξανδρου Κοντού δόθηκε με το υπ’ αριθμ. 81531/5-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
       «Απαντώντας στην με αρ. 1921/20.8.03 ερώτηση που κατατέθηκε στη Βουλή από τον Βουλευτή κ. Α. Κοντό, αναφορικά με την ρύπανση του ποταμού Νέστου από απόβλητα νοσοκομείων, φυτοφάρμακα και μπαταρίες, από τον οποίο αρδεύονται οι περιοχές του Νομού Ξάνθης, σας γνωρίζουμε τα εξής:
       ΄Οπως μας πληροφόρησε η Δ/νση Υγείας Νομ. Διαμερ/τος Ξάνθης με σχετικό έγγραφο της, σύμφωνα με τα στοιχεία του αρχείου της δεν έχει παρατηρηθεί ρύπανση του ποταμού Νέστου από απόβλητα νοσοκομείων, φυτοφάρμακα και μπαταρίες.
       Για την ποιότητα των νερών του ποταμού, που χρησιμεύουν για άρδευση, υπάρχει πρόγραμμα συστηματικής παρακολούθησης αυτών από το Υπουργείο Γεωργίας, το οποίο είναι και συνερωτώμενο και παρακαλείται να απαντήσει στα θέματα της αρμοδιότητας του.
       Ο Υφυπουργός
       Ε. ΝΑΣΙΩΚΑΣ»
      12. Στην με αριθμό 2012/22-8-03 ερώτηση των Βουλευτών κ. Ηλία Καλλιώρα και Θ. Σκρέκα δόθηκε με το υπ’ αριθμ. 4388/1-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
       «Αγνοώντας το ύφος της ερώτησης επί της ουσίας η απάντηση έχει ως εξής:
       Οι διαγωνισμοί διεξάγονται από την «Κοινωνία της Πληροφορίας» Α.Ε. στο πλαίσιο του Προγράμματος «ΚτΠ» του Γ΄ Κ.Π.Σ. Οι σχετικοί ανοικτοί, διεθνείς διαγωνισμοί γίνονται προφανώς στο πλαίσιο της Ελληνικής και Ευρωπαϊκής Νομοθεσίας και των αυστηρών κανονιστικών διατάξεων του Περιφερειακού Ταμείου (ΕΤΠΑ) της Ε.Ε. Ο διαγωνισμός εποπτεύεται από τις Ελληνικές και Ευρωπαϊκές Ελεγκτικές Αρχές (Γ.Λ.Κ., 21η Γ.Δ., Ε.Ε.).
      Αυτά εγγυώνται διαφάνεια και αντικειμενικότητα.
       Είμαστε στη διάθεση σας για κάθε διευκρίνιση και πληροφορία.
       Ο Υφυπουργός
       ΑΠΟΣΤΟΛΟΣ ΦΩΤΙΑΔΗΣ»
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 25 Νοεμβρίου 2003.
       Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      1. Η με αριθμό 910/17-7-2003 ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Μεταφορών και Επικοινωνιών, σχετικώς με τις προθέσεις του Οργανισμού Τηλεπικοινωνιών Ελλάδας (Ο.Τ.Ε.), για την τύχη της Cosmorom θυγατρικής της Romtelecom.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      1. Η με αριθμό 4733/16-10-2003 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Μεταφορών και Επικοινωνιών, σχετικώς με το κόστος χρήσης, της τεχνολογίας ADSL για την πρόσβαση στο Διαδίκτυο (INTERNET).
      	ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Πρώτη θα συζητηθεί η με αριθμό 226/17-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με την αξιοποίηση των χώρων του Οργανισμού Σιδηροδρόμων Ελλάδας στον Πειραιά.
      Η ερώτηση του κυρίου συναδέλφου έχει ως εξής:
      «Η πρόθεση του Οργανισμού Σιδηροδρόμων Ελλάδας να αξιοποιήσει τους χώρους του στον Πειραιά, αναμφιβόλως θα πρέπει να συζητηθεί και με τους φορείς της πόλης.
      Ερωτάται ο κύριος Υπουργός:
      Α. Ποιοι είναι οι χώροι του ΟΣΕ στον Πειραιά που δεν χρησιμοποιούνται για συγκοινωνιακές ανάγκες και που μπορεί να αξιοποιηθούν με τη συνεργασία της Νομαρχίας, του Δήμου και των φορέων της πόλης;
      Β. Υπάρχει πρόθεση του Οργανισμού να συζητήσει αυτήν την αξιοποίηση με τους φορείς της πόλης του Πειραιά και να παραχωρήσει στην πόλη κάποιους από τους χώρους αυτούς;»
      Θα απαντήσει ο Υφυπουργός Μεταφορών και Επικοινωνιών ο κ. Στρατάκης.
      Ορίστε, κύριε Υφυπουργέ, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Είναι γνωστό και το βλέπουν κυρίως οι κάτοικοι της πόλεως του Πειραιά ότι αυτήν την περίοδο ότι ο ΟΣΕ υλοποιεί ένα τεράστιας –εθνικής, θα έλεγα- σημασίας επενδυτικό πρόγραμμα αναβάθμισης κυρίως της σιδηροδρομικής υποδομής, η οποία ασφαλώς θα οδηγήσει στη βελτίωση των υπηρεσιών που παρέχονται προς τους επιβάτες.
      Συγκεκριμένα, πρέπει να πω ότι όλοι οι χώροι που αυτήν την περίοδο έχει ο ΟΣΕ στη συγκεκριμένη περιοχή, χρησιμοποιούνται για τις συγκοινωνιακές ανάγκες. Βρίσκονται δε σε εξέλιξη ο σχεδιασμός των συγκοινωνιακών έργων και γι’ αυτόν ακριβώς το λόγο δεν μπορούμε με σαφήνεια να προσδιορίσουμε ποιοι είναι οι χώροι που δυνητικά θα μπορούσαν να διατεθούν για τις χρήσεις που δεν σχετίζονται με τις άμεσες ανάγκες και το μεταφορικό έργο που πραγματοποιεί ο ΟΣΕ και θα μπορούσαν να καλύψουν το αίτημα στο οποίο αναφέρεται ο αγαπητός συνάδελφος.
      Στα πλαίσια αυτού του σχεδιασμού και της υλοποίησής του, ο ΟΣΕ έχει προχωρήσει σε μία σειρά μελετών και έργων που αφορούν κυρίως έργα του προαστιακού σιδηροδρόμου εν όψει του 2004, τα οποία προβλέπουν αρκετά πράγματα. Πολύ περιληπτικά, θα μπορούσα να μιλήσω για την ανακατασκευή και ανακαίνιση του υπάρχοντος διατηρητέου σιδηροδρομικού σταθμού του ΗΣΑΠ, τη σύνδεση με πεζογέφυρα του σιδηροδρομικού σταθμού του ΗΣΑΠ με την Ακτή Καλλιμασιώτη, τη σύνδεση με πεζογέφυρα με το σταθμό του ΗΣΑΠ, την ανακατασκευή των αποβάθρων στο χώρο του ΟΣΕ.
      Σ’ αυτά τα πλαίσια, εξετάζεται βέβαια και η προοπτική ανάπτυξης του σταθμού με επίλυση πολεοδομικών ζητημάτων, με την υπό εξέλιξη πολεοδομική πρόταση για τη ρύθμιση των όρων και περιορισμών δόμησης για περαιτέρω ανάπτυξη και αξιοποίηση του σταθμού.
      Όλα τα έργα δε που εκτελεί ο ΟΣΕ στην περιοχή, γίνονται με γνώμονα ασφαλώς το συμφέρον των πολιτών και, κυρίως, με τη σύμφωνη γνώμη του Νομαρχιακού Συμβουλίου του Πειραιά. Είναι δε γνωστό ότι υπάρχουν και συγκεκριμένες αποφάσεις, με τις οποίες εγκρίθηκαν οι περιβαλλοντικοί όροι για τα συγκεκριμένα έργα στην περιοχή.
      Ο σκοπός της ΓΑΙΑΟΣΕ είναι κατ’ αρχήν να δημιουργήσει τις προϋποθέσεις εκείνες, ώστε οι πολίτες να ξεπεράσουν προβλήματα υποδομών μεταφορών που είναι αναγκαία προκειμένου να εξυπηρετούνται καλύτερα. Βέβαια, πρέπει να πούμε ότι μόλις ολοκληρωθεί αυτό το έργο, είναι στις προθέσεις του ΟΣΕ σε συνεργασία με την Αυτοδιοίκηση γενικότερα –είτε είναι η Τοπική Αυτοδιοίκηση είτε Νομαρχιακή- και πάντα σε συνεννόηση της ΓΑΙΑΟΣΕ που είναι ο αρμόδιος φορέας που είχε δημιουργήσει γι’ αυτόν το λόγο ο ΟΣΕ, αλλά και με τον Οργανισμό Ρυθμιστικού Σχεδίου Αθήνας, να δει ποιοι είναι οι χώροι που θα μπορούσαν να απελευθερωθούν, είτε για να χρησιμοποιηθούν για πράσινο είτε για άλλες χρήσεις.
      Μ’ αυτόν τον τρόπο, πέρα από τις υποδομές που θα αξιοποιηθούν ώστε να εξυπηρετηθούν καλύτερα οι πολίτες, θα μπορούσε να αποδοθεί και χώρος προς χρήση για άλλες δραστηριότητες που ασφαλώς θα συμβάλουν στην περιβαλλοντική αναβάθμιση της πόλης του Πειραιά.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
      ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, ειλικρινά πρέπει να θεωρήσουμε ικανοποιητική την απάντηση του κυρίου Υφυπουργού. Πράγματι, παρακολουθούμε ένα τεράστιο έργο του ΟΣΕ που πραγματοποιείται στην περιφέρεια του Πειραιά.
      Ειλικρινά, ελπίζουμε και ευελπιστούμε ότι αυτό το έργο θα μας δώσει τη δυνατότητα να διαμορφώσουμε αλλιώτικα την αισθητική της πόλης στα σημεία που ο ΟΣΕ έχει τις γραμμές και τις εγκαταστάσεις του και ακόμα ότι θα επιτύχουμε την αναβάθμιση του περιβάλλοντος χώρου.
      Όμως, κύριε Υφυπουργέ, πρέπει να σταθούμε σ’ αυτές τις προθέσεις που υπογραμμίσατε, ώστε οι χώροι που δε θα είναι απαραίτητοι για τις άμεσες ανάγκες και το συγκοινωνιακό έργο του οργανισμού, να διατεθούν σε συνεργασία με τη νομαρχία, το δήμο και τους φορείς της πόλης, έτσι ώστε να γίνουν χώροι πολιτισμού, αθλητισμού, αναψυχής και, αν θέλετε, αναβάθμισης της ποιότητας ζωής των κατοίκων στις συγκεκριμένες περιοχές, που πράγματι σήμερα είναι υποβαθμισμένες. 
      Περιμένουμε την υλοποίηση αυτών των προθέσεων μετά την ολοκλήρωση του προγράμματος, το οποίο πραγματικά πρέπει να υπογραμμίσουμε ότι για μας είναι ικανοποιητικό.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ και εγώ τον αγαπητό συνάδελφο, που πράγματι κατανοεί –και όχι μόνο εκείνος, αλλά και όλοι οι συμπολίτες του στον Πειραιά- ότι συντελείται ένα επαναστατικό, όπως θα μπορούσα να το χαρακτηρίσω, έργο. 
      Θέλω, όμως, να τον διαβεβαιώσω με βάση ορισμένα παραδείγματα που θα αναφέρω, ότι η πρόθεση αυτή είναι ήδη καταγεγραμμένη και προβλέπεται από τις αποφάσεις που μέχρι στιγμής τουλάχιστον έχουν παρθεί σε επίπεδο ΓΑΙΑΟΣΕ, που όπως είπα, είναι η αρμόδια εταιρεία η οποία έχει δημιουργηθεί για τη διαχείριση της περιουσίας του ΟΣΕ. 
      Για παράδειγμα, θα μπορούσα να αναφέρω τους χώρους που προσφέρονται στους πολίτες για στάθμευση δίπλα στο σταθμό του ΗΣΑΠ, συγκεκριμένα επί της οδού Αγίου Διονυσίου, όπως και την παραχώρηση χώρων του ΟΣΕ στην περιοχή της Λεύκας στο πανεπιστήμιο του Πειραιά ταυτόχρονα με την υπό εξέλιξη νομοθετική ρύθμιση για την παραχώρηση δικαιώματος διέλευσης του ΟΣΕ από το χώρο του κτήματος Ρετζίνα, την παράκαμψη κυκλοφορίας του ΟΣΕ, την απόδοση χώρων στο Πανεπιστήμιο Πειραιά, καθώς επίσης και την απομάκρυνση ρυπογόνων δραστηριοτήτων, όπως είναι αυτές του μηχανοστασίου του Πειραιά.
      Απ΄ αυτά τα παραδείγματα προκύπτει ότι η πρόθεση της ΓΑΙΑΟΣΕ, της εταιρείας που διαχειρίζεται την περιουσία του ΟΣΕ, όπως είπα, είναι να δώσει τους χώρους -που μετά την ολοκλήρωση των εργασιών που προβλέπεται να κάνει, δεν θα της είναι πλέον αναγκαίοι- είτε για να γίνουν πράσινο είτε για να χρησιμοποιηθούν για άλλες χρήσεις, που ασφαλώς θα εξυπηρετούν την τοπική κοινωνία και πάντα, όπως το δήλωσα και πριν, με τη συνεργασία της Νομαρχιακής και Τοπικής Αυτοδιοίκησης, που θεωρούμε ότι είναι ο καλύτερος τρόπος για την καλύτερη αξιοποίηση αυτών των περιουσιακών στοιχείων.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 249/18-11-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Γεωργίας, σχετικώς με την έλλειψη σφαγείων στο Νομό Αργολίδας.
      Η επίκαιρη ερώτηση του κυρίου συναδέλφου έχει ως εξής:
      «Η οικονομία του Νομού Αργολίδας σε ένα αξιόλογο ποσοστό στηρίζεται στην κτηνοτροφία.
      Επί σειρά ετών τα υπάρχοντα σφαγεία τόσο του Άργους όσο και του Ναυπλίου λειτουργούσαν με προσωρινές αναστολές αφού δεν πληρούσαν ούτε τους στοιχειώδεις κανόνες υγιεινής.
      Ήδη έχει διακοπεί η λειτουργία τους και οι κτηνοτρόφοι είναι υποχρεωμένοι να χρησιμοποιήσουν ως σφαγείο αυτό που λειτουργεί στην Τρίπολη.
      Το γεγονός αυτό έχει δυσμενέστατες επιπτώσεις στην κτηνοτροφία. Για το πρόσφατα κατασκευασθέν στο Κρανίδι, λόγω γραφειοκρατίας δεν έχει δοθεί άδεια λειτουργίας.
      Ερωτάσθε κύριε Υπουργέ: 
      Τι σκοπεύει να κάνει η Κυβέρνηση για τη λύση του τόσο σπουδαίου αυτού θέματος για την κτηνοτροφία αλλά και για τους κατοίκους της Αργολίδας».
      Ο Υφυπουργός κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, είναι αλήθεια ότι ανεστάλη η λειτουργία των σφαγείων Κρανιδίου, των δημοτικών σφαγείων Ναυπλίου καθώς επίσης και του ιδιώτη ΔΡΟΥΖΑ ΕΠΕ. Ανεστάλη η λειτουργία τους, γιατί δεν πληρούσαν τους υγειονομικούς όρους της εθνικής και κοινοτικής νομοθεσίας.
      Το Υπουργείο Γεωργίας κατανοεί ότι πρέπει να εξυπηρετείται η τοπική κτηνοτροφία, αλλά πάντα σύμφωνα με τους όρους λειτουργίας των σφαγείων που διασφαλίζουν την υγεία του Έλληνα καταναλωτή. Γι’ αυτό μέσα από το πρόγραμμα μεταποίησης 2.1 του Γ΄ Κοινοτικού Πλαισίου προβλέφθηκε ενίσχυση για την ίδρυση σφαγείων ή τον εκσυγχρονισμό τους με ενίσχυση και χρηματοδότηση 50%.
      Στα πλαίσια τα μέτρου αυτού το Υπουργείο Γεωργίας ενέκρινε στις 29 Οκτωβρίου επενδυτικό σφαγείο με φορέα την εταιρεία «Σφαγεία Αργολίδας Α.Ε.», στην οποία συμμετέχει και ο Δήμος Ασκληπιού και αφορά την ίδρυση ενός σύγχρονου σφαγείου τριών γραμμών, συμπεριλαμβανόμενης και μίας γραμμής επεξεργασίας υποπροϊόντων. Η επένδυση αυτή μάλιστα εντάχθηκε στην πρώτη κατηγορία των εγκριθέντων σχεδίων για την προστασία του περιβάλλοντος, που η χρηματοδότησή της είναι σίγουρη και προηγείται όλων των άλλων επενδυτικών σχεδίων.
      Η γραμμή επεξεργασίας υποπροϊόντων είναι πολύ σημαντική και είναι υποχρέωση που έβαλε και η Νομαρχιακή Αυτοδιοίκηση στο φορέα, προκειμένου να εγκρίνει τους περιβαλλοντικούς όρους. Η επεξεργασία των υποπροϊόντων αφορά την καταστροφή υλικών ειδικού κινδύνου, όπως νωτιαίος μυελός, εγκέφαλος, σπονδυλική στήλη κλπ., που φέρονται ότι ευθύνονται για τη μετάδοση της σπογγώδους εγκεφαλοπάθειας, αλλά και  της τρομώδους νόσου των αιγοπροβάτων. 
      Επίσης, θα γίνεται η αδρανοποίηση των υλικών υψηλού κινδύνου, δηλαδή  των τμημάτων του ζώου που δεν είναι βρώσιμα και θα εξυπηρετεί όλα τα άλλα σφαγεία του νομού. Το νέο σφαγείο θα είναι δυναμικότητας οκτακοσίων πενήντα τόνων κρέατος κατά έτος και με τη λειτουργία του αναμένεται να λυθεί το πρόβλημα που υπάρχει αυτήν τη στιγμή για τους κτηνοτρόφους της Αργολίδας. Επιπλέον, μέσω του Β΄ Κοινοτικού Πλαισίου Στήριξης κατασκευάζεται και το σφαγείο χοίρων «Αφοί Γεώργα» στην Αρχαία Επίδαυρο, δυναμικότητας χιλίων τόνων, καθώς και το σφαγείο της Κοινότητας Διδύμων με δύο σφαγές γραμμής, η μία χοιρινά και αιγοπρόβατα και η άλλη βοοειδή, δυναμικότητας τετρακοσίων τόνων.
      Συγχρόνως αποπερατώνεται το νέο δημοτικό σφαγείο Κρανιδίου τριών γραμμών, το οποίο είναι έτοιμο κατά 95% και σε σύντομο χρονικό διάστημα θα ξεκινήσει τη λειτουργία του. Έτσι πιστεύουμε ότι στο τέλος της ολοκλήρωσης αυτών των έργων θα καλυφθούν κατά 100% οι ανάγκες σε σφαγειοτεχνικό εξοπλισμό για την περιοχή της Αργολίδας και θα απαλλαγούν οι κτηνοτρόφοι απ΄ αυτήν την ταλαιπωρία που έχουν σήμερα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσούρνος έχει το λόγο.
      ΓΕΩΡΓΙΟΣ ΤΣΟΥΡΝΟΣ: Κύριε Υπουργέ, παρ΄ότι η κτηνοτροφία αποτελεί έναν αξιόλογο κλάδο της εθνικής οικονομίας για ολόκληρη την Ελλάδα, αλλά θα έλεγα και ειδικότερα για την Αργολίδα την οποία εκπροσωπώ, έχω  την αίσθηση ότι η Κυβέρνηση δεν έχει επιδείξει μέχρι σήμερα το επιβαλλόμενο ενδιαφέρον για τη λύση των προβλημάτων που απασχολούν τον κλάδο αυτό.
      Αναφέρω ενδεικτικά ότι πριν από καιρό, ο Κτηνοτροφικός Σύλλογος της Αργολίδας οργάνωσε πολιτιστική εκδήλωση για να συγκεντρώνει τα αναγκαία χρήματα που απαιτούντο για την αμοιβή του δικηγόρου, ο οποίος θα διεκδικούσε για λογαριασμό των μελών του Συλλόγου των Κτηνοτρόφων τα χρήματα από τον χρεοκοπημένο γαλακτοκομικό συνεταιρισμό. 
      Πρόσφατα, ειδοποιούνται οι κτηνοτρόφοι ή όσοι έχουν παρόμοιες εγκαταστάσεις ότι πρέπει να εγκαταλείψουν τις θέσεις, όσοι δεν έχουν άδεια λειτουργίας, όσοι είναι  εγγύτατα οικισμών, διότι πρέπει να μεταστεγαστούν. Δεν έχει υπάρξει πρόβλεψη, ούτε από πλευράς χωροθέτησης για το πού θα πάνε αυτές οι νέες μονάδες ούτε για το ποιος θα πληρώσει αυτά τα έξοδα της μεταστέγασης.
      Το μείζον πρόβλημα όμως, όπως αναφέρω και στην ερώτηση, είναι το θέμα των σφαγείων. Πράγματι, όπως είπατε, επί σειρά ετών λειτουργούσαν τα δύο δημοτικά σφαγεία, του Άργους και του Ναυπλίου, με τα γνωστά προβλήματα, πλην όμως υπήρχε κάποια λύση. Του Δήμου Ασκληπιού και του Δήμου Κρανιδίου, όπως είπατε, θα γίνουν. Το πρόβλημα όμως είναι άμεσο. Έρχονται οι γιορτές των Χριστουγέννων. Τώρα, λοιπόν, πρέπει οι κτηνοτρόφοι της Αργολίδος για ένα, δύο, δέκα, εκατό αμνοερίφια να μεταβαίνουν στην Τρίπολη, όπου είναι το μόνο σφαγείο που λειτουργεί και καταλαβαίνετε, ποια είναι τα έξοδα μεταφοράς για να πάνε στην Τρίπολη και να έρθουν με αυτοκίνητο ψυγείο. Αυτό σημαίνει ότι τα έξοδα αυτά θα είναι μεγαλύτερα από την αξία των αμνοεριφίων. 
      Επομένως, το θέμα ενόψει και των εορτών των Χριστουγέννων είναι άμεσο. Θα παρακαλέσουμε, λοιπόν, το Υπουργείο να δώσει κάποια λύση. Διότι εάν δεν υπάρξει κάποια λύση στις γιορτές των Χριστουγέννων είναι φανερό ότι ο κλάδος των κτηνοτρόφων θα εξαφανιστεί και φοβάμαι, κύριε Υπουργέ, ότι σε λίγο καιρό δεν θα έχουμε κτηνοτρόφους ούτε Αλβανούς λαθρομετανάστες. 
      Ειδικότερα για την Αργολίδα και γενικότερα για την Ελλάδα, νομίζω ότι θα πρέπει να υπάρξει ένας αναπτυξιακός νόμος, ο οποίος να δώσει μια κάποια λύση στα χρονίζοντα προβλήματα, προβλήματα χωροθέτησης των εγκαταστάσεων, προβλήματα αδειών λειτουργίας, προβλήματα σφαγείων. Ελπίζω να δοθεί μια λύση και για τον αποτεφρωτήρα που χρειάζεται το σφαγείο του Δήμου του Κρανιδίου, ώστε αν μπορέσουμε μέχρι τις γιορτές των Χριστουγέννων να λύσουμε το πρόβλημα. 
      Θα παρακαλέσω την προσωπική σας παρέμβαση, ώστε μέχρι τις εορτές των Χριστουγέννων να δοθεί μια λύση, έστω και προσωρινή, γιατί οι κτηνοτρόφοι οδηγούνται σε αδιέξοδο. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατανοώ την αγωνία του κυρίου συναδέλφου για τους κτηνοτρόφους της περιοχής. Σε καμία όμως περίπτωση δεν μπορούμε να δώσουμε λύσεις που θα θέσουν σε κίνδυνο την υγιεινή και την ασφάλεια, στα πλαίσια της υποχρέωσης απέναντι στους καταναλωτές.
      Το δημοτικό σφαγείο του Κρανιδίου είναι έτοιμο σχεδόν κατά 95%. Η λύση που θα μπορούσε να δοθεί είναι να επισπευσθούν οι διαδικασίες της ολοκλήρωσής του –υπάρχει χρηματοδότηση- για να μπορέσουμε να έχουμε έτσι ένα σφαγείο σε λειτουργία. Θεωρώ ότι από τη στιγμή που έχει εγκριθεί το σφαγείο της «Αργολίδας Α.Ε.» με τη συμμετοχή και του Δήμου Ασκληπιού στο μέλλον θα οργανώσουμε καλύτερα τις υποδομές.
      Βέβαια πάντα υπήρχε μία άποψη, δεν βαριέσαι να περάσουμε μία χρονιά και μία δεύτερη χρονιά… Ξέρετε πολύ καλά όμως ότι οι τελευταίες διατροφικές κρίσεις δεν δίνουν σε κανένα το δικαίωμα να κλείσει τα μάτια μπροστά στον κίνδυνο που υπάρχει όταν δεν υπάρχει οργανωμένη υποδομή για σφαγή. 
      Επίσης το μέτρο 2-1 δίνει αυτήν τη δυνατότητα και στους δήμους και στα παλιά σφαγεία να τα εκσυγχρονίσουν αλλά και σε καινούργιες επενδύσεις όπως πιστεύω ότι μπορούν να γίνουν στην Αργολίδα. Γι’ αυτό εκτιμώ ότι πρέπει εμείς από τη μεριά μας να κάνουμε ό,τι είναι δυνατόν ώστε να διευκολύνουμε την ολοκλήρωση, αφού είναι στο 95%, αυτού του σφαγείου για να μπορέσει έτσι να εξυπηρετήσει αυτήν την περίοδο αιχμής τις σφαγές και δεν θα χρειαστεί να μετακινούνται τόσο μακριά προς την Τρίπολη οι κτηνοτρόφοι. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι με την έγκρισή σας θα προχωρήσουμε στη συζήτηση των επικαίρων  ερωτήσεων δευτέρου κύκλου και θα επανέλθουμε στη συνέχεια στην τρίτη ερώτηση του πρώτου κύκλου.
      Έχω την έγκρισή σας. 
      Επίκαιρες ερωτήσεις δεύτερου κύκλου:
      Η υπ’ αριθμόν 222/17.11.2003 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων Έργων, σχετικώς με την επίσπευση εκτέλεσης των έργων αντιπλημμυρικής προστασίας στον Αλφειό Ποταμό κλπ., λόγω κωλύματος των Υπουργών δεν θα συζητηθεί και διαγράφεται.
      Επόμενη είναι η υπ’ αριθμόν 248/18.11.2003 δεύτερη επίκαιρη ερώτηση του Βουλευτή της Νέας Δημοκρατίας κ. Πέτρου Μαντούβαλου προς τον Υπουργό Δημόσιας Τάξης, σχετικώς με τη μετακίνηση της Διεύθυνσης Εσωτερικών Λειτουργιών του Αρχηγείου της Ελληνικής Αστυνομίας στο χώρο στάθμευσης του Υπουργείου.
      Διαβάζω την ερώτηση του κυρίου συναδέλφου:
      «Εδώ και μια εβδομάδα περίπου όπως προκύπτει από έγγραφο της Πανελλήνιας Ομοσπονδίας Πολιτικού Προσωπικού του Υπουργείου Δημοσίας Τάξεως, οι εργαζόμενοι της Διεύθυνσης Εσωτερικών Λειτουργιών του Υπουργείου μετακινήθηκαν σε στέγαστρο στο χώρο στάθμευσης του Υπουργείου το οποίο διαμορφώθηκε σε χώρο εργασίας.
      Το συγκεκριμένο κατασκεύασμα το οποίο στοίχισε στο ελληνικό δημόσιο ένα σεβαστό ποσό, δεν πληροί τις προϋποθέσεις ενός χώρου εργασίας ενώ ο διευθυντής της εν λόγω υπηρεσίας μεταφέρθηκε σε χώρο που ήταν αποθήκη οπλισμού του Αρχηγείου και τα όπλα που υπήρχαν εκεί μεταφέρθηκαν ατάκτως σε διάφορους χώρους.
      Η συγκεκριμένη ενέργεια της μετακίνησης της Διεύθυνσης Εσωτερικών Λειτουργιών στο συγκεκριμένο χώρο αποτελεί περιφρόνηση του έργου της ενώ χαρακτηριστικό είναι ότι στο πρόχειρο αυτό στέγαστρο μεταφέρθηκαν και τα χρηματοκιβώτια που περιέχουν την πάγια προκαταβολή με προφανείς κινδύνους.
      Κατόπιν των ανωτέρω ερωτάται ο κύριος Υπουργός:
      Για ποιο λόγο συντελέστηκε η μετακίνηση της Διεύθυνσης Εσωτερικών Λειτουργιών του Αρχηγείου σε στέγαστρο στο χώρο στάθμευσης του Υπουργείου Δημόσιας Τάξης.
      Εάν πληρούνται οι κανόνες ασφαλείας αλλά και οι στοιχειώδεις προϋποθέσεις ενός χώρου εργασίας στο στέγαστρο που κατασκευάστηκε».
      Ο Υφυπουργός Δημόσιας Τάξης κ. Τσερτικίδης έχει το λόγο.
       ΤΣΕΡΤΙΚΙΔΗΣ ΠΑΝΤΕΛΗΣ (Υφυπουργός Δημόσιας Τάξης): Κύριε Πρόεδρε, μετά την ίδρυση και λειτουργία του Αρχηγείου της Αστυνομίας ανέκυψε η ανάγκη αποσυμφόρησης και εξεύρεσης χώρου γραφείων. Μάλιστα κατά το πρόσφατο παρελθόν και συγκεκριμένα το 2000 έγινε η μεταστέγαση των διευθύνσεων εκπαίδευσης και τεχνικών του Αρχηγείου της Ελληνικής Αστυνομίας καθώς και η στέγαση μέρους της τότε νεοσύστατης Διεύθυνσης Ασφάλειας Ολυμπιακών Αγώνων σε κτήρια προκατασκευασμένα στον ενιαίο χώρο του Αρχηγείου της Ελληνικής Αστυνομίας εκεί, δηλαδή, που στεγάζεται σήμερα το Υπουργείο Δημόσιας Τάξης.
      Στην ανάγκη εξεύρεσης χώρου γραφείων προστέθηκε πρόσφατα και η ανάγκη εξεύρεσης χώρων για τη στέγαση του γραφείου Τύπου του Υπουργείου μας το οποίο πέραν των άλλων υποχρεώσεών του καλείται να καλύψει τις αυξημένες ανάγκες που ανακύπτουν από την προετοιμασία για τη διεξαγωγή των Ολυμπιακών Αγώνων του 2004 καθώς και των αναγκών που θα ανακύψουν κατά τη διάρκεια της διεξαγωγής των Ολυμπιακών Αγώνων. 
      Για την αντιμετώπιση, λοιπόν, αυτής της επείγουσας και επιτακτικής ανάγκης και με στόχο την εύρυθμη λειτουργία του γραφείου Τύπου του Υπουργείου αποφασίστηκε η μεταστέγαση μέρους της Διεύθυνσης Εσωτερικών Λειτουργιών του Αρχηγείου της Ελληνικής Αστυνομίας, δηλαδή μόνο τριών γραφείων που βρίσκονται στον 7ο όροφο του κεντρικού κτηρίου σε κτήριο το οποίο κατασκευάστηκε πρόσφατα και βρίσκεται και αυτό στον ενιαίο αύλιο χώρο που βρίσκεται σήμερα το πολυόροφο κτήριο του Υπουργείου Δημόσιας Τάξης.
      Το κτήριο αυτό που κατασκευάστηκε πρόσφατα από εργολάβο, ο οποίος αναδείχτηκε με δημόσιο διαγωνισμό, είναι λυόμενη ελαφρά κατασκευή. 
      Συγκεκριμένα, δημιουργήθηκαν πέντε σύγχρονοι λειτουργικοί γραφειακοί χώροι επιφανείας διακοσίων είκοσι τεσσάρων τετραγωνικών μέτρων, που καλύπτουν σε ικανοποιητικό βαθμό τις ανάγκες των γραφείων που μεταστεγάστηκαν. Η ασφάλεια αυτών των χώρων επιτυγχάνεται με εικοσιτετράωρη φρούρησή τους και για τις ανάγκες ψύξης και θέρμανσης τοποθετήθηκαν κλιματιστικά μηχανήματα. 
      Το κόστος για τη δημιουργία αυτών των γραφείων ανήλθε περίπου στο ποσό των 110.000 ευρώ. Όμως, προχωρήσαμε ακόμα περισσότερο στην τοποθέτηση λεβητοστασίου και εγκατάστασης κεντρικής θέρμανσης, καθώς επίσης και στη δημιουργία λοιπών βοηθητικών χώρων, επιφανείας περίπου πενήντα πέντε τετραγωνικών μέτρων. Σύντομα αναμένεται να ολοκληρωθούν οι σχετικές εργασίες, για τις οποίες θα διατεθούν περίπου 59.000 ευρώ. Δηλαδή, έχουμε ένα συνολικό κόστος 169.000 ευρώ για εμβαδόν περίπου διακοσίων εβδομήντα πέντε τετραγωνικών μέτρων. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μαντούβαλος. 
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, θα μου επιτρέψετε να διαπιστώσω ότι τόσο αποτυχημένη πορεία σε τόσο μικρό χρονικό διάστημα από τον κ. Φλωρίδη στο συγκεκριμένο Υπουργείο για εμένα είναι πρωτόγνωρη, παρά τις περγαμηνές που ο προηγούμενος Υπουργός, ο κ. Χρυσοχοΐδης, άφησε. Αυτό το λέω, διότι τόσο το ηθικό των υπαλλήλων όσο των υπηρετούντων στην Ελληνική Αστυνομία και στα Σώματα Ασφαλείας είναι τόσο χαμηλό, ώστε εν ώρα καθήκοντος να σκοτωθεί προχθές ένας αστυνομικός, ο Παναγιώτης Δήμου, και να μην παρευρεθεί στην κηδεία του ούτε ένας εκπρόσωπος από το Υπουργείο. 
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν είναι αυτό το αντικείμενο της ερώτησής σας. Σας παρακαλώ πολύ να τηρείτε τον Κανονισμό. 
      ΠΕΤΡΟΣ ΜΑΝΤΟΥΒΑΛΟΣ: Σας ευχαριστώ που με ανακαλέσατε, αλλά εγώ τώρα το είπα. 
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα έχετε άλλη ευκαιρία, για να κάνετε γενική κριτική στην Κυβέρνηση. Αυτό είναι δικαίωμά σας, αλλά δεν μπορείτε να το ασκήσετε μέσα απ΄ αυτήν την επίκαιρη ερώτηση για την στέγαση μιας υπηρεσίας.
      ΠΕΤΡΟΣ ΜΑΝΤΟΥΒΑΛΟΣ: Γιατί; Τα παραπήγματα, που μας έλεγε ο κύριος Υπουργός ότι έφτιαξε και στοιβάζονται μέσα υπάλληλοι, αφορούν την ερώτηση; Γιατί δεν διακόψατε σ’ εκείνο το σημείο; 
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, μην αντιδικείτε με το Προεδρείο. 
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, σας παρακαλώ να μου κρατήσετε το χρόνο.
      ΠΡΟΕΔΡΕΥΩΝ (Κωνσταντίνος Γείτονας): Δεν θα σας αδικήσω στο χρόνο ούτε σας αφαιρώ το λόγο. Είμαι υποχρεωμένος, όμως, να σας θυμίσω τον Κανονισμό. Σας παρακαλώ να συνεχίσετε.
      ΠΕΤΡΟΣ ΜΑΝΤΟΥΒΑΛΟΣ: Σας ευχαριστώ, κύριε Πρόεδρε.
      Σ’ ό,τι αφορά την επίκαιρη ερώτηση που κάνω, θέλω να σας πω κάτι. Εργαζόμενοι, υπάλληλοι του Υπουργείου διαμέσου της Πανελλήνιας Ομοσπονδίας Πολιτικού Προσωπικού με πρωτόγνωρο τρόπο παραπονούνται και λένε: «Κύριε Υπουργέ, είναι αδιανόητο να στοιβάζομεθα σε χώρους που δήθεν κατασκευάζετε, χωρίς στοιχειώδεις κανόνες υγιεινής, χωρίς στοιχειώδεις κανόνες σωστής εργασίας και με παραπεταμένο τον οπλισμό της υπηρεσίας, δηλαδή υπηρεσιακούς φακέλους και όλα τα υπόλοιπα. Βάζετε επικεφαλής ταξίαρχο σε μία αποθήκη και όλους τους υπόλοιπους μας έχετε σε επικίνδυνους και ανθυγιεινούς χώρους εργασίας. Και ρωτάμε γιατί;». 
      Ρωτώ, λοιπόν, και εγώ τον κύριο Υπουργό: Με όλα αυτά τα παραπήγματα που μας κατασκευάσατε, τι κάνατε; Θα μου επιτρέψετε να σας τα αναφέρω: Η Διεύθυνση Εκπαίδευσης στεγάζεται σε προκάτ του Υπουργείου εδώ και τρία χρόνια. Το ίδιο συμβαίνει και με την Υπηρεσία Εσωτερικών Λειτουργιών του Υπουργείου. Η Διεύθυνση Τεχνικών και το Τμήμα Διεύθυνσης Ολυμπιακών Αγώνων στεγάζονται σε προκάτ βαριάς μορφής, όπως και η Υπηρεσία Φυσικής Αγωγής του Υπουργείου. Δηλαδή, για να στεγάζονται στις διευθύνσεις του Υπουργείου και στα γραφεία τους οι παρατρεχάμενοι, οι καρεκλοκένταυροι του Υπουργείου και οι σύμβουλοι του Υπουργού, αυτήν τη στιγμή βρίσκονται σε αποθήκες και σε προκάτ κτήρια εργαζόμενοι, οι οποίοι είναι βέβαιο ότι σας ενδιαφέρουν. Αποκλείεται να μη σας ενδιαφέρουν οι εργαζόμενοι.
      Το φωτοτηλεοπτικό συνεργείο, η Διεύθυνση Τηλεοπτικών Υπηρεσιών και Τεχνικών Υπηρεσιών και το Ιστορικό Αρχείο του Υπουργείου βρίσκονται παραπεταμένα σε προκάτ κτήρια. Ερωτώ: Ενδιαφέρεται ο Υπουργός για όλα αυτά, για την πορεία του Υπουργείου του, που για μένα μέχρι αυτήν τη στιγμή είναι αποτυχημένη, ναι ή όχι; 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, είχα την ευτυχή συγκυρία να θητεύσω και με τον κ. Χρυσοχοΐδη επί ένα δίμηνο και τότε ο κύριος συνάδελφος άλλα μας έλεγε μέσα σ’ αυτήν την Αίθουσα. Σήμερα, θυμήθηκε τις περγαμηνές του κ. Χρυσοχοϊδη. Αυτό πρέπει να πω ότι είναι καλό και μας τιμά.
      ΠΕΤΡΟΣ ΜΑΝΤΟΥΒΑΛΟΣ: Αποκλείεται να λέτε για εμένα αυτό το πράγμα. Με μπερδεύετε με κάποιον άλλο.
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, μη διακόπτετε.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, ο κύριος συνάδελφος είναι παραπληροφορημένος και ανενημέρωτος. Βεβαίως και είναι παραπληροφορημένος, γιατί ποτέ δεν έτυχε να έρθει στο Υπουργείο Δημόσιας Τάξης.
      ΠΕΤΡΟΣ ΜΑΝΤΟΥΒΑΛΟΣ: Πριν από δέκα εβδομάδες ήμουν εκεί.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε συνάδελφε, τη νύχτα της 9ης Απριλίου, όταν ανεβήκατε πάνω στη μηχανή για να έρθετε στο Υπουργείο, στο δρόμο σταματήσατε, γιατί αντιληφθήκατε ότι τελικά τα αποτελέσματα των εκλογών άλλαξαν. 
      ΠΕΤΡΟΣ ΜΑΝΤΟΥΒΑΛΟΣ: Κύριε Υφυπουργέ, ήσασταν στο χωριό σας. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε …
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, μη σηκώνεστε, καθίστε στη θέση σας. Δεν έχετε το λόγο. Σας παρακαλώ!
      ΠΕΤΡΟΣ ΜΑΝΤΟΥΒΑΛΟΣ: Είναι απληροφόρητος και προκλητικός. Όχι μόνο ψεύδεται αλλά …
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, δεν έχετε το λόγο. 
      Να μη γράφεται τίποτε στα Πρακτικά. 
      Συνεχίστε, κύριε Υπουργέ. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Το ποιοι είναι απαράδεκτοι το έχουν αποδείξει οι συνάδελφοι. Εγώ, κύριε συνάδελφε, σας προσκαλώ …
      ΠΕΤΡΟΣ ΜΑΝΤΟΥΒΑΛΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, σας παρακαλώ! Δεν είστε υπεράνω Κανονισμού. Καθίστε στη θέση σας.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Επαναλαμβάνω, κύριε συνάδελφε, σας προσκαλώ αύριο και σας περιμένω στο Υπουργείο να πάμε να δούμε αυτούς τους χώρους που εσείς αποκαλείτε παραπήγματα, αν είναι όντως έτσι. 
      Βεβαίως, όμως είπα νωρίτερα ότι είστε απληροφόρητος γιατί δεν έχετε σωστή ενημέρωση. Πρώτον, δεν μεταφέρθηκε όλη η Υπηρεσία Εσωτερικών Λειτουργιών στο χώρο που είπατε. 
      ΠΕΤΡΟΣ ΜΑΝΤΟΥΒΑΛΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, γιατί διακόπτετε συνέχεια; Δεν αντέχετε τον αντίλογο; Σας παρακαλώ. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ισχυρίζεστε ότι όλη η υπηρεσία μεταφέρθηκε στα παραπήγματα. Σας λέγω, ελάτε αύριο να δούμε εάν είναι παραπήγματα ή όχι.
      Δεύτερον, λέτε ότι όλη η υπηρεσία μεταφέρθηκε εκεί. Λέτε ανακρίβειες, διότι μεταφέρθηκαν τρία γραφεία για να συστεγαστούν σε πέντε γραφεία. 
      Τρίτον, λέτε ότι ο διευθυντής της υπηρεσίας πήγε σε μία αποθήκη. Πάλι είστε παραπληροφορημένος διότι ο διευθυντής πήγε στον πέμπτον όροφο.
      Τέλος, ο οπλισμός φυλάσσεται στο πολυόροφο κτήριο. Θα ολοκληρώσω λέγοντας ότι πριν από μερικές ημέρες μία δική σας ανακοίνωση έλεγε ότι οι μηχανές που χρησιμοποιεί η ομάδα δράσης είναι πολλών ετών. Και πάλι παραπληροφορείτε διότι αυτές οι μηχανές, κύριε συνάδελφε, ξέρετε πολύ καλά ότι στην πλειοψηφία τους αγοράστηκαν μετά το 2000. Άρα, εσείς παραπληροφορείτε και όχι εμείς. 
      ΠΕΤΡΟΣ ΜΑΝΤΟΥΒΑΛΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε Μαντούβαλε, αξίζει τον κόπο να έχουμε αυτήν την εικόνα των αντεγκλήσεων σε μία ερώτηση; Ο κοινοβουλευτικός διάλογος είναι λόγος και αντίλογος. Ακουστήκατε χωρίς διακοπή. Δεν πρέπει να ακουστεί και ο Υπουργός; 
      Επανερχόμαστε στη συζήτηση των ερωτήσεων πρώτου κύκλου.
      Θα συζητηθεί η υπ’ αριθμόν 245/18.11.2003 Τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικώς με τη λήψη μέτρων ενίσχυσης του κλάδου της γουνοποιίας κλπ. 
      Η ερώτηση του κ. Τζέκη έχει ως εξής:
      «Η κατάσταση του κλάδου της γουνοποιίας στις ακριτικές περιοχές των Νομών Κοζάνης, Καστοριάς, Φλώρινας είναι φθίνουσα για χιλιάδες οικοτεχνίες και γουνεργάτες, παρά τις κατά καιρούς ψευτορυθμίσεις των χρεών των γουνοποιών.
      Η παραγωγή γούνας της περιοχής έχει συγκεντρωθεί σε δυο, τρεις μεγαλοεπιχειρηματίες, αφού η πολιτική της Κυβέρνησης αφάνισε εκατοντάδες μικρούς γουνοποιούς και έστειλε στην ανεργία χιλιάδες οικοτέχνες και εργάτες. Πριν πέντε χρόνια υπήρχαν στη Σιάτιστα χίλιες εξακόσιες περίπου οικοτεχνίες που απασχολούσαν δυόμισι χιλιάδες περίπου γουνοποιούς και γουνεργάτες. Σήμερα απέμειναν περίπου διακόσιες πενήντα που απασχολούν περίπου επτακόσιους.
      Έτσι όπως έχει διαμορφωθεί η κατάσταση, οι μικρομεσαίοι γουνοποιοί αδυνατούν στην πραγματικότητα να προχωρήσουν στην ίδρυση εκτροφείων γουνοφόρων ζώων στην περιοχή. Χρειάζεται η λήψη συγκεκριμένων μέτρων από την Κυβέρνηση για το ξεπέρασμα των όποιων εμποδίων.
      Πολλοί από τους εργάτες εργάζονται ανασφάλιστοι, ενώ οι μικροί γουνοποιοί που αδυνατούν να πληρώσουν τα ασφάλιστρα στο ΤΕΒΕ σέρνονται στα δικαστήρια και φυλακίζονται.
      Ερωτώνται οι κύριοι κύριοι Υπουργοί εάν προτίθεται η Κυβέρνηση να πάρει μέτρα για τη λύση των οξυμένων προβλημάτων των μικρομεσαίων γουνοποιών και για την αναζωογόνηση της γουνοποιίας (παραγωγή, εμπόριο, εξαγωγές) προς όφελος του λαού της περιοχής και της εθνικής οικονομίας.»
      Ο Υφυπουργός Ανάπτυξης κ. Καλαφάτης έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, η γουνοποιία έχει περάσει κατά καιρούς πάρα πολλές κρίσεις και αυτήν την εποχή περνάει μία ιδιαίτερα κρίσιμη περίοδο που κυρίως οφείλεται σε παράγοντες που δεν έχουν σχέση με τα ερωτήματα που έχετε θέσει. Τα ερωτήματα που έχετε θέσει είναι παρεπόμενα της μεγάλης δομικής κρίσης που περνάει ο κλάδος των γουνοποιών. Επιτρέψτε μου να σας αναφέρω ότι οι λόγοι της κρίσης αυτής είναι ουσιαστικά τέσσερις. 
      Ο πρώτος είναι η εμφάνιση της έντονης ανταγωνιστικότητας από τρίτες χώρες που παράγουν πολύ πιο φθηνά προϊόντα και κυρίως από την Κίνα. 
      Ο δεύτερος λόγος είναι ότι υπάρχει μία στροφή, όπως δείχνουν οι μετρήσεις, των καταναλωτικών προτιμήσεων σε χώρες όπου προηγουμένως ήταν καταναλώτριες στη γούνα. 
      Ο τρίτος λόγος είναι ότι οι οικολογικές οργανώσεις, έχοντας αναπτύξει ένα σημαντικό αγώνα εναντίον της γούνας, έχουν επηρεάσει τις πωλήσεις.
      Ο τέταρτος λόγος, που είναι πάρα πολύ σημαντικός –ίσως ο σημαντικότερος- είναι ότι οι πρώην χώρες της Σοβιετικής Ένωσης, που αποτελούσαν τον κύριο πελάτη των γουνοποιών της Καστοριάς, επειδή διέρχονται μία πολύ μακρόχρονη κρίση, δεν είναι πλέον οι καλοί πελάτες. Αυτοί είναι οι τέσσερις ουσιαστικοί παράγοντες.
      Εμείς έχουμε πράξει πάρα πολλά τα τελευταία χρόνια για να ενισχύσουμε αυτόν τον κλάδο, που όντως περνάει κρίση. Θα σας αναφέρω τα πιο σημαντικά μέτρα που έχουμε λάβει.
      Πρώτον, δημιουργήσαμε το μόνιμο εκθετήριο γούνας στην Καστοριά, όπου με δημόσια χρήματα εκθέτουν στο χώρο αυτόν διακόσιοι περίπου μόνιμοι γουνοποιοί. Επίσης, κάθε χρόνο γίνεται η μεγάλη διεθνής έκθεση γούνας. Αυτό είναι ένα σημαντικό έργο υποδομής για τους γουνοποιούς.
      Δεύτερον, έχουμε δημιουργήσει το Κέντρο Ελληνικής Γούνας που λειτουργεί ως ανώνυμη εταιρεία, θυγατρική του ΕΟΜΜΕΧ. Αυτό το κέντρο έχει εφοδιαστεί με τα εξής πάρα πολύ σημαντικά πράγματα. Το πρώτο είναι το εργαστήριο πιστοποίησης του τελικού προϊόντος της γούνας. Επίσης, υπάρχει το τμήμα της μόδας, δηλαδή δημιουργούμε μόδα στην Καστοριά. Το τρίτο είναι ότι πραγματοποιούνται προγράμματα εκπαίδευσης προς τους γουνοποιούς. 
      Ένα τρίτο μέτρο είναι η ενίσχυση επενδύσεων για εκτροφεία και ζωοτροφές και χρηματοδοτήθηκε από το LIDER II η κατασκευή μονάδας παραγωγής ζωοτροφών προϋπολογισμού 800 εκατομμυρίων δραχμών στη Νεάπολη της Κοζάνης.
      Τέταρτον, για τον ίδιο σκοπό επιδοτήθηκε ο εκσυγχρονισμός πέντε υπαρχόντων εκτροφείων γουνοφόρων ζώων ύψους 250 εκατομμυρίων δραχμών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Πέμπτον, δίνεται η δυνατότητα να δημιουργηθούν μονάδες παραγωγής γουνοφόρων ζώων μέσα από τρία προγράμματα. Το ένα είναι ο αναπτυξιακός νόμος, το δεύτερο είναι σχέδια βελτίωσης του Υπουργείου Γεωργίας, που χρηματοδοτούνται αντίστοιχα με 40% και 50% και από το πρόγραμμα LIDER IIΙ που επιδοτείται κι αυτό με 50%.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα πείτε περισσότερα στη δευτερολογία σας.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα αναφέρω και άλλα μέτρα. Θα παρακαλούσα, αν υπάρχει κάποια πρόταση, να την ακούσουμε, διότι όντως υπάρχει πρόβλημα στην περιοχή.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Εμείς γνωρίζουμε ότι υπάρχει κρίση στον κλάδο της γούνας. Το ζήτημα είναι ότι η παρέμβαση της Κυβέρνησης πρέπει να είναι στην περίοδο της κρίσης και όχι όταν υπάρχει άνοδος του κλάδου της γουνοποιίας. 
      Κύριε Πρόεδρε, γνωρίζουμε ότι πριν από πέντε- έξι χρόνια αυτές οι περιοχές έσφυζαν από οικονομική, κοινωνική και πολιτιστική ζωή. Τώρα υπάρχει οικονομικός, κοινωνικός και πολιτιστικός μαρασμός. Η πραγματικότητα είναι ακόμα πιο ζοφερή.
      Το ζήτημα είναι ότι η Κυβέρνηση λέει ότι πήρε μέτρα. Τα μέτρα έπρεπε να είχαν αποδώσει, όμως δεν απέδωσαν. Δεν υπήρξε «αναζωογόνηση» της περιοχής. Κατά καιρούς έχουμε συζητήσει εδώ μέσα ορισμένες ρυθμίσεις χρεών γουνοποιών κλπ. Εμείς τονίσαμε τότε ότι αυτό δε λύνει το πρόβλημα, παρά μόνο το μεταθέτει για μερικά χρόνια και αυτό το εντοπίζουμε τώρα.
      Επισκεφθήκαμε προσωπικά με την κομματική οργάνωση της Κοζάνης, τη Σιάτιστα και εκεί είχαμε συνάντηση και με τους γουνοποιούς και με τους γουνεργάτες. Αδυνατούν και στις άλλες περιοχές, Καστοριά και Φλώρινα να αναπληρώσουν και τις υποχρεώσεις στο ΤΕΒΕ. Κρατούνται και συλλαμβάνονται γι’ αυτά τα χρέη. Γίνεται προσωποκράτηση και θέλω μια συγκεκριμένη απάντηση σ’ αυτό. Υπάρχει και πλήττει η ανεργία ολόκληρη την περιοχή. Στη Σιάτιστα, Κοζάνη, Φλώρινα και Καστοριά υπάρχει μεγάλη ανεργία, είναι πάνω από 30%. Και βέβαια μέσω των προγραμμάτων εκπαίδευσης των γουνοποιών δεν πιστεύω ότι έρχεται καλυτέρευση του κλάδου. Υπάρχουν άριστοι τεχνίτες στη γουνοποιία με μια μόνη διαφορά. Βλέπουν ότι μέσα απ’ αυτήν την κρίση, που χειροτερεύει για τους πολλούς αλλά ευνοεί τους λίγους. Και σας λέω, κύριε Πρόεδρε, ότι η γουνοποιία πλέον ολόκληρης της περιοχής είναι στα χέρια δύο τριών επιχειρηματιών. Αυτοί έχουν και τα εκτροφεία στα χέρια τους. 
      Εμείς, λοιπόν, κάνουμε συγκεκριμένες προτάσεις. Για να μπορέσουμε να κρατήσουμε την οικοτεχνία  -και εννοώ την οικογενειακή επιχείρηση- πρέπει να προωθήσουμε το συνεταιρισμό. Και εδώ ακριβώς είναι ότι ο συνεταιρισμός πρέπει να έχει στα χέρια το εκτροφείο γουνοφόρων ζώων. Έτσι θα περιορίσουμε την εισαγωγή από άλλες χώρες. Και δεν είναι μόνο η Κίνα, αλλά είναι και η Δανία που παράγει γούνες και έχει εκτροφεία γουνοφόρων ζώων. 
      Το τραπεζικό σύστημα να λειτουργήσει ευνοϊκά προς τις μικρές επιχειρήσεις μέσα από χαμηλότερα δάνεια για να μπορέσουν να αναπνεύσουν οικονομικά. Και βέβαια αν αναπνεύσουν οικονομικά οι μικρές επιχειρήσεις που είναι οικογενειακού χαρακτήρα, κύριε Πρόεδρε, θα βρουν δουλειά και οι εργάτες. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώσετε, κύριε Τζέκη. 
      ΑΓΓΕΛΟΣ ΤΖΕΚΗΣ: Κλείνω, κύριε Πρόεδρε. Σας λέω ότι αντιμετώπισα το εξής φαινόμενο. Μπαίνοντας νωρίς το βράδυ στη Σιάτιστα, τα μισά σπίτια ήταν κλειστά. Ρωτώντας τους γουνοποιούς και τους γουνεργάτες, μας είπαν ότι αυτό είναι φαινόμενο σε όλη την περιοχή. Καταλαβαίνετε, λοιπόν, ότι η πρότασή μας είναι ρεαλιστική, πραγματοποιήσιμη με τη διαφορά ότι δεν είναι στους στόχους και στο πρόγραμμα της Κυβέρνησης.
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο, κύριε Τζέκη.
      ΑΓΓΕΛΟΣ ΤΖΕΚΗΣ: Περιμένουμε, λοιπόν, να μας πείτε για δύο ζητήματα. Για τις προσωποκρατήσεις έναντι των χρεών των μικρών γουνοποιών και τι θα κάνετε με το μεγάλο ζήτημα της ανεργίας. Συγκεκριμένη πρόταση σας δώσαμε, εμείς πιστεύουμε ότι μπορεί να υλοιποιηθεί. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα συνεχίσω τα μέτρα και θα σας απαντήσω επί των ερωτημάτων που θέσατε.
      Για τη ρύθμιση των χρεών που αναφέρατε, η Κυβέρνηση ήταν ιδιαίτερα γενναιόδωρη και απορώ γιατί δεν το αναγνωρίζετε. 
      Προχωρήσαμε στη ρύθμιση των δανείων τρεις φορές, το 1998, το 1999 και το 2002. Το σύνολο των χρημάτων που όφειλαν οι μικρές επιχειρήσεις την τελευταία περίοδο που παραγράψαμε τα χρέη ήταν 30 δισεκατομμύρια. Και αυτά τα διαγράψαμε, παρ’ όλο που είχαν προηγηθεί δύο διαγραφές στο παρελθόν, μόλις προ τριετίας. Και αυτό το κοινωνικό πρόβλημα των χρεών έχει λυθεί. Έχει λυθεί, διότι σας είπα διαγράψαμε όλο αυτό το τεράστιο χρέος των 30 δισεκατομμυρίων. Και αν θέλετε, ακροβατήσαμε νομικά για να το κάνουμε αυτό. Ακροβατήσαμε απέναντι σε οδηγίες της Ευρωπαϊκής Ένωσης και το ξέρετε αυτό. 
      Επίσης, πρέπει να γνωρίζετε ότι το Υπουργείο Ανάπτυξης για τη στήριξη των μικρών και πολύ μικρών επιχειρήσεων έχει μια σειρά από προγράμματα τα οποία καλούνται οι επιχειρήσεις και αυτού του είδους να υλοποιήσουν.
      Όσον αφορά το ερώτημα που θέσατε, όντως αυτά που έχω πει εγώ και έχετε πει και εσείς, συντείνουν στο εξής: Όσα μέτρα και αν πάρει η Κυβέρνηση, από τη στιγμή που υπάρχει διεθνής κρίση στον κλάδο, δεν μπορεί να ορθοποδήσουν οι επιχειρήσεις. Αυτός είναι νόμος παγκόσμιος, δεν είναι νόμος της Σιάτιστας ή της Καστοριάς. Όταν υπάρχει κρίση στην αγορά ενός προϊόντος, αυτή η κρίση θα μεταφέρεται και στους παραγωγούς. Δεν είναι κάτι που τώρα ανακαλύψαμε. Αυτό λοιπόν που χρειάζεται, το έχουμε πει και το έχουμε σχεδιάσει με τους γουνοποιούς, είναι να δημιουργήσουν κλάστερ, να δημιουργήσουν αυτού του είδους που λέτε εσείς συνεταιρισμούς. Το έχουμε πει πάρα πολλές φορές, έχουμε κάνει επιχειρηματικά σχέδια. Και έχουμε πει ότι από το καινούργιο πρόγραμμα του Υπουργείου Ανάπτυξης το οποίο ήδη είναι προκηρυγμένο, μπορούν να δημιουργηθούν κλάστερ στην περιοχή. Έχουμε δεσμευθεί ότι αν υπάρχουν προτάσεις απ΄ αυτούς τους γουνοποιούς, εμείς αυτές τις προτάσεις θα τις υλοποιήσουμε. 
      Επιπλέον έχουμε συνεννοηθεί και με τη Περιφέρεια της Δυτικής Μακεδονίας και έχουμε πει ότι μέσα από τα περιφερειακά προγράμματα για τη δημιουργία συνεταιρισμών και κλάστερ και από αυτά τα προγράμματα αν υπάρχουν προτάσεις θα δημιουργήσουμε και θα προωθήσουμε τέτοιου είδους δραστηριότητες για να ενισχύσουμε το μικρό επιχειρηματία. 
      ΠΡΟΕΔΡΕΥΩΝ (Κωνσταντίνος Γείτονας):  Δεν υπάρχει άλλος χρόνος, κύριε Υπουργέ. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, κύριε Πρόεδρε, αλλά ήταν σημαντικά. 
      Ευχαριστώ πάρα πολύ.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Όλα τα θέματα είναι σημαντικά, αλλά ο Κανονισμός αυτόν το χρόνο προβλέπει. Παρακαλώ να τον τηρούμε.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Πάντως ήταν πολύ εποικοδομητικά αυτά που είπατε και θέλω να συνεργαστούμε για το ζήτημα των κλάστερ. Δηλαδή, πείτε και εσείς στους παραγωγούς εκεί, στους γουνοποιούς να μπουν στα προγράμματα του Υπουργείου Ανάπτυξης, να μπουν στα προγράμματα της περιφέρειας, διότι είναι πολύ επιφυλακτικοί. Τα επιδοτούμε με 50%.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ. Μην ανοίγετε άλλο θέμα τώρα.
      Θα συζητηθεί η με αριθμό 243/18-11-2003 τρίτη επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Γεωργίας σχετικώς με την καταβολή της επιδότησης στους καπνοπαραγωγούς κλπ.
      Η επίκαιρη ερώτηση του κ. Στριφτάρη έχει ως εξής:
      «Εντελώς παράνομα, εκβιαστικά και καταχρηστικά η ΑΤΕ προκειμένου να δώσει τις εγγυητικές επιστολές στις ΟΠΑΚ (Ομάδες Παραγωγών Καπνού), οι οποίες θα τις καταθέσουν στον ΟΠΕΚΕΠΕ (Οργανισμός Πληρωμών και Ελέγχου, Κοινοτικών Επιδοτήσεων, Προσανατολισμού και Εγγυήσεων), για να εισπράξουν την προκαταβολή της επιδότησης του καπνού, ζητάει από όλους τους καπνοπαραγωγούς μέλη των ΟΠΑΚ να υπογράψουν πάγια εντολή εξουσιοδότησης προς την ΑΤΕ με την οποία εκτός των άλλων θα την εξουσιοδοτούν να μπαίνει στο λογαριασμό τους και να παρακρατεί τις κατά τη γνώμη της οφειλές τους προς την ΑΤΕ και τρίτους.
      Τον εκβιασμό αυτό η ΑΤΕ τον επιβάλλει εκμεταλλευόμενη τη σχετική σύμβαση που έχει υπογράψει με τον ΟΠΕΚΕΠΕ, η οποία όμως δεν προβλέπει τέτοια δικαιοδοσία.
      Ερωτώνται οι κύριοι Υπουργοί τι ενέργειες θα κάνουν, για να σταματήσουν τους παράνομους εκβιασμούς της ΑΤΕ, ώστε να πάρουν άμεσα οι καπνοπαραγωγοί τις επιδοτήσεις που δικαιούνται.
      Θα απαντήσει ο Υφυπουργός Γεωργίας κ. Αργύρης.
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Προκειμένου να εισπράξουν οι καπνοπαραγωγοί τις επιδοτήσεις τους για την καλλιέργεια του καπνού, απαιτείται η κατάθεση στον ΟΠΕΚΕΠΕ εγγυητικών επιστολών από τις Ομάδες Παραγωγών. Η Αγροτική Τράπεζα Ελλάδας μετά από σχετικά αιτήματα των αγροτικών συνεταιριστικών οργανώσεων εξουσιοδότησε τα κατά τόπους καταστήματα να χορηγούν στις Ομάδες Παραγωγών Καπνού εγγυητικές επιστολές. Επίσης, καθόρισε και το ύψος της επιβάρυνσης πολύ χαμηλότερα απ΄ αυτό της διατραπεζικής αγοράς. Οι εγγυητικές επιστολές που χορηγούν στις ομάδες παραγωγών χορηγούνται μέχρι το ποσό της επιδότησης και δεν υπάρχει εξουσιοδότηση για το λογαριασμό των παραγωγών. Αν με ευθύνη του παραγωγού δεν παραδοθεί –γιατί γι’ αυτό γίνεται η εγγυητική επιστολή- η προβλεπόμενη από τον ΟΠΕΚΕΠΕ ποσότητα καπνού για την οποία πήρε την προκαταβολή της σταθερής πριμοδότησης, τότε εκπίπτει αυτή η εγγυητική επιστολή. 
      Θα πρέπει επίσης να πω τι κάνει το Υπουργείο, για να μην υπάρχουν οι εκβιασμοί, όπως τους ονομάζετε. Υπάρχει η κοινή υπουργική απόφαση που δίνει τη δυνατότητα σε Ομάδες Παραγωγών να προσφεύγουν σε οποιαδήποτε τράπεζα για εγγυητική επιστολή. Επίσης, δεν υπάρχει εξουσιοδότηση προς την Αγροτική Τράπεζα πέραν του ποσού της πριμοδότησης, αυτό δηλαδή που επιβάλλει και ο κανονισμός. 
      Τέλος, πρέπει να σας πληροφορήσω ότι έχουν δοθεί οι εγγυητικές επιστολές στο σύνολο των Ομάδων Παραγωγών. Έχουν εκδοθεί μέχρι σήμερα και έχουν γίνει πληρωμές πάνω από 200 εκατομμύρια ευρώ για την προκαταβολή αυτή που εισπράττουν οι Ομάδες Παραγωγών αποδίδοντας στους δικαιούχους παραγωγούς το ποσό αυτό.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ο κύριος Υφυπουργός δεν απάντησε στο ερώτημά μου. Το ερώτημά μου είναι όχι γιατί ζητά εγγυητική επιστολή από τις ΟΠΑΚ η Αγροτική Τράπεζα, πράγμα λογικό αφού θα δώσει προκαταβολή και πρέπει να έχουν τον καπνό που θα δηλώσουν ότι θα παραδώσουν οι παραγωγοί. Το ζήτημα είναι ότι η ΑΤΕ εκβιάζει, για να εξουσιοδοτηθεί  να χρεώσει το λογαριασμό του τάδε –θα το καταθέσω- με ασφάλιστρα, προμήθεια εγγυητικών επιστολών και με την αμοιβή για τις παρακρατήσεις υπέρ τρίτων, όπως ασφαλίστρων και προμήθειας εγγυητικών επιστολών για τα ασφαλιστικά συμβόλαια, για τις εγγυητικές επιστολές που δεν έχουν εκδοθεί από την ΑΤΕ ή σε εταιρείες του ομίλου της, και έτσι να πιστώσει ή να αποδώσει τα ποσά στους σχετικούς λογαριασμούς ή σε τρίτους.
      Δηλαδή, αν μου χρωστάει κάποιος παραγωγός, θα πάω στην Αγροτική Τράπεζα και θα πω «δώσε μου τα λεφτά που μου χρωστάει». Αυτό είναι το ζητούμενο και γι’ αυτό η ερώτησή μας απευθυνόταν στο Υπουργείο Οικονομίας και Οικονομικών και δευτερευόντως στο Υπουργείο Γεωργίας. 
      Δεν ξέρω αν ο κύριος Υφυπουργός έχει γνώση ακριβώς αυτής της εγκυκλίου και αυτών των παρανομιών της Αγροτικής Τράπεζας -γιατί απ’ ό,τι ξέρουμε τώρα πια η Αγροτική Τράπεζα υπάγεται στο Υπουργείο Οικονομίας και Οικονομικών και όχι στο Υπουργείο Γεωργίας- και των εκβιασμών που κάνει για να εξουσιοδοτηθεί και να κάνει το λογαριασμό του κάθε αγρότη ό,τι θέλει αυτή. Να πληρώνει όποιον νομίζει, να μην πληρώνει όποιον νομίζει, να είναι ουσιαστικά διαχειριστής του λογαριασμού του κάθε αγρότη η Αγροτική Τράπεζα, προκειμένου να πάρουν οι ΟΠΑΚ την εγγυητική επιστολή.
      Και τι σχέση έχει ο μεμονωμένος παραγωγός -το νομικό πρόσωπο τον εκπροσωπεί σ’ αυτήν τη δικαιοδοσία με την Αγροτική Τράπεζα και τον ΟΠΕΚΕΠΕ- αυτός ουσιαστικά να δίνει εγγυήσεις γι’ αυτά που πρέπει να δώσουν οι ΟΠΑΚ; Δεν το καταλαβαίνω αυτό.
      
      
      (Στο σημείο αυτό ο Βουλευτής κ. Σπυρίδων Στριφτάρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής»: 
      
      
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, η εξουσιοδότηση που ζητάει η Αγροτική Τράπεζα είναι μόνο για το ποσό της επιδότησης. Η Αγροτική Τράπεζα δεν ζητάει εξουσιοδότηση για να εισπράττει το σύνολο των υποχρεώσεών της. άλλωστε και η κοινή υπουργική απόφαση και ο κανονισμός για τις επιδοτήσεις απαγορεύει οποιαδήποτε παρακράτηση στην επιδότηση.
      ( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
      Η οποιαδήποτε άλλη σχέση μεταξύ τράπεζας και παραγωγού είναι πράξη συναλλασσομένων. Αλλά για το συγκεκριμένο θέμα απαγορεύεται πέραν του συγκεκριμένου ποσού. Αυτό τουλάχιστον απαντάει και η ίδια η Αγροτική Τράπεζα σε έγγραφο που ζήτησα από την ίδια και το έχω μπροστά μου. Ζητάει εξουσιοδότηση προς τις Ομάδες μόνο για το ποσό που παίρνει την προκαταβολή. Άλλωστε αυτό πρέπει να γίνει.
      Θα πρέπει να σας πω –και το γνωρίζετε πολύ καλά εσείς ο ίδιος, γιατί εκλέγεστε σε καπνοπαραγωγική περιοχή- ότι αφορά την εντολή και του κανονισμού. Και ξέρετε ότι είναι το καλύτερο σύστημα για την είσπραξη των επιδοτήσεων και ποτέ κανένας παραγωγός δεν έχει χάσει τα χρήματά του. Επαναλαμβάνω ότι αφορά μόνο το ποσό παρακράτησης που παίρνει προκαταβολή.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου της Νέας Δημοκρατίας αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Αποκατάσταση των εγγυήσεων διαφάνειας στους τομείς των οικονομικών των πολιτικών κομμάτων και προσώπων, των Μ.Μ.Ε. και των δημοσίων συμβάσεων».
      Για την πρόταση νόμου υπάρχει έκθεση του Γενικού Λογιστηρίου ότι η αποδοχή της συνεπάγεται δαπάνες σε βάρος του Κρατικού Προϋπολογισμού. Σύμφωνα με τον Κανονισμό και το Σύνταγμα δεν θα μπορούσε να συζητηθεί. Η πάγια όμως τακτική που ακολουθούμε είναι να συζητούνται οι προτάσεις νόμου και να μη γίνεται ψηφοφορία στο τέλος της συζήτησης, έτσι ώστε να δίνεται η δυνατότητα στα κόμματα, στο Σώμα, στους προτείνοντες μία πρόταση νόμου και σ’ αυτούς που έχουν αντίθετη άποψη, να τοποθετηθούν.
      Το λόγο έχει η κ. Άννα Μπενάκη-Ψαρούδα ως εισηγήτρια από την πλευρά των υποβαλλόντων την πρόταση νόμου.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριοι συνάδελφοι, η πρότασή μας αυτή για την αποκατάσταση των εγγυήσεων διαφάνειας στο δημόσιο βίο κατατέθηκε στις 8 Μαΐου του 2003. Συζητήθηκε στη Διαρκή Επιτροπή στις 18 Ιουνίου του 2003. Θα μπορούσε να πει κανείς ότι τόσος χρόνος που έχει περάσει –και δεν οφείλεται σε υπαιτιότητά μας- θα την έχει κάνει ανεπίκαιρη.
      Όμως δυστυχώς ή ευτυχώς η συζήτηση αυτής της πρότασης νόμου γίνεται σε μια εποχή οδυνηρής επικαιρότητας λόγω των καθημερινών πλέον αποκαλύψεων για περιπτώσεις αδιαφάνειας και απίστευτης διαφθοράς που χαρακτηρίζουν πλέον συνολικά το δημόσιο βίο. Αν δηλαδή, διαβάζοντας την ειδησεογραφία ακόμα και των τελευταίων εβδομάδων μόνο, προσπαθούσε κανείς να δώσει έναν τίτλο στο κλίμα που επικρατεί τον τελευταίο καιρό, μόνο με ένα τρίπτυχο ως προμετωπίδα θα χαρακτήριζε την επικρατούσα κατάσταση «Αδιαφάνεια, διαπλοκή, διαφθορά». Αδιαφάνεια που οδηγεί στη διαπλοκή και διαπλοκή που οδηγεί στη διαφθορά. 
      Για να τεκμηριώσω αυτό που σας λέω θα αναφερθώ μόνο επί τροχάδην σε περιστατικά και ειδήσεις των τελευταίων ημερών.
      Στις 14.11.2003 ο μόλις αποχωρήσας από την έδρα του εισαγγελέως του Αρείου Πάγου, τέως αντεισαγγελέας του Αρείου Πάγου, ομιλεί για διαπλοκή, διαφθορά και αδιαφάνεια όχι μόνο στη δικαιοσύνη, όπου εκεί τονίζει ότι τα περιστατικά είναι μεμονωμένα και περιορισμένα, αλλά λέει απερίφραστα ότι η διαφθορά στη Δημόσια Διοίκηση είναι γενικευμένη. Διαπιστώνει ενόχληση κυβερνητικών παραγόντων για κινήσεις του ως προς το χειρισμό ευαίσθητων υποθέσεων, καθώς επίσης ασυγχώρητες καθυστερήσεις και περίεργους χειρισμούς σε υποθέσεις διαφθοράς.
      Μόλις προ ημερών το Ελεγκτικό Συνέδριο εκδίδει απόφαση -πέραν των εκθέσεων του Ελεγκτικού Συνεδρίου που ως συνήθως είναι καταπέλτης- και θεωρεί παράνομες τις δημοπρατήσεις δημοσίων έργων  χωρίς προηγουμένως να υπάρχει οριστική μελέτη. Μια πρακτική που ακολουθείται και που ειδικά περιλαμβάνεται και στην πρόταση νόμου τη δική μας όπου προτείνουμε την κατάργησή της. 
      Μόλις στις 20 Νοεμβρίου η εφημερίδα «ΚΑΘΗΜΕΡΙΝΗ» αποκαλύπτει ένα απίστευτο έγγραφο, το οποίο παρουσιάζει τα εσωτερικά εργολαβικά σύμφωνα που συνάπτουν, εργολήπτριες εταιρείες, προκειμένου να πάρουν τα έργα που δημοπρατούνται. Σύμφωνα, δηλαδή, όπου γίνεται ειδικός χειρισμός του περίφημου μαθηματικού τύπου, δημιουργούνται ομάδες εταιρειών, προκειμένου να χτυπήσουν το έργο κατά τέτοιο τρόπο ώστε να οδηγηθεί η επιλογή εκεί που θέλουν και όπου περιέχονται ακόμα και οι εσωτερικές συμφωνίες, πώς θα μοιραστεί μεταξύ τους το κέρδος από το έργο. 
      Αποκορύφωμα όλων είναι το συνέδριο της Παντείου που τέλειωσε κατά τις πληροφορίες μου χθες, με τον εντυπωσιακό τίτλο «Διαφθορά και σκάνδαλα στη Δημόσια Διοίκηση και πολιτική» όπου εκεί αποκαλύφθηκαν και διατυπώθηκαν από εκπροσώπους της Δημόσιας Διοίκησης και άλλων χώρων του κρατικού μηχανισμού τρομερές διαπιστώσεις για το επίπεδο αδιαφάνειας και διαφθοράς στο δημόσιο βίο. 
      Μια δημοσκόπηση του Ελληνικού Κέντρου Πολιτικών Ερευνών του Παντείου Πανεπιστημίου, για παράδειγμα που δημοσίευσαν τα «ΝΕΑ» προ ημερών, δείχνει ότι οι Έλληνες αντιμετωπίζουν τη διαφθορά σε όλους τους τομείς του δημόσιου βίου. Πλην όμως θεωρούν ότι είναι ιδιαιτέρως εντοπισμένη στα κόμματα. Και ακούστε πού βρισκόμαστε, ώστε ο λαός να κατανέμει τα κόμματα με ποσοστά ανάλογα της διαφθοράς που παρουσιάζουν. Και συνδέει το ΠΑΣΟΚ με διαφθορά 55%, ακολουθεί η Νέα Δημοκρατία με 28%, ο Συνασπισμός με 17% και το ΚΚΕ με 11%, ενώ μόλις δύο στους δέκα πολίτες δηλώνουν ότι θα κατήγγειλαν μια παράνομη πράξη στις αρμόδιες αρχές διότι απλούστατα πιστεύουν ότι τίποτα δεν πρόκειται να αλλάξει με μια απλή καταγγελία. 
      Αποκορύφωμα δε όλων είναι η δήλωση του ιδίου του Υπουργού Εσωτερικών και Δημόσιας Διοίκησης, του κ. Σκανδαλίδη, ο οποίος μιλώντας σ΄ αυτό το συνέδριο της Παντείου είπε το εξής χαρακτηριστικό: Διαπίστωσε ότι «σύμβουλοι αναπτυξιακών μελετών ζουν πλουσιοπάροχα, εκμεταλλευόμενοι «άκρες» στους μηχανισμούς της Ευρωπαϊκής Ένωσης, κυβερνήτες και Υπουργοί ενισχύουν εταιρείες έξω από διαφανείς διαδικασίες, χιλιάδες «πόθεν έσχες» στον Άρειο Πάγο δεν ελέγχονται ποτέ γιατί δεν υπάρχουν μηχανισμοί ελέγχου». Αυτά τα λέει ο αρμόδιος Υπουργός.
      Τι να πούμε, λοιπόν, κύριοι συνάδελφοι, όταν ακόμα και ο αρμόδιος Υπουργός εκφράζεται κατ’ αυτόν τον τρόπο για ό,τι επικρατεί αυτήν τη στιγμή, για την απίστευτη αδιαφάνεια, διαπλοκή και διαφθορά που επικρατεί στο δημόσιο βίο; Πώς αντιδρά η Κυβέρνηση; Το ερώτημα είναι τι κάνει η Κυβέρνηση και ειδικά ο Πρωθυπουργός για να αντιμετωπίσει αυτήν την κατάσταση, σε ποιες άμεσες θεσμικές παρεμβάσεις προχωρεί, ώστε να βάλει φραγμό στις διόδους της διαπλοκής και της διαφθοράς που προφανώς –και όπως θα δούμε αμέσως- η ίδια η Κυβέρνηση άνοιξε; 
      Πρώτα απ’ όλα κωλυσιεργεί. Έχουν εξαγγελθεί εδώ και καιρό διάφοροι νόμοι που θα έρθουν, το «πόθεν έσχες» και πολλοί άλλοι, που θα καταπολεμήσουν τη διαφθορά. Τίποτα μέχρι στιγμής δεν έχει έρθει. Και αυτά που εισηγούμαστε εμείς από το Μάιο του 2003 και που περιελαμβάνονταν στις εξαγγελίες του Πρωθυπουργού, και αυτές ακόμα δεν έχουν γίνει πραγματικότητα σε κανένα σημείο. Το μόνο που κάνει ο Πρωθυπουργός είναι κάποιες θεαματικές κινήσεις εσωτερικής κατανάλωσης στο ΠΑΣΟΚ, που δυστυχώς πρέπει να πω ότι απαξιώνουν την πολιτική συνολικά και τους πολιτικούς. Επιδίδεται σε αλληλογραφία με τους Βουλευτές της Κοινοβουλευτικής του Ομάδας. Πρώτα τους έστειλε γράμμα για να αποκαλύψουν τις χρηματιστηριακές τους συναλλαγές, λες και δεν υπήρχε άλλος τρόπος ελέγχου. Δεν έχουμε καταθέσει από το Μάιο και νωρίτερα τον τρόπο με τον οποίο θα ελέγχεται αυτό το σκέλος της δραστηριότητας των πολιτικών; Τελευταία, αλληλογραφεί εν όψει εκλογών και προχωρεί και σε κάποιους θεαματικούς «αποκεφαλισμούς», αφήνοντας την εντύπωση ότι πρόσωπα του στενού του περιβάλλοντος, που αποκλείστηκαν, συνδέονται με περιπτώσεις διαφθοράς και αδιαφάνειας, όπως τα εξοπλιστικά προγράμματα και το χρηματιστήριο.
      Αυτά είναι βέβαια περιστατικά που μας ενδιαφέρουν συνολικά ως πολίτες και πολιτικούς, έχουν σχέση όμως με τα εσωτερικά του ΠΑΣΟΚ. Αλλά το πρόβλημα που θέτουν είναι πολύ μεγαλύτερο: Δηλαδή τι είναι η διαφθορά, η διαπλοκή και η αδιαφάνεια στη χώρα μας; Εσωτερική υπόθεση του ΠΑΣΟΚ και κάποιων στελεχών του στενού αρχηγικού περιβάλλοντος; Είναι υπόθεση ενός κόμματος ή είναι θεσμικό πρόβλημα, για το οποίο η Κυβέρνηση είναι υπεύθυνη, γιατί δημιούργησε αυτήν την κατάσταση; Και θα δούμε γιατί τη δημιούργησε. Είναι θεσμικό πρόβλημα για το οποίο η Κυβέρνηση πρέπει να προχωρήσει με θεσμικά μέτρα που θα πλήττουν καίρια και στην καρδιά το πρόβλημα. 
      Βέβαια δεν αποκλείεται ο Πρωθυπουργός, αν ηρωτάτο –και το έχει κάνει σε άλλες συζητήσεις- να μας πει: «Αυτή είναι η Ελλάδα και εν πάση περιπτώσει για αυτά τα θέματα αρμόδια είναι να επιληφθεί η Δικαιοσύνη. Έχει κληθεί μάλιστα και επισήμως ο εισαγγελεύς να παρέμβει και κάποιες υποθέσεις με κάποια στοιχεία έχουν σταλεί στη δικαιοσύνη». Ξέρετε τι λέει ο εισαγγελεύς του Αρείου Πάγου και πώς εξηγεί, γιατί ευαίσθητες υποθέσεις με πολιτικό αντίκρισμα που αφορούν περιπτώσεις διαφθοράς –και θα τις αναφέρω γιατί είναι πασίγνωστες- είναι «σκαλωμένες» στη δικαιοσύνη και δεν περπατούν ούτε βήμα;
      Λέει κατά λέξη: «Υπάρχουν εγγενείς δυσχέρειες μέσα στις υποθέσεις και στις δικογραφίες. Κουκουλώνονται από πιο κάτω, από τις κρατικές υπηρεσίες. Έρχονται ήξεις αφήξεις». Και αναφέρει ένα παράδειγμα, το παράδειγμα του ελικοπτέρου του ΕΚΑΒ, το γνωστό τραγικό δυστύχημα, λέγοντας πόσος χρόνος χρειάστηκε και δεν ξέρει ακόμα αν έχει η Δικαιοσύνη στα χέρια της την πραγματογνωμοσύνη που χρειάζεται. Αναφέρεται επίσης και στο περίφημο ναυάγιο του Σάμινα όπου το Συμβούλιο Ναυτικών Ατυχημάτων έβγαλε το πόρισμά του μετά από πάρα πολύ χρόνο, δηλαδή μόλις προ ολίγου. 
      Για να έχετε και μια εικόνα, κύριοι συνάδελφοι, πώς διαλευκαίνονται οι υποθέσεις που στέλνονται ανεπεξέργαστες και χωρίς αποδεικτικά στοιχεία στον εισαγγελέα, να σας πω πού βρίσκονται και μερικές απ΄ αυτές τις υποθέσεις.
      Κτηματολόγιο. Αν δεν έχει πολιτικό ενδιαφέρον αυτή η υπόθεση, αν δεν εξαρτώνται πολιτικές ευθύνες από τις διαπιστώσεις της Δικαιοσύνης για τους παράγοντες του Κτηματολογίου. Εκκρεμεί ακόμη στην ανάκριση από το Σεπτέμβριο του 2001 στον 9ο ειδικό ανακριτή. Τον αναφέρω με τον αριθμό του βεβαίως και όχι με το όνομά του, το οποίο έχει γίνει πασίγνωστο, διότι ο ίδιος έχει χειριστεί και άλλη υπόθεση επιχειρηματία άμεσα συνδεδεμένου με τις κρατικές προμήθειες και με τα κρατικά έργα, όπου εκεί η δίωξη ασκήθηκε στις 16.2.2002, έμεινε ανενεργός η υπόθεση στον ανακριτή και έκλεισε με τυπική κλήση. Κατόπιν, πήγε στο εφετείο για να επιληφθεί η ολομέλεια των εφετών που δεν επελήφθη, ξαναγύρισε στον ίδιο ανακριτή, ο κύριος ανακριτής διαφώνησε με την εντολή του εισαγγελέα εφετών και τώρα περιμένουμε να επιλυθεί η διαφωνία. 
      Θέλετε και άλλα παραδείγματα; Σας είπα ότι για το Σαμίνα δεν έχει βγει ούτε καν παραπεμπτικό βούλευμα. Το δυστύχημα του Φάλκον συνέβη στις 14.9.1999 και ακόμη δεν έχει τελειώσει η δίκη. Αφήστε πλέον το χρηματιστήριο στα χέρια της 19ης ανακρίτριας που έσπασε σε τέσσερις και περισσότερες υποθέσεις και δεν μπορούμε να παρακολουθήσουμε πλέον πού βρίσκεται η κάθε υπόθεση. Ενώ μάλιστα επρόκειτο να ασκηθούν πειθαρχικές διώξεις κατά της συγκεκριμένης ανακρίτριας από τον εισαγγελέα του Αρείου Πάγου –όχι ότι μας ενδιαφέρουν τα προσωπικά της, αλλά ο τρόπος χειρισμού των υποθέσεων- έσπευσε ο Υπουργός Δικαιοσύνης και απεδέχθη την παραίτησή της για να μην υπάρξει ούτε γάτα ούτε ζημιά. 
      Ποιο είναι το συμπέρασμα, κύριοι συνάδελφοι; Ότι σ΄ αυτόν τον τόπο και από την υπεύθυνη Κυβέρνηση και από τον Πρωθυπουργό, που άνοιξε τους ασκούς του Αιόλου για να περνάει η αδιαφάνεια και η διαπλοκή, δεν γίνεται απολύτως τίποτα.
      Κύριοι συνάδελφοι, με την παρούσα πρόταση επιχειρούμε να κλείσουμε μερικές μόνο από τις μυστικές και φανερές διόδους που θεσμοθέτησε η Κυβέρνηση ώστε να εξυπηρετούνται τα ευνοημένα απ΄ αυτήν συμφέροντα.
      Στο χώρο των Μέσων Μαζικής Ενημέρωσης είναι γνωστή η κερκόπορτα του βασικού μετόχου που άνοιξε η Κυβέρνηση από τη συνταγματική μεταρρύθμιση και την προχώρησε με τον ειδικό νόμο, καθώς και η ρύθμιση των παρενθέτων προσώπων που αν αποδείξουν οικονομική αυτοτέλεια γίνονται δεκτά ως παρένθετα πρόσωπα. Και αυτό, για να υπάρχει η διαπλοκή Μέσων Μαζικής Ενημέρωσης και δημοσίων έργων και προμηθειών. Κάνουμε, λοιπόν, αυτήν την πρόταση για να  περιοριστεί αυτή η δίοδος την οποία άνοιξε η Κυβέρνηση.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, μια μικρή ανοχή σας παρακαλώ. 
      ΠΡΟΕΔΡΟΣ (Απόστολος Κακλαμάνης): Κυρία Μπενάκη, πρέπει να συντομεύσετε για να μην έχουμε παράταση του χρόνου των ομιλιών κλπ.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Στα δημόσια έργα και τις προμήθειες καταργούμε τον περίφημο μαθηματικό τύπο για τον οποίο μόλις μίλησα, καταργούμε τα τεχνάσματα των κοινοπραξιών και των εκπτώσεων, καταργούμε τις κατά παρέκκλιση προγραμματικές συμβάσεις των δημοσίων επιχειρήσεων, ενισχύουμε το Εθνικό Συμβούλιο Ραδιοτηλεόρασης και δημιουργούμε νέα ανεξάρτητη αρχή για τις συμβάσεις και τις προμήθειες, επαναφέρουμε την απιστία κατά της περιουσίας του δημοσίου ως κακούργημα, εισάγουμε δικαστικό έλεγχο στο «πόθεν έσχες» των Βουλευτών και άλλα. Δεν προσδοκούμε βέβαια ότι η πρότασή μας θα γίνει δεκτή, άλλωστε δεν τίθεται πια σε ψηφοφορία. Προσδοκούμε όμως να υψωθεί μια φωνή διαμαρτυρίας από ολόκληρη τη  Βουλή για την πορεία που ακολουθεί η Κυβέρνηση, τραυματίζοντας βάναυσα την αξιοπιστία της πολιτικής και αφήνοντας έκθετη τη χώρα μας και στον ευρωπαϊκό χώρο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Ο κ. Τζανής, εισηγητής της Πλειοψηφίας, έχει το λόγο.
      ΛΕΩΝΙΔΑΣ ΤΖΑΝΗΣ: Αν η σημερινή συζήτηση δεν υπηρετούσε καθόλου συνδεόμενους με το νομοθετικό αντικείμενο κατά την άποψή μου, σκοπούς, θα μπορούσε ίσως να εξελιχθεί σ΄ αυτό που η κ. Μπενάκη τελειώνοντας είπε, σε μια φωνή διαμαρτυρίας όλης της Βουλής για τα κακά ενός συστήματος που είναι τρομακτικά μεγάλο λάθος να τα χρεώνει κανείς μόνο σε ένα κόμμα.
      Γιατί ενόσω αυτό θα γίνεται, τα κακά αυτά του συστήματος δεν θα θεραπεύονται ποτέ.
      Φοβάμαι όμως ότι η σημερινή συζήτηση είναι ένας ακόμη κρίκος στην αλυσίδα της διαπλοκολογίας που με συστηματικό και επίμονο τρόπο η Νέα Δημοκρατία σχεδόν επί επτά χρόνια υπό τη σημερινή της ηγεσία συνθέτει, αδιαφορώντας για τις επιπτώσεις αυτής της τακτικής. Είναι ένα ακόμη λιθαράκι στον τύμβο που η Αξιωματική Αντιπολίτευση οικοδομεί πολλά χρόνια και στον οποίο προσπαθεί να ενταφιάσει τα όποια, επιτρέψτε μου να πω όχι πολλά, απομεινάρια της αξιοπιστίας της πολιτικής. Είναι μια επανάληψη της συμπεριφοράς του Ηρόστρατου που επιζητεί να διαβεί την αιωνιότητα γκρεμίζοντας τελικά το ίδιο του το σπίτι. Είναι μια επανάληψη της επίθεσης που κατά το παρελθόν η συντηρητική παράταξη έχει εξαπολύσει στην προοδευτική παράταξη κάθε φορά που αυτή τολμά να κατακτήσει την εξουσία. Είναι μια επανάληψη του αρχαγγέλου της κάθαρσης του ’89 για τον οποίο νεαρός Βουλευτής σ’ αυτό χώρο άκουσα έμμεσα να ζητείται συγγνώμη από κορυφαία στελέχη της Νέας Δημοκρατίας.  Ελπίζω να μη χρειαστεί να το κάνετε και στο μέλλον. Και την προοδευτική παράταξη κάθε φορά τη βρίσκουμε στο ρόλο του κατηγορούμενου για αδιαφάνεια, για διαφθορά, ενώ κατ’ ουσίαν το μόνο για το οποίο τη μέμφεσθε είναι ότι τολμά και κατακτά την εμπιστοσύνη της πλειοψηφίας του λαού. Αυτό σας στενοχώρησε σε τελευταία ανάλυση και γι’ αυτό μέσα από την τακτική της απόδοσης μομφών για αδιαφάνεια και διαφθορά επιχειρείτε να κλονίσετε τα θεμέλια της εμπιστοσύνης του λαού προς την προοδευτική παράταξη. Ιστορικά, και δεν είναι σύμπτωση, για τον εαυτό σας διεκδικείτε και υιοθετείτε το ρόλο του τιμητή, το ρόλο του οιονεί εισαγγελέα και το ρόλο του απειλούντος πως όταν έρθετε στα πράγματα, θα κάνετε αυτό που πολύ καλά η ιστορία έχει διδάξει, αυτό που έχετε μάθει να κάνετε.
      ΜΙΛΤΙΑΔΗΣ ΕΒΕΡΤ: Γιατί δεν φέρνετε εσείς ένα σχέδιο νόμου;
      ΛΕΩΝΙΔΑΣ ΤΖΑΝΗΣ: Μόνο που, κύριοι της ηγεσίας της Νέας Δημοκρατίας, το κατηγορώ σας είναι αδύναμο, είναι χλωμό, γιατί διαρκώς επαναλαμβάνεται. Και όταν κάτι επαναλαμβάνεται, ατονεί. Κι΄ αυτό φαίνεται ότι το αγνοείτε. 
      Όμως το κατηγορώ σας είναι και ελλιπές. Θα κάνω αυτήν την παρένθεση εν γνώσει μου αν και δεν θα ήθελα να την κάνω. Δεν έχετε δώσει κάποιες απαντήσεις σε στέλεχος της παράταξής σας που μιλώντας για τον «πόλεμο των εξουσιών» είπε φοβερά και τρομερά πράγματα για την παράταξή σας. Θα μιλήσετε κάποτε γι’ αυτά; Εύχομαι ολόψυχα να μην είναι αλήθεια. Αλλά δεν αισθάνεστε την ανάγκη να πείτε κάτι για όσας το στέλεχος του δικού σας χώρου σας αποδίδει και όχι εμείς; Για να είσαστε διαφανείς μπροστά στο λαό ειδικά όταν διεκδικείτε τον τίτλο του τιμητή, πρέπει να απολογηθείτε για το εάν η ηγεσία της δικής σας παράταξης προήλθε από συγκεκριμένα οικονομικά κέντρα. Και ξέρετε πολύ καλά ποιος έγραψε για τον «πόλεμο των εξουσιών», δεν χρειάζεται να σας το θυμίσω.
      Εάν λοιπόν αισθάνεστε την ανάγκη, κάντε το. Μέχρι τότε όμως μην κατηγορείτε διαρκώς την προοδευτική παράταξη μόνο και μόνο γιατί τολμά να κατακτά διαχρονικά την εμπιστοσύνη του ελληνικού λαού. Εάν δεν απαντήσετε σ΄ αυτά τα ερωτήματα το μόνο που θα καταφέρετε θα είναι να κτίσετε πιο γρήγορα τον τύμβο της πολιτικής. Ελπίζω να μην το θέλετε κι αυτό. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Εάν πάλι το επιδιώκετε αυτό, πρέπει να σας πω  ότι ο λαός έχει και κρίση και μνήμη. Η μνήμη οδηγεί στη βελτίωση της κρίσης του. Επομένως οι ελπίδες σας ότι μ΄ αυτόν τον τρόπο, δηλαδή, των απειλών κατά των αντιπάλων σας, με επαναφορά τακτικών του 1989, θα κατακτήσετε την εμπιστοσύνη του λαού, θα σας οδηγήσουν ενδεχομένως στο  μεγάλο ολίσθημά σας. 
      Ας δούμε όμως τι προτείνει επί της ουσίας η πρόταση νόμου που καταθέσατε. Έχει ορισμένα στοιχεία από τα οποία άλλα έχουν αντιμετωπιστεί νομοθετικά, άλλα αντιμετωπίζονται με νόμους που υπάρχουν και που ενδεχομένως θα χρειάζονται συμπλήρωση και άλλα πάντως θα έπρεπε να αποτελούν αντικείμενο ευρύτερου διαλόγου. Το πρώτο αντικείμενο της πρότασης νόμου είναι τα οικονομικά των πολιτικών κομμάτων και προσώπων. Ήδη το Υπουργείο Εσωτερικών επεξεργάζεται νομοσχέδιο που σύντομα πρόκειται να έλθει στη Βουλή. Θα καθιερώνει νέους κανόνες για τα οικονομικά των κομμάτων και των προσώπων. Με το νέο «πόθεν έσχες» των Βουλευτών προβλέπεται και έκπτωση από το αξίωμα του Βουλευτή αν δεν δικαιολογήσει τις δαπάνες του ή αν αυτές παρουσιάζουν υπέρβαση σε ορισμένους τομείς. 
      Πρέπει να μας εξηγήσετε ακόμα πού μέμφεστε το ν. 3021/2002, λέγοντας ότι πρόκειται για κακό νομοθετικό πλαίσιο που εκδόθηκε κατ΄ εφαρμογήν του Συντάγματος για την έννοια του βασικού μετόχου. Ο κ. Παυλόπουλος παραθέτοντας τα επιχειρήματά του παραλείπει κάθε φορά να επισημάνει ότι αυτό που προτείνει, δηλαδή  η κατάργηση του 5% ως στοιχείο που προσδιορίζει το βασικό μέτοχο, είναι αυτό που ήδη ίσχυε πριν γίνει η Αναθεώρηση του Συντάγματος και πριν ψηφιστεί ο ν. 3021/2002. Αυτό όμως που ίσχυε ήταν αδύνατον να ελεγχθεί. Είναι κοινό μυστικό ότι οι off shore εταιρείες είναι αδύνατον να ελεγχθούν. Μπορούμε να βρούμε από κοινού τρόπο για να τις ελέγξουμε; Εκεί είναι το ζήτημα και όχι αν θα είναι 1% ή 5% το ποσοστό που θα προσδιορίζει την έννοια του βασικού μετόχου. 
      Όταν ο ν.3021/2002 επεκτείνει την έννοια του βασικού μετόχου και στα παρένθετα πρόσωπα και στα συγγενικά, δεν μπορώ να καταλάβω γιατί διαμαρτύρεστε; Λόγω της αοριστίας της έννοιας του παρενθέτου προσώπου; Ελάτε να την προσδιορίσουμε με πιο σαφή τρόπο. Όταν έγινε η συζήτηση στη Βουλή η Κυβέρνηση έκανε κάποιες προτάσεις. Πού λοιπόν μέμφεστε το ν.3021/2002; Πού είναι ελλιπής; Κάντε προτάσεις για να τον συμπληρώσουμε. Μη λέτε όμως ότι εσκεμμένα η Κυβέρνηση έκανε έναν αόριστο μη εφαρμόσιμο νόμο για να μπορεί να διαιωνίζει τη διαπλοκή. 
      Όσον αφορά το μαθηματικό τύπο, θα ήθελα να μας εξηγήσετε επίσης που επικρίνετε τον μαθηματικό τύπο. Θα σας διαβάσω συνέντευξη του αρμόδιου τομεάρχη σας κ. Τσιτουρίδη. Η κ. Μπενάκη είπε λίγο πριν ότι θα καταργήσετε τον μαθηματικό τύπο. Πάντως ο μαθηματικός τύπος  δεν αντιμετωπίζεται αρνητικά από την 16η Διεύθυνση της Ευρωπαϊκής Ένωσης.
      Η μόνη αρνητική αντιμετώπιση βρίσκεται στην αιτιολόγηση του αποκλεισμού των αποκλειομένων και όχι στη μη αντικειμενικότητα του τύπου. 
      Διαβάζω, λοιπόν, συνέντευξη του κ. Τσιτουρίδη στην εφημερίδα «ΙΣΟΤΙΜΙΑ» της 15ης Νοεμβρίου 2003 –πρώτη ερώτηση, πρώτη απάντηση του κ. Τσιτουρίδη: «Το κλειδί της πρότασης βρίσκεται στο κλείδωμα του φυσικού αντικειμένου και στη θέση πως αν ο μαθηματικός τύπος καταργηθεί χωρίς την προηγούμενη λήψη πρόσφορων μέτρων, είναι βέβαιο ότι θα επανέλθουν οι εξωφρενικές εκπτώσεις του παρελθόντος». Άλλο πράγμα είναι αυτό που υποστηρίζει ο αρμόδιος συνάδελφος για τα θέματα περιβάλλοντος, χωροταξίας και δημοσίων έργων, ο κ. Τσιτουρίδης, και άλλο αυτό που υποστηρίζετε τώρα, δηλαδή ότι θα καταργηθεί παντελώς ο μαθηματικός τύπος. Επιτέλους, βοηθήστε και μας να δούμε τι θέλετε. 
      Αν υποθέσουμε ότι ο μαθηματικός τύπος στα δημόσια έργα έχει αδυναμίες, προτείνετε τρόπο αντιμετώπισης αυτών των αδυναμιών. Και πάντως εκείνο που έχω να πω εγώ ως στοιχεία που προκύπτουν από την εφαρμογή του μαθηματικού τύπου, είναι ότι μέχρι τώρα μειώθηκε περισσότερο από 50% ο χρόνος του προσυμβατικού σταδίου ανάθεσης των έργων, εκμηδενίστηκαν οι υποκειμενικοί παράγοντες αξιολόγησης και καθιερώθηκε καθεστώς αντικειμενικότητας. Επίσης, επιλύθηκε οριστικά και αμετάκλητα το πρόβλημα των μεγάλων εκπτώσεων. Ο ίδιος ο κ. Τσιτουρίδης τονίζει εδώ ότι ήταν πληγή στα δημόσια έργα. 
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, σας παρακαλώ πολύ, μη διακόπτετε. Είστε εγγεγραμμένος ομιλητής. 
      ΛΕΩΝΙΔΑΣ ΤΖΑΝΗΣ: Εάν, λοιπόν, υπάρχουν προτάσεις για βελτίωση του μαθηματικού τύπου, να τις κάνετε. 
      Δεδομένου ότι η κ. Μπενάκη αναφέρθηκε και στο θέμα των μελετών, να της θυμίσω ότι πρόσφατα ψηφίστηκε νέος νόμος ο οποίος προσπαθεί να αντιμετωπίσει τις όντως υπαρκτές αδυναμίες στο νομοθετικό πλαίσιο των μελετών. 
      Στο σημείο αυτό θα ήθελα να αναφέρω δύο λόγια όσον αφορά τις προγραμματικές συμφωνίες. Ξέρετε ότι ζω σε μια περιοχή που αν δεν υπήρχαν οι προγραμματικές συμφωνίες, θα είχαν κλείσει οι βιομηχανίες της; Αυτό μπορείτε να το επιβεβαιώσετε και από το Σύνδεσμο Βιομηχάνων. Προσωπικά δεν αισθάνομαι στενοχώρια για το αν κερδίζουν οι ελληνικές βιομηχανίες σε βάρος των ξένων οίκων. Καθόλου δεν στενοχωριέμαι! 
      Όταν, λοιπόν, αυτό γίνεται για την ενίσχυση της εγχώριας βιομηχανίας, πού διαμαρτύρεστε, κύριοι συνάδελφοι; Βλέπετε ότι υπήρξε αδιαφάνεια γύρω από τις προγραμματικές συμφωνίες; Καταγγέλλετε την αδιαφάνεια, όχι όμως το θεσμό των προγραμματικών συμφωνιών, γιατί αν ρωτήσετε τους Έλληνες βιομηχάνους, θα σας πουν –συγκεκριμένοι βιομήχανοι οι οποίοι δεν είναι κατ’ ανάγκη προσκείμενοι στο χώρο του ΠΑΣΟΚ- ότι χάρη στις προγραμματικές συμφωνίες επέζησε η βαριά ελληνική βιομηχανία και ότι πρόκειται για ένα  θεσμό ο οποίος εφαρμόζεται στην Ευρωπαϊκή Ένωση και όχι μόνο στην Ελλάδα. Μέχρις ένα ορισμένο χρονικό σημείο υπήρχε η δυνατότητα ανάθεσης των προγραμματικών συμφωνιών. 
      ΠΡΟΚΟΠΗΣ ΠΑΥΛΟΠΟΥΛΟΣ: Με απευθείας αναθέσεις!
      ΛΕΩΝΙΔΑΣ ΤΖΑΝΗΣ: Μιλώ για το θεσμό των προγραμματικών συμφωνιών. 
      ΒΑΣΙΛΗΣ ΚΕΔΙΚΟΓΛΟΥ: Ο οποίος προάγει την ανταγωνιστικότητα!
      ΛΕΩΝΙΔΑΣ ΤΖΑΝΗΣ: Εάν, λοιπόν, οι προγραμματικές συμφωνίες υποστηρίζετε ότι πάσχουν από πλευράς νομιμότητας και ότι είναι υποκειμενικές, σας παρακαλώ να καταγγείλετε τις υποκειμενικές και μη διαφανείς περιπτώσεις των προγραμματικών συμφωνιών. 
      ΔΗΜΗΤΡΙΟΣ ΣΙΟΥΦΑΣ: Τις απευθείας αναθέσεις καταγγέλλουμε και όχι τις προγραμματικές συμφωνίες! Έλεος!
      ΠΡΟΕΔΡΕΥΩΝ (Κωνσταντίνος Βρεττός): Κύριε Σιούφα, σας παρακαλώ πολύ, μη διακόπτετε! 
      ΛΕΩΝΙΔΑΣ ΤΖΑΝΗΣ: Κύριε Σιούφα, εγώ μιλώ για το θεσμό των προγραμματικών συμφωνιών τον οποίο στην εισηγητική σας έκθεση -εκτός αν δεν διαβάσατε την πρόταση νόμου- πλήττετε. 
      ΠΡΟΚΟΠΗΣ ΠΑΥΛΟΠΟΥΛΟΣ: Τις απευθείας αναθέσεις! 
      ΛΕΩΝΙΔΑΣ ΤΖΑΝΗΣ: Να πούμε και δυο λογάκια για το θεσμό των ασφαλιστικών μέτρων στα δημόσια έργα τον οποίο ο κ. Παυλόπουλος έχει κάνει σημαία. Αναφέρομαι στα ασφαλιστικά μέτρα που προβλέπει ο ν. 2522/99. Εγώ, ειλικρινά, δεν έχω καταλάβει και θα σας ήμουν ευγνώμων αν μας εξηγούσατε πού βρίσκεται το επιλήψιμο του θεσμού. 
      Τα ασφαλιστικά μέτρα ορίζουν ότι αν πάρει ένα έργο μέσα από τις διαδικασίες που ορίζει ο νόμος ο άλφα και προσφύγει εναντίον του ο βήτα, η διαδικασία των ασφαλιστικών μέτρων, ακόμη και αν δικαιωθεί, δεν εμποδίζει τη συνέχιση του έργου, αλλά δίνει δικαίωμα απόδοσης στον δικαιωθέντα των δαπανών και κάποιας αποζημίωσης, η οποία όμως ποσοτικά φτάνει μέχρι και το 8% του αντικειμένου. 
      Συχνά ο κ. Παυλόπουλος μιλάει για διπλή πληρωμή του αντικειμένου. Άραγε, θα ήταν καλό ένα έργο που έχει φτάσει στο 30% ή στο 40% της εκτέλεσής του και με δεδομένη την …
      ΠΡΟΚΟΠΗΣ ΠΑΥΛΟΠΟΥΛΟΣ: Εάν δεν είχε αρχίσει;
      ΛΕΩΝΙΔΑΣ ΤΖΑΝΗΣ: Αυτό είναι ένα άλλο ζήτημα, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό λέμε! 
      ΛΕΩΝΙΔΑΣ ΤΖΑΝΗΣ: Εσείς κάνετε μία άλλη πρόταση. Η πρότασή σας συνοδεύεται και από την ταυτόχρονη πρόταση υποβολής του αντικειμένου στο μη φυσικό δικαστή. Αλήθεια, πώς θα γίνει αυτό; Όταν προτείνετε να επιληφθεί ειδική επιτροπή εκτέλεσης των δημοσίων συμβάσεων, πώς θα γίνει αυτό; 
      ΠΡΟΚΟΠΗΣ ΠΑΥΛΟΠΟΥΛΟΣ: Το Ελεγκτικό Συνέδριο δεν ελέγχει τις συμβάσεις; 
      ΛΕΩΝΙΔΑΣ ΤΖΑΝΗΣ: Δεν φεύγει το αντικείμενο από το φυσικό δικαστή για να πάει σε ένα φορέα ο οποίος δεν ξέρουμε και ποια τεκμήρια αντικειμενικότητας έχει;   
      ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν είναι «φυσικός δικαστής»;
      ΛΕΩΝΙΔΑΣ ΤΖΑΝΗΣ: Πρόκειται για κρίση δικαστή και όχι της διοίκησης. 
      Ολοκληρώνοντας, θα ήθελα να ρωτήσω το εξής: Αλήθεια, πως έχουν χρησιμοποιηθεί μέχρι τώρα τα ασφαλιστικά μέτρα; 
      Μέχρι τώρα, λοιπόν, τα ασφαλιστικά μέτρα έχουν ζημιώσει το δημόσιο; Σε ποιες περιπτώσεις; Πείτε το. Εάν υπάρχουν περιπτώσεις που ζημιώθηκε το δημόσιο από το θεσμό, ελάτε να τις συζητήσουμε και αυτές. 
      Η πρότασή σας για τη σύσταση ειδικών ποινικών τμημάτων αντιμετωπίστηκε ήδη με την πρόσφατη ψήφιση του νόμου για επιτάχυνση των ποινικών διαδικασιών. Έχω την αίσθηση ότι αυτό πια είναι δουλειά της δικαιοσύνης και δεν αφορά ούτε εσάς ούτε εμάς. Μακάρι η δικαιοσύνη να κάνει τη δουλειά της καλά, να επιταχύνει τους ρυθμούς της και όποιες περιπτώσεις επίορκων δημοσίων υπαλλήλων, επίορκων δημόσιων λειτουργών υπάρχουν, να τις φέρει ενώπιον των δικαστηρίων το ταχύτερο δυνατό. 
      Κύριοι συνάδελφοι, κλείνοντας έχω να κάνω την ευχή όταν συζητούμε ζητήματα όπως αυτά που συνδέονται με τη διαφάνεια κομμάτων και πολιτικών, με τη διαφάνεια του δημόσιου βίου, να θυμόμαστε αυτό που στην αρχή της ομιλίας μου είπα, ότι χτίζουμε ουσιαστικά τον τύμβο, στον οποίο καλούμαστε να θάψουμε τα τελευταία απομεινάρια της πολιτικής. Αυτό δεν σημαίνει απεμπόληση της δικαιοδοσίας και της δυνατότητας και του δικαιώματος της Αξιωματικής Αντιπολίτευσης να ασκεί έλεγχο στην Κυβέρνηση. Αυτό είναι κάτι διαφορετικό από το να ερχόμαστε και να «ομολογούμε» ότι σύμπας ο πολιτικός κόσμος είναι ένας κόσμος ενεχόμενος σε ανομίες, σε αδιαφάνεια, σε κακοδιαχείριση του δημοσίου χρήματος. Γιατί, επαναλαμβάνω, αυτό δεν είναι το οικοδόμημα της πολιτικής, αλλά είναι ο τύμβος στον οποίο θα θαφτεί συνολικά η πολιτική μας ζωή. 
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω βόρεια θεωρεία της Βουλής δεκατέσσερις μαθητές, δύο δάσκαλοι και έντεκα γονείς συνοδοί του Δημοτικού Σχολείου Αχλαδοχωρίου Νομού Σερρών, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ -Ο πολιτικός και ο διανοούμενος». 
      Η Βουλή τους καλωσορίζει. 
      (Χειροκροτήματα απ΄ όλες τις πτέρυγες της Βουλής)
      Κύριοι συνάδελφοι, από το ΠΑΣΟΚ ορίζεται ως Κοινοβουλευτικός Εκπρόσωπος ο κ. Γρηγόριος Νιώτης. 
      Επίσης, ο συνάδελφος κ. Γεράσιμος Αρσένης αιτείται αδείας από τη Βουλή για ολιγοήμερη άδεια του στο εξωτερικό. 
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε τη ζητηθείσα άδεια.
      Κύριοι συνάδελφοι, επειδή επί του παρόντος λείπουν οι δύο Κοινοβουλευτικοί Εκπρόσωποι, να ξεκινήσουμε τον κατάλογο των ομιλητών με τον κ. Κυριάκο Σπυριούνη. 
      Ορίστε, κύριε Σπυριούνη, έχετε το λόγο.  
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, πρέπει να κάνω την εξής δήλωση, για να μην παρεξηγηθούμε, ότι συνταυτίζομαι απόλυτα με την πρόταση νόμου –θα το πω- από αντίδραση στην κατεστημένη αρνητική ψυχολογία των κυβερνήσεων απέναντι στις προτάσεις νόμου που κάνει η αντιπολίτευση.
       Επομένως ούτως ή άλλως ψηφίζω την πρόταση νόμου, κύριε Υπουργέ. Ψηφίζω την πρόταση νόμου της Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
      Με ζημιώνετε που με χειροκροτείτε, γιατί καλλιεργείτε τη νοσηρή αντίληψη της φασιστικής βάσεως προπαγάνδας του 1995, που μου έβαλαν και την πινακιδίτσα σε εσάς τότε που έκανα κάποιες δηλώσεις απρόσωπες χωρίς καμία κακία. Κάτι με ενόχλησε πολύ που δεν μπορούσε η συνείδησή μου να το ανεχτεί –το θυμάστε, κύριε Πρόεδρε, ήσασταν και Υπουργός τότε- και δήλωσα να καθίσει στο σπίτι να περιποιείται τον Πρόεδρο και όταν με διέγραψαν, μου πήραν την πινακιδίτσα και την έβαλαν στη δεξιά πτέρυγα, για να πιάσει η προπαγάνδα φασιστικής βάσεως ότι είχα συνεννοηθεί μαζί σας για να έλθω στο σεβαστό κόμμα σας. Αθλιότητες φασιστικής μορφής!
      Ο δεύτερος λόγος που ψηφίζω την πρόταση νόμου, κύριε Πρόεδρε, είναι ότι μία αναφορά για το «πόθεν έσχες»,  που κυκλοφόρησε πριν από λίγο καιρό στο πλαίσιο του κόμματός μου, θεώρησα ότι ενείχε και αιχμές εναντίον των Βουλευτών του κόμματός μου από τον Πρόεδρο του κόμματος. Έλεγε να αναφέρουμε τις χρηματιστηριακές μας δραστηριότητες, ωσάν να μην εγνώριζε ότι οι Βουλευτές παίζουν στο χρηματιστήριο και το αντελήφθη μετά από τρία χρόνια. Εκεί, λοιπόν, είπα ότι θεωρώ πως για να χτυπηθεί το κακό, είναι αναγκαία η συνεργασία των κομμάτων. Με μία υπερκομματική αντίληψη, αν υπάρχει βούληση, να παταχθεί η διαφθορά που έχει πλημμυρίσει την πατρίδα. Αυτό είναι γεγονός. 
      Ένας τρίτος λόγος που υπερασπίζομαι την πρόταση νόμου, κύριε Πρόεδρε, είναι ότι συμφωνώ με τα λεχθέντα από τον κ. Τζανή, τον εισηγητή του κόμματός μου. Έχουμε χρέος να προστατεύουμε, κύριοι συνάδελφοι, τον πολιτικό κόσμο, γιατί έτσι προστατεύουμε τη δημοκρατία, και να αφαιρέσουμε την ελαχίστη υποψία ότι σκανδαλολογούμε ψηφοθηρικά. Στην άσκηση της αντιπολίτευσης μπαίνει και η μέθοδος της σκανδαλολογίας για να πληγεί η εκάστοτε κυβέρνηση. 
      Αυτήν τη θέση μου, κύριοι συνάδελφοι, την εξέφρασα με συγκεκριμένη άρνηση ποινικής παραπομπής του κ. Μητσοτάκη. Εγώ και τέσσερις ακόμη Βουλευτές δεν ζητήσαμε την πρόταση του κόμματός μας. Αυτά, κύριοι συνάδελφοι, ας λέγονται εδώ για να ξέρει ο καθένας το μέτρο του καθενός, τη συνείδηση με την οποία ασκεί τα κοινοβουλευτικά του καθήκοντα. Αυτό είναι και το μέτρο της ευθύνης του καθενός μας απέναντι στη δημοκρατία. 
      Η πρόταση νόμου στο άρθρο 29 θίγει τα περί οικονομικών των κομμάτων και των πολιτικών προσώπων. Είδαμε, κύριε Πρόεδρε, την αξία του ν.3023/2000. Την είχα προβλέψει στην ομιλία μου κατά την τελευταία κοινοβουλευτική εβδομάδα της προηγούμενης βουλευτικής περιόδου. «Θα γίνουν αυτά που έγιναν το 1996 και ίσως και χειρότερα». Έτσι είχα πει. Εγώ έκανα δαπάνες –το ελέγξατε- 2.662.000 δραχμές. Αυτά τα ξέρει και ο λαός μας. Πώς άλλοι υποψήφιοι βουλευτές με τα ίδια έσοδα με μένα έκαναν δαπάνες 400 εκατομμυρίων; Ποιος έλεγχος ασκήθηκε, που γέμισε την τελευταία νύχτα η Θεσσαλονίκη –να μην αναφέρω ονόματα- από πολυτελέστατα φέιγ βολάν; Αυτό απαγορευόταν κατά το νόμο. Υπάρχει, λοιπόν, πρόβλημα, κύριοι συνάδελφοι. 
      Το άρθρο 25 του Συντάγματος, η αρχή της νομιμότητας, το κοινωνικό κράτος δικαίου και της αλληλεγγύης δεν τηρείται. Υπάρχουν ακόμα προβλήματα, κύριοι συνάδελφοι. 
      Το άρθρο 2 του Συντάγματος εφαρμόζεται; Ενδιαφερόμαστε να εφαρμοστεί ότι αποτελεί θεμελιώδη υποχρέωση της πολιτείας η προστασία της αξίας του ανθρώπου; Ποιος ενδιαφέρεται για τον πολίτη; Ποιος τον προστατεύει; Έχουμε ανάγκη «δαμόκλειας» κατοχύρωσης της διαφάνειας και πρέπει να συνεργαστούμε όλα τα κόμματα, για να το πετύχουμε, και το κάθε κόμμα να δώσει τη γνώμη του με τη σφραγίδα της ποιοτικής του στάθμης, για να αντιμετωπίσουμε αυτό το αποκαρδιωτικό φαινόμενο της διαπλοκής.
      Το άρθρο 5, που αναφέρεται στην ελεύθερη ανάπτυξη της προσωπικότητας, είναι αυτό που στηρίζει τη γενικότερη αντίληψη. Ελεύθερη η διαμόρφωση της προσωπικότητας, αρκεί να τηρείς το Σύνταγμα και τα χρηστά ήθη. Ποια χρηστά ήθη σήμερα; Για τι μιλάμε τώρα; Αντί να υπερασπιστούμε καμιά εγκληματική, τρομοκρατική μειονότητα, να υπερασπιστούμε τους Έλληνες, να υπερασπιζόμαστε πρώτα το λαό μας.
      Γι’ αυτά που έγιναν στη Χειμάρρα, κύριοι συνάδελφοι, νομίζω ότι ούτε η Νέα Δημοκρατία πήρε θέση. Ούτε για την Εκκλησία πήρατε θέση, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Πήραμε, πήραμε.
      ΚΥΡΙΑΚΟΣ ΣΠΥΡΙΟΥΝΗΣ: Ούτε για τη σημαία πήρατε θέση. Και σας κοστολογούνε ότι εσείς πήρατε θέση –κάποιοι δικοί σας- υπέρ της σημαίας και δεν ανέφεραν ότι εγώ πήρα θέση υπέρ της σημαίας.
      ΠΡΟΚΟΠΗΣ ΠΑΥΛΟΠΟΥΛΟΣ: Τα είπαμε, στρατηγέ μου. Και χθες ακόμη το πρωί.
      ΚΥΡΙΑΚΟΣ ΣΠΥΡΙΟΥΝΗΣ: Δεν το είπατε. Δεν το είπατε. Αυτή είναι η άποψή μου.
      Εάν σε μία χώρα αισθανόμαστε δισταγμό να υπερασπιστούμε τα όσια και τα ιερά, στη χώρα μας, που χάθηκαν κάτω από τις σκιές της εκατοντάδες χιλιάδες πατέρες και παππούδες και δεν έχουμε το σθένος να πούμε όλοι μας την ελληνική σημαία μόνο Έλληνες τη σηκώνουν, τι θα γίνει; Να καθιερωθεί. Και με υπουργικές αποφάσεις δεν ανατρέπονται νόμοι στη δημοκρατία. Είναι ποινικό το αδίκημα. Να πούμε να γίνουν λάβαρα στα σχολεία και ο πρώτος μαθητής, αν είναι πρώτος με αντικειμενικές διαδικασίες, να βραβεύεται αλλιώς. Γνωρίζετε όμως ότι είναι τέσσερα χρόνια μεγαλύτερος απ’ τους συμμαθητές του; Γνωρίζετε ότι δεν δίνει γραπτές εξετάσεις και δίνει προφορικές; Γνωρίζετε ότι δεν είναι ίσες οι καταστάσεις που αντιμετωπίζει το Αλβανόπαιδο; Σεβαστό και συγχαρητήρια σε αυτό. Να το βοηθήσουμε χρηματικά. Να το στηρίξουμε με άλλους τρόπους. Να το στηρίξουμε με όλους τους δυνατούς τρόπους. Αλλά όχι τη σημαία, κύριοι συνάδελφοι.
      Υπάρχουν, κύριε Πρόεδρε, προβλήματα. Εκείνο που δεν δέχομαι, κύριοι συνάδελφοι της ευρέως νοουμένης –από μένα- Αντιπολίτευσης, είναι να μπαίνει η σκανδαλολογία σαν μέθοδος αντιπαράθεσης. Αυτό πλήττει τη δημοκρατία, πλήττει τον πολιτικό κόσμο, απογοητεύει το λαό, αποσαθρώνει το κοινοβουλευτικό σύστημα.
      Η πρόταση νόμου –και τελειώνω- αποτελείται από τέσσερα κεφάλαια και εννέα, με το ακροτελεύτιο, άρθρα, όπου ρυθμίζονται από το ειδικό όργανο, το Ελεγκτικό Συνέδριο, θέματα αδιαφάνειας για τις δημόσιες συμβάσεις, ρυθμίζονται όλα τα λοιπά θέματα με μια συγκροτημένη στα άρθρα διάρθρωση. Πιστεύω ότι μια κομματική συνεννόηση για την πάταξη της διαφθοράς και την κατοχύρωση πλήρους διαφάνειας σε όλες τις εκφάνσεις της δημόσιας και της ιδιωτικής πολιτικής ζωής αποτελεί συνταγματικό καθήκον, ιερό καθήκον όλων μας. 
      Ψηφίζω την πρόταση νόμου της Νέας Δημοκρατίας.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρίες και κύριοι συνάδελφοι, ο δεκάλογος της Νέας Δημοκρατίας κατά της διαφθοράς, η δέσμη μέτρων για την πάταξη ενός φαινομένου, που τα τελευταία χρόνια έχει προσλάβει πια ενδημική μορφή, αποτυπώνει τη βούληση της αυριανής κυβέρνησης του τόπου να εξυγιάνει το δημόσιο βίο από τη διαφθορά και τη διαπλοκή, τη Δημόσια Διοίκηση από τα νοσηρά φαινόμενα, που έχουν γίνει πια καθεστώς, την κοινωνία από έναν πραγματικό βραχνά.
      Τα μέτρα που προτείνουμε σήμερα ως Αξιωματική Αντιπολίτευση θα τα εφαρμόσουμε αύριο ως κυβέρνηση. Και δεν αποτελούν απλώς ένα ευχολόγιο ή εξαγγελία προθέσεων. Αποτελούν συγκεκριμένες ρυθμίσεις, περιγράφουν μια αμετάθετη βούληση, καταδεικνύουν ότι η Νέα Δημοκρατία είναι αδιαπραγμάτευτη σε θέματα που έχουν να κάνουν με την ομαλή και υγιή λειτουργία της εθνικής μας ζωής.
      Άλλωστε το πρόβλημα της διαφθοράς, κυρίες και κύριοι συνάδελφοι, συνομολογείται από την ίδια την κυβέρνηση, η οποία εξαντλεί, φοβάμαι, την καλή της θέληση στα λόγια, ενώ στην πράξη αδιαφορεί σε βαθμό συνενοχής. Ο μέσος πολίτης πέφτει θύμα της διαφθοράς στην καθημερινή συναλλαγή του με το δημόσιο και αναγκάζεται να συμβιβαστεί με πρακτικές που αποτελούν ντροπή για τον ίδιο, υποβάθμιση συνολικά για τη ζωή του, οπισθοδρόμηση, θα έλεγα, γενικότερα για  τον τόπο. 
      Υπάρχει προφανώς η ηθική διάσταση του προβλήματος της διαφθοράς. Πρόδηλα μια κοινωνία που εθίζεται σε τέτοιες πρακτικές καταντά μια κοινωνία χωρίς αρχές, χωρίς αξίες, χωρίς ηθικούς φραγμούς, οιονεί ζούγκλα, όπου ο πιο επιτήδειος, ο πιο αδίστακτος, ο πιο άπληστος, ο καλύτερα δικτυωμένος επιβάλλεται σε εκείνους που σέβονται τον εαυτό τους, το νόμο, τη δουλειά τους, το μόχθο τους και τους καταδικάζει στο περιθώριο. 
      Ανακύπτει ακόμα, πέρα από την ηθική διάσταση, ένα πρόβλημα λειτουργίας της ίδιας της δημοκρατίας μας από τη γιγάντωση της διαπλοκής, που αποτελεί μια ιδιαίτερη πηγή και πληγή διαφθοράς. 
      Η υπαγωγή της πολιτικής εξουσίας στην οικονομική υπερεξουσία, η μεταφορά του κέντρου αποφάσεων από τους εκλεγμένους πολιτικούς εκπροσώπους σε ανεξέλεγκτους οικονομικούς εξωθεσμικούς παράγοντες, η επιχειρούμενη υπαλληλοποίηση των πολιτικών, δεν απαξιώνουν απλώς την πολιτική και τους πολιτικούς στη συνείδηση της κοινής γνώμης, αλλά στρεβλώνουν την ίδια την εφαρμογή της δημοκρατίας, τείνουν να καταστήσουν νεκρό γράμμα τις δημοκρατικές διαδικασίες, παραχαράσσουν την ίδια τη λαϊκή βούληση. 
      Το πρόβλημα όμως της διαφθοράς είναι και στενά οικονομικό, κυρίες και κύριοι συνάδελφοι, όπως είναι βέβαια και ευρύτερα κοινωνικό. Αν λέω ότι έχει και οικονομική διάσταση η διαφθορά, εννοώ ότι έχει κόστος συγκεκριμένο, απτό, στη λειτουργία της Δημόσιας Διοίκησης, κόστος για το οικογενειακό βαλάντιο των πολιτών -θυμάτων, κόστος στην παραγωγική διαδικασία, κόστος που αποτρέπει την αδήριτη ανάγκη πραγματικού εκσυγχρονισμού του τόπου. 
      Η Ευρωπαϊκή Κεντρική Τράπεζα υπολογίζει το καθ’ ημάς κόστος της διαφθοράς του κράτους σε 10 δισεκατομμύρια ευρώ, δηλαδή περίπου στο 6% του ΑΕΠ. Αν έστω και το μισό του δυσθεώρητου αυτού ποσού διοχετευόταν στην ανάπτυξη, ο ρυθμός αύξησης του ΑΕΠ θα διπλασιαζόταν! 
      Σε μια εποχή σκληρού ανταγωνισμού και αυξημένων προδιαγραφών ανταγωνιστικότητας, σε έναν κόσμο που αλλάζει πράγματι με ιλιγγιώδεις ταχύτητες,  με ιλιγγιώδεις ρυθμούς, σε ένα περιβάλλον όπου οι λαοί εύλογα επιδιώκουν συνεχή βελτίωση της θέσης τους, μια χώρα όπου η διαφθορά τείνει να γίνει καθεστώς, είναι καταδικασμένη, κυρίες και κύριοι συνάδελφοι, στην υπανάπτυξη και στο περιθώριο. 
      Η διαφθορά είναι το σαράκι που κατατρώει τον παραγωγικό μας ιστό, επιβραδύνει την οικονομική μας ανάπτυξη και διαβρώνει την ανταγωνιστικότητα της ελληνικής οικονομίας. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ ) 
      Η διαφθορά δεν είναι λοιπόν μόνον ηθικά και δημοκρατικά ανεπίτρεπτη. Είναι και βαθιά αντιπαραγωγική, γιατί δεν επιτρέπει στην ελληνική οικονομία και κοινωνία να συμπορευθούν κατά τρόπο σύγχρονο με τον υπόλοιπο κόσμο. Από αυτήν την άποψη η καταπολέμηση της διαφθοράς είναι ζήτημα εθνικής επιβίωσης. 
      Ο δεκάλογός μας, ή καλύτερα να πω, τα δέκα άμεσα αύριο κυβερνητικά μέτρα που θα λάβουμε κατά της διαφθοράς και η αντιμετώπισή τους, σήμερα τουλάχιστον, από την σημερινή Κυβέρνηση αναδεικνύουν την πραγματική πρόκληση που έχει να αντιμετωπίσει η Νέα  Δημοκρατία ως αυριανή κυβέρνηση του τόπου. Δεν μας έχετε αφήσει, κύριοι της Κυβέρνησης, περιθώρια για να διεκδικήσουμε, απλώς να κυβερνήσουμε ως καλύτεροι διαχειριστές της εξουσίας. Ο ελληνικός λαός απαιτεί από εμάς ριζικές τομές, καινοτόμες ρήξεις, απαιτεί να κυβερνήσουμε ως ανατροπείς της παρακμής που καθιδρύσατε στον τόπο. Και είμαστε αποφασισμένοι, ως κυβέρνηση, να ανταποκριθούμε στη βούληση αυτή του λαού, να ανταποκριθούμε στην ανάγκη του.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Σας ευχαριστώ, κύριε Πρόεδρε.
      Είναι όντως αξιέπαινη η πρωτοβουλία της Νέας Δημοκρατίας να καταθέσει αυτήν την πρόταση νόμου, με όσα αυτή περιλαμβάνει. Και δεν μπορεί να περιλάβει όλα όσα συμβαίνουν στο δημόσιο βίο.
      Πριν εισέλθω σ’ αυτό να πούμε δύο γενικότερες λέξεις. Είναι όντως πρόβλημα η διαφθορά στο δημόσιο βίο και στις δημόσιες λειτουργίες. Και είναι όντως πρόβλημα γιατί βάλλεται η πολιτική και διότι η πολιτική είναι η κινητήριος δύναμη της κοινωνίας. Χωρίς την πολιτική η ανθρωπότητα θα ήταν ζούγκλα. Γι’ αυτό είναι κυρίαρχο το να χτυπηθεί η διαπλοκή και η διαφθορά. Και προσυπογράφω και έτεινα ευήκοον ους στις τελευταίες λέξεις του προηγούμενου ομιλητή, ότι «ερχόμεθα ως ανατροπείς». Πράγματι, έτσι πρέπει να έρθει η επόμενη κυβέρνηση που θέλει να διορθώσει. «Η πολιτική –μας έλεγε ο Ανδρέας Παπανδρέου σε μαθήματα- καταξιώνεται όταν έχει ανατρεπτική πνοή, όταν μπορεί το πρωί να νομοθετεί εντελώς διαφορετικά από ότι είχε χθες το βράδυ αποφασίσει». Αυτή είναι η μεγάλη διαφορά.
      Αλλά, αγαπητοί φίλοι, τα αίτια της διαφθοράς, της διαπλοκής, της αδιαφάνειας ποια είναι; Αυτό είναι το θέμα. Τα αίτια είναι, αγαπητοί συνάδελφοι, στο ότι η ίδια η Κυβέρνηση έχει τη διαπλοκή και τη διαφθορά ως δομικό στοιχείο της πολιτικής της. Πρώτον, δεν ομολογεί η Κυβέρνηση ότι είναι πολύ σοβαρό θέμα η διαφθορά; Δεν πήγε προχθές στο Πάντειο Πανεπιστήμιο Υπουργός της Κυβέρνησης -από τους πρώτους- και μίλησε για τη διαφθορά; Πώς το θέμα θα πάει στην Κυβέρνηση ως διαφθορά; Διά του Υπουργικού Συμβουλίου. Ποιον έστειλε εδώ η Κυβέρνηση; Μη μέλος του Υπουργικού Συμβουλίου. Είναι ένα στοιχείο του τρόπου διακυβέρνησής της; Διακυβερνά με εργαλείο τη διαπλοκή και τη διαφθορά. 
      Δεύτερον, για να χτυπηθεί η διαπλοκή και η διαφθορά πρέπει να υπάρχει μια πραγματικά ανεξάρτητη δικαιοσύνη. Αυτήν την ανεξάρτητη δικαιοσύνη προσπάθησε να εδραιώσει με την Αναθεώρηση του Συντάγματος η Κυβέρνηση και εν τίνι μέτρω και η Αξιωματική Αντιπολίτευση, η οποία εσύρθη σε διατάξεις που δεν έπρεπε; Είναι ανεξάρτητη η δικαιοσύνη όταν ο πρόεδρος και ο εισαγγελέας του Αρείου Πάγου και οι αντιπρόεδροι μόλις ορκιστούν πηγαίνουν στον Υπουργό Δικαιοσύνης και υποβάλλουν τα σέβη τους; Είναι ανεξάρτητη η δικαιοσύνη όταν ο Πρωθυπουργός καλεί τον εισαγγελέα του Αρείου Πάγου στο γραφείο του και πηγαίνει; Και έρχεται τώρα να μας μιλήσει ο τέως εισαγγελέας του Αρείου Πάγου περί τίνος; Τι έκανε έναν χρόνο που ήταν εκεί; Είναι ανεξάρτητη η δικαιοσύνη όταν το Σύνταγμα λέει: «προάγεται με απόφαση του Υπουργικού Συμβουλίου»; Για φανταστείτε, το Υπουργικό Συμβούλιο γίνεται τακτική διοικητική ιεραρχία. Προάγει το δικαστή. Εκεί είναι η εγγενής δυσχέρεια, στο νομικό πλαίσιο σ’ αυτό το οποίο κινείται η διαδικασία γενικώς στη χώρα.
      Άρχισα πρώτα από το Σύνταγμα διότι επικρατεί η αντίληψη –και θα το πω πολλές φορές ακόμη- να θεωρούν οι πρόεδροι και οι αντιπρόεδροι του Αρείου Πάγου ότι «ξέρετε είμαστε υποχρεωμένοι στην Κυβέρνηση». Όχι, δεν είστε υποχρεωμένοι. Η Κυβέρνηση είναι υποχρεωμένη, που κουραστήκατε, διαβάσετε, μελετήσατε, αναδειχθήκατε ώστε να έχουμε άξιους δικαστές. 
      Αυτό δεν πέρασε ακόμη, δεν μπόρεσαν να μάθουν οι Έλληνες δικαστές ότι δεν είναι προς τιμήν τους, ότι κανένας Έλληνας πολιτικός δεν έχει καταδικαστεί. Δεν μπορεί να είμαστε εμείς οι άγιοι στην ανθρωπότητα. Δείτε όλη τη δύση, δείτε ότι ο Νίξον δικάστηκε από ένα δικαστήριο οκτώ δικαστών, εκ των οποίων ο ίδιος είχε διορίσει τους έξι. Και καταδικάστηκε παμψηφεί. Αυτό πρέπει να το αντιληφθούν οι δικαστές. Πρέπει επίσης να αντιληφθούν ότι δεν πρέπει να πηγαίνουν να δώσουν τα σέβη τους στον Υπουργό Δικαιοσύνης.
      Αφήστε δε εκείνο το αμίμητο Ελεγκτικό Συνέδριο ποτέ δεν μπήκε στο εσωτερικό των συμβάσεων, στην ροή της δαπάνης. Μένει μόνο στο περίβλημα. Γι’ αυτό δεν θα έπρεπε να συζητάει κανένας. 
      Ας προχωρήσουμε παρακάτω.
      Ήρθε και μας μίλησε προηγούμενα ο κύριος συνάδελφος εισηγητής της κυβερνώσας φατρίας, για το μαθηματικό τύπο. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Όχι έτσι, κύριε συνάδελφε.
      ΒΑΣΙΛΗΣ ΚΕΔΙΚΟΓΛΟΥ: Έχει τόση αντίληψη! Είμαι ιδρυτικό μέλος αυτού. Δεν έχει καμία σχέση με κόμμα. Αυτοί που κυβερνούν δεν είναι κόμμα, είναι μία φατρία. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Τα προσωπικά σας σε άλλους χώρους. 
      ΒΑΣΙΛΗΣ ΚΕΔΙΚΟΓΛΟΥ: Αν ο κύριος Πρόεδρος κρατάει το χρόνο, δέχομαι διακοπές. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Είστε απαράδεκτος υβριστής ενός κόμματος που σας έκανε να είστε αυτό που είστε σήμερα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Ούτως ή αλλιώς θα πάρετε το λόγο.
      ΒΑΣΙΛΗΣ ΚΕΔΙΚΟΓΛΟΥ: Είστε κυβερνώσα φατρία. Έχετε κοινά συμφέροντα –το είπαν οι ίδιοι- «αποκλείεται την υποψηφιότητα για λόγους διαχείρισης».
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Έχετε ξεχάσει πώς ήρθατε εδώ και το κόμμα που σας έκανε αυτό που είστε. 
      ΒΑΣΙΛΗΣ ΚΕΔΙΚΟΓΛΟΥ: Κάνετε πολύ μεγάλο λάθος. Έκανα το λάθος να εισηγηθώ τον κ. Σημίτη ως Πρωθυπουργό.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Έχετε ξεχάσει πώς ήρθατε εδώ. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, μη διακόπτετε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Και εσείς, κύριε Πρόεδρε, έχετε υποχρέωση όταν υβρίζεται μία κυβέρνηση να την προστατεύεται. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
      ΒΑΣΙΛΗΣ ΚΕΔΙΚΟΓΛΟΥ: Κρατήστε μου το χρόνο, κύριε Πρόεδρε, και δεν με ενοχλούν οι διακοπές.
      Έκανα το λάθος να υποστηρίξω την αυτού εξοχότητα, τον εντιμότατο κύριο καθηγητή του Εμπορικού Δικαίου …
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ, μιλήστε επί της προτάσεως.
      ΒΑΣΙΛΗΣ ΚΕΔΙΚΟΓΛΟΥ: Επί της προτάσεως μιλώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Δεν μιλάτε επί της προτάσεως, είστε έξω απ’ αυτήν. 
      ΒΑΣΙΛΗΣ ΚΕΔΙΚΟΓΛΟΥ: Είμαι απ’ αυτούς που τον έκαναν Πρωθυπουργό, είμαι απ’ αυτούς που τον έκαμαν Κυβέρνηση. Εμένα δεν με έκανε Βουλευτή κανένας, ούτε ο Ανδρέας Παπανδρέου ούτε ο σημερινός Πρωθυπουργός, ο εντιμότατος κύριος καθηγητής. Αυτό το ξέρεις πολύ καλά. Και είναι αυτά ομολογημένα και γραπτώς. Δεν έπρεπε να παρίστασθε εδώ γιατί δεν είστε μέλος του Υπουργικού Συμβουλίου. Δεν μιλάω ξανά μαζί σας, μόνο με μέλος του Υπουργικού Συμβουλίου θα μιλήσω. 
      Κύριε Πρόεδρε, είπαν για το μαθηματικό τύπο. Δεν αντελήφθησαν ούτε ο της φατρίας εισηγητής ούτε ο αναφερθείς ως δήθεν γνωρίζων το θέμα ότι ο μαθηματικός τύπος δίνει τη δυνατότητα σε μία ομάδα να καθορίζουν ποιο ποσοστό έκπτωσης θέλουν, να καθορίζουν σε ποια τιμή θα πάρουν ένα έργο. Αυτή είναι όλη η ιστορία, η κομπίνα. Θέλουν να μοιράζουν το κωλόκουρο και αυτόν να το στέλλει σε μία off shore εταιρεία που συνιστούν ο ανάδοχος όπως κατ’ επανάληψη έχω αναπτύξει. 
      Αυτά είναι θέματα που έχουμε συζητήσει κατ’ επανάληψη, τι να λέμε τώρα; Να λέμε για το μαθηματικό τύπο; Το ομολόγησε ο ίδιος ο Υπουργός όταν εδώ συζητούσαμε σχετική επίκαιρη ερώτηση. 
      Όσον αφορά τις προγραμματικές συμφωνίες θα ήθελα να πω το εξής: Είναι δυνατόν να μιλάμε για ανταγωνισμό και να έχουμε προγραμματικές συμφωνίες ως κανόνα; Ως εξαίρεση, ναι. Κάπου θα βρεθεί θα χρειαστεί.. Αλλά ως κανόνα; Πώς θα γίνει ανταγωνισμός; Μπορούμε να προγραμματίσουμε από τώρα την εξέλιξη της τεχνολογίας που θα εφαρμοσθεί αύριο; Αν είναι δυνατόν! 
      Πείτε μου όμως το εξής: Για να καταπολεμηθεί η αδιαφάνεια και η διαφθορά έχετε ανάγκη από ενδιαφέρον, να ενδιαφέρεται η Κυβέρνηση σχετικά με το ότι τα έργα γίνονται όπως πρέπει, τα πάσης φύσεως έργα, υλικά και άυλα. Αυτό τι προϋποθέτει και τι προαπαιτεί; Επιθεώρηση και έλεγχο. Υπάρχει σε κάποια υπηρεσία Διεύθυνση Επιθεώρησης; Όλες κατεργήθησαν ως διοικητική διαδικασία.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κρατήστε μου το χρόνο, κύριε Πρόεδρε.
      Προσέξτε. Έγιναν αντ’ αυτών Σώμα Επιθεωρητών Δημοσίων Έργων. Καταργήθηκε η Διεύθυνση Επιθεώρησης. Για το Σώμα αυτό προβλέφθηκαν τριάντα μία θέσεις. Ποιος μπήκε προϊστάμενος του συμβουλίου που διευθύνει το σώμα ο Γενικός Γραμματέας Δημοσίων Έργων; Με τι είναι φορτισμένος ο Γενικός Γραμματέας; Με την εύρυθμη λειτουργία των υπηρεσιών. Θα διατάξει ποτέ ο Γενικός Γραμματέας έλεγχο στις υπηρεσίες για των οποίων την ποιότητα είναι υπεύθυνος; Μα, πού τα λέμε αυτά; Πού έφτασε το πράγμα; Να εκφυλιστεί το Σώμα, αντί για τους τριάντα έναν έμειναν έξι ή επτά. Δεν πάει κανείς να γίνει επιθεωρητής. Η θέση έχει απαξιωθεί.
      Ας προχωρήσουμε στο Σώμα των Ελεγκτών Δημόσιας Διοίκησης, όπου ένας λεγόμενος και πολύφερνος -τέως δικαστής μάλιστα- παριστάνων και τη ρομφαία της ελληνικής δικαιοσύνης μπήκε τελευταία ως προϊστάμενος. Εκεί, ο τότε Υπουργός Δημόσιας Διοίκησης προέβλεψε να είναι προϊστάμενος του Σώματος Ελεγκτών, να μην πάθει ό,τι συνέβη προηγούμενα, να είναι ένας εξελισσόμενος από τη διοίκηση. Ένα άξιον στέλεχος από τη διοίκηση αναδεικνυόμενο.
      Λειτούργησε πέντε ή έξι μήνες. Και τι είδε ο Υπουργός Δημόσιας Διοίκησης και είπε στον Πρωθυπουργό, άκουσε εδώ θα τους κλείσουν φυλακή όλους τους δικούς σου τους μετακλητούς. Τι κάνουμε; Δεν  ξέρω. Αλλάζουμε τον Υπουργό και ο νέος Υπουργός τοποθετεί επικεφαλής πολιτικό πρόσωπο. Μα, ρωτάμε τώρα γιατί υπάρχει διαφθορά και διαπλοκή; Προς Θεού δηλαδή,  ξέρουμε τι γίνεται. Είναι εγγενές στοιχείο, είναι δομικό στοιχείο του τρόπου διακυβέρνησης της σημερινής Κυβέρνησης του κ. Σημίτη η διαφθορά και η διαπλοκή αγαπητοί συνάδελφοι! 
      Δεν είναι όμως, μόνο αυτά. Τη διαπλοκή και τη διαφθορά τη συναντάτε σε κάθε βήμα. Τι λέει λόγου χάριν ο κώδικας Δήμων και Κοινοτήτων. Το έργο ανατίθεται με απόφαση μετά από μία δημοπρασία. Μα, στο έργο το πρόβλημα είναι η εξέλιξή του, η προϊσταμένη αρχή τι θα πει. Θα έχει θέματα στο δρόμο ανακαθορισμού τιμών μεγέθυνση προϋπολογισμού κλπ.; Εκεί είναι τα κέρδη, εκεί είναι η διαφορά, στη νομική θεώρηση της σύμβασης. Τι λέει ο κώδικας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ, σας κράτησα το χρόνο των διακοπών.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
      Προϊσταμένη αρχή είναι ποιος; ‘Οχι ένα τεχνικό όργανο αλλά η δημαρχιακή Επιτροπή, που είναι πολιτικά πρόσωπα. Να, γιατί όλοι θέλουν να είναι υποψήφιοι δημοτικοί σύμβουλοι, να γιατί όλοι οι εργολάβοι προσπαθούν να έχουν φίλους τους δημάρχους και τους δημοτικούς συμβούλους. Ποιος είναι προϊσταμένη αρχή στη Νομαρχιακή Αυτοδιοίκηση; Προϊσταμένη αρχή σημαίνει το κλειδί στο έργο, στο κόστος, στην ποιότητα, σε ό,τι έχει αξία. Προϊσταμένη αρχή δεν είναι τεχνικό όργανο όπως θα έπρεπε αλλά μία ομάδα νομαρχιακών συμβούλων.
      ΠΡΟΕΔΡΕΥΩΝ (Παναγιώτης Σγουρίδης):  Καλώς, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ:  Ε, είναι ή δεν είναι, λοιπόν, κύτταρο, δομικό στοιχείο του τρόπου διακυβέρνησης η διαφθορά και η διαπλοκή; Τι να συζητάμε; 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου!
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
      Πράγματι, λοιπόν, προβλέπονται με την πρόταση νόμου που εισηγείται η Αντιπολίτευση σημαντικά πράγματα, δεν είναι όμως αρκετά.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ, κύριε Κεδίκογλου, να σας δώσω άλλο χρόνο. 
      ΒΑΣΙΛΗΣ ΚΕΔΙΚΟΓΛΟΥ: Το πρόβλημα είναι στο βάθος, στον τρόπο διοίκησης και διαμόρφωσης εν γένει των δημοσίων λειτουργιών. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, το αναμφισβήτητα επιβεβλημένο είναι, παρά το ό,τι κατά καιρούς λέγεται, η πολιτική παλικαριά. Και για τη συνδρομή της ή όχι ελεγχόμεθα στη διαδρομή μας όλοι. Ομολογώ ότι σήμερα είναι μία θα έλεγα εκ των χαρακτηριστικότερων συνεδριάσεων της Βουλής, στην οποία έχουμε αποτύπωση πράγματι πανηγυρική αυτής της πολιτικής παλικαριάς. 
      Θα είμαι συγκεκριμένος, λοιπόν, και θα είναι από τις ελάχιστες φορές που θα χρησιμοποιήσω αυτούσιο το περιεχόμενο ενός κειμένου.  Σε συνέχεια, λοιπόν, των όσων ακούστηκαν και παρά την κυρίαρχη προσπάθεια του μαχητού του Κοινοβουλίου, τον οποίο παρακολουθώ συχνότατα και πραγματικά συγχαίρω για την πληρότητα και τη βασιμότητα του λόγου του και στη ροή της τοποθέτησης  της από πλευράς, του κ. Σπυριούνη, επεσήμανα, παρά τη διακριτική προσπάθεια να μην αφήσει έκθετη την παράταξή του, ότι πραγματικά η χαρακτηρίζουσα αυτόν πολιτική παλικαριά τον οδήγησε, τοποθετούμενος αρχικά, να πει και να ξεκαθαρίσει ότι θα ψηφίσει την πρόταση της Νέας Δημοκρατίας. Και είναι αυτονόητο ότι θα την ψηφίσει διότι υπεισήλθε –και το είπε βέβαια εν τη ροή του λόγου του- η παραδοχή της δικαιολογητικής βάσης, της αιτίας της συγκεκριμένης πρότασης νόμου. 
      Και λέω, λοιπόν, εγώ συνεχίζοντας, χρησιμοποιώντας αυτούσιο κείμενο, το οποίο αποτελεί πλήρη παραδοχή των όσων σε ευρύτερο ουσιαστικό πολιτικό επίπεδο η Νέα Δημοκρατία υποστηρίζει  και επισημαίνω διαβάζοντας αυτολεξεί: «Αριθμός πρωτοκόλλου ερωτήσεων: 6352/18.11.2003. Προς τον Υπουργό Οικονομίας. Ερώτηση του κ. Σπυριούνη: «Σάλο και αιτιολογημένες ανησυχίες έχουν προκαλέσει στην κοινή γνώμη τα συμπεράσματα της έρευνας του «ECONOMIST NETWORK»: Πρώτον, η Ελλάδα διαχειρίστηκε την ένταξή της στην Ευρωπαϊκή Ένωση τόσο άσχημα ώστε σήμερα είναι πολύ φτωχότερη απ’ όταν εντάχθηκε το 1981»». 
      Διαβάζω ευρύτερα το κείμενο, γιατί διαπίστωσα -πέραν της συγκεκριμένης στόχευσης της συζητούμενης πρότασης νόμου- ότι έγιναν και ευρύτερες πολιτικές τοποθετήσεις. 
      Συνεχίζω: «Δεύτερον» -πέραν του πρώτου που διάβασα- «δέκα χρόνια πριν από την ένταξη της χώρας στην Ευρωπαϊκή Ένωση το κατά κεφαλήν ΑΕΠ ήταν το 66% του ευρωπαϊκού μέσου όρου. Το 1981 ήταν 69% και σήμερα έπεσε πάλι στο 66%. Τρίτον, η Ισπανία και η Πορτογαλία που έγιναν μέλη δεκαπέντε χρόνια μετά την Ελλάδα, συνέκλιναν δεκατρείς και δεκαπέντε μονάδες αντίστοιχα. Η χώρα μας, που είναι μέλος είκοσι δύο χρόνια, χειροτέρευσε τη θέση της κατά τρεις μονάδες. Τέταρτον” -το άμεσα συναπτόμενο με την πρόταση νόμου της Νέας Δημοκρατίας- “τα χρήματα που εισέρευσαν από τους κοινοτικούς πόρους, αντί να στηρίξουν την ανάπτυξη, επέτρεψαν τη συνέχιση αντιαναπτυξιακής πολιτικής και την καλλιέργεια διαφθοράς». Αυτό επισημαινόμενο με μαύρα γράμματα. «Ερωτάται ο κύριος Υπουργός: Ποια είναι με πραγματικά στοιχεία και όχι με ωραιοποιήσεις η θέση της Κυβέρνησης στον κόλαφο αυτό;». Αυτή η ερώτηση θα κατατεθεί, για να συμπεριληφθεί στα Πρακτικά. 
      Κάνω ένα συγκερασμό λοιπόν των ευρύτερα ακουσθεισών πολιτικών απόψεων και των ειδικότερων επί της συγκεκριμένης πρότασης νόμου: Πρώτον, αποδεικνύεται για άλλη μια φορά η ευρύτερη ελεγκτική πολιτική τοποθέτηση, η διαχρονική της Νέας Δημοκρατίας, για την κατάσταση στην οικονομία και την βαρύνουσα κυρίαρχη ευθύνη της κυβερνώσας παράταξης, διότι λίγο-πολύ ειπώθηκε από τον κ. Τζανή ότι και πάλι όλοι φταίμε. 
      Επισημαίνεται λοιπόν από πλευράς Νέας Δημοκρατίας, επί τη βάσει και αυτής της υποστήριξης του συγκεκριμένου περιεχομένου της ερωτήσεως, η βασιμότητα της ελεγκτικής μας ευρύτερης πολιτικής τοποθέτησης, της διαχρονικής και, δεύτερον, το ότι η διαφθορά που έχει ένα ουσιαστικότερο περιεχόμενο που άπτεται καθημερινά των συμφερόντων των πολιτών, είναι αναμφισβήτητη. 
      Αισθάνομαι την ανάγκη να επισημάνω κάτι το οποίο, επίσης παραπλανητικά, κατά καιρούς λέγεται και ειπώθηκε σήμερα και πάλι από την πλευρά του κ. Τζανή. Είναι αυτό που απλουστευτικά λέγεται από την πλευρά της Κυβέρνησης και ειπώθηκε και από τον κ. Τζανή και σήμερα, δηλαδή ότι –και πιστεύω ότι το αποκωδικοποιώ σωστά- και αν υπάρχουν συγκεκριμένες περιπτώσεις παραβιάσεως των νόμων, παρεμβαίνουν οι εισαγγελείς, οπότε θα πρέπει να έχουμε καταδίκες. Κάτι τέτοιο, όμως, δεν επισυνέβη. Εις το παρελθόν, η εκδηλωθείσα από πλευράς Νέας Δημοκρατίας απόπειρα λίγο πολύ οδήγησε τη Νέα Δημοκρατία, λέει, σε έμμεση παροχή συγγνώμης. 
      Επειδή λοιπόν όλα αυτά είναι αβάσιμα και θεωρώ καθήκον μου να κάνω τη διάκριση μεταξύ πολιτικής και ποινικής ευθύνης, διότι είναι ένας διαχρονικός της κυβερνώσας παράταξης πολιτικός λόγος, που θέλει να διαμορφώσει σύγχυση στο εκλογικό σώμα και ευκόλως σε μια μερίδα του λαού. Θέλει να διαμορφώσει καλύτερα κατά ακριβολογία την άποψη στον κόσμο ότι ενόσω δεν είχαμε εκκρεμότητες δικαστικές πολιτικών προσώπων, άγουσες σε συγκεκριμένο αποτέλεσμα, τα όσα κατά καιρούς από πλευράς Νέας Δημοκρατίας λέγονται, είναι εντελώς αβάσιμα και δεν έχουν καμία σχέση με την πραγματικότητα. 
      Άλλο είναι η ποινική ευθύνη, όταν υπάρχει συγκεκριμένη παραβίαση νόμου επισύροντος ποινικές συνέπειες και άλλο είναι η πολιτική ευθύνη με την έννοια που η Νέα Δημοκρατία αναδεικνύει και στην εισηγητική έκθεση αυτής της συγκεκριμένης πρότασης νόμου, η οποία εισηγητική έκθεση λέει ότι μάλλον δεν είναι συμπτωματικό το ότι πολλά νομοθετήματα κατά καιρούς συνιστούν το εκκολαπτήριο της διαφθοράς. Με ποία έννοια; Ότι διαμορφώνουν συνθήκες πρόσφορες για να μπορεί να υπάρχει ή όχι αντικειμενική αξιολόγηση σε συγκεκριμένες περιπτώσεις και ανάθεση έργων κατά παράβαση τέτοιων αρχών αξιολόγησης και πραγματικής υπηρέτησης του δημόσιου συμφέροντος.
      Ενδεικτικά βέβαια κατά καιρούς η Νέα Δημοκρατία επισημαίνει ακόμα χαρακτηριστικότερα και διατάξεις ποινικές, οι οποίες έφτασαν μέχρι να μετατρέψουν το αδίκημα της απιστίας εις βαθμό κακουργήματος με το ν. 2172/93. Μόλις έπεσε η Νέα Δημοκρατία, αυτό βρήκατε να κάνετε, μετατράπηκε το αδίκημα από το βαθμό του κακουργήματος  σε αδίκημα πλημμεληματικού χαρακτήρα.
      Θέλω να καταλήξω, πέραν αυτών των επισημάνσεων και της αναμφισβήτητης άποψης, της υπάρχουσας και στον ομιλούντα, σε συνέχεια της αιτιολογημένης κατά καιρούς άποψης της Νέας Δημοκρατίας, της άποψης λοιπόν της ενυπάρχουσας, ότι πραγματικά πρέπει να είναι προτεραιότητα για τον πολιτικό κόσμο η αλλαγή του υπάρχοντος, του συγκεκριμένου θεσμικού πλαισίου, του αναφερομένου στην πρόταση νόμου και της υποκατάστασής του σε συγκεκριμένες περιπτώσεις από διαφορετικό θεσμικό πλαίσιο. 
      Θέλω να επισημάνω ότι η Νέα Δημοκρατία έδωσε μάχη και κατά την Αναθεώρηση του Συντάγματος και αν εισακουγόταν, το συνταγματικό τότε ορθό, θεσμοθετούμενο πλαίσιο δεν θα άφηνε, μετά τις νομοθετικές εξουσιοδοτήσεις που υπήρξαν, περιθώριο επιψήφισης τέτοιων συγκεκριμένων διατάξεων, για τις οποίες αιτιάται η Νέα Δημοκρατία την κυβερνώσα παράταξη, η οποία σήμερα έπρεπε να έχει το θάρρος να αποδείξει ότι αποδέχεται την κοινοβουλευτική τάξη και σε όσες των περιπτώσεων πιστεύει ότι κάποια εξαυτών των τιθεμένων ζητημάτων είναι σωστά, να βγει και να πει «ναι, εγώ θα αποδεχθώ αυτά τα οποία λέτε» και να μην έρχεται, μετά από πάροδο χρόνου -αλλά ευτυχώς δεν υπάρχει πάροδος χρόνου τώρα, διότι οδηγούμεθα σε εκλογές- αντιγράφοντας κακέκτυπα τις προτάσεις μας, να επιβεβαιώνει εκ των υστέρων εν μέρει τα όσα υποστηρίζουμε. Ευχαριστώ πολύ.
      (Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ.
      Κύριε Πρόεδρε, κυρίες και κύριοι συνάδελφοι, συζητείται σήμερα πρόταση νόμου της Νέας Δημοκρατίας με σκοπό τη διαφάνεια στους τομείς των οικονομικών των πολιτικών κομμάτων και προσώπων, των Μέσων Μαζικής Ενημέρωσης και των δημοσίων συμβάσεων. 
      Υπάρχει κάποιος σήμερα που να πιστεύει πως η ελληνική πολιτεία διαθέτει την αναγκαία θεσμική θωράκιση για την αποτροπή και την πάταξη της διαφθοράς; Είναι ή δεν είναι αίτημα σήμερα της κοινωνίας μας η δημιουργία μιας άλλης Δημόσιας Διοίκησης που θα είναι κοντά και φιλική στον πολίτη, ενός κράτους τίμιου, αποτελεσματικού, που θα διευκολύνει και θα ενθαρρύνει τον πολίτη σε κάθε δημιουργική του προσπάθεια;
      ‘Ολοι πιστεύουμε ότι η διαφθορά είναι το πρόβλημα και η ντροπή της σύγχρονης κοινωνίας μας, που υπονομεύει τα θεμέλιά της, αφού οδηγεί σε παρακμή, ανηθικότητα, διάβρωση, κατάλυση κάθε έννοιας αξιοκρατίας, αποτρέπει κάθε υγιή προσπάθεια, λειτουργεί αρνητικά στις επενδύσεις και μειώνει την ανταγωνιστικότητα. 
      Με διοίκηση παγιδευμένη στα πλοκάμια της διαφθοράς και της διαπλοκής, το κράτος δεν μπορεί να επιτελέσει ούτε τις στοιχειώδεις λειτουργίες του. Ούτε η παιδεία ούτε η υγεία ούτε η κοινωνική προστασία μπορούν να λειτουργήσουν. Εννιά στους δέκα ‘Ελληνες πιστεύουν πως υπάρχει διαφθορά και σε μεγάλη έκταση στον τόπο μας. 
      Στην τελευταία έρευνα της διεθνούς διαφάνειας για την έκταση της διαφθοράς σε ενενήντα μία χώρες το 2002, η Ελλάδα κατατάσσεται στην τεσσαρακοστή τέταρτη θέση με βαθμολογία 4,2 στα 10. Το χειρότερο απ’ όλα για τη χώρα μας είναι ότι τα τελευταία χρόνια βρισκόμαστε σε διαδικασία ελεύθερης πτώσης, ξεκινώντας από την εικοστή Πέμπτη θέση το 1997 και φθάνοντας στην τεσσαρακοστή τέταρτη θέση το 2002. ΄Εχουμε καταφέρει να είμαστε πρωταθλητές στη διαφθορά μεταξύ των δεκαπέντε χωρών-μελών της Ευρωπαϊκής ‘Ενωσης. 
      Σε πρόσφατο έγγραφο της Ευρωπαϊκής Επιτροπής για τα κοινοτικά πλαίσια, αφού επισημαίνεται έλλειμμα υγιούς οικονομικής διαχείρισης, εντοπίζονται αδιαφανείς αναθέσεις μελετών, κατατμήσεις έργων, με στόχο την παραβίαση της νομιμότητας και υπερβάσεις των αρχικών προϋπολογισμών.
      Το Ελεγκτικό Συνέδριο στις ετήσιες εκθέσεις του και ιδιαίτερα στην τελευταία αναφέρει σειρά παράνομων μεθοδεύσεων σε βάρος του δημοσίου συμφέροντος με διασπάθιση του δημοσίου χρήματος. Ακόμη και κορυφαία στελέχη του κυβερνώντος κόμματος αναγνωρίζουν σοβαρό πρόβλημα διαφθοράς και διαπλοκής.
      	Μάλιστα ο κ. Παπανδρέου σε πρόσφατη συνέντευξη, που έδωσε στην εφημερίδα «Καθημερινή», είπε: «Πιστεύω ότι ο Έλληνας πολίτης κουράστηκε να ταλαιπωρείται από τη γραφειοκρατία. Πράγματι αηδιάζει από την έκταση της διαφθοράς σε πολλούς τομείς των δημοσίων υπηρεσιών. Αρνείται να καθυστερεί ολόκληρη η κοινωνία από τα μικροσυμφέροντα συντεχνιών ή μεγαλύτερα συμφέροντα που θέλουν να κηδεμονεύσουν την πολιτική ζωή». Αυτά τα είπε ο κ. Παπανδρέου.
      Κάνοντας χρήση του όρου διαφθορά, θα ήταν λάθος να μην ξεχωρίσουμε κάποια πράγματα, πολύ διαφορετικά μεταξύ τους, όπως αυτά που αφορούν μικρολαδώματα ή άλλως γρηγορόσημα, κατά τον κύριο Πρωθυπουργό, -καταδικαστέα και αυτά χωρίς καμία αμφιβολία- από τις συστηματικές αλληλεξαρτήσεις οικονομικής και πολιτικής εξουσίας, διότι μπορεί να μας οδηγήσει στο κυνήγι όλων των μικρών προς μεγάλη ικανοποίηση των πανίσχυρων. 
      Επίσης, δεν θα πρέπει να ισοπεδώνουμε τα πάντα, χαρακτηρίζοντας όλους τους δημοσίους υπαλλήλους ή όλους τους εργολάβους διεφθαρμένους. Εδώ είναι το χρέος μας να απομονώσουμε, να τιμωρήσουμε τους λίγους επίορκους και να προστατέψουμε την τιμή των πολλών που μοχθούν με ήθος. 
      Σήμερα οι κύριοι χώροι διαπλοκής και διαφθοράς είναι οι τομείς διαχείρισης του δημοσίου χρήματος, που προϋποθέτουν κυβερνητικές αποφάσεις, όπως είναι τα εξοπλιστικά προγράμματα, οι συμβάσεις δημοσίων επιχειρήσεων που έχουν εξαιρεθεί από το στενό δημόσιο τομέα, όπως ο ΟΤΕ, ο ΟΣΕ κλπ., και οι συμβάσεις δημοσίων έργων και προμηθειών. 
      Σύμφωνα με το άρθρο 98 παράγραφος 1 εδάφιο β΄ του Συντάγματος, στην αρμοδιότητα του Ελεγκτικού Συνεδρίου ανήκουν ο έλεγχος συμβάσεων μεγάλης οικονομικής αξίας, στις οποίες αντισυμβαλλόμενος είναι το δημόσιο, όπως νόμος ορίζει. Τούτο σημαίνει ότι μπορούν για πρώτη φορά να υπαχθούν στον προληπτικό έλεγχο του Ελεγκτικού Συνεδρίου όλα τα έργα, οι μελέτες και οι προμήθειες πολεμικού υλικού του Υπουργείου Εθνικής Άμυνας.
      Παρά ταύτα, δεν έχει ακόμη ψηφιστεί ο εκτελεστικός του Συντάγματος νόμος και ισχύει ο προηγούμενος που εξαιρεί από τον έλεγχο του Ελεγκτικού Συνεδρίου τις προμήθειες του Υπουργείου Εθνικής Άμυνας. 
      Και δεν είναι μόνο αυτό, αλλά σε γραπτή απάντηση που μας έδωσε ο Υπουργός Εθνικής Άμυνας, κατόπιν ερωτήσεώς μας τον Ιούνιο στη Βουλή, εμμέσως πλην σαφώς αρνείται τον έλεγχο και παραπέμπει σε συσταθείσα επιτροπή, η οποία θα μελετήσει την τροποποίηση του ισχύοντος νομικού πλαισίου. Καταθέτω την απάντηση του Υπουργού για τα Πρακτικά της Βουλής.
      (Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Γιατί παραπέμπονται στις καλένδες των επιτροπών θέματα τέτοιας σημασίας; Πρέπει να σας πω ότι ανάλογη απάντηση πήραμε και από το Υπουργείο Εσωτερικών, σχετικά με τα κονδύλια για τους ειδικούς λογαριασμούς.
      Κυρίες και κύριοι συνάδελφοι, δεν αρκούν οι διαπιστώσεις της σημερινής κατάστασης. Χρειαζόμαστε αποφάσεις, χρειαζόμαστε πολιτικές. Πρέπει όλοι μαζί, Κυβέρνηση, Αντιπολίτευση, άλλοι φορείς της κοινωνίας, πνευματικά ιδρύματα, ΓΣΕΕ, ΑΔΕΔΥ, ΣΕΒ να προχωρήσουμε στην αλλαγή του σημερινού νοσηρού κλίματος. Πρέπει να το κάνουμε έτσι, ώστε να μην ευδοκιμεί η διαφθορά και να αναδείξουμε το ήθος στην πολιτική και δημόσια ζωή ως το βασικό μας στόχο. 
      Πρέπει να εξυγιάνουμε το δημόσιο τομέα, καταργώντας τον κομματισμό με την εμπέδωση της αξιοκρατίας παντού και πάντοτε. 
      Πρέπει να εξαλείψουμε τη γραφειοκρατία και την πολυνομία με την απλούστευση όλων των διαδικασιών. 
      Πρέπει να ενισχύσουμε τους ανεξάρτητους ελεγκτικούς μηχανισμούς και να καταργήσουμε το καθεστώς της ατιμωρησίας για τους επίορκους. Πρέπει να καταργήσουμε τους νόμους της διαπλοκής και το θεσμικό πλαίσιο που παραβιάζει κάθε έννοια υγιούς ανταγωνισμού και δημιουργεί ολιγοπώλιο στον τομέα των δημοσίων έργων.
      Πρέπει να προχωρήσουμε στη διαμόρφωση σταθερών και αντικειμενικών όρων συμμετοχής στους διαγωνισμούς έργων και προμηθειών με κριτήρια επιλογής των νικητών.
      Πρέπει να προχωρήσουμε στη θεσμοθέτηση αποτελεσματικών μέτρων για τη διαφάνεια της χρηματοδότησης των κομμάτων και των πολιτικών με το λεγόμενο «πόθεν έσχες». 
      Κυρίες και κύριοι συνάδελφοι, η αρχή ας γίνει από σήμερα με αυτό το νομοσχέδιο. Ελάτε λοιπόν να το ψηφίσουμε όλοι μαζί. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο Αρχηγός της Αξιωματικής Αντιπολιτεύσεως κ. Κώστας Καραμανλής έχει το λόγο. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, ο τόπος βρίσκεται σε πορεία επικίνδυνης παρακμής. Η τελευταία έκθεση της Διεθνούς Διαφάνειας αποκάλυψε ότι η Ελλάδα, από την εικοστή πέμπτη θέση της διεθνούς κατάταξης για τη διαφθορά, στην οποία βρισκόταν το 1997, φέτος κατρακύλησε στην  πεντηκοστή. 
      Απόλυτα αξιόπιστη Έκθεση της Ευρωπαϊκής Κεντρικής Τράπεζας υπογραμμίζει ότι η διαφθορά και η γραφειοκρατία στοιχίζουν κάθε χρόνο στην Ελλάδα περίπου 10 δισεκατομμύρια ευρώ, με άλλα λόγια 3,5 τρισεκατομμύρια δραχμές περίπου το χρόνο. 
      Έγγραφο της Ευρωπαϊκής Επιτροπής για τη διαχείριση των κοινοτικών πόρων –σημειωτέον ότι το έγγραφο αυτό ζητήθηκε από την ίδια την Κυβέρνηση- στηλίτευσε φαινόμενα αδιαφάνειας και παραβίασης της νομιμότητας. 
      Ανάλογα φαινόμενα κάθε χρόνο επισημαίνονται από το Ελεγκτικό Συνέδριο. Τεράστιας σημασίας ζητήματα διαφθοράς καταγγέλλονται με συγκεκριμένες επισημάνσεις από τον πρώην Εισαγγελέα του Αρείου Πάγου. Όζουσες καταστάσεις διαπλοκής συνομολογούνται και από κορυφαία στελέχη της κυβερνητικής πτέρυγας, τα οποία μάλιστα υποστηρίζουν ότι, κάθε φορά που έθεταν το ζήτημα, ο Πρωθυπουργός ενοχλείτο και μόνο που το έθεταν. 
      Σοβαρά παρακμιακά φαινόμενα καταγγέλλονται από στελέχη όλων των κομμάτων, ακόμη και από μέλη του Υπουργικού Συμβουλίου, όπως επίσης και από κορυφαίους πολιτειακούς παράγοντες. 
      Ακόμη, τεράστια θέματα εγείρονται κυρίως σε σχέση με τις προμήθειες στον ευαίσθητο τομέα της άμυνας. Μεγάλες προμήθειες αποφασίζονται είτε με αδιαφανείς διαδικασίες είτε με κατ’ εξαίρεση διαδικασίες και κοστίζουν διπλάσια,  ενίοτε και τριπλάσια σε σχέση με αντίστοιχες προμήθειες, που έγιναν άλλες φορές ή γίνονται σε άλλες χώρες. 
      Κυρίες και κύριοι συνάδελφοι, η αλήθεια είναι ότι βρισκόμαστε μπροστά σε μια παρακμιακή πραγματικότητα, μια κατάσταση που πριν από όλα σημαίνει τεράστια λεηλασία του δημοσίου: των κοινοτικών πόρων, του χρήματος των φορολογουμένων. Σημειώνω: των φορολογουμένων, που όλα αυτά τα χρόνια υφίστανται την πιο άγρια εισπρακτική επιδρομή. Μια κατάσταση που προάγει το εκμαυλισμό, που διαμορφώνει ένα νοσηρό κατεστημένο φθοράς και διαφθοράς. Μια κατάσταση που συνεπάγεται τον αποκλεισμό της μεγάλης πλειοψηφίας του επιχειρηματικού κόσμου, που υπηρετεί οργανωμένα οικονομικά συμφέροντα μονοπωλιακούς προμηθευτές και εργολάβους του δημοσίου. Μία κατάσταση που οδηγεί στη συγκέντρωση πλούτου και πολιτικής δύναμης σε εξωθεσμικά κέντρα, που πλήττει την ουσία και την ποιότητα της δημοκρατίας. Στην ουσία υπονομεύει  το δημόσιο βίο. 
      Σήμερα είναι περισσότερο φανερό ότι το σκοτεινό τοπίο της αδιαφάνειας και της διαπλοκής το ευνόησαν οι ακολουθούμενες από την Κυβέρνηση πρακτικές, όπως: ο άκρατος κομματισμός, η αυταρχική αντίληψη της άρχουσας ομάδας, η κατάχρηση εξουσίας, η αλληλοανοχή και η αλληλοσυγκάλυψη, το καθεστώς της ατιμωρησίας, η ασυδοσία των λίγων σε βάρος των πολλών. Οι απαντήσεις (ακόμα και σε στελέχη του ΠΑ.ΣΟ.Κ.) πως δεν μπορούν να κάνουν τίποτε άλλο, παρά μόνο να στείλουν, αν καταφέρουν να βρουν, τα όποια στοιχεία στον Εισαγγελέα. Οι επιθέσεις εναντίον της Δικαιοσύνης –μέγα θέμα αυτό- κάθε φορά που άγγιζε «όζουσες» υποθέσεις, στις οποίες εντοπίζονταν κυβερνητικές ευθύνες. Η εναντίωση της Κυβέρνησης σε κάθε πρόταση για τη συγκρότηση Εξεταστικής Επιτροπής (δεκατέσσερις συνολικά οι προτάσεις). Οι «φωτογραφικές» προκηρύξεις δημόσιων συμβάσεων. Η έλλειψη ολοκληρωμένων μελετών ως προς τα δημόσια έργα. Η οργάνωση μεθοδεύσεων που οδήγησαν στη διαμόρφωση ολιγοπωλιακών ή μονοπωλιακών καταστάσεων σε καίριους τομείς των δημόσιων συμβάσεων (τόσο για τις προμήθειες όσο και για τα δημόσια έργα). Η ελλιπέστατη εφαρμογή του «πόθεν έσχες», αφού ερευνάται μόνο το «τι» και όχι το «πόθεν». 
      Ακόμα, κυρίες και κύριοι συνάδελφοι, γιατί η Κυβέρνηση αρνείται συστηματικά και πεισματικά να διευκολύνει τη δικαιοσύνη να προωθήσει το έργο της και μάλιστα σε σοβαρότατες υποθέσεις, που χρόνια τώρα «λιμνάζουν»; Γιατί δεν αξιοποιεί τα νέα στοιχεία που προκύπτουν; Γιατί επιτέλους δεν ζητά δικαστική συνδρομή; 
      Κυρίες και κύριοι συνάδελφοι, τα εκφυλιστικά φαινόμενα έχουν προσλάβει ενδημική μορφή. Αυτή είναι η πραγματικότητα και κανένας δεν μπορεί να κρύβεται από την πραγματικότητα. Και αυτό όχι μόνο γιατί δεν έχουν θεσμοθετηθεί επαρκείς εγγυήσεις για την κατοχύρωση της διαφάνειας, αλλά και διότι έχει ψηφισθεί μια σειρά από διατάξεις, που παρέχουν θεσμικό έρεισμα στην αδιαφάνεια, έρεισμα για να αναπτυχθεί και για να παραμείνει στο απυρόβλητο. Αυτό έχει γίνει με αποκλειστική ευθύνη της Κυβέρνησης. Είναι διατάξεις που αφορούν καίριους τομείς της δημόσιας ζωής και της οικονομίας, το χώρο των Μέσων Ενημέρωσης, τη σύναψη και την εκτέλεση δημόσιων συμβάσεων, τις χρηματιστηριακές συναλλαγές, την εκποίηση δημόσιας περιουσίας. Με μία φράση, είναι ξεκάθαρο ότι το καθεστώς της διαφθοράς ευνοήθηκε από το νομικό πλαίσιο που θεσπίστηκε.
      Υπενθυμίζω ότι, σε όλες αυτές τις μεθοδεύσεις, η Νέα Δημοκρατία αντιδρούσε σημαντικά και υπεύθυνα. Προτείναμε συγκεκριμένες αλλαγές και καταθέσαμε συγκροτημένες προτάσεις νόμων, όμως η Κυβέρνηση ατεκμηρίωτα μεν, πεισματικά δε, απέρριπτε όλα αυτά τα χρόνια σχεδόν όλες τις ιδέες, τις θέσεις, τις προτάσεις μας για τη διαφάνεια. Ακόμα και προτάσεις –και αυτό το υπογραμμίζω- που αποτελούσαν δεσμευτικές τοποθετήσεις, προεκλογικές δεσμεύσεις του ίδιου του ΠΑ.ΣΟ.Κ. και αυτές απορρίπτονταν.
      Κυρίες και κύριοι συνάδελφοι, ποιον πλήττει πρωτίστως αυτή η κατάσταση; Ποιος είναι ο μεγάλος χαμένος από αυτό το κύμα της διαφθοράς, από αυτήν την έκρηξη της διαφθοράς; Είναι ο πολίτης, είναι κάθε ελληνική οικογένεια, είναι ο φορολογούμενος, είναι ο καταναλωτής, είναι ο εργαζόμενος, είναι ο συνταξιούχος, είναι ο επενδυτής. Σε τελική ανάλυση είναι ολόκληρη η ελληνική κοινωνία, που «πληρώνει τα σπασμένα» για το χατίρι των λίγων, δηλαδή μιας χούφτας ανθρώπων, που εκμεταλλεύονται αυτήν την κατάσταση. Αυτή είναι η αλήθεια.
      Με την πρόταση νόμου που συζητούμε σήμερα στοχεύουμε πρωτίστως στην προστασία του πολίτη από την κρατική αυθαιρεσία. Στην προστασία των συμφερόντων των καταναλωτών, των φορολογουμένων, των επενδυτών. Στην αποκατάσταση της αξιοπιστίας της πολιτικής και του πολιτικού κόσμου. Στη θεσμική θωράκιση της πολιτείας απέναντι στη διαπλοκή. Στο σεβασμό και στην προστασία του δημόσιου χρήματος, που χάνεται στα «γρανάζια» της διαφθοράς και την παρακμή του συστήματος της εξουσίας. Στόχος μας είναι να μετατρέψουμε το σημερινό κράτος της ασυδοσίας και της διαφθοράς σε κράτος δικαίου. 
      Με τη συγκεκριμένη πρόταση νόμου προτείνουμε την άμεση κατάργηση όλων των διατάξεων που δημιουργούν εστίες διαφθοράς και διαπλοκής. 
      Ταυτόχρονα αναλαμβάνουμε τη δέσμευση -ρητή και κατηγορηματική- να καταργήσουμε αμέσως, μετά τις εκλογές, τους νόμους της διαπλοκής.
      (Χειροκροτήματα από την πτέρυγα της Νέας Δημοκρατίας)
      Αναλυτικότερα, προτείνουμε ουσιαστικές εγγυήσεις για το «πόθεν έσχες» των πολιτικών προσώπων και τη διαφάνεια στα οικονομικά των πολιτικών κομμάτων.
      Θυμίζω ότι, στο πλαίσιο της διαδικασίας Αναθεώρησης του Συντάγματος, είχαμε προτείνει  αυτός ο έλεγχος να ανατεθεί στο Ελεγκτικό Συνέδριο. Η Κυβέρνηση το αρνήθηκε και προτίμησε τη θεσμοθέτηση Ειδικής Επιτροπής Ελέγχου. Ακόμη και έτσι όμως, για την αποτελεσματικότερη λειτουργία της Επιτροπής εμείς θεωρούμε αναγκαία:
      Πρώτον, να συμμετέχουν σε αυτήν όσο το δυνατόν περισσότερα μέλη του Ελεγκτικού Συνεδρίου.
      Δεύτερον, να υπάρξει επέκταση του ελέγχου του «πόθεν έσχες» σε όλη την περίοδο από το 1974 μέχρι σήμερα.
      Τρίτον, να υπάρξει απαγόρευση διενέργειας χρηματιστηριακών συναλλαγών στους Βουλευτές, στα μέλη της Κυβέρνησης, αλλά και -εδώ είναι το κρίσιμο- στους αξιωματούχους του ευρύτερου δημόσιου τομέα, που διαχειρίζονται το δημόσιο χρήμα. Και
      Τέταρτον, να ελεγχθούν πλήρως από την Επιτροπή Ελέγχου όλες οι χρηματιστηριακές συναλλαγές των προσώπων αυτών και πρωτίστως βέβαια εκείνης της περιόδου 1998-2000, ας πω της επίμαχης περιόδου, ιδίως μάλιστα των κρατικών αξιωματούχων που διαχειρίζονται δημόσιο χρήμα, δηλαδή Γενικών Γραμματέων Υπουργείων, Γενικών Γραμματέων Περιφερειών, Διοικητών,  Γενικών Διευθυντών, Προέδρων των κάθε είδους δημόσιων επιχειρήσεων και βέβαια και των ελεγχόμενων από το κράτος πιστωτικών ιδρυμάτων. Να ανοίξουν υποχρεωτικά οι κάθε είδους κωδικοί των ιδίων, των συμβούλων και των συγγενικών τους προσώπων.
      Θα ήθελα ταυτόχρονα να υπογραμμίσω ότι εμείς, σε απόλυτη αντίθεση με τον Πρωθυπουργό, δεν θεωρούμε τους συναδέλφους κανενός κόμματος, δεν θεωρούμε τους συναδέλφους του ΠΑ.ΣΟ.Κ. ή οποιασδήποτε άλλης έκφρασης στη Βουλή ως ύποπτους παράνομων ή ανήθικων χρηματιστηριακών συναλλαγών.
      Είπα και το επαναλαμβάνω, για να μην υπάρξει παρεξήγηση, ότι θέλουμε, ζητούμε, απαιτούμε, να υπάρχει συστηματικός έλεγχος για όλους τους Βουλευτές. Αλλά δεν μπορεί να μένουν εκτός ελέγχου οι κατ’ εξοχήν υπόλογοι για το έγκλημα του χρηματιστηρίου.
      (Χειροκροτήματα από την πτέρυγα της Νέας Δημοκρατίας)
      Με την πρόταση νόμου που συζητούμε σήμερα, προτείνουμε ακόμα ουσιαστικές και αποτελεσματικές εγγυήσεις για τη διαφάνεια στα Μέσα Ενημέρωσης. 
      Τη λήψη μέτρων για την έμπρακτη ανάληψη από το Εθνικό Συμβούλιο Ραδιοτηλεόρασης όλων των κατοχυρωμένων από το Σύνταγμα αρμοδιοτήτων έτσι, ώστε να αποκοπεί πλήρως ο σημερινός απαράδεκτος ομφάλιος λώρος, που τους συνδέει με την Κυβέρνηση.  
      Την παροχή όλων των μέσων, δηλαδή ανθρώπινου δυναμικού, πόρων, υλικοτεχνικής υποδομής που απαιτούνται για την αποτελεσματική άσκηση των αρμοδιοτήτων του Συμβουλίου. 
      Θεσμοθέτηση του ελέγχου του μετοχικού κεφαλαίου των νομικών προσώπων που διαχειρίζονται  Μέσα Ενημέρωσης μέχρι φυσικού προσώπου. Και ακόμα, αυστηρή απαγόρευση οποιασδήποτε παρεμβολής στο μετοχικό αυτό κεφάλαιο κάθε είδους εξωχώριων εταιρειών. 
      Τη μείωση του ποσοστού του βασικού μετόχου στο ελάχιστο δυνατόν, ώστε να αποδυναμωθούν οι παρενέργειες από την καθιέρωση αυτής της κερκόπορτας της διαπλοκής. Γιατί στην ουσία, αν θέλουμε να μιλήσουμε την ωμή γλώσσα, αυτό είναι κερκόπορτα για τη διαπλοκή. 
      Την κατάργηση, χωρίς καμιά εξαίρεση, των κάθε είδους δυνατοτήτων χρησιμοποίησης παρένθετων προσώπων, συγγενικών ή μη, στο μετοχικό κεφάλαιο και στη διοίκηση των νομικών προσώπων, που διαχειρίζονται τα Μέσα Ενημέρωσης.
      Παράλληλα, δεσμευόμαστε να καθιερώσουμε αποτελεσματικές εγγυήσεις για τη διαφάνεια στις δημόσιες συμβάσεις. Θεωρούμε αναγκαία τη συγκρότηση Ανεξάρτητης Διοικητικής Αρχής για την ανάθεση των συμβάσεων, οποιωνδήποτε συμβάσεων, (για έργα, προμήθειες, παροχή υπηρεσιών) του δημοσίου.
      Την κατάργηση του σημερινού απαράδεκτου θεσμικού πλαισίου, με το οποίο οργανώθηκε το γνωστό ολιγοπώλιο στον τομέα των δημόσιων έργων. Και πριν απ’ όλα, την κατάργηση του άρθρου 1 του ν. 2940/2001, με το οποίο παρασχέθηκε η δυνατότητα στις εργοληπτικές επιχειρήσεις να συνιστούν κοινοπραξίες για την κατασκευή δημόσιου έργου, το οποίο ανέλαβε να εκτελέσει μία ή περισσότερες από αυτές.
      Την αντικατάσταση του «μαθηματικού τύπου» από ένα σύγχρονο και διαφανές θεσμικό πλαίσιο, που θα βασίζεται, πριν από, όλα στη σύνταξη ολοκληρωμένων μελετών, στην απαρέγκλιτη τήρηση αυτών των μελετών και την αιτιολογημένη αξιολόγηση των οικονομικών προσφορών ως προς το τελικό τους ύψος. 
      Κυρίες και κύριοι συνάδελφοι, πέρα από όλα αυτά, με την πρόταση νόμου που συζητούμε, προτείνουμε σήμερα και δεσμευόμαστε να υλοποιήσουμε κατά τη νέα διακυβέρνηση την κατάργηση των ρυθμίσεων, με τις οποίες καθιερώνονται ευρύτατες, απαράδεκτες παρεκκλίσεις από τη γενική περί προμηθειών νομοθεσία. Παρεκκλίσεις, που όπως είναι σε όλους γνωστό, επέτρεψαν σειρά φωτογραφικών και ύποπτων αναθέσεων με τις λεγόμενες προγραμματικές συμφωνίες. 
      Προτείνουμε την κατάργηση των διατάξεων του άρθρου 4 του ν.2522/97, που επιτρέπουν τη μη εκτέλεση, ακόμα και αμετάκλητων δικαστικών αποφάσεων, οι οποίες ακυρώνουν παράνομες αναθέσεις δημοσίων συμβάσεων.
      Προτείνουμε αποτελεσματικές εγγυήσεις ως προς τη διαφάνεια των χρηματιστηριακών συναλλαγών.
      Κυρίες και κύριοι συνάδελφοι, σήμερα δεν υπάρχει καμία αμφιβολία, κανείς δεν το αμφισβητεί αυτό, ότι έχει τεράστιες ευθύνες η Κυβέρνηση στο μεγαλύτερο έγκλημα αναδιανομής πλούτου που διαπράχθηκε σε βάρος σχεδόν ενάμισι εκατομμυρίου επενδυτών. Χάθηκαν περίπου τριάντα τρισεκατομμύρια δραχμές. Τι συζητάμε τώρα; 
      Και αυτό όχι μόνο γιατί υπήρξε οργανωμένο σχέδιο παράνομης παρέμβασης –αυτό είναι γνωστό σε όλους σήμερα πια- όχι γιατί μόνο κάποιοι ήξεραν και έπαιζαν με σημαδεμένα χαρτιά, όχι μόνο γιατί η άρχουσα ομάδα εξαπάτησε τους επενδυτές με διαβεβαιώσεις ότι τάχα ο δείκτης θα ανέβαινε μετά τις εκλογές, όχι μόνο γιατί δεν κατοχύρωσε τη διαφάνεια στον τομέα των χρηματιστηριακών συναλλαγών, αλλά –και εδώ παρακαλώ να το προσέξουμε ιδιαίτερα- και διότι επέβαλε και επιβάλλει εμπόδια ως προς το δικαστικό έλεγχο της νομιμότητας των χρηματιστηριακών συναλλαγών. 
      (Χειροκροτήματα από την πτέρυγα της Νέας Δημοκρατίας)
      Προτείνουμε την κατάργηση αυτών των διατάξεων.
      Ταυτόχρονα ακόμα –και αυτό είναι ρητή δέσμευση στο πρόγραμμά μας- δεσμευόμαστε για την αναβάθμιση της Επιτροπής Κεφαλαιαγοράς σε πραγματικά Ανεξάρτητη Διοικητική Αρχή, που να ενεργεί χωρίς καμιά δυνατότητα παρέμβασης από οποιαδήποτε κυβερνητικά ή και κομματικά κέντρα.
      Με την πρόταση νόμου που συζητούμε σήμερα, προτείνουμε ακόμα πρόσθετες δικαστικές εγγυήσεις διαφάνειας. Η αρχή μάλιστα να γίνει με την κατάργηση του άρθρου 36 του ν.2172/93. Θυμίζω πως είναι το άρθρο, με το οποίο η Κυβέρνηση μετέτρεψε το αδίκημα της απιστίας περί την υπηρεσία από κακούργημα σε πλημμέλημα, επέβαλε την παραγραφή αδικημάτων που είχαν τελεστεί σε βάρος του δημοσίου και βέβαια ενθάρρυνε την επέκταση της διαφθοράς στον ευρύτερο δημόσιο τομέα. 
      Να συμφωνήσουμε σε κάτι απλό: η απιστία περί την υπηρεσία δεν είναι πλημμέλημα, είναι κακούργημα! Καθαρές κουβέντες. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, άκουσα ότι, μόλις προχθές, ο κύριος Πρωθυπουργός σε μια συκοφαντική επίθεση εναντίον όλων των πολιτικών δυνάμεων του τόπου έφθασε στο σημείο να ισχυρίζεται ότι η Νέα Δημοκρατία θα προχωρήσει σε «κατάργηση των θεσμών διαφάνειας». Είναι τα δικά του λόγια. 
      Την ώρα που ζητούμε την κατάργηση των νόμων της διαπλοκής, την ώρα που η Κυβέρνηση του κ. Σημίτη στηρίζει το καθεστώς της αδιαφάνειας και της ατιμωρησίας, την ώρα που η χώρα βουλιάζει στη διαφθορά και το ξέρουν οι πάντες αυτό, ο Πρωθυπουργός κατηγορεί τους άλλους, όλους τους άλλους, για όσα ευθύνεται η Κυβέρνησή του.
      Θέλω, όμως, να υπογραμμίσω και κάτι ακόμα: εάν επίστευε έστω και μία λέξη, έστω και μία λέξη από όσα είπε, από όσα του υπαγόρευσε τελικά ο πανικός του, γιατί δεν έρχεται να τα πει εδώ στη Βουλή;
      (Χειροκροτήματα από την πτέρυγα της Νέας Δημοκρατίας)
      Γιατί δεν είναι σήμερα εδώ, όπου έμπρακτα αποδεικνύεται ποιοι είναι εκείνοι που κατήργησαν τη διαφάνεια και ποιοι είναι εκείνοι που θα καταργήσουν τη διαφθορά; Γιατί κρύβεται; Τι φοβάται; Οφείλω να σας πω ειλικρινά ότι, ειδικά σήμερα, τουλάχιστον σήμερα, περίμενα να είναι εδώ ο Πρωθυπουργός. Γιατί τον κάλεσα και, αν θέλετε, τον προκάλεσα σε διάλογο για όλα τα θέματα, με όλους τους πολιτικούς Αρχηγούς και απάντησε δια του εκπροσώπου του ότι προτιμά, λέει, τη Βουλή. Γιατί εξετόξευσε βαρύτατους ισχυρισμούς και οφείλει να τους υποστηρίξει εδώ στη Βουλή. Εγώ, λοιπόν, τον κάλεσα μεν και η πρόσκληση πάντα ισχύει, αλλά εγώ δεν τον είδα πού είναι.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, για μία ακόμη φορά θέλω να καλέσω την Κυβέρνηση, έστω και αυτήν την ύστατη ώρα, να αναλάβει τις ευθύνες της και να δεχθεί την πρόταση νόμου που συζητούμε σήμερα. Και θέλω να είμαι απόλυτα σαφής και ειλικρινής: αν δεν το πράξει, συνομολογεί ότι εσκεμμένα συντηρεί τη διαφθορά και τη διαπλοκή. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Ιδού, λοιπόν, η Ρόδος, ιδού και το πήδημα! Εδώ κρινόμαστε όλοι. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Εσωτερικών, Δημόσιας Διοίκησης και Αποκέντρωσης κ. Σκανδαλίδης έχει το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε που θα ξεκινήσω με αυτό, αλλά αν υποτεθεί ότι ο Πρωθυπουργός περιφρονεί τον Αρχηγό της Αξιωματικής Αντιπολίτευσης, ο Αρχηγός της Αξιωματικής Αντιπολίτευσης περιφρονεί την απάντηση της Κυβέρνησης στις τόσες κατηγορίες που έθεσε σήμερα.
      (Θόρυβος από την πτέρυγα της Νέας Δημοκρατίας)
      Δεν είναι θέμα ισοϋψούς και θα το πω αμέσως. Θα έπρεπε να μείνει να ακούσει την απάντηση της Κυβέρνησης, μια που η χώρα βρίσκεται σε παρακμή και σε σκοτάδι, μια που όλα είναι μαύρα γύρω μας, όπως επί μία δεκαετία μονότονα επαναλαμβάνει η παράταξη της Νέας Δημοκρατίας, μια που δεν μπορεί άλλο να αντέξει την παρακμή η χώρα και μια που κάθε φορά προστρέχουμε στη λαϊκή ετυμηγορία χάνετε τις εκλογές. Και αυτό δείχνει ότι ο λαός δεν θεωρεί πως η χώρα είναι σε παρακμή, δεν αποδέχεται το σκοτάδι στον τόπο, δεν αποδέχεται τη διαρκή καταστροφολογία -την έχει βαρεθεί, την άκουσε επανειλημμένα σε όλες τις μεγάλες στιγμές του Ελληνισμού και τους στόχους του- και σε τελευταία ανάλυση, επιβεβαιώνει ότι αποδοκιμάζει αυτήν τη μηδενιστική και καταστροφολογική λογική. 
      Έπειτα κάλεσε τον Πρωθυπουργό να είναι εδώ να συζητήσει ξανά ένα θέμα. Θα σας προκαλέσω να πάρετε όλοι οι Βουλευτές της Εθνικής Αντιπροσωπείας την ομιλία του Αρχηγού της Αξιωματικής Αντιπολίτευσης, που έκανε σήμερα μόλις κατέβηκε από το Βήμα, αυτήν που έκανε πριν από τρεις μήνες, αυτήν που έκανε πριν από έξι μήνες και αυτήν που έκανε πριν από δύο χρόνια. Θα δείτε ότι για το συγκεκριμένο θέμα της διαφθοράς δεν πρόσθεσε απολύτως τίποτε καινούργιο.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Ό,τι είχε πει κατά καιρούς -και κατά τη γνώμη μου από άποψη καθαρά ρητορική τα είχε πει καλύτερα- προσπάθησε να τα επαναλάβει σήμερα. Εγώ βέβαια καταλαβαίνω ότι επικοινωνιακοί λόγοι μπορεί να οδηγήσουν σήμερα τον Πρόεδρο της Νέας Δημοκρατίας στη Βουλή να επαναλάβει το ίδιο σκηνικό με τον ίδιο λόγο, να ακούσει την ίδια απάντηση από τον Πρωθυπουργό. Και πιστεύω ότι ο Πρωθυπουργός πολύ καλά έκανε που δεν ήρθε στη Βουλή γιατί δεν είχε να ακούσει τίποτε καινούργιο.
      ΜΙΛΤΙΑΔΗΣ ΕΒΕΡΤ: Δεν ντρέπεστε! 
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Έχει γίνει τουλάχιστον τέσσερις φορές, κύριε Έβερτ, αυτή η συζήτηση και, αν δεν θυμάστε, να σας στείλω τις ομιλίες του Αρχηγού σας να τις δείτε. 
      Προχωρώ στην πρόταση νόμου. Μία λογική εξήγηση της καθόδου του κ. Καραμανλή θα ήταν να υπερασπίσει μία πρόταση νόμου.
      Το ερώτημα είναι ποια πρόταση νόμου ήρθε να υπερασπίσει ο Αρχηγός της Νέας Δημοκρατίας; Οι ίδιοι οι εισηγητές και οι Βουλευτές της Αξιωματικής Αντιπολίτευσης -θέλω να σας θυμίσω και υπάρχει στα Πρακτικά- στη συζήτηση που κάναμε στην επιτροπή πριν αρκετούς μήνες παραδέχθηκαν ότι πρόκειται για μια αποσπασματική και ελλιπή πρόταση, ακόμα κι αν δεχθούμε ότι κινείται στις σωστές κατευθύνσεις.
      Αυτήν, λοιπόν, τη «βαρυσήμαντη» πρόταση, που ξεκινά με ένα ύφος εισηγητικής έκθεσης, θεσμικό, βαρυσήμαντο, που προϊδεάζει για κάτι ολοκληρωμένο και καταλυτικό και που έρχεται στην πράξη να υποστηρίξει ένα νόμο «αποσπασματικό», «μερικό» και «πρόχειρο», ήρθε να εισηγηθεί και να υποστηρίξει; Εδώ ταιριάζει το «ώδινεν όρος και έτεκε μυν».
      Άρα ένα άλλο επιχείρημα γιατί ο κ. Καραμανλής ήρθε σήμερα εδώ για καθαρά επικοινωνιακούς λόγους, για τη συγκεκριμένη συγκυρία, για τα συγκεκριμένα προβλήματα ή άλλα που εμφανίζονται από δω κι από κει. Ήρθε εδώ να επικοινωνήσει το θέμα, να το ξανανεβάσει, χωρίς κανένα καινούργιο στοιχείο, χωρίς καμία καινούργια προοπτική.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Έρχομαι στην πρόταση νόμου. 
      Όλα αυτά τα τόσο σημαντικά που είπε, πώς απεικονίζονται στην πρόταση νόμου; Να σας πω εγώ. Έρχεται και επανέρχεται στην Εθνική Αντιπροσωπεία στο θέμα της Επιτροπής Ελέγχου των δαπανών των κομμάτων και των υποψηφίων Βουλευτών. Έχει γίνει μια ολόκληρη συζήτηση κατά τη διάρκεια της συνταγματικής αναθεώρησης και προστέθηκε η δικαστική κανονικά στην Επιτροπή Ελέγχου των δαπανών των κομμάτων και των υποψηφίων Βουλευτών.
      Εγώ δεν καταλαβαίνω γιατί τόση έλλειψη εμπιστοσύνης στους Βουλευτές που συμμετέχουν στην επιτροπή; Δεν πρέπει οι Βουλευτές της Εθνικής Αντιπροσωπείας να συμμετέχουν σ’ αυτό το όργανο ελέγχου των δαπανών; Είναι δυνατόν όλα να τα εναποθέτουμε στο Ελεγκτικό Συνέδριο; Μόλις προχθές ο Πρόεδρος του Ελεγκτικού Συνεδρίου μας είπε: «Σταματήστε να προτείνετε να αναλαμβάνουμε καινούριες ευθύνες. Δεν μπορούμε να τις υλοποιήσουμε. Και θέλω να σας πληροφορήσω ότι μόνο για τον προληπτικό έλεγχο της Τοπικής Αυτοδιοίκησης διορίζουμε εκατοντάδες ανθρώπους, προκειμένου το Ελεγκτικό Συνέδριο να μπορέσει να ανταποκριθεί στοιχειωδώς στο ρόλο του».
      Έρχεται, λοιπόν, το Ελεγκτικό Συνέδριο ως η πανάκεια ακόμα και για την Εθνική Αντιπροσωπεία; Δεν αρκούν οι τρεις δικαστές, που είναι στην επιτροπή, για τη διαφάνεια; Σε μια επταμελή επιτροπή; Δηλαδή οι Βουλευτές πηγαίνουν συνεχώς να σκεπάσουν τις ανομίες του Εθνικού Κοινοβουλίου; Και το λέμε αυτό με σοβαρότητα κι ερχόμαστε και επανερχόμαστε; Έχει γίνει τόση συζήτηση.
      Ξανά στην πρόταση νόμου.
      Το ίδιο πρόβλημα με το βασικό μέτοχο. Εγώ θα παραδεχθώ ότι θα μπορούσε, αντί 5%, να είναι 1%, 3%. Εκεί είναι το πρόβλημα του βασικού μετόχου; Ξέρετε εσείς κανέναν ιδιοκτήτη που να έχει τέτοια ποσοστά στην επιχείρησή του, έστω και εικονικά; Αντί να δούμε τα καινούργια στοιχεία, πώς μπορεί να εφαρμοστεί καλύτερα ο έλεγχος, πώς θα ενισχυθεί το Ραδιοτηλεοπτικό Συμβούλιο, καθόμαστε και ασχολούμαστε συνεχώς με ένα θέμα, το οποίο κάποτε θίξαμε και που κατάντησε ανεπίκαιρο;
      Έρχομαι στον περίφημο φαινόμενο των κατασκευαστικών κοινοπραξιών. Φαινομενικά είναι μια λογική πρόταση. Δεν πρέπει να ξεχνάτε ότι με τον παλιότερο νόμο, πριν τον 2940, ο ανάδοχος του έργου είχε δυνατότητα να δίνει υπεργολαβίες σε κοινοπραξίες και σε μικροεργολάβους αφανώς. Και όλοι ξέραμε τι κάνει «νιάου νιάου στα κεραμίδια». Έπαιρνε το έργο ο ανάδοχος, το έσπαγε σε κομμάτια και το έδινε αφανώς. Και ο ίδιος εισέπραττε βέβαια το προνόμιο ως ο τελικός δικαιούχος και ανάδοχος του έργου.
      Ήρθε, λοιπόν, ο ν. 2940 –αν δεν είναι καλός, να τον αλλάξουμε- και λέει: «Νομιμοποιούμε κάποιες από τις υπεργολαβίες αυτές, τις επιχειρήσεις αυτές, κάτω από συγκεκριμένους όρους και προϋποθέσεις για να τις ελέγξουμε». Είναι σαφώς καλύτερο το καθεστώς. Έχετε να προτείνετε άλλο καθεστώς πλην της κατάργησης των κατασκευαστικών κοινοπραξιών; Φέρτε ένα νόμο που να είναι καλύτερος απ’ αυτόν που υπάρχει. Όχι να καταργήσουμε τον υπάρχοντα και να επανέλθουμε στο παλαιό καθεστώς της αδιαφάνειας. Γιατί περί αυτού πρόκειται.
      Και κάποιες επιμέρους προτάσεις για να μην μείνω πολύ ώρα σ’ αυτό το θέμα, γιατί δεν αξίζει πραγματικά η πρόταση να εξαντλήσει την Εθνική Αντιπροσωπεία στο σύνολό της με την έννοια ότι δίνει ολοκληρωμένη απάντηση. Επαναλαμβάνω όχι ότι δεν έχει κάποια θετικά στοιχεία. Αν εξαιρέσει κανείς τα θέματα της δικαστικής προστασίας, μια συζήτηση πρέπει να γίνει για τις ποινές. Μακάρι να μπορούσε η δικαιοσύνη σήμερα να φτιάξει ποινικά τμήματα και άλλα. Δεν μπορεί όμως να ανταποκριθεί με το προσωπικό που έχει και συνεχώς της γίνεται αιμοδοσία από την Κυβέρνηση για να δώσει τη δυνατότητα στο μηχανισμό της να ασκήσει πιο γρήγορα τις εξουσίες του.
      Θέλω να σας πω το εξής: Επιστρατεύσατε τον κ. Κρουσταλάκη. Εγώ είδα τον κ. Κρουσταλάκη μετά τα θέματα της επιτάχυνσης της δικαστικής διαδικασίας που αποφάσισε η Κυβέρνηση μέσα από νόμο. Η απάντηση του κ. Κρουσταλάκη ήταν ότι θέλει να επιταχύνει τη δικαστική διαδικασία, αλλά δεν είναι ο μηχανισμός της δικαιοσύνης ικανός να ανταποκριθεί απολύτως. Και κάνουμε μία μεγάλη προσπάθεια να τον ενισχύσουμε. 
      Δεν δίνει απαντήσεις μια μαξιμαλιστική πρόταση, που θα μείνει στο κενό σε μια τέτοια προοπτική. Θέλω να πω δηλαδή ότι θα μείνει μετέωρη και ανεφάρμοστη. Πρέπει να παραδεχτώ ότι πολλές φορές και εμείς έχουμε κάνει προτάσεις νόμου που ήταν τέτοιες, ώστε τελικά η εφαρμογή τους παρουσίαζε δυσκολίες μετά, γιατί όλες οι θεσμικές αλλαγές σε αυτά τα μεγάλα ζητήματα σκοντάφτουν τελικά στους μηχανισμούς υλοποίησης. 
      Ο νόμος, λοιπόν, αυτός δεν είναι το άπαν της διαφάνειας. Δεν είναι η μεγάλη σύγκρουση των Αρχηγών. Δεν είναι η δυνατότητα να αντιπαρατεθούμε επί του συνόλου των θεσμών διαφάνειας και της ολοκλήρωσης των θεσμών διαφάνειας, όταν έχουμε φέρει μία σειρά από νόμους πολύ συγκεκριμένους, από την ενίσχυση και την αναβάθμιση του Συνηγόρου του Πολίτη, από την αναβάθμιση του Σώματος Ελεγκτών Επιθεωρητών Δημόσιας Διοίκησης, από τη θεσμοθέτηση του Γενικού  Επιθεωρητή Δημόσιας Διοίκησης, όλα αυτά τα θέματα που κατά καιρούς έχουμε φέρει και έχουμε νομοθετήσει στη Βουλή, που ήταν σαφώς πιο σημαντικά, πιο ουσιαστικά. Δεν είναι η δυνατότητα να συζητήσουμε μία εναλλακτική πρόταση. Αυτή η εναλλακτική πρόταση δεν είναι πρόταση βιώσιμη και σοβαρή για την αντιμετώπιση του μεγάλου αυτού προβλήματος.
      Επίσης θέλω με την ευκαιρία αυτή να μιλήσω λίγο πιο γενικά. Υπάρχει πράγματι και θα υπάρχει, έτσι όπως εξελίσσονται τα πράγματα, θεσμικό κενό. Και συνεχώς θα χρειάζεται μια βελτίωση το θεσμικό πλαίσιο. Οι εξελίξεις τρέχουν: Και η νέα οικονομία και η συγκέντρωση της οικονομικής δύναμης και η σύμφυση των εξουσιών και η αδυναμία εθνικού ελέγχου στην παγκοσμιοποιημένη οικονομία. Το παράδειγμα των off-shore εταιρειών είναι από  τα πιο χαρακτηριστικά.
      Η Κυβέρνηση παίρνει πρωτοβουλίες καθημερινά και συστηματικά. Έφερε σειρά θεσμικών ρυθμίσεων. Τα κόμματα μπορούσαν να βοηθήσουν σε αυτήν την κατεύθυνση. Παραδείγματος χάρη έγινε μια ολόκληρη αντιπαράθεση γύρω από το θέμα του πόθεν έσχες των πολικών, των κρατικών και των δημόσιων λειτουργών κ.λπ. Μετά από μία ολόκληρη διαδικασία η Κυβέρνηση έχει έτοιμο προς κατάθεση –το έχει ανακοινώσει κιόλας- ένα σχέδιο νόμου που κατά τη γνώμη της δίνει απάντηση στο πρόβλημα. Εκεί θα συζητήσουμε επί της ουσίας, θα πούμε τις απόψεις μας. Ή θα είναι προεκλογικό το νομοσχέδιο και η Νέα Δημοκρατία δεν θα δεχτεί να συζητήσει; Ή θα είναι μονίμως η Κυβέρνηση σε αναστολή και ομηρία μέχρι να πάμε στις επόμενες εκλογές;
      Αντί, λοιπόν, στα μεγάλα θέματα της δημοκρατίας, της διαφάνειας, των θεσμών του δημοκρατικού πολιτεύματος, στα μεγάλα θέματα που έχουν σχέση με τα σύγχρονα προβλήματα του καιρού μας να αναζητήσουμε την εθνική συνεννόηση, να αναζητήσουμε τη δυνατότητα να μπορέσουμε να συνυπάρξουμε -ανεξάρτητα από τις διαφορές μας- σ΄ ένα πλαίσιο, το οποίο να βελτιώνει όσο γίνεται περισσότερο την αντιμετώπιση αυτών των προβλημάτων, ουσιαστικά υποτάσσουμε αυτήν τη μεγάλη εθνική ανάγκη στο κομματικό παιχνίδι προ των εκλογών. 
      Ο τρόπος που συζητούμε τη διαφθορά, αγαπητοί συνάδελφοι, -το έχω πει και άλλη φορά στην Εθνική Αντιπροσωπεία- είναι ένας τρόπος επικίνδυνος. Η εποχή που ενοχοποιούνταν οι παρατάξεις έχει περάσει ανεπιστρεπτί. Διανύουμε μια εποχή που το μέγεθος του προβλήματος φαίνεται πιο μεγάλο, επειδή η Κυβέρνηση στέλνει όλες τις υποθέσεις που υποπίπτουν στην αντίληψή της στον εισαγγελέα και οι θεσμοί που εγκαταστήσαμε πολλαπλασίασαν τις υποθέσεις της διαφάνειας που πάνε στη δικαστική εξουσία. Το κάναμε εμείς με τη δική μας πρωτοβουλία. Δεν είναι δυνατόν αυτή την εποχή που το πρόβλημα είναι τόσο μεγάλο εμείς να μένουμε σε μια λογική, αντί να θωρακίσουμε τη δημοκρατία, να το υποτάξουμε με τον τρόπο που σήμερα υποτάσσεται μέσα από αυτήν την πολιτική συζήτηση. 
      ΝΙΚΟΛΑΟΣ ΚΑΤΣΑΡΟΣ: Μετά τον εισαγγελέα τι έγινε;
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό είναι το πιο χαρακτηριστικό παράδειγμα γιατί συνεχώς επαναλαμβάνετε και ξαναεπαναλαμβάνετε και έχετε κάνει τόσες πολλές ερωτήσεις και προτάσεις για εξεταστικές επιτροπές, η υπόθεση των Ελληνοποντίων. Ήλθε τέσσερις, πέντε, δέκα, σαράντα φορές με ερωτήσεις το θέμα. Ήλθαν δύο προτάσεις εξεταστικής επιτροπής. 
      Τις απέρριψε η Βουλή, γιατί δεν υπήρχαν στοιχεία και επί της ουσίας η απάντηση ήταν ξανά και ξανά το ίδιο πρόβλημα να αναμασάται, κάθε τρεις μήνες να έρχεται στην επιφάνεια μέχρι να αρχίσει και ο κ. Καραμανλής να πηγαίνει και να συζητά με τους ανθρώπους αυτούς. Η ουσία δεν είναι τι πολιτική σκοπιμότητα εξυπηρετεί το ένα κόμμα όταν αντιμετωπίζει τόσο σημαντικά προβλήματα, αλλά πώς αυτή η συζήτηση θα μεταφερθεί στην πραγματική της διάσταση που δεν γίνεται με καταγγελίες ούτε με το ότι ο Πρωθυπουργός φέρνει την παρακμή ούτε με το ότι το ΠΑΣΟΚ συντηρεί τα φαινόμενα της αδιαφάνειας και έτσι συλλήβδην να ενοχοποιείται μία παράταξη. Το έχετε πληρώσει και κατά τη γνώμη μου θα το ξαναπληρώσετε, αν συνεχίσετε σ’ αυτήν τη διαδικασία.
      ΑΠΟΣΤΟΛΟΣ ΑΝΔΡΕΟΥΛΑΚΟΣ:  Γιατί με νόμο παραγράψατε ποινικά και πειθαρχικά αδικήματα; 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην γράφεται καμία από τις διακοπές.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Από τη μικρή μου εμπειρία και πολιτική διαδρομή ξέρω ότι αυτού του είδους οι συζητήσεις, οι κατηγορίες χωρίς στοιχεία που έρχονται και επανέρχονται και ουσιαστικά δηλητηριάζουν την πολιτική ζωή της χώρας, τελικά στρέφονται εναντίον αυτών που τις εκτοξεύουν. Πιστεύω ότι δεν μπορεί να απαντήσει κανείς πέρα απ’ αυτά διότι στη συζήτηση που κάνουμε σήμερα, μιλάμε για ένα νόμο που παρά τις καλές του προθέσεις, δεν μπορεί να αποτελέσει αντικείμενο και λύση για τόσο μεγάλα ζητήματα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας έχει για επτά λεπτά το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ:  Είναι τόσο αυταπόδεικτα αυτά που έχω να πω, ώστε και τα επτά λεπτά ελπίζω να μου αρκέσουν.
      Κυρίες και κύριοι συνάδελφοι, θέλω να θυμίσω στον μόλις κατελθόντα από το Βήμα κύριο Υπουργό τα εξής: Ιούνιος του 2000, ο Κώστας Καραμανλής  μπροστά στα όσα έχουν συμβεί και ιδίως μετά το μέγα σκάνδαλο του Χρηματιστηρίου ζητά από τον κ. Σημίτη με μία συναινετική επιστολή διάλογο των πολιτικών κομμάτων και ιδίως με την Κυβέρνηση για την καταπολέμηση της διαφθοράς και της διαπλοκής. Απάντηση του κ. Σημίτη, υβριστική, απαξιωτική: «Κανένα πρόβλημα δεν υπάρχει στην Ελλάδα». Και ερωτώ, κύριε Υπουργέ: Από το 2000 δεν σας ζητήσαμε να κάνετε διάλογο, να φέρετε τις θέσεις σας και να μας πείτε τι συμβαίνει; Για ποιο λόγο το αρνηθήκατε; Για να συζητήσουμε λίγο σοβαρά, πώς γίνεται για όλα τα θέματα που ζητήσαμε διάλογο –διαφάνεια, παιδεία, Δημόσια Διοίκηση- να τα αρνηθείτε και το μόνο για το οποίο μας καλέσατε σε διάλογο και μάλιστα παραμονές εκλογών ήταν το ζήτημα του εκλογικού νόμου; Εσείς είστε υπερήμεροι απέναντι στις προκλήσεις και στις προσκλήσεις της Νέας Δημοκρατίας σ’ ένα θέμα που αποτελεί κοινή πεποίθηση. Και έρχεστε και μας λέτε: Ο μεν Πρωθυπουργός «δεν υπάρχει θέμα όσον αφορά τη διαπλοκή και τη διαφθορά». Εσείς, κύριε Υπουργέ, περίπου μας είπατε «έχουμε πάρει τα μέτρα μας». Πότε λέτε την αλήθεια;
      Θα σας θυμίσω όχι τι μας είπατε τώρα, αλλά τι λέγατε προχθές και χθες. Παραδείγματος χάρη θα μας απαντήσετε τι εννοούσατε όταν λέγατε στο Πάντειο Πανεπιστήμιο: «Το θέμα με βασανίζει ιδιαίτερα τα τελευταία δύο χρόνια που φέρω αυξημένη ευθύνη ως αρμόδιος Υπουργός. Ωστόσο το γεγονός ότι σήμερα εμφανίζονται πολλές υποθέσεις σκανδάλων οφείλεται στην ύπαρξη πολιτικής βούλησης να μη στρουθοκαμηλίζουμε και να μη συγκαλύπτουμε. Όμως, η ελληνική κοινωνία είναι μία κοινωνία εκτεταμένης ανοχής και διαφθοράς που καταγγέλλει γενικώς και αορίστως το φαινόμενο». Στην κοινωνία τα ρίξατε; Συνεχίζετε: «Σύμβουλοι αναπτυξιακών μελετών που ζουν πλουσιοπάροχα εκμεταλλευόμενοι άκρες στους μηχανισμούς της Ευρωπαϊκής Ένωσης, κυβερνήτες και Υπουργοί που ενισχύουν εταιρείες έξω από διαφανείς διαδικασίες, χιλιάδες «πόθεν έσχες» στον Άρειο Πάγο που δεν ελέγχονται ποτέ γιατί δεν υπάρχουν μηχανισμοί ελέγχου»! Προχθές στο Πάντειο και σήμερα στη Β6 Νομαρχιακή του ΠΑΣΟΚ είπατε: «Αποδεχθήκαμε πάντοτε την ιδέα ότι η εξουσία ασφαλώς και φθείρει και διαφθείρει, γιατί δεν αποκρύψαμε από τον ελληνικό λαό φαινόμενα αλαζονείας, καθεστωτικής συμπεριφοράς ή νεοπλουτισμού»! Εσείς τα λέγατε πριν έρθετε εδώ. 
      Αφού ομολογείτε ότι υπάρχει πρόβλημα και δεν κάνετε τίποτα, εμάς αιτιάσθε που φέραμε μία πρόταση; Μας λέτε ότι υπήρξε αποσπασματική. Είναι το 80% της πρότασής μας και όχι το σύνολο. Και αυτό γιατί τα ζητήματα που αφορούν την πρόταση για το θέμα της Επιτροπής Έργων και Προμηθειών θα έρθει ολοκληρωμένο μαζί με το ζήτημα του «μαθηματικού τύπου», γιατί αφορά το τεράστιο θέμα των δημοσίων έργων.
      Πού βρήκατε την αποσπασματικότητα; Φυσικά ένας νόμος δεν μπορεί να λύσει το σύνολο των προβλημάτων. Αλλά εσείς δεν φέρατε τίποτε. Και λέτε ότι η Νέα Δημοκρατία εκμεταλλεύεται το γεγονός, το οποίο από το 2000 σας ζητά να το αντιμετωπίσουμε μαζί; Και αρνηθήκατε εσείς. Και κάτι άλλο. Το Μάϊο καταθέσαμε την πρόταση νόμου. Ευθύνεται η Νέα Δημοκρατία γιατί το φέρατε να συζητηθεί τώρα και τώρα το αποδεχθήκατε;
      Να ξέρετε ότι ζητήσαμε συναινετικά να λυθεί το ζήτημα. Δεν το πράξατε. Ο Πρωθυπουργός σας απαξιωτικά μιλούσε τότε και τώρα είναι απών, όπως από κάθε μεγάλη μάχη στη Βουλή, γιατί κρύβεται όταν είναι η ώρα της αλήθειας. Ποτέ ο κ. Σημίτης δεν φρόντισε να αναλάβει τις ευθύνες του. Φρόντισε μονάχα όταν ερχόταν η κατακραυγή της κοινωνίας, να πετάει από το παράθυρο συνεργάτες του, ομολογώντας όμως με τον τρόπο αυτό και με τον τρόπο που τους απαξιώνει, ότι το πρόβλημα υπάρχει. Και είναι μέσα στους κόλπους του ιδίου του κόμματος. Διαφορετικά, γιατί παίρνει αυτήν τη στάση απέναντί τους; Για ποιο λόγο τους πετάει από το τρένο, όταν έρχεται η ώρα, αν δεν υπήρχε πρόβλημα στο χώρο του ΠΑΣΟΚ; Πέστε μας πότε λέτε την αλήθεια. Όταν ζητάμε να γίνει διάλογος και τον αρνείσθε, όταν ομολογείτε ότι υπάρχει πρόβλημα διαφθοράς ή όταν μας λέτε «έχει θετικές προτάσεις η πρόταση νόμου που έχετε καταθέσει, αλλά την αρνούμαστε στο σύνολό της». Ούτε καν δεν ήρθατε να μας πείτε ότι τουλάχιστον εμπνέεστε σε κάποια από αυτά και θα έρθετε να τα υιοθετήσετε.
      Για να έλθω στα συγκεκριμένα για τα οποία μιλάμε. Γιατί εσείς λέτε ότι μιλάμε αφηρημένα. Καθόλου αφηρημένα δεν μιλάμε. Σας αναφέραμε επτά πραγματικές, όζουσες εστίες θεσμικής διαπλοκής. Γιατί επί των ημερών των «εκσυγχρονιστικών» Κυβερνήσεων του ΠΑΣΟΚ, είδαμε και το φαινόμενο η διαπλοκή να παίρνει και νομιμοφανή μανδύα. Και αυτό είναι το πιο επικίνδυνο. Πολλές φορές μας λέτε «αν έχετε στοιχεία, να πάτε στον εισαγγελέα». Πάμε στον εισαγγελέα, τα στέλνει στη Βουλή και με  την πλειοψηφία που έχετε, τα απορρίπτετε όλα. Και έχετε θεσμοθετήσει νόμους με τους οποίους η διαπλοκή και η διαφθορά καθίσταται νόμιμη. Πώς είναι δυνατόν να έρθει η δικαιοσύνη να κάνει τη δουλειά της, όταν της κόψατε το δρόμο;
      Να σας πω τις επτά εστίες της διαφθοράς και της διαπλοκής, τις οποίες και θα καταργήσουμε. Να σας πω με λίγα λόγια τι θα κάνουμε:
      Νόμος 2172/1993. Κύριε Υπουργέ, η απιστία περί την υπηρεσία πλημμέλημα; Δηλαδή εξαγοράσιμη ποινή και παραγραφή στα πέντε χρόνια; Αυτό είναι το ήθος του ΠΑΣΟΚ για το δημόσιο χρήμα και τη διαφάνεια του; Σας λέμε ότι θα ξαναγίνει κακούργημα.
      Δεύτερον, νόμος 2446/1996. Προγραμματικές συμβάσεις. Όχι το σύνολό τους, αλλά η διαδικασία των απευθείας αναθέσεων, που αφέθηκαν να γίνουν στο τέλος, για να γίνουν τελικά απευθείας αναθέσεις, εκεί που ήθελε η Κυβέρνηση, στους αρεστούς και διαπλεκόμενους. Αυτό θα καταργήσουμε. Και αυτό καταγγέλλουμε, τις απευθείας αναθέσεις των προγραμματικών συμβάσεων.
      Τρίτον, νόμος 2522/1997. Άκουσα να λέγεται «μα, δεν υπάρχει δικαστική προστασία;» Ποια δικαστική προστασία; Να λένε τα δικαστήρια ότι είναι άκυρες οι συμβάσεις και να συνεχίζεται από τους διαπλεκόμενους και τους παράνομους ως το τέλος και να μας λέτε ότι δεν είναι φυσικός φορέας και αρμόδιος δικαστής το Ελεγκτικό Συνέδριο, για να κρίνει πότε μία σύμβαση μπορεί να γίνει από την αρχή ή όχι, όταν οι ίδιοι με τη νομοθεσία που έχετε καταρτίσει, έχετε καταστήσει το Ελεγκτικό Συνέδριο αρμόδιο προληπτικά να ελέγχει τις συμβάσεις ως προς τη νομιμότητά τους;
      Ο ν. 2576/1998 για τον «μαθηματικό τύπο». Διεθνώς και στην Ευρωπαϊκή Ένωση έχουμε διασυρθεί. Ο «μαθηματικός τύπος» θα καταργηθεί. Γιατί μόνο η ύπαρξη ολοκληρωμένων μελετών με βάση τις οποίες μπορεί να κρίνεται και να αιτιολογείται η οποιαδήποτε έκπτωση, μπορεί να σώσει την κατάσταση. Είτε υπάρχει είτε δεν υπάρχει «μαθηματικός τύπος», όσο δεν υπάρχουν μελέτες, τότε δεν μπορεί να υπάρξει έλεγχος των εκπτώσεων και από κει και πέρα το φαινόμενο της διαφθοράς, της διαπλοκής, αλλά και της υπερκοστολόγησης, θα διαιωνίζεται.
      Νόμος 2843/2000. Καταστήσατε με αυτόν περίπου αδύνατη την παρέμβαση της δικαιοσύνης στα εγκλήματα του Χρηματιστηρίου. Για να γίνει σήμερα απλή προκαταρκτική εξέταση, πρέπει να υπάρξει απόφαση δικαστικού συμβουλίου. Πού ακούστηκε να απαιτείται απόφαση δικαστικού συμβουλίου για έναρξη απλής προκαταρκτικής εξέτασης; Δηλαδή απλής δικαστικής παρέμβασης και έρευνας σε ό,τι αφορά τα εγκλήματα του Χρηματιστηρίου; Είναι ή δεν είναι επίσημη παρεμπόδιση της διαφάνειας στα θέματα του Χρηματιστηρίου; 
      Τέλος και ο νόμος 2940/2001, για τις αναγκαστικές συνενώσεις εργολαβικών εταιρειών, που οδηγούν σε ολιγοπώλια ή μονοπώλια. Και το τελευταίο ο ν. 3021/2002 που δεν αφορά μόνο –το λέω για τον κ. Τζανή- τη μείωση του 5% σε 1% για το βασικό μέτοχο.
      Ξεχάσατε να μας πείτε ότι, ενώ στο Σύνταγμα βάλαμε ότι δεν μπορούν συγγενικά πρόσωπα να παρεμβάλλονται και να αποτελούν αχυράνθρωπους για να υπάρξει όσμωση μεταξύ εργολάβων, προμηθευτών και Μέσων Μαζικής Ενημέρωσης, εσείς με το ν. 3021 είπατε ότι αν έχουν οικονομική αυτοδυναμία τα συγγενικά πρόσωπα από εκεί και πέρα μπορούν να έχουν και Μέσα Μαζικής Ενημέρωσης. Τι κάνει νιαου νιαου στα κεραμίδια; Ανοίγετε την πίσω πόρτα με το «δούρειο ίππο» της οικονομικής αυτοτέλειας έτσι ώστε να υπάρχει επίσημη και με το νόμο η δυνατότητα της αδιαφάνειας. Δεν φτάνει που βάλατε τον βασικό μέτοχο μέσα στο Σύνταγμα αλλά καταστρατηγείτε και την μόνη απαγόρευση να μην υπάρχουν συγγενικά πρόσωπα. 
      Τέλος δεν σας έχουν προβληματίσει αυτά που ακούγονται στο χώρο των Ενόπλων Δυνάμεων για τα θέματα των προμηθειών; Η Κυβέρνηση δεν έχει τη βούληση να προβεί σε ενέργειες ώστε με τη δικαστική συνδρομή να ανοίξουν λογαριασμοί για να γίνουν έρευνες, δηλαδή δικαστικές έρευνες στην Ελλάδα. Δημοσιεύματα μας διασύρουν διεθνώς. Η Κυβέρνηση δεν συγκινείται. Αφήνει να πλανώνται όλα αυτά τα πράγματα. 
      Καλούμε την Κυβέρνηση σε αυτό το μέγα θέμα, που αφορά το κράτος δικαίου να συμπράξει με μας για να μπορέσουμε να αποκαταστήσουμε τη διαφάνεια στο δημόσιο βίο. Εάν δεν το πράξει, ομολογεί τη σύμπραξή της με τη διαπλοκή. Η Κυβέρνηση της Νέας Δημοκρατίας σ’ ένα από τα πρώτα νομοσχέδια που θα φέρει θα καταστήσει νόμο του κράτους τις ρυθμίσεις τις οποίες καταθέτουμε, ρυθμίσεις που μαζί με άλλες θα αποτελέσουν ανάχωμα κατά της διαφθοράς και της διαπλοκής.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς δεν συμφωνούμε ότι το θέμα της διαφάνειας και της διαπλοκής πρέπει να είναι κυρίαρχο στην πολιτική μας ζωή. Η Νέα Δημοκρατία δίνει σε αυτό το σημαντικό θέμα πολύ μεγαλύτερες διαστάσεις, γιατί αποτελεί προνομιακό πεδίο αντιπαράθεσης με το ΠΑΣΟΚ. Βεβαίως ως Αξιωματική Αντιπολίτευση επιλέγει τον εύκολο δρόμο για να κτυπήσει την Κυβέρνηση, η οποία έχει προσχωρήσει πλήρως στις βασικές πολιτικές επιλογές της Νέας Δημοκρατίας. Δυσκολεύουν τα πράγματα όταν γίνεται κριτική για τις ιδιωτικοποιήσεις ή τις μετοχοποιήσεις ή για τις ανατροπές των εργασιακών σχέσεων και των άλλων κοινωνικών δικαιωμάτων, διότι οι επιλογές είναι ίδιες. Έτσι είναι επόμενο η αντιπαράθεση να πηγαίνει στα πλέον ανώδυνα.
      Το λέω αυτό διότι το κύριο ζήτημα είναι οι πολιτικές που εφαρμόζονται. Αν υποθέταμε ότι έχουμε σε μια χώρα κυβερνήσεις, οι οποίες είναι απολύτως έντιμες ή ότι δεν υπάρχουν αξιωματούχοι οι οποίοι παίρνουν μίζες. Σημαίνει αυτό ότι από άποψη ηθικής στην πολιτική δεν υπάρχει διαφθορά όταν τα νομοσχέδια τα οποία φέρνουν κάνουν τους πλούσιους πλουσιότερους και τους φτωχούς φτωχότερους; Εκεί είναι το κεντρικό ζήτημα. 
      Το θέμα αυτό μας απασχολεί από το 1974. Γιατί δεν έχει λυθεί ούτε από τις κυβερνήσεις της Νέας Δημοκρατίας ούτε από τις κυβερνήσεις του ΠΑΣΟΚ; Γιατί δεν έχει λυθεί ούτε στη Γαλλία ούτε στην Αγγλία ούτε στις ΗΠΑ; Διότι είναι σύμφυτο με την οικονομία της αγοράς που την έχετε κάνει Θεό και το ΠΑΣΟΚ και η Νέα Δημοκρατία. Λέει ο εργολάβος, ο προμηθευτής του δημοσίου. Πώς θα πάρω τη δουλειά; Θα πρέπει να δώσω μίζα. 
      Και η προεργασία και η πρακτική της μίζας ξεκινάει πριν γίνει ο διαγωνισμός, πριν ξεκινήσει η προκήρυξη, ώστε η προκήρυξη να βγει φωτογραφική και με τέτοιες προδιαγραφές, ώστε να μπορεί η συγκεκριμένη εταιρεία, ο συγκεκριμένος εργολάβος να πάρει τη δουλειά. 
      Είναι, λοιπόν, ένα διεθνές φαινόμενο και ένα φαινόμενο που θα διαρκέσει και γι’ αυτόν το λόγο θα πρέπει να προσπαθήσουμε να το αντιμετωπίσουμε όσο μπορούμε. Αλλά οι κανόνες της ελεύθερης αγοράς –και θα εξηγήσω στη συνέχεια με παραδείγματα πώς συμβαίνει αυτό- δεν επιτρέπουν να παρθούν ριζοσπαστικά μέτρα για την αντιμετώπιση της κατάστασης. 
      Και έρχομαι στη συγκεκριμένη πρόταση νόμου της Νέας Δημοκρατίας. Εντάξει, το ΚΚΕ ή άλλα μικρότερα κόμματα, αλλά τα δύο μεγαλύτερα κόμματα δεν μπόρεσαν τόσα χρόνια να λύσουν το πρόβλημα του ελέγχου των οικονομικών των κομμάτων και των υποψηφίων Βουλευτών και του πόθεν έσχες; Για ποιο λόγο δεν λύνεται αυτό το πρόβλημα; 
      Εγώ συμμετέχω σ’ αυτήν την επιτροπή και ξέρω πολύ καλά τι συμβαίνει. Και βεβαίως, και οι άλλοι συνάδελφοι που συμμετέχουμε, και τώρα και οι δικαστές, κάνουμε ό,τι μπορούμε. Μήπως η νομοθεσία είναι τέτοια που δεν μας επιτρέπει να ψάξουμε περισσότερο; 
      Η αλήθεια είναι ότι όταν θέλουμε να ψάξουμε με λεπτομέρειες το πόθεν έσχες ενός προσώπου ή το τι ξόδεψε στις εκλογές, χρειάζεται μία ομάδα ντεντέκτιβ οι οποίοι να παρακολουθούν τις δραστηριότητες του Βουλευτή κατά τη διάρκεια της προεκλογικής περιόδου και να κάνουν μακροχρόνιες και πολλών ειδών έρευνες με άρση απορρήτων και για το πόθεν έσχες και δεν θα πρέπει να κοιτάμε μόνο τα ακίνητα.  
      Υπάρχουν, λοιπόν, και πρακτικοί λόγοι για τους οποίους δεν μπορεί μια οποιαδήποτε επιτροπή, όσο ανεξάρτητη και καλή και αν είναι, διότι χρειάζεται μηχανισμός παρακολούθησης και έρευνας πρόσωπο το πρόσωπο οι οποίες δεν μπορούν να γίνουν πρακτικά. Για παράδειγμα, μπορώ να ξέρω εγώ πόσα προεκλογικά φυλλάδια μοίρασε ο συνάδελφος στη Β΄ Αθήνας ή μήπως πρέπει να πάω από σπίτι σε σπίτι και να αρχίσω να μετράω; Αυτός δηλώνει ότι ξόδεψε δέκα χιλιάδες που κοστίζουν τόσες δραχμές, ενώ είναι εκατό φορές πιο πάνω. 
      Το πρώτο είναι αυτό. Το δεύτερο είναι ότι κρίσιμα σημεία δεν θέλουμε να τα ερευνήσουμε. Να πω συγκεκριμένα για το πόθεν έσχες, αν και τα έχω ξαναπεί από αυτό το Βήμα. 
      Πρέπει ένας Βουλευτής ή ένας υποψήφιος Βουλευτής ή ένας αξιωματούχος να είναι αφελής για να μετατρέψει σε βίλες και σε ελέγξιμα στοιχεία τα λεφτά που έχει κερδίσει από μίζες. Θα πάει και θα τα βάλει εκεί όπου δεν μπορούν να ελεγχθούν. 
      Όσο, λοιπόν, εμείς διατηρούμε στο όνομα της ελεύθερης αγοράς το καθεστώς των ανώνυμων μετοχών το οποίο προβλέπεται από την Ευρωπαϊκή Ένωση και μας λέτε ότι δεν μπορείτε να κάνετε αλλιώς, και το καθεστώς της ελεύθερης εξαγωγής κεφαλαίων σε ξένες τράπεζες, διότι αυτό λέει η ελεύθερη αγορά, και σε τράπεζες εντός και εκτός της Ευρωπαϊκής Ένωσης -εκεί πάνε τα λεφτά- για ποιο πόθεν έσχες ψάχνουμε; 
      Ως επιτροπή πήραμε την απόφαση να ελέγξουμε και τις χρηματιστηριακές συναλλαγές, σύμφωνα με την πρόταση της Νέας Δημοκρατίας και ψάχνουμε αναδρομικά το πόθεν έσχες ακόμα μια φορά. Δεν ξέρω αν θα βγει τίποτα. 
      Όταν λέμε, λοιπόν, να γίνουν επώνυμοι οι ανώνυμοι τίτλοι, όταν λέμε να μην υπάρχει η ελεύθερη εξαγωγή κεφαλαίων, μάς λέτε ότι αυτά στηρίζονται στους νόμους της Ευρωπαϊκής Ένωσης και τους νόμους της ελεύθερης αγοράς. 
      Από την άλλη μεριά, χύνουμε δάκρυα για την ύπαρξη της διαφθοράς και για το γεγονός ότι δεν μπορεί κανείς να κάνει έλεγχο. Θα σας πω και άλλο παράδειγμα. Επιτρέπεται να έρθει εδώ ξένος επενδυτής και να κάνει επενδύσεις τεραστίου μεγέθους; Ελέγχεται η προέλευση των χρημάτων; Τι λέει το ΠΑΣΟΚ και η Νέα Δημοκρατία; Εγώ έχω ακούσει και τις συζητήσεις που έχουν γίνει στην Επιτροπή Διαφάνειας για το συγκεκριμένο θέμα. Πώς ξεπλένεται το μαύρο χρήμα; Αρκεί να το φέρουν στην Ελλάδα, όπως το φέρνουν και στην Αλβανία και σε άλλες χώρες, της μαφίας χρήμα το οποίο δεν ελέγχουμε, αρκεί η επένδυση που θα γίνει στη χώρα μας να είναι μεγάλη. Αλλά αυτά γίνονται για την ανάπτυξη της χώρας! Από την άλλη μεριά όμως δεν θα πρέπει να κλαίμε και να οδυρόμαστε για τη διαφθορά. 
      Εμείς, λοιπόν, στην επιτροπή των οικονομικών κάνουμε ό,τι μπορούμε. Το θέμα δεν βρίσκεται εκεί, εάν είναι πολιτικά τα πρόσωπα. Εγώ επιμένω ότι θα έπρεπε να είναι αμιγώς πολιτική αυτή η επιτροπή. Και τώρα που μπήκαν οι δικαστές, στην ίδια λογική κινείται η επιτροπή. Συμφωνούν και οι δικαστές. Διότι έχουμε ένα πολιτικό κριτήριο και δεν πιάνουμε τον τάδε φουκαρά, ο οποίος ξέχασε να συμπληρώσει κάτι, να τον στήσουμε στον τοίχο. Του ζητάμε διευκρινίσεις, συμπληρώσεις και καλά κάνουμε. Για σκεφτείτε να ήταν μόνο το Ελεγκτικό Συνέδριο, τι θα γινόταν! 
      Γι’ αυτήν τη διάταξη που βάζετε πρόσωπα είτε διορισμένα είτε κάποιον από το Ελεγκτικό Συνέδριο, για τους δημάρχους και τους νομάρχες, που δεν είναι πολιτικά τα όργανα αυτά, θα κλάψουν μανούλες, επιτρέψτε μου την έκφραση. Με την παραμικρή παρατυπία του δημάρχου ή του νομάρχη, θα κάθονται στο σκαμνί. Δεν είναι σοβαρά πράγματα αυτά.
      ΚΥΡΙΑΚΟΣ ΣΠΥΡΙΟΥΝΗΣ: Δεν ελέγχεται τίποτα! Τα αίσχη που έγιναν και το 1996 και το 2000. ‘Επεσε χρήμα με το τσουβάλι με τη διαπλοκή!
      ΑΝΤΩΝΗΣ ΣΚΥΛΛΑΚΟΣ: Δεν ελέγχεται, συμφωνώ! 
      Ξεχωριστά που οι διοικητικοί υπάλληλοι, ακόμα και οι υπάλληλοι του Ελεγκτικού Συνεδρίου και άλλοι κάτω από ορισμένες προϋποθέσεις δεν έχουν όλες τις εγγυήσεις ότι θα είναι αδέκαστοι. Διότι περιμένουν να εξελιχθούν, διότι εάν δεν ακολουθήσουν αυτό που θέλει η εκάστοτε εκτελεστική εξουσία, μπορεί να έχει επιπτώσεις στην πορεία τους, στη σταδιοδρομία τους. Γι’ αυτό λέμε να είναι πολιτικά τα όργανα αυτά. Και καλώς δεν προχώρησε -ακόμα χειρότερα- η τροποποίηση του Συντάγματος. 
      Έρχομαι στο βασικό μέτοχο. Εμείς έχουμε ταχθεί και στο Σύνταγμα υπέρ του να μην έχει καμία μετοχή. Ήμασταν ενάντια στο βασικό μέτοχο να μην έχει καμία μετοχή. Όμως λύνεται το πρόβλημα; Πείτε ότι τροποποιείται ο νόμος και το κατεβάζουμε στο 0,5% ή στο 1%. Θα λυθεί το πρόβλημα; Και είμαστε αντίθετοι να εξαιρούνται οι συγγενείς εφόσον έχουν αυτοτέλεια οικονομική. Το θεωρούμε κι εμείς αντισυνταγματικό. Ναι ό,τι μπορούμε να κάνουμε, να τροποποιηθεί προς το καλύτερο αυτός ο νόμος, συμφωνούμε με την πρόταση όπως γίνεται από τη Νέα Δημοκρατία, όμως θα λυθεί το πρόβλημα; Δεν μπορεί να είναι άλλοι από πίσω σε ένα κανάλι;
      Όσον αφορά τις οff shore εταιρείες, γιατί τις κρατάτε ακόμα, το 15% των μετοχών να ανήκουν σε off shore εταιρείες που έχουν ανώνυμες μετοχές; Και προστέθηκε και άλλο 20% να μπαίνουν τα αμοιβαία κεφάλαια μέσα. Μιλάω για τα ΜΜΕ. Έγινε 35% που δεν ξέρουμε ποιος κρύβεται από πίσω. Ποια είναι  η θέση της Νέας Δημοκρατίας γι’ αυτό το θέμα; Να είναι τα αμοιβαία κεφάλαια μέσα; Να είναι οι off shore εταιρείες με ανώνυμες μετοχές μέσα στα ΜΜΕ; Θα ήθελα να την ακούσω και την άποψη της Νέας Δημοκρατίας. 
      Ακόμα και αυτό αν λύσουμε, πείτε ότι το λύναμε και πετούσαμε έξω τις off shore εταιρείες και τα αμοιβαία κεφάλαια και θέλαμε μόνο ονομαστικές μετοχές, μέχρι και την τελευταία μετοχή ονομαστική, ποιος εμποδίζει τον τάδε επιχειρηματία να βάλει αχυρανθρώπους; Έτσι είναι η κατάσταση. Διότι σε τελευταία ανάλυση το πόθεν έσχες και το πώς λειτουργεί ένας επιχειρηματίας πρέπει να το ελέγχουμε κατά βάθος. Διότι υπάρχει ο ανταγωνισμός και δεν μπορούμε να ελέγξουμε τα βιβλία κανενός μεγαλοεπιχειρηματία. Δεν υπάρχει εργατικός έλεγχος, δεν υπάρχει κοινωνικός έλεγχος, έννοιες που απορρίψατε και τα δύο μεγάλα κόμματα να τα βάλουμε ακόμα και στο Σύνταγμα, έστω να υπάρχει μέσα στο Σύνταγμα αυτή η λέξη του ελέγχου. Δεν θελήσατε να τα βάλουμε. Τα θεωρήσατε πολύ προχωρημένα. Πρέπει να γίνει πόθεν έσχες στους επιχειρηματίες. Πώς λειτουργεί το σύστημα των επιχειρηματιών; Θέλετε να το κάνουμε; Όχι των Βουλευτών μόνο! Αν είστε ειλικρινείς ότι θέλετε να πατάξουμε τη μίζα και τη διαπλοκή. 
      Έρχομαι τώρα στις συμβάσεις στο δημόσιο και στα δημόσια έργα. Υπάρχουν ενδιαφέρουσες προτάσεις. Μπορούμε να τις συζητήσουμε, μπορεί να προστεθούν και άλλες και να ανοίξει ένας διάλογος για όλα αυτά τα ζητήματα. Όμως ακόμα και να διορθώσουμε κάποια από αυτά, έτσι όπως λειτουργεί το σύστημα των προμηθειών και των δημοσίων έργων στην ελεύθερη αγορά, είναι αδύνατον να μην υπάρξουν πάλι τα παράθυρα εκείνα που οι εταιρείες ή οι εργολάβοι θα τα αξιοποιήσουν αλλάζοντας τακτική. 
      Εμείς, ως κόμμα, συμμετέχουμε σε ορισμένες επιτροπές προμηθειών. Ο Κώστας Μαραγκουδάκης, παλιό συνδικαλιστικό στέλεχος, μας λέει καμιά φορά τι γίνεται εκεί πέρα. Μου λέει: Πώς να ελέγξουμε εμείς τις προσφορές στον τάδε διαγωνισμό, όταν οι προδιαγραφές περιλαμβάνουν εκατό σημεία; Υπήρχαν ειδικά τμήματα του δημοσίου που είπαν τη γνώμη τους για το κάθε σημείο. Θα έπρεπε –λέει- να είμαι τεχνικός ή να έχω βοηθό έναν τεχνικό ή έναν οικονομολόγο για καθένα απ’ αυτά τα εκατό σημεία. Έτσι δημιουργούνται οι φωτογραφικές διατάξεις και προσδιορίζονται οι προκηρύξεις που ευνοούν τη μια ή την άλλη επιχείρηση. 
      Γι’ αυτό λέω ότι είναι πάρα πολύ δύσκολα τα πράγματα. Όσο υπάρχει ο ιδιωτικός τομέας και μιλάμε για έλεγχο, ο έλεγχος είναι σχεδόν αδύνατος. Θα θυμηθώ μάλιστα και μια συγκεκριμένη περίπτωση για κάποια ελικόπτερα, που τα τρία κόμματα είπαν «όχι» και το Υπουργείο κατά πλειοψηφία πήρε απόφαση «ναι, να διαλέξουν άλλα ελικόπτερα από χώρα της Ευρωπαϊκής Ένωσης και όχι ρωσικά ελικόπτερα». Όμως, τα τρία κόμματα -και ο εκπρόσωπος του ΠΑΣΟΚ- ήταν αντίθετα. Για ό,τι, λοιπόν, έχει σχέση με δημόσιο και με συμβάσεις του δημοσίου είμαστε ανοικτοί να το συζητήσουμε. Όμως ότι θα υπάρξει μια επιτροπή από το Ελεγκτικό Συνέδριο που θα μας λύσει το πρόβλημα νομίζω ότι δεν στέκει. 
      Πρώτα-πρώτα πόσο ανεξάρτητες θα είναι αυτές οι αρχές. Μιλάμε συνεχώς για ανεξαρτησία κλπ.. Σχετική είναι η ανεξαρτησία τους. Είδατε με το Ραδιοτηλεοπτικό Συμβούλιο τι έγινε. Ανεξάρτητο Ραδιοτηλεοπτικό Συμβούλιο, όταν έπαιρνε μια ανεξάρτητη απόφαση, επανειλημμένως εξαναγκαζόταν σε παραιτήσεις. Τα όρια της ανεξάρτητης αρχής είναι μέχρι του σημείου, που δεν θίγεται η Κυβέρνηση κάθε φορά. Έτσι γίνεται. 
      Τώρα έρχομαι στο αν μπορεί το Ελεγκτικό Συνέδριο να παρακολουθήσει όλες τις συμβάσεις. Αν είναι δυνατόν να παρακολουθεί από το πώς έγινε η προκήρυξη μέχρι το τέλος, χωρίς γνώσεις! Αυτό χρειάζεται ολόκληρο μηχανισμό τεχνικών, οικονομολόγων. 
      Εν πάση περιπτώσει τελειώνω με το εξής: Για όλους αυτούς του λόγους –έχουμε διαφορετική φιλοσοφία, όπως εξήγησα- εμείς δεν συμφωνούμε με την πρόταση νόμου. Για συγκεκριμένα μέτρα που περιλαμβάνονται στην πρόταση νόμου –το 1%, το άλφα, το βήτα για τις συμβάσεις- είμαστε ανοικτοί για συζήτηση, ώστε, όσο μπορούμε, να περιορίσουμε το κακό. Όμως, όχι ότι μπορεί να λυθεί το πρόβλημα στην κατεύθυνση που υποστηρίζει η Νέα Δημοκρατία ή που υποστηρίζει, αμυνόμενο, το ΠΑΣΟΚ, γιατί, ως Κυβέρνηση, βρίσκεται υπό πίεση. Δεν συμφωνούμε, λοιπόν, επί της αρχής. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κουβέλης. 
      Ορίστε, κύριε Κουβέλη. 
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το ότι υπάρχει διαφθορά, το ότι υπάρχει διαπλοκή νομίζω ότι είναι κοινός τόπος και κοινή συνείδηση. Πρόκειται για μια διαφθορά η οποία -κατά την άποψη της μεγάλης πλειοψηφίας των πολιτών- ξεκινά από την κορυφή της πυραμίδας, για να φθάσει στη βάση της, για μία διαπλοκή, η οποία έχει οδηγήσει -συν τοις άλλοις- στην υπερσυγκέντρωση τεράστιου πλούτου στα χέρια ολίγων. 
      Και δεν αναφέρομαι σε Βουλευτές, αλλά σε όλους εκείνους που διαχειρίζονται τις τύχες μεγάλων δημόσιων οργανισμών και κρατικών επιχειρήσεων. Και αυτοί πρέπει να ελεγχθούν, προκειμένου να αποκόψουμε εκείνο τον ομφάλιο λώρο που αρρωστημένα συνδέει την πηγή της διαφθοράς με τους διαφθειρόμενους και μάλιστα συστηματικά. 
      Και φοβάμαι, κυρίες και κύριοι συνάδελφοι, πως, αν δεν υπάρξει μια καθολική αντίδραση του πολιτικού κόσμου, η διαφθορά τείνει να γίνει ιδεολογία και κοινωνική παραδοχή: ότι αυτό, βεβαίως, είναι ανεκτό, διότι αυτό είναι το πολιτικό σύστημα και διότι είναι δυνατόν να το δικαιολογεί ο κόσμος. 
      Αυτή είναι η επικινδυνότητα της διαμόρφωσης μιας κοινωνικής παραδοχής, ότι δηλαδή και η διαφθορά είναι συστατικό στοιχείο της ασκούμενης πολιτικής ή και της συγκρότησης της κοινωνίας.
      	Επειδή όλα αυτά δεν προέκυψαν από παρθενογένεση, αλλά προέκυψαν ως το αποτέλεσμα συγκεκριμένων πολιτικών πράξεων ή και παραλείψεων, εκείνο που πρέπει να κάνει ο πολιτικός κόσμος της χώρας και πιο συγκεκριμένα το ελληνικό Κοινοβούλιο, είναι να προωθήσει ό,τι διευρύνει τις διαδικασίες της διαφάνειας και του ελέγχου. 
      Κατά τούτο, κύριοι συνάδελφοι, σπεύδω να σας πω ότι, ανεξάρτητα από τις επιμέρους διαφωνίες που μπορεί να έχω με τη συγκεκριμένη πρόταση της Νέας Δημοκρατίας, ο Συνασπισμός της Αριστεράς των Κινημάτων και της Οικολογίας θα ψηφίσει την πρόταση νόμου και θα την ψηφίσει ακριβώς, διότι έρχεται να προσθέσει στοιχεία στον αναγκαίο έλεγχο και στη διαφάνεια του δημοσίου χρήματος.
      (Χειροκροτήματα από την πτέρυγα της Νέας Δημοκρατίας)
      	Κυρίες και κύριοι συνάδελφοι, ο ν. 2429 και ο ν. 3023/2002 παρείχαν, αν θέλετε, ένα επαρκές πλαίσιο ελέγχου του «πόθεν έσχες» και ως προς τα δύο σκέλη του, και από πού η προέλευση των χρημάτων, αλλά και ποια η οικονομική κατάσταση του ελεγχόμενου. 
      Εδώ, κύριε Τζανή, παρά το γεγονός ότι εκτιμώ τις εξαιρετικά φιλότιμες προσπάθειές σας να εισηγηθείτε με έναν πολιτικά ευπρεπή τρόπο, πρέπει να συμφωνήσουμε ότι δεν έγινε αξιοποίηση των νομοθετημάτων που υπάρχουν, έτσι ώστε να ελέγχεται η οικονομική κατάσταση του κάθε Βουλευτή και βεβαίως να ελέγχεται κατά το σκέλος εκείνο που αφορά στην προέλευση των χρημάτων και στη διαμόρφωση της περιουσιακής κατάστασης των ελεγχόμενων προσώπων, με άλλα λόγια των Βουλευτών.
      	Όμως, κυρίες και κύριοι συνάδελφοι, οφείλουμε να είμαστε ειλικρινείς. Θυμίζω στους εξ ημών συμμετέχοντες στη διαδικασία της αναθεώρησης του Συντάγματος ότι είχε κατατεθεί συγκεκριμένη πρόταση ότι τα κόμματα δεν μπορούν να δαπανούν, απαγορεύεται να δαπανούν χρήματα πέραν εκείνων που διατίθενται από τον κρατικό προϋπολογισμό και στη βάση της συγκεκριμένης ποσόστωσης. Είχε κατατεθεί πρόταση και όχι μόνον από τον ομιλούντα ως εκπρόσωπο του Συνασπισμού, αλλά και από άλλους συναδέλφους ότι περαιτέρω όποιος υποψήφιος Βουλευτής, μετά την καθιέρωση του ορίου των εκλογικών δαπανών, υπερβαίνει αυτό το όριο των εκλογικών δαπανών, θα έχει ως ποινή την έκπτωση. 
      	Αγαπητοί συνάδελφοι, λυπάμαι, αλλά η συγκεκριμένη πρόταση δεν έτυχε της αποδοχής εκείνης που θα έπρεπε να τύχει, διότι, αν αυτή η ρύθμιση υπήρχε, κύριε Υπουργέ, στο Σύνταγμα, θα είχαν λυθεί πάρα πολλά ζητήματα. 
      Δεν μπορώ να αντιληφθώ στο 2003, με προοπτική τα σύνθετα γεγονότα του καινούργιου αιώνα, με τον άλφα ή βήτα τρόπο εμείς να ερχόμαστε αρωγοί μιας αντίληψης ότι πρέπει κάθε φορά να είναι πολλαπλασιασμένες οι δαπάνες για τις προεκλογικές ανάγκες των κομμάτων, την ώρα που θα έπρεπε να έχουμε συμφωνήσει πολιτικά ότι ένα άλλο ήθος, ένα άλλο ύφος πρέπει να χαρακτηρίζει την προεκλογική περίοδο και την επικοινωνία των κομμάτων όσο και των στελεχών που τα συγκροτούν, με τον ελληνικό λαό. 
      Πρέπει να υπάρχουν τα προγράμματα, οι πολιτικές θέσεις, οι πολιτικές διεκδικήσεις, η δυνατότητα του πολίτη να συγκρίνει προγράμματα και θέσεις, ώστε η τελική του κρίση να είναι το αποτέλεσμα μιας σύγκρισης και μιας αξιολόγησης και όχι οι άμεσοι και οι έμμεσοι τρόποι που δικαιολογούν και σε τελευταία ανάλυση υποθάλπουν διαθέσεις για τη διάθεση πακτωλού χρημάτων που ρέουν στους δρόμους της Αθήνας και της Ελλάδας συνολικότερα είτε με τη μορφή των αφισών, είτε των φέιγ-βολάν είτε των πληρωμένων εκπομπών και άλλων τρόπων προβολής.
      ΚΥΡΙΑΚΟΣ ΣΠΥΡΙΟΥΝΗΣ: Και στη Θεσσαλονίκη το ίδιο γίνεται. Αναρωτιόμαστε πού τα βρήκαν και πού τα ξόδεψαν.
      ΦΩΤΗΣ ΚΟΥΒΕΛΗΣ: Κύριοι συνάδελφοι, αυτή η διαδικασία και αυτός ο ανταγωνισμός μεταξύ των πολιτικών δυνάμεων αλλά και των στελεχών των πολιτικών δυνάμεων δεν έχει τέλος.
      Ο κ. Σπυριούνης ορθά παρατηρεί. Και θα επαναλάβω εκείνο το οποίο –διεκδικώντας την πολύ ειλικρινή επικοινωνία μαζί σας και ανεξάρτητα από το έδρανο στο οποίο ο καθένας κάθεται- επανειλημμένα έχω πει: με έναν τρόπο πρόδηλο, κύριε Πολύδωρα, πρόδηλο όσο και αυτόδηλο –για να κυριολεκτήσω ελληνικά- υπήρχε η υπέρβαση των εκλογικών δαπανών. Κύριε Υπουργέ, στους δρόμους της Αθήνας, εάν κανείς περιπατούσε την προηγούμενη προεκλογική περίοδο, θα έβλεπε φαραωνικού τύπου εξέδρες, αφίσες, οχήματα να διαφημίζουν πρόσωπα και, επειδή όλοι παροικούμε την Ιερουσαλήμ, γνωρίζαμε ότι αυτές οι διαδικασίες στοιχίζουν πάρα πολλά χρήματα, τόσα χρήματα, που να μην σκέπτεσαι εάν υπάρχει υπέρβαση του εκλογικού ορίου, διότι πια θα ήσουν αφελής όσο και ανόητος να επιχειρείς να δοκιμάσεις να αναλογίσεις αυτές τις δαπάνες με το όριο που τίθεται για τις εκλογικές δαπάνες για όλους μας.
      Είδατε ότι ο Συνασπισμός της Αριστεράς ήταν το κόμμα, το οποίο στήριξε το σχέδιο νόμου που φέρατε για τον περιορισμό των εκλογικών δαπανών στην Τοπική Αυτοδιοίκηση. Και το κάναμε, διότι πιστεύουμε ότι κάθε βήμα που γίνεται προς την κατεύθυνση αυτή είναι και αναγκαίο και θετικό. Και έχει θετικά στοιχεία η πρόταση της Νέας Δημοκρατίας. Και προστίθεται θετικά στην όλη υπόθεση. Και εμείς δεν έχουμε καμία πολιτική ιδεοληψία ή κομματική ψύχωση, επειδή έρχεται από το κόμμα της Αξιωματικής Αντιπολίτευσης, να πούμε ότι την απορρίπτουμε αυτήν την πρόταση νόμου. Και σας είπα, κύριε Υπουργέ, ότι βεβαίως μπορώ να κάνω επιμέρους παρατηρήσεις και μέσα στο πλαίσιο του χρόνου θα κάνω μερικές από αυτές.
      Έστω, λοιπόν, να διευρυνθεί ο έλεγχος και για όλους εκείνους που ασκούν διοίκηση και διαχειρίζονται τα συμφέροντα των μεγάλων επιχειρήσεων από διοικητικές και διαχειριστικές θέσεις ευθύνης. Και είναι ορθή η πρόταση η επιτροπή ελέγχου να αποτελείται κατά την πλειονότητά της από δικαστές του Ελεγκτικού Συνεδρίου. Δεν έχουμε ασφαλέστερους τρόπους να συγκροτούμε τις επιτροπές ελέγχου, κύριοι συνάδελφοι. Ή εμπιστευόμαστε την ελληνική δικαιοσύνη –και είναι τμήμα της ελληνικής δικαιοσύνης το Ελεγκτικό Συνέδριο- ως την τρίτη ανεξάρτητη συντεταγμένη εξουσία ή αν έχουμε εγερμένη όσο και βεβαιωμένη την υποψία ή την αμφισβήτηση της αντικειμενικότητας της δικαιοσύνης, ε, τότε, ερρέτω. Δεν υπάρχει άλλος τρόπος να συνεννοηθούμε στο πλαίσιο του δημοκρατικού μας πολιτεύματος.
      Περαιτέρω ο βασικός μέτοχος να περιοριστεί στο ελάχιστο, κύριοι συνάδελφοι. Εγώ συμμερίζομαι την άποψη ότι βεβαίως και με την ελαχιστοποίηση του ποσοστού καθορισμού του βασικού μετόχου στο 1% ή στο 0,5% πάντοτε, κύριε Τζανή –γιατί αγανακτείτε…
      ΛΕΩΝΙΔΑΣ ΤΖΑΝΗΣ: Έτσι είναι, όπως τα λέτε.
      ΦΩΤΗΣ ΚΟΥΒΕΛΗΣ: Πάντοτε υπάρχουν διαφυγές. Δεν είναι όμως προτιμότερο να περιορίσουμε τις διαφυγές; Και δεν τις περιορίζει η πρόταση, όταν από το 5% γίνεται 1%; Ας το κάνουμε. Γιατί να μην το κάνουμε; Γιατί η παραπομπή του ζητήματος στις καλένδες ή σ’ ένα πληρέστερο νομοθέτημα, το οποίο τόσο καιρό πια δεν έρχεται; Κάποτε πρέπει να έρθει. Έστω και αν αυτή η πρωτοβουλία ανήκει στο Συνασπισμό, στο ΚΚΕ, στη Νέα Δημοκρατία, είναι οι αναγκαίες πρωτοβουλίες, οι οποίες πρέπει να υιοθετούνται, αν θέλουμε να μετακινήσουμε το βράχο της διαφθοράς από το συγκεκριμένο σημείο που βρίσκεται προς μια κατεύθυνση για να διαλυθεί επιτέλους και να υπάρξει ο αναγκαίος εκδημοκρατισμός, με την κυριολεξία του όρου, στη διαχείριση του δημόσιου χρήματος.
      Κύριοι συνάδελφοι, υπάρχει κανείς που να μην έχει βεβαιωμένη την άποψη ότι στην αγορά ισχύουν ολιγοπωλιακές όσο και μονοπωλιακού χαρακτήρα καταστάσεις; Εάν δείτε το χάρτη ποιοι παίρνουν τα δημόσια έργα, εάν δείτε το χάρτη της αγοράς, ποιοι είναι οι προμηθευτές του ελληνικού δημοσίου, ποιοι συμβάλλονται με το ελληνικό δημόσιο, θα διαπιστώσετε ότι με τη μια ή την άλλη μορφή, είναι ένας εξαιρετικά περιορισμένος αριθμός φυσικών προσώπων, που κάθε φορά επιλέγει διάφορες μορφές, κοινοπραξίες εταιρειών, συγχωνεύσεων και ούτω καθεξής…
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Παρένθετα πρόσωπα.
      ΦΩΤΗΣ ΚΟΥΒΕΛΗΣ: Παρένθετα, μορφώματα επιχειρηματικά.
      Ε, λοιπόν, αυτή η πρόταση η οποία αφορά στους περιορισμούς της σύστασης κοινοπραξιών μεταξύ εργοληπτικών επιχειρήσεων, δεν μπορώ να αντιληφθώ γιατί είναι κακή και γιατί δεν την ψηφίζουμε.
      Η απιστία:
      Κύριε Υπουργέ, γνωρίζετε ότι είμαι πάντοτε καλοπροαίρετος και όταν ασκώ σκληρή αντιπολίτευση. Ήταν πολιτικό λάθος η απιστία από κακούργημα να γίνει πλημμέλημα. Και πότε; Σε μία περίοδο όπου οι πάντες διαπιστώνουμε και ομολογούμε άμεσα ή έμμεσα ότι υπάρχουν θύλακες διαφθοράς στη Δημόσια Διοίκηση -και βεβαίως εγώ δεν γενικεύω, δεν θεωρώ ότι συλλήβδην οι δημόσιοι υπάλληλοι είναι διεφθαρμένοι και διαπλεκόμενοι- έρχεται το νομοθέτημα και μετατρέπει την απιστία από κακούργημα σε πλημμέλημα. 
      Θα έλεγα, κύριοι συνάδελφοι της Νέας Δημοκρατίας ότι υπάρχει και το αδίκημα και της παράβασης καθήκοντος, το οποίο θα πρέπει να έχει κακουργηματικό χαρακτήρα, εφόσον συντρέχουν στοιχεία έντασης του αδικήματος. Και αυτά τα στοιχεία έντασης, οι εξωτερικοί όροι, να δούμε ποιοι είναι. Να είναι κακουργηματικού χαρακτήρα η παράβαση καθήκοντος αλλά και μία σειρά άλλα αδικήματα, τα οποία συνδέονται με τη λειτουργία των δημοσίων υπαλλήλων και της Δημόσιας Διοίκησης κατ’ επέκταση. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Η ψευδής βεβαίωση δεν πρέπει να είναι; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Κυρία και κύριοι συνάδελφοι, θέλω να υποστηρίξω την άποψη ότι ο Συνασπισμός της Αριστεράς, των Κινημάτων και της Οικολογίας προσέρχεται στην υπόθεση της συζητούμενης πρότασης νόμου με μία πεποίθηση και μόνο ότι πρέπει να συμβάλουμε όλοι, ο καθένας από τη θέση στην οποία ανήκει με τις ιδιαίτερες δικές του απόψεις, με τις ιδιαίτερες κομματικές του επιδιώξεις, με τις ιδιαίτερες διεκδικήσεις που μπορεί να στρέφονται και εναντίον των άλλων κομμάτων, να προσέλθουμε όλοι ομοφωνούντες –θέλω να πιστεύω ότι είναι αναγκαίο- σε ζητήματα που έχουν σχέση με τη διαφάνεια στη διαχείριση του δημοσίου χρήματος.
      Υποστηρίζω ότι είναι αναγκαίο να ψηφισθεί αυτή η πρόταση νόμου. Ο Συνασπισμός ψηφίζει την πρόταση νόμου, γιατί πιστεύει ότι διευρύνει τις διαδικασίες ελέγχου και διαφάνειας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Γρηγόρης Νιώτης έχει το λόγο.
      ΓΡΗΓΟΡΙΟΣ ΝΙΩΤΗΣ: Κυρίες και κύριοι συνάδελφοι, λυπάμαι, αλλά δεν θα συμφωνήσω με τον αγαπητό Κοινοβουλευτικό Εκπρόσωπο του Συνασπισμού και φυσικά με το σύνολο της Κοινοβουλευτικής Ομάδας της Νέας Δημοκρατίας για την αποδοχή της πρότασης νόμου με τον ηχηρό τίτλο «Αποκατάσταση των εγγυήσεων διαφάνειας στους τομείς των οικονομικών των πολιτικών κομμάτων και προσώπων, των ΜΜΕ και των δημοσίων συμβάσεων». Είναι εντελώς μαξιμαλιστικό, ατυχές και θα έλεγα απολύτως απαράδεκτο να επιχειρεί η Αξιωματική Αντιπολίτευση με ένα άθροισμα τυχαίων, πρόχειρων, αποσπασματικών, ασύνδετων και ατελέσφορων διατάξεων να εντάξει ένα σχέδιο νόμου που να αντέχει στον τίτλο περί αποκαταστάσεως των εγγυήσεων διαφάνειας, ψευδότιτλος, γιατί ασφαλώς εγγυήσεις διαφάνειας στο θεσμικό επίπεδο υπάρχουν. Η Κυβέρνηση έχει πάρει, με τη συνδρομή και των κομμάτων της Βουλής και των κοινοβουλευτικών μελών του Κοινοβουλίου, σημαντικές θεσμικές πρωτοβουλίες, χωρίς αυτό να σημαίνει ότι το μείζον θέμα που αφορά τη διαφάνεια ή τη διαφθορά είναι ένα ζήτημα το οποίο έχουμε λύσει οριστικά. 
      Ούτε βέβαια μπορεί η Νέα  Δημοκρατία με αυτές τις εντελώς προχειρολογούσες διατάξεις -διατάξεις οι οποίες ετέθησαν μόνο και μόνο για να υποβοηθήσουν την πλατφόρμα μιας προεκλογικής σκοπιμότητος- να έχει την αυτοϊκανοποίηση ότι κατ’ αυτόν τον τρόπο θέτει ενώπιον του Κοινοβουλίου συγκροτημένες διατάξεις και ότι ανοίγει ένα περαιτέρω κοινοβουλευτικό διάλογο για την ανάπτυξη και την ενίσχυση των θεσμών διαφάνειας και ελέγχου. 
      Τι είναι άραγε αυτό για το οποίο επαίρεσθε, κύριοι συνάδελφοι; Ότι εντέλει για την εγγύηση των οικονομικών των κομμάτων και τις δαπάνες των κοινοβουλευτικών το μόνο που προτείνετε είναι η αλλαγή των δικαστικών μέσω της μεθόδου της αρχαιότητος; Και σήμερα μετέχουν δικαστές στην επιτροπή, οι οποίοι είναι μάλιστα με τη διαδικασία της κληρώσεως. Γιατί δεν είναι διαφανής αυτή η διαδικασία και είναι διαφανής η διαδικασία της αρχαιότητος; Και εν πάση περιπτώσει είτε το ένα είτε το άλλο δεν καταλαβαίνω πόσο σημαντικό είναι για τον ελληνικό λαό, ώστε να έρχεται και να προσέχει σήμερα τη Νέα Δημοκρατία να έχει όλους αυτούς τους κεραυνούς του ψεύδους, της αοριστίας, της προεκλογικής σκοπιμότητας και της μικροκομματικής εκμετάλλευσης ενός μείζονος θέματος, το οποίο σε κάθε περίπτωση οφείλει να απασχολεί το Κοινοβούλιο και τους θεσμούς του κράτους με απόλυτη σύνεση και προσοχή.
      Δεν έρχεται, λοιπόν, να προσθέσει τίποτε αυτό το σχέδιο νόμου. Γιατί εκτός από τη διάταξη που ανέφερα, ακόμη και όσον αφορά το ζήτημα των μέσων ενημέρωσης –το σημειώσαμε και προηγουμένως στις παρατηρήσεις μας- το μόνο για το οποίο συζητά και ζητά η Νέα Δημοκρατία, στη μεγάλη τομή που έκανε το Σύνταγμα με πρωτοβουλία της Κυβερνήσεως για τον έλεγχο του βασικού μετόχου, είναι μια τροποποίηση του 5% σε 1%. Είναι ένα ζήτημα για το οποίο ασφαλώς μπορεί κανείς να δημιουργεί εντυπώσεις. Θα ήθελα όμως να πω ότι δεν είναι καν το όριο του 5%, το οποίο αποτρέπει το Ραδιοτηλεοπτικό Συμβούλιο να παρέμβει ελέγχοντας το βασικό μέτοχο ή αναγορεύοντας κάποιον σε βασικό μέτοχο, δεδομένου ότι ο ίδιος ο νόμος προβλέπει ότι και κάτω του 5% είναι δυνατόν να θεωρηθεί κάποιος βασικός μέτοχος, εάν συντρέχουν και άλλες προϋποθέσεις, οι οποίες είναι και ασφαλιστικές δικλίδες, κυρίως ότι ο θεωρούμενος ως βασικός μέτοχος μπορεί και με μικρότερο ποσοστό να επηρεάζει τις τύχες της εταιρείας και τότε ανεξαρτήτως του αν έχει κάτω του 5% είναι δυνατόν να θεωρηθεί βασικός μέτοχος. 
      Το θέμα των προγραμματικών συμφωνιών δεν κατανοώ, κυρίες και κύριοι συνάδελφοι, γιατί τίθεται, γιατί πλέον δεν εφαρμόζεται. Ό,τι δε εφαρμόστηκε ήταν σύμφωνο και με το Σύνταγμα και με τους νόμους του ελληνικού κράτους και βεβαίως με βάση και τις κοινοτικές οδηγίες και το πλαίσιο οδηγιών από την Ευρωπαϊκή Ένωση.
      Όσον αφορά τον περιορισμό της δυνατότητας της αναδόχου εργοληπτικής εταιρείας να συμβάλλεται και να συμπράττει με άλλες κοινοπραξίες, έρχεται εδώ να προστεθεί μία πρόταση της Νέας Δημοκρατίας. Η ερώτησή μου είναι η εξής. Δηλαδή με το προηγούμενο καθεστώς δεν υπήρχε η δυνατότητα του αναδόχου να συνάπτει υπεργολαβίες; Τι είναι καλύτερο από τη διαφάνεια σε αυτήν τη συμβατική σχέση  μεταξύ του αναδόχου και άλλων εταιρειών; Δεν εξυγιαίνει το ευρύτερο κύκλωμα και το χώρο των δημοσίων έργων; Αλλά κυρίως γιατί καταφέρεστε με αυτήν τη μανία εναντίον του μαθηματικού τύπου; Δεν υπάρχει καμία αμφιβολία ότι ο μαθηματικός τύπος βοήθησε τον ευρύτερο χώρο της ανάθεσης των δημοσίων έργων να εξασφαλίσει μια αδιαμφισβήτητη αντικειμενικότητα. Κανείς δεν μπορεί σε καμία περίπτωση να ισχυριστεί ότι ο μαθηματικός τύπος δεν έδωσε το κυρίαρχο στοιχείο που επιδιώκουμε για τη διαφάνεια και τον έλεγχο: την αντικειμενικότητα. 
      Από εκεί και πέρα αν η εμπειρία και η ζωή δίνουν κάποιες δυνατότητες βελτίωσης θα πρέπει, όχι μέσα σ’ ένα πλαίσιο προεκλογικών επιθέσεων, όχι μέσα σε μια προσπάθεια να ακυρωθεί ό,τι έχει κατοχυρωθεί και έχει προωθηθεί από το ελληνικό Κοινοβούλιο και την Κυβέρνηση, ασφαλώς να δρομολογηθεί στα πλαίσια του ενδοκοινοβουλευτικού διαλόγου.
      Δεν καταλαβαίνω μέσα από αυτές επομένως τις προτάσεις σας πώς μπορεί όλα αυτά τα ηχηρά που ακούστηκαν και από τον κύριο Αρχηγό της Αξιωματικής Αντιπολίτευσης, τον κ. Καραμανλή, αλλά και από τον κύριο Κοινοβουλευτικό Εκπρόσωπο της Νέας Δημοκρατίας κανείς να τα θεωρήσει ότι στηρίζονται ή θεμελιώνονται στις προτάσεις σας τις θεωρούμενες ως θεσμικές γι’ αυτό το νομοσχέδιο το οποίο το χαρακτηρίζω εντελώς πρόχειρο, έωλο και εντασσόμενο καθαρά και μόνο στην προεκλογική δραστηριότητα της Νέας Δημοκρατίας και στην εντύπωση εν τω φαίνεσθαι που θέλει να δημιουργήσει. Μία εντύπωση που επιχειρεί να ακυρώσει την πραγματικότητα, να δημιουργήσει την αίσθηση ότι υπάρχει σοβαρότατο έλλειμμα στον έλεγχο των προεκλογικών δαπανών ή στο θεσμικό πλαίσιο του ελέγχου των δαπανών των κομμάτων. 
      Εγώ ισχυρίζομαι –και το ισχυριζόμαστε μετά παρρησίας- ότι υπάρχει ικανό και ισχυρό θεσμικό πλαίσιο το οποίο η Κυβέρνηση έφερε ενώπιον της Εθνικής Αντιπροσωπείας και αφορά το συνολικό πλαίσιο των εκλογικών δαπανών, όπως αναλυτικά ανέφερε και ο κύριος Υπουργός στην κυρίως ομιλία του.
      Θέλω, κυρίες και κύριοι συνάδελφοι να συμπληρώσω στην προσοχή σας κάτι πάρα πολύ σημαντικό κατά τη γνώμη μου, το οποίο δείχνει τον τόνο του ισχυρισμού μου ότι υπάρχει επαρκές θεσμικό πλαίσιο, πλαίσιο το οποίο θα μπορεί βεβαίως με βάση την εμπειρία να βελτιώνεται, αλλά σε καμία περίπτωση δεν μπορεί κανείς να το καταρρακώσει.
      Πρέπει να ξέρετε, λοιπόν, ή να σας υπενθυμίσω ότι όταν φωνάζετε ότι δεν υπάρχει έλεγχος στις συμβάσεις, με νόμο η Κυβέρνηση έχει καθιερώσει τη δυνατότητα προσφυγής του αναδόχου σε ασφαλιστικά μέτρα ανά πάσα στιγμή. Αν, λοιπόν, ο  δικαστής των ασφαλιστικών μέτρων δε δώσει τη δυνατότητα αναστολής του έργου τού προσωρινώς μη αποδεκτού εργολήπτη και προχωρήσει το έργο, υπάρχει και ένα δεύτερο στάδιο το οποίο η Κυβέρνηση έχει κατοχυρώσει, που είναι ο έλεγχος ο προληπτικός, ο έλεγχος προ πάσης εκτελέσεως από το Ελεγκτικό Συνέδριο. Αυτό θα ήθελα πάρα πολύ να το προσέξουμε, κυρίες και κύριοι συνάδελφοι, γιατί είναι μια καινοτομία, είναι μία εξυγιαντική θεσμική καινοτομία που έφερε η Κυβέρνηση του ΠΑΣΟΚ και μέσω της οποίας χιλιάδες συμβάσεις –τονίζω, χιλιάδες- του ελληνικού δημοσίου είτε αφορούν προμήθειες είτε αφορούν έργα του δημόσιου τομέα έχουν  ήδη ελεγχθεί από το Ελεγκτικό Συνέδριο. Και πρέπει να σας πω ότι σε αρκετές περιπτώσεις υπάρχουν και επιστροφές. Αυτό δεν είναι διαφάνεια, αυτό δεν είναι έλεγχος, δεν είναι αντικειμενικότητα, δεν είναι ενδιαφέρον της Κυβέρνησης και θεσμικό πλαίσιο μέσω του οποίου πράγματι προωθούμε και κατοχυρώνουμε τη διαφάνεια και τον έλεγχο;
      Είναι σαφές ότι με αυτά που είπα και για το μαθηματικό τύπο και για τη δυνατότητα προληπτικού ελέγχου από το Ελεγκτικό Συνέδριο αλλά και εκδόσεως αποφάσεων σε επίπεδο ασφαλιστικών μέτρων, δεν αντέχει στην κριτική η πρόταση που φέρνετε στο άρθρο 4 ότι αν κερδίσει κατά το στάδιο της τακτικής δίκης η οιαδήποτε εκ των συμμετεχουσών στο διαγωνισμό εργολήπτρια εταιρεία είναι δυνατόν στο πέρας του έργου να ακυρώσουμε τον αρχικό ανάδοχο και να αναθέσουμε την εκτέλεση του έργου –να αναθέτει ο νομοθέτης δηλαδή- στον…
      ΑΡΙΣΤΕΙΔΗΣ ΤΣΙΠΛΑΚΟΣ: Και στην αρχή να είναι, πάλι δεν μπορεί.
      ΓΡΗΓΟΡΙΟΣ ΝΙΩΤΗΣ: Σας παρακαλώ. Δεν υπάρχει καμία δυνατότητα η τακτική δικαιοσύνη να έχει αποφανθεί στην έναρξη εκτελέσεως. Σας λέγω ότι υπάρχει άμεση δυνατότητα προσφυγής στη δικαιοσύνη κατά τη διαδικασία των ασφαλιστικών μέτρων. Προϋπάρχει ο έλεγχος από το Ελεγκτικό Συνέδριο, το οποίο αν δει ότι κάτι δεν έχει πάει καλά με το διαγωνισμό, προληπτικώς θα ακυρώσει. Έχουμε δύο διπλούς δικαστικούς ελέγχους.
      Κι εσείς μας λέτε ότι αν η τακτική δικαιοσύνη μετά από ενάμιση χρόνο και ενώ το έργο θα βρίσκεται εν τω περατούσθαι έρθει και πει ότι κακώς το έκρινε το Ελεγκτικό Συνέδριο, κακώς η επιτροπή διαγωνισμού, κακώς ο δικαστής των ασφαλιστικών μέτρων –αν ασκήθηκε βεβαίως αγωγή ασφαλιστικών μέτρων- τότε πρέπει να επιστρέψουμε στην ακύρωση του έργου. Και το συμφέρον του δημοσίου; Η ανάγκη του κράτους και του λαού να ολοκληρωθεί το έργο;
      ΛΕΩΝΙΔΑΣ ΤΖΑΝΗΣ: Και το έργο δεν θα γίνει ποτέ. 
      ΓΡΗΓΟΡΙΟΣ ΝΙΩΤΗΣ: Και το έργο φυσικά δεν θα γίνει ποτέ. 
      Είναι δυνατόν εσείς, έμπειροι συνάδελφοι, να προτείνετε σε μας τέτοιες έωλες διατάξεις ακριβώς και μόνο χάριν εντυπώσεων; Εντάξει, μπορεί να σας ακούει ίσως ένα τμήμα του ελληνικού λαού -το οποίο σήμερα το πληροφορείτε εσείς στρεβλώς, εμείς το πληροφορούμε με τη γλώσσα της αλήθειας- αλλά ο ελληνικός λαός θα μας κρίνει όλους. Είναι δυνατόν να ισχυρίζεστε αυτά τα πράγματα; 
      Δεν είναι αλήθεια ο ισχυρισμός σας ότι η Κυβέρνηση τάχα έχει αφήσει τα έργα στην τύχη τους και ότι με το μαθηματικό τύπο γίνονται φοβερές διαδικασίες. Η αλήθεια είναι το αντίθετο, ότι ο μαθηματικός τύπος δηλαδή είναι ο τύπος που μας παρέχει την αντικειμενικότητα. Δεν μπορεί κανείς να παρέμβει και να πει «αυτός θα πάρει το έργο». Θα το πει ο μαθηματικός τύπος.
      Βεβαίως από εκεί και πέρα, σας λέω ότι υπάρχει και είναι πολύ σημαντική –το τονίζω και πάλι- η δικαστική προληπτική διαδικασία του Ελεγκτικού Συνεδρίου. Η Κυβέρνηση του ΠΑΣΟΚ το καθιέρωσε αυτό με νόμο. Και τα ασφαλιστικά μέτρα η Κυβέρνηση του ΠΑΣΟΚ τα καθιέρωσε με νόμο, για να μπορούμε να ισχυριζόμαστε βεβαίως ότι σ’ έναν πολύ μεγάλο βαθμό έχουμε ελέγξει τα πράγματα. Ούτε μπορεί να ισχυρίζεται ο κ. Καραμανλής ότι τάχα στο πόθεν έσχες υπάρχει μόνο το τι δηλώνει κανείς και όχι το πόθεν. Έτσι είναι η δήλωσή του και η δήλωσή μας; Εγώ τουλάχιστον και εσείς, όταν καταθέτουμε δηλώσεις, λέμε τι έχουμε εισπράξει και από πού. Ποιος είπε ότι δεν υπάρχει το πόθεν; 
      Τι εννοεί, λοιπόν, η Νέα Δημοκρατία; Γιατί δεν έρχεται να μας πει; Αν έχετε να συμβάλετε θετικώς, τότε νομίζω, κύριε Υπουργέ, ότι η Κυβέρνηση θα καταθέσει νέο νόμο -πιθανότατα και αύριο- που έρχεται να αναβαθμίσει περαιτέρω τη διαδικασία του πόθεν έσχες, να το επεκτείνει και εκεί βεβαίως να δούμε τα επιχειρήματα, τη σύνδεση και την πραγματική συμβολή της Νέας Δημοκρατίας στην ευθύνη που έχουμε απέναντι στο λαό να τον πείθουμε ότι τα κοινοβουλευτικά κόμματα πραγματικά επιχειρούμε διαρκώς να ενισχύσουμε όλους εκείνους τους θεσμικούς θώρακες που αφορούν τη διαφάνεια, τον έλεγχο, το «χτύπημα» και τον περιορισμό περαιτέρω της διαφθοράς. 
      Η διαφθορά είναι υπαρκτή και πολλές φορές ταλαιπωρεί το ευρύτερο πλαίσιο του δημόσιου βίου, αλλά αυτό σε καμία περίπτωση δε σημαίνει ότι είναι μοναδικό φαινόμενο στην Ελλάδα, ότι δεν υπάρχει στα υπόλοιπα κράτη στο εξωτερικό και ότι δεν είναι ευθύνη μας να τη μειώνουμε διαρκώς με σοβαρή μελέτη, με αποφασιστικές προτάσεις και με διάλογο, ο οποίος όμως δεν έχει ως στόχο την ικανοποίηση προεκλογικών σκοπιμοτήτων. Δεν είναι δυνατόν η Νέα Δημοκρατία να πείσει ότι μπορεί να έρθει μ’ ένα τέτοιο άθροισμα τυχαίων, πρόχειρων, ασύνδετων και εντελώς αντιρεαλιστικών προτάσεων, οι οποίες δεν έχουν και καμία λογική ενίσχυσης του υφισταμένου θεσμικού πλαισίου και να ζητάει από την Εθνική Αντιπροσωπεία -και ιδιαίτερα από εμάς που εκπροσωπούμε την Πλειοψηφία- να συμβάλουμε σ’ ένα ναι, παρ’ ότι θα το θέλαμε αυτό. Θα θέλαμε δηλαδή να βλέπαμε μία πρόταση νόμου, η οποία θα ικανοποιούσε τις ανάγκες της σύνθεσης και της συγκροτημένης πρότασης, για να την υπερψηφίσουμε. 
      Δεν την ψηφίζουμε, την απορρίπτουμε και προς αυτήν την κατεύθυνση θεωρούμε ότι θα πρέπει η Νέα Δημοκρατία να λαμβάνει τα διδάγματά της, όταν επιχειρεί με σκοπιμότητες και με προεκλογική τακτική και πυροτεχνήματα να ικανοποιήσει το θεσμικό της ρόλο στο ελληνικό Κοινοβούλιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Έχουν ζητήσει το λόγο επί του Κανονισμού η κυρία συνάδελφος Πόπη Φουντουκίδου και ο κ. Νεράντζης.
      Ορίστε, κυρία Φουντουκίδου, έχετε το λόγο για δύο λεπτά, προκειμένου να μας εξηγήσετε σε τι συνίσταται η παρέμβασή σας σχετικά με την παραβίαση του Κανονισμού και σε ποιο άρθρο.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ζήτησα το λόγο για να πω το εξής: Προσήλθα στην Αίθουσα στο δεύτερο λεπτό από την έναρξη της συζήτησης και εξεδήλωσα την επιθυμία μου να συμμετάσχω στη συζήτηση, χρησιμοποιώντας την κάρτα μου στο πέμπτο λεπτό της ομιλίας του συναδέλφου της Πλειοψηφίας κ. Τζανή, ο οποίος ήταν ο δεύτερος ομιλητής.
      Πληροφορήθηκα, όταν εξεδόθη ο κατάλογος, ότι δεν είμαι εγγεγραμμένη και μάλιστα και άλλοι συνάδελφοι αντιμετώπισαν την ίδια περίπτωση.
      Διαμαρτυρήθηκα στο Προεδρείο και ζήτησα την εγγραφή μου, γιατί θεώρησα ότι προφανώς θα είχε κάποιο πρόβλημα το κύκλωμα. Η εμμονή και η στείρα άρνηση του Προεδρείου να επιτρέψει την εγγραφή των συναδέλφων που διατύπωσαν το ίδιο παράπονο, δημιουργεί υπόνοιες και δεν τιμά το Προεδρείο. Εν πάση περιπτώσει δεν αμβλύνει τις υπόνοιες ότι ή το κάνετε σκόπιμα για να μας φιμώσετε ή δεν θέλετε να σπαταλήσετε περισσότερο χρόνο και βιάζεστε. 
      Ζητώ να αποκατασταθεί το θέμα. Δεν έχω λόγο να ψεύδομαι για ένα τέτοιο θέμα. Θα μου πείτε «θα αλλάξει κάτι αν μιλήσω εγώ;». Είναι όμως  θέμα τυπικό,  ουσίας και παραβίασης του Κανονισμού. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Δικαίωμά σας να το ζητάτε.
      ΠΡΟΕΔΡΕΥΩΝ (Κωνσταντίνος Βρεττός): Κυρία Φουντουκίδου, καταρχήν δεν θέλω να αμφισβητήσω αυτά που λέτε. 
      ΛΕΩΝΙΔΑΣ ΤΖΑΝΗΣ:  Όντως έτσι είναι.
      ΠΡΟΕΔΡΕΥΩΝ (Κωνσταντίνος Βρεττός): Το Προεδρείο δεν μπορεί να αμφισβητήσει αυτά που λέτε, κυρία Φουντουκίδου. Θεωρεί ότι όταν οι συνάδελφοι μιλούν εδώ, μιλούν με βάση την αλήθεια. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Σας τιμά αυτό. 
      ΝΙΚΟΛΑΟΣ ΚΑΤΣΑΡΟΣ: Υπήρχε οπωσδήποτε βλάβη. 
      ΠΡΟΕΔΡΕΥΩΝ (Κωνσταντίνος Βρεττός): Δεύτερον, η συνήθης πρακτική είναι, όταν εγγράφονται συνάδελφοι, ταυτόχρονα να ελέγχουν αν έχουν εγγραφεί. 
      ΙΩΑΝΝΗΣ ΚΕΦΑΛΟΓΙΑΝΝΗΣ:  Δεν προβλέπεται από τον Κανονισμό αυτό. 
      ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Κεφαλογιάννη. Ο Κανονισμός προβλέπει να γίνουν εγγραφές. Αυτό συνέβη πράγματι με τον κ. Χαϊτίδη. ΄Ημουν εδώ …
      ΝΙΚΟΛΑΟΣ ΚΑΤΣΑΡΟΣ: Και με εμένα. Δεν ενεγράφην και ζήτησα να με εγγράψουν. 
      ΠΡΟΕΔΡΕΥΩΝ (Κωνσταντίνος Βρεττός): Το ζητήσατε πριν ολοκληρωθεί ο κύκλος ομιλίας των δύο πρώτων εισηγητών. Εσείς έχετε και πείρα από παλιά. 
      ΝΙΚΟΛΑΟΣ ΚΑΤΣΑΡΟΣ: Γράψτε την τώρα. 
      ΠΡΟΕΔΡΕΥΩΝ (Κωνσταντίνος Βρεττός): Το  πρόβλημα είναι πως φοβάμαι ότι αν αυτό το αρχίσουμε έτσι, μπορεί να γίνει καταστρατήγηση, γιατί ξέρετε πως τώρα δεν ελέγχεται –και εγώ σας πιστεύω απόλυτα- αν συμβαίνει κάτι με το μηχάνημα ή όχι. 
      ΙΩΑΝΝΗΣ ΚΕΦΑΛΟΓΙΑΝΝΗΣ:  Να αλλάξουν τα μηχανήματα. Στη σύγχρονη τεχνολογία δεν είναι δυνατόν αυτό. 
      ΝΙΚΟΛΑΟΣ ΚΑΤΣΑΡΟΣ: Συμφωνεί όλη η Βουλή. 
     ΠΑΡΘΕΝΑ ΦΟΥΝΤΟΥΚΙΔΟΥ: Να μειώσουμε το χρόνο όλων.
      ΠΡΟΕΔΡΕΥΩΝ (Κωνσταντίνος Βρεττός): Αν συμφωνείτε, να μειώσουμε το χρόνο.
      ΛΕΩΝΙΔΑΣ ΤΖΑΝΗΣ: Ας γίνει ελαστική ερμηνεία του Κανονισμού. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Με την έγκριση της Βουλής.
      ΠΡΟΕΔΡΕΥΩΝ (Κωνσταντίνος Βρεττός): Κατά παραχώρηση θα γίνει αυτό. Αυτό είναι δεδομένο, γιατί κανονικά δεν πρέπει να σας δώσω το λόγο. Δεν μπορεί να συνεχιστεί αυτό. Δεν μπορεί να έρχεται κάποιος μετά από μια ώρα και να λέει «δεν γράφτηκα, γράψτε με τώρα». Αυτό δεν πρέπει να γίνεται. 
      ΠΑΡΘΕΝΑ ΦΟΥΝΤΟΥΚΙΔΟΥ: Όταν βγήκε ο κατάλογος, διαμαρτυρήθηκα αμέσως. Προβλέπει ο Κανονισμός επιβεβαίωση εγγραφής και μάλιστα τη στιγμή που με τον κ. Χαϊτίδη και με τον κ. Κατσαρό …
      ΠΡΟΕΔΡΕΥΩΝ (Κωνσταντίνος Βρεττός): Δεν προβλέπει ο Κανονισμός επιβεβαίωση εγγραφής αλλά και δεν προβλέπει ο Κανονισμός να εγγράφονται αργότερα. 
      ΠΑΡΘΕΝΑ ΦΟΥΝΤΟΥΚΙΔΟΥ: Επομένως ενισχύετε τις υπόνοιες για σκοπιμότητα. 
      ΠΡΟΕΔΡΕΥΩΝ (Κωνσταντίνος Βρεττός): Αν εσείς επιμένετε στη σκοπιμότητα, εγώ επιμένω στον Κανονισμό τότε και δε σας δίνω το λόγο. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Να ερωτηθεί η Βουλή.
      ΠΡΟΕΔΡΕΥΩΝ (Κωνσταντίνος Βρεττός): Εγώ έχω έναν Κανονισμό που τον ερμηνεύω εγώ, κύριε συνάδελφε, και νομίζω ότι τον ερμηνεύω σωστά. 
      Ο κ. Κωνσταντόπουλος έχει το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, θα επιχειρήσω να  υπερασπιστώ τη σημερινή πρόταση νόμου της Νέας Δημοκρατίας, εστιάζοντας τη προσοχή μου στο τρίτο κεφάλαιο για τη διαφάνεια στον τομέα των δημόσιων συμβάσεων, αναφέροντας δύο χαρακτηριστικά παραδείγματα καταστρατήγησης του υπάρχοντος νομοθετικού πλαισίου και μάλιστα του ν. 2955/2001, συγκεκριμένα δε του άρθρου 15 και της παραγράφου 2 του άρθρου 7.
      Με μια σειρά εγγράφων στην πλειοψηφία τους εμπιστευτικών από διάφορα Υπουργεία θα φανεί πού μπορεί να οδηγήσει η έλλειψη ενός νομοθετικού πλαισίου για τη διαφάνεια στις δημόσιες συμβάσεις. Μάλιστα αυτή η αδιαφάνεια μπορεί να οδηγήσει σε μια ιδιότυπη ομηρία όλο τον πολιτικό κόσμο της χώρας, ακόμα και το Ελεγκτικό  Συνέδριο το οποίο αναγκάζεται, προκειμένου να προστατέψει τη δημόσια υγεία, να βρίσκεται όμηρος των παρανόμων προμηθειών και παρανόμων δημόσιων συμβάσεων των νοσοκομείων μας. 
      Τον Οκτώβριο του 2001 εν μέσω ισχυρότατων αντιδράσεων, με ονομαστική τελικά ψηφοφορία ψηφίστηκε στη Βουλή το άρθρο 15 του ν. 2955. Σύμφωνα με αυτό όλες οι συμβάσεις των δημόσιων νοσοκομείων που είχαν συναφθεί με παρόμοιο τρόπο, θα έπρεπε να θεωρηθούν νόμιμες και τα αντίστοιχα χρηματικά εντάλματα πληρωμής που είχαν προκύψει από την εκτέλεσή τους, θα έπρεπε να πληρωθούν.
      Η ακραία αυτή και προδήλως αντισυνταγματική νομοθετική ρύθμιση κρίθηκε σκόπιμη τότε από την ηγεσία του Υπουργείου Υγείας, με σκοπό την αποσυμφόρηση του συστήματος προμηθειών των νοσοκομείων, από την τουλάχιστον διετή συσσώρευση μη νόμιμων οφειλών. Η ιδιότυπη όμως αυτή αμνήστευση δεν ακολουθήθηκε από τη λήψη οιωνδήποτε μέτρων. 
      Καταθέτω εμπιστευτική επιστολή του τότε Υπουργού Υγείας ο οποίος δηλώνει ότι η παραμικρή καθυστέρηση στη διενέργεια νέων διαγωνισμών και στη σύναψη νόμιμων συμβάσεων θα οδηγήσει σε αδιέξοδα χωρίς εφικτή λύση. 
      Καταθέτω έγγραφο της διεύθυνσης προμηθειών του Υπουργείου με ενημερωτικό σημείωμα προς τα ΠεΣΥΠ, στα οποία δηλώνεται η τραγική εικόνα που παρουσιάζεται στον τομέα αυτό και χαρακτηριστικά αναφέρεται ότι οι διακηρύξεις περιέχουν συνήθως γενικούς όρους, οι οποίοι σε συνδυασμό με τη σκόπιμη ασάφεια στην επιμέρους περιγραφή φωτογραφίζουν φιλικές εταιρείες και περιορίζουν πολλές φορές σε επίπεδο μιας μόνο εταιρείας την επιλογή του συνόλου της προμήθειας.
      Με μια σειρά άλλων εγγράφων, επίσης, φαίνεται ότι οι προμήθειες είναι και παράνομες και καταχρηστικές και εξωσυμβατικές. Έγγραφα του κ. Μάρδα, του Υπουργού κ. Φλωρίδη, καταδεικνύουν το φαινόμενο αυτό και ζητούν άμεσα μέτρα. 
      Η πολιτική ηγεσία είχε πλήρη γνώση της απαράδεκτης αυτής κατάστασης και όμως δεν έκανε τίποτα για να επιβάλει το νόμο για να οδηγήσει σε αδιαφάνεια. ‘Ερχεται το Ελεγκτικό Συνέδριο για αυτό το θέμα, το οποίο με μια απόφαση του τέταρτου τμήματος λέει ότι δεν συντρέχει η προϋπόθεση της επείγουσας ανάγκης για τη δυνατότητα προσφυγής στη διαδικασία της απευθείας ανάθεσης, ενώ ούτε λόγω ποσού μπορούσε να ακολουθηθεί η διαδικασία της απευθείας ανάθεσης και συνεπώς, οι εντελλόμενες μετά από εντάλματα δαπάνες δεν είναι νόμιμες.
       Εν όψει όμως των ισχυρισμών αυτών ότι λόγω της λήξεως της ισχύος των συμβάσεων προμηθειών των νοσοκομείων ανέκυψε επείγων λόγος για την κάλυψη των αναγκών των νοσοκομείων, το τέταρτο τμήμα έκρινε ότι πρόκειται για συγγνωστή πλάνη και πρέπει να θεωρηθούν αυτές οι εξωσυμβατικές προμήθειες, αυτές οι παράνομες προμήθειες ως συγγνωστή πλάνη. 
      Ανέφερε ο Κοινοβουλευτικός Εκπρόσωπος του ΠΑΣΟΚ ότι υπάρχει η ασφαλιστική δικλίδα του Ελεγκτικού Συνεδρίου. Ερχόμαστε όμως να αποδείξουμε ότι το Ελεγκτικό Συνέδριο βρίσκεται σε μια ιδιότυπη ομηρία, όταν πρόκειται για δημόσιες δαπάνες που αφορούν τη δημόσια υγεία. Αυτή η συγγνωστή πλάνη είναι μια αποκλειστική νομική κατασκευή του Ελεγκτικού Συνεδρίου, άγνωστη εν πολλοίς στο Διοικητικό Δίκαιο και στηρίζεται στην αρχή της επιείκειας και ενδεχομένως θα μπορούσε η καινοφανής αυτή αρχή να γίνει ανεκτή, αν αφορούσε ένα περιορισμένο αριθμό περιπτώσεων. 
      Δυστυχώς, όμως, κύριε Υπουργέ, δεν ισχύει κάτι τέτοιο. Αν έκαναν τον κόπο οι Υπουργοί Υγείας και Οικονομικών να διερευνήσουν το ποσό των δαπανών που υπάγονται σε αυτήν τη νομική κατασκευή, θα βρισκόσασταν όλοι πραγματικά προ εκπλήξεων και πραγματικά θα συμφωνούσατε ότι πρόκειται για μια βιομηχανία νομιμοποίησης παράνομων πράξεων. 
      Άρα, λοιπόν, υπάρχουν οι ασφαλιστικές δικλίδες που επικαλέστηκε ο Κοινοβουλευτικός Εκπρόσωπος για τις προμήθειες του δημοσίου στα δημόσια νοσοκομεία; Λειτουργούν αυτές οι ασφαλιστικές δικλίδες ή έχει γίνει κανόνας η συγγνωστή πλάνη σ’ αυτόν τον τομέα;
      Θα αναφερθώ και σε ένα άλλο χαρακτηριστικό παράδειγμα. Είναι η περιβόητη παράγραφος 2 του άρθρου 7 του ιδίου νόμου, δηλαδή του ν. 2955, για τα μη συγκρίσιμα είδη. 
      Βάλατε τα ορθοπεδικά είδη. Σας καταγγείλαμε ότι  ετοιμάζετε και τα φίλτρα αιμοκάθαρσης. Απαντά σε σχετική ερώτησή μας η Υφυπουργός, η αρμόδια για τις προμήθειες, κυρία Τσουρή και μας λέει ότι δεν προτίθεται να προβεί σε επέκταση εφαρμογής της διάταξης σε άλλα προϊόντα, πλην των ορθοπεδικών ειδών, δηλαδή στα φίλτρα αιμοκάθαρσης, με συγκεκριμένο έγγραφο, το οποίο και σας καταθέτω.
      Το Μάιο του 2003 η Διεύθυνση Προμηθειών του Υπουργείου Ανάπτυξης συνέταξε σχέδιο απόφασης για την έκδοση νέας κοινής υπουργικής απόφασης, σύμφωνα με την οποία τα φίλτρα αιμοκάθαρσης τεχνητού νεφρού εντάσσονται στην κατηγορία των μη συγκρίσιμων και η προμήθειά τους γίνεται χωρίς διαγωνισμό. Καταθέτω και αυτό το έγγραφο.
      Έρχεται η κ. Τσουρή και απορρίπτει την πρόταση του Υπουργείου Ανάπτυξης με εμπιστευτική επιστολή την οποία θα καταθέσω για τα Πρακτικά της Βουλής στη συνέχεια. Μεταξύ άλλων, επισημαίνει ότι «η υπαγωγή στη διαδικασία της εν λόγω διάταξης δεν θεωρείται από την πλευρά του Υπουργείου Υγείας και Πρόνοιας ως η πλέον επιθυμητή για λόγους τόσο νομικής όσο και πολιτικής φύσης».
      Θα σας διαβάσω πώς συνεχίζει την επιστολή η ίδια Υφυπουργός, για να σας δείξω πού οδηγείσθε, όταν γίνεται καταστρατήγηση των νόμων και όταν δεν έχουμε ένα νομοθετικό πλαίσιο διαφάνειας. Λέει η ίδια Υφυπουργός ότι «στο νομικό επίπεδο έχει επισημανθεί ότι η ίδια διάταξη κρίνεται αμφίβολης συμβατότητος με τις επιταγές του Ευρωπαϊκού Δικαίου». Συνεχίζει αναφέροντας ότι «όχι μόνο δεν παρουσιάζονται εχέγγυα διαφάνειας αλλά νοθεύει τον υγιή ανταγωνισμό. Τυχόν καταχρηστική επίκληση του άρθρου 7 παράγραφος 2 του ν. 2955 θα δημιουργούσε κίνδυνο εκτροπής του συστήματος προμηθειών συνολικά, καθόσον θα επέτρεπε των εκ των ενόντων και ενδεχομένως χωρίς τεχνική τεκμηρίωση πλείστων όσων προϊόντων ως μη συγκρίσιμα μεταξύ τους και συνεπώς την αποφυγή διαγωνισμού.»
      Μετά απ’ όλα αυτά, έρχεται το Υπουργείο Ανάπτυξης και αντί να επανεξετάσει το ζήτημα, παρακάμπτει την αρμόδια Υφυπουργό για θέματα προμηθειών, την κ. Τσουρή, και προωθεί κοινή υπουργική απόφαση, την οποίαν συνυπογράφουν οι αρμόδιοι Υπουργοί Υγείας, Εργασίας, Οικονομικών και Ανάπτυξης, με την οποίαν τα φίλτρα τεχνητού νεφρού και αιμοκάθαρσης υπάγονται στην κατηγορία των μη συγκρισίμων.
      Τι συμβαίνει στα αλήθεια, κύριε Υπουργέ; Τι μπορεί να σημαίνουν όλα αυτά; 
      Δεν υπάρχει καμία αμφιβολία ότι με όλα αυτά τα γεγονότα η πολιτική σας ηγεσία, η Κυβέρνησή σας, είχε και έχει πλήρη επίγνωση της απαράδεκτης κατάστασης, αλλά για λόγους που δεν είναι δυνατόν να αξιολογηθούν με κριτήριο την κοινή λογική ή την οποιαδήποτε πολιτική σκοπιμότητα, αρνείται επιμόνως να επέμβει. Η συμμετοχή της πολιτικής ηγεσίας περιορίζεται μόνο στην απλή διαπίστωση των τεκταινομένων και στη χλιαρή διατύπωση ευχών και αυτονόητων παραινέσεων. 
      Όμως, αυτή η στάση της πολιτικής ηγεσίας, όπως φαίνεται, ερμηνεύεται εύλογα από τους παρανομούντες, οι οποίοι θεωρούν ότι μπορούν να συνεχίσουν το έργο της ανεξέλεγκτης σπατάλης και καταλήστευσης του δημόσιου πλούτου.
      Στην πρόταση νόμου, που συζητούμε σήμερα εδώ, βάζουμε ασφαλιστικές δικλίδες. Σας μιλούμε για κυρώσεις σ’ αυτούς που συστηματικά παρανομούν, σ’ αυτούς που έχουν οδηγήσει τη δημόσια ζωή, όλους εμάς, ακόμα και το Ελεγκτικό Συνέδριο, σε μία ιδιότυπη ομηρία, με τη δικαιολογία ότι τα νοσοκομεία και η δημόσια υγεία δεν θα μπορούν να λειτουργήσουν. Έτσι αρνούνται να κάνουν τους νόμιμους διαγωνισμούς επί πέντε συνεχόμενα χρόνια και προχωρούν σε απευθείας αναθέσεις. 
      Τι σημαίνει αυτό; Στις συνεχείς ερωτήσεις μας, οι απαντήσεις, τις οποίες θα καταθέσω, δεικνύουν ανικανότητα των Υπουργείων. Είναι, όμως, ανικανότητα ή είναι δόλος; Είναι δόλος, προκειμένου κάποιοι συνέχεια και εκ συστήματος να παρανομούν, χωρίς να έχουν καμία απολύτως κύρωση; Τι συμβαίνει πραγματικά; 
      Οι φυσικοί αυτουργοί αυτών των παράνομων πράξεων, αντιλαμβανόμενοι ότι η πολιτική ηγεσία είναι πλήρως ανίκανη να επιβάλει την τήρηση του νόμου και να προστατεύσει τη δημόσια περιουσία, δε θεώρησαν σκόπιμο να μεταβάλουν τη συμπεριφορά της. Με συνεχή έγγραφα, τα οποία θα καταθέσω, οι προηγούμενοι Υπουργοί και ο κ. Στεφανής κρούουν τον κώδωνα του κινδύνου συνεχώς αλλά δε γίνεται απολύτως τίποτα. 
      Οι διαβεβαιώσεις του Κοινοβουλευτικού Εκπροσώπου του ΠΑΣΟΚ ότι υπάρχει το Ελεγκτικό Συνέδριο σαν ασφαλιστική δικλίδα δεν μας ικανοποιεί. Θέλουμε ένα νομοθετικό πλαίσιο περί διαφάνειας, το οποίο πράγματι να είναι η δαμόκλειος σπάθη σ’ όλους αυτούς, οι οποίοι εκ συστήματος παρανομούν και εκμεταλλεύονται το νομοθετικό κενό το οποίο υπάρχει και οδηγούν τη χώρα σε μία ιδιότυπη ομηρία. Δεν εννοώ μόνον εμάς, τους πολιτικούς, αλλά ακόμη τη δικαστική εξουσία, την οποία δεν σέβονται καθόλου και οδηγούν το Ελεγκτικό Συνέδριο να ομιλεί συνεχώς περί συγγνωστής πλάνης. 
      Κύριοι συνάδελφοι, δεν υπάρχει συγγνωστή πλάνη στα θέματα αυτά, αλλά αυτό είναι μία ιδιότυπη κατασκευή του Ελεγκτικού Συνεδρίου και παρακαλώ πολύ να ψηφίσετε την παρούσα πρόταση νόμου της Νέας Δημοκρατίας, γιατί πραγματικά διασφαλίζει το επίμαχο αυτό θέμα. Έτσι θα σκεφθούν πολύ καλά οι παρανομούντες προμηθευτές ότι υπάρχει δαμόκλειος σπάθη, ότι υπάρχει νομοθετικό πλαίσιο και νόμοι σε αυτήν τη χώρα.
      Σας ευχαριστώ πολύ.
      (Στο σημείο αυτό ο Βουλευτής κ. Γεώργιος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Τσιπλάκος.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριοι συνάδελφοι, η Νέα Δημοκρατία όχι μόνο σήμερα, αλλά επανειλημμένα έχει ζητήσει τη βελτίωση της νομοθεσίας μας για την εξασφάλιση της διαφάνειας στο δημόσιο τομέα και την απάλειψη ορισμένων κραυγαλέων διατάξεων, όπως είναι  το αίσχος του μαθηματικού τύπου. Δικαιολογώ τον κ. Νιώτη για τις απόψεις του για τη δήθεν αντικειμενικότητά του μαθηματικού τύπου, διότι δεν είναι μηχανικός για να συλλάβει τη σατανικότητα του εμπνευστού αυτού του τύπου, με τον οποίο κατά το δοκούν δίνονται τα δημόσια έργα σε όποιον ακριβώς θελήσουν, όπως επίσης και το άρθρο 4 του ν. 2522/1997 όπου μπορώ να συμφωνήσω με τον κ. Νιώτη ότι πρέπει να υπάρξει κάποια βελτίωση, ώστε να προστατευθεί το συμφέρον του δημοσίου σε ποιο σημείο θα διακοπεί το έργο, αλλά θα πρέπει να υπάρχουν κυρώσεις για την αναθέτουσα αρχή στις παράνομες αναθέσεις, προληπτικά, για να περιοριστεί το κακό στις επόμενες αναθέσεις για να μην υπάρχει αυτή η ασυδοσία και να μην υπάρχει υπεύθυνος για την παράνομη ανάθεση του έργου και το έργο να συνεχίζεται κανονικά, όπως επίσης και κραυγαλέες διατάξεις για τη σύσταση των κοινοπραξιών. Δεν είναι δικαιολογία ότι υπήρχε και στον προηγούμενο νόμο που πάλι είχε γίνει από το ΠΑΣΟΚ. Πρέπει να γίνουν ριζικές τομές πάνω σ’ αυτόν τον τομέα για να εξαλειφθούν αυτά τα φαινόμενα.
      Δυστυχώς η Κυβέρνηση συστηματικά κωφεύει στις επίμονες εκκλήσεις μας για τη συμπλήρωση και τη βελτίωση του θεσμικού μας πλαισίου για να περιοριστεί το πρόβλημα της διαφθοράς, πρόβλημα που δε θέτει μόνο η Αντιπολίτευση αλλά και η ίδια η Ευρωπαϊκή Ένωση κατά τον πιο επίσημο και κατηγορηματικό τρόπο, με συγκεκριμένες καταγγελίες για φαινόμενα διαφθοράς και κακοδιαχειρίσεως του δημοσίου χρήματος και προτείνει και εκείνη αλλαγή του υπάρχοντος και φαύλου θεσμικού πλαισίου και μάλιστα με απειλή διακοπής της χρηματοδοτήσεως, εάν δε διορθώσουμε το θεσμικό μας πλαίσιο.
      Δε θα αναφερθώ σε αόριστες καταγγελίες κακοδιαχειρίσεως δημοσίου χρήματος αλλά θα περιοριστώ σε ορισμένες τεκμηριωμένες περιπτώσεις που μας καταλογίζει για αδιαφάνεια στις δημόσιες συμβάσεις η Ευρωπαϊκή ΄Ενωση, για την κακοδιαχείριση και διασπάθιση του δημοσίου χρήματος ακριβώς λόγω της ανεπάρκειας του θεσμικού μας πλαισίου. 
      Το πρόσφατο υπ’ αριθμόν 610/684/11.9.2003 έγγραφο της Γενικής Διευθύνσεως Περιφερειακής Πολιτικής που είναι αρμόδια για την πορεία των Κοινοτικών Πλαισίων Στήριξης στα κράτη-μέλη της Ευρωπαϊκής Ενώσεως, αναφέρεται χωρίς περιστροφές και διπλωματικές αβρότητες στις αδυναμίες των συστημάτων διαχείρισης και στις σχέσεις αξιοπιστίας της Ελλάδας με την Ευρωπαϊκή Επιτροπή. Σημειώνουν -και μάλιστα μας κάνουν μαθήματα αξιοπιστίας- ότι αξιοπιστία σημαίνει να αναγνωρίζονται οι αδυναμίες και να λαμβάνονται οίκοθεν δραστικά μέτρα με τη βελτίωση του θεσμικού πλαισίου για την αντιμετώπισή τους, χωρίς να είναι απαραίτητη η επέμβαση των Βριξελών. Αυτά επί λέξει. 
      Στη συνέχεια αναφέρουν συγκεκριμένα παραδείγματα κακοδιαχειρίσεων όπως το Κτηματολόγιο, ο ΟΣΕ, ο ΟΑΕΔ κ.λπ. και κατηγορούν τις ελληνικές αρχές, οι οποίες αντί να συνεργάζονται με την επιτροπή για την επίλυση των σοβαρών προβλημάτων αρνούνται τα προβλήματα και ωραιοποιούν την πραγματικότητα για να παραπλανούν τις κοινοτικές αρχές και την κοινή γνώμη.
      Η Ευρωπαϊκή Ένωση καταγγέλλει προβλήματα στη διαδικασία ανάθεσης, στις διαδικασίες παρακολούθησης, στην ποιότητα κα παράκαμψη των νομίμων διατάξεων με τον κατακερματισμό των έργων, με στόχο τη συμμετοχή πολλών για την ικανοποίηση όλων των ημετέρων, με αποτέλεσμα την κακή ποιότητα των έργων, που αποτελεί και τη μεγαλύτερη εν δυνάμει πηγή κινδύνου απώλειας κοινοτικών πόρων.
      Επίσης η Ευρωπαϊκή Ένωση τονίζει την ανεπάρκεια της Επιτροπής Δημοσιονομικού Ελέγχου, της γνωστής ΕΔΕΛ, που οφείλεται στην έλλειψη, αλλά και στην κακή ποιότητα του προσωπικού. Θα πρέπει γρήγορα ο δημοσιονομικός έλεγχος να μπορεί να αξιολογεί –όπως μας λένε- αν τα χρήματα που δίνονται, ανταποκρίνονται στα εκτελεσθέντα έργα από τους τελικούς δικαιούχους, από τους φορείς υλοποιήσεως, οι οποίοι, όπως αναφέρει -προσέξτε κύριοι συνάδελφοι- οι φορείς υλοποιήσεως, δηλαδή οι ελληνικές αρχές έχουν ανεπαρκή κατανόηση των απαιτήσεων για υγιή οικονομική διαχείριση. Είναι μία κομψή έκφραση της Ευρωπαϊκής Ενώσεως για να μην χαρακτηρίσει το φαινόμενο αυτό με το όνομά του και καταλήγει ότι υπάρχει κίνδυνος διακοπής καταβολής των χρημάτων αν δεν τακτοποιηθούν τα ζητήματα αυτά και αν δεν αλλάξει το θεσμικό πλαίσιο.
      Υπενθυμίζεται ότι κατά την υποβολή των τελικών εκθέσεων, εξακόσιες δώδεκα εργολαβίες είχαν προβλήματα ποιότητας, ενώ για εκατόν τριάντα από αυτές δε δόθηκαν στοιχεία για την αποκατάσταση των αστοχιών. 
      Σαν αποτελέσματα ελέγχων, που στηρίζονται οι αιτιάσεις Ευρωπαϊκής Ενώσεως, είναι η δημοπράτηση των έργων με λανθασμένες μελέτες, η τροποποίηση μελετών μετά τη δημοπρασία των έργων, συμβάσεις που δεν εξασφαλίζουν τη χρηστή δημοσιονομική διαχείριση, αδικαιολόγητες αυξήσεις των αμοιβών. 
      Λόγω των ως άνω προβλημάτων υπάρχουν σωρεία έργων ειδικά στα περιφερειακά προγράμματα, που δε γίνονται δεκτά, γιατί δεν έχουν τηρηθεί ή έχουν καταστρατηγηθεί οι κανόνες διαφάνειας με απώλεια φυσικά των αντίστοιχων πόρων.
      Τέλος η Ευρωπαϊκή Ένωση αναφέρεται σε θέματα υγιούς οικονομικής διαχείρισης και απαιτεί ριζικές αλλαγές στις εφαρμοζόμενες πρακτικές, ώστε να υπάρχει εγγύηση για τη σωστή διάθεση του δημοσίου χρήματος. 
      Τα προβλήματα θα ήταν περιορισμένα αν έστω εφαρμοζόταν  η υπάρχουσα νομοθεσία. Επισημαίνουν ότι η ελαστική εφαρμογή της νομοθεσίας που γίνεται ανεκτή σε πολύ ειδικές περιπτώσεις και με πλήρη αιτιολογία, εφαρμόζονται συστηματικά με αποτέλεσμα να παρακάμπτονται και αυτές οι προθέσεις του νομοθέτη.
      Η Ευρωπαϊκή Ένωση απαιτεί άμεσο περιορισμό των παρανομιών αυτών, οι οποίες έχουν σαν αποτέλεσμα πάλι τη δραστική μείωση των πιστώσεων. Μας έχουν πολλές φορές επισημανθεί τα αίτια της απαράδεκτης αυτής κατάστασης που υπάρχει στην Ελλάδα, που πρέπει να διορθωθεί, όπως η πολυνομία και η ασάφεια στις διαδικασίες, η κακή ποιότητα των έργων, οι κατατμήσεις των έργων για την αποφυγή τήρηση των κανονισμών, οι υπερβάσεις των προϋπολογισμών, μη ολοκληρωμένα έργα, αφαίρεση από τη σύμβαση και από τον εργολάβο ασύμφορων εργασιών.
      Ύστερα απ’ αυτά, κύριοι συνάδελφοι, είναι εύκολο να αντιληφθεί ακόμα και ο πλέον ανημέρωτος πολίτης την ανάγκη αλλαγής του θεσμικού πλαισίου που διέπει όχι μόνο τις δημόσιες συμβάσεις αναθέσεως έργων, όχι μόνο τη λειτουργία της Δημόσιας Διοίκησης αλλά και την εκποίηση της δημόσιας περιουσίας με την πρόφαση της ιδιωτικοποίησης, που χρειάζεται ένα σαφές θεσμικό πλαίσιο.
      Θα αναφερθώ σε ορισμένες περιπτώσεις που έχουν καταγγελθεί στη Βουλή, χωρίς να συγκινείται κανένας ή να ευαισθητοποιούνται για τη λήψη των αναγκαίων μέτρων για τον περιορισμό της διαφθοράς, περιπτώσεις που αποδεικνύουν το βαθμό της διαφθοράς και παρακμιακά φαινόμενα στους διάφορους τομείς της Δημόσιας Διοίκησης.
      Ποια μέτρα έλαβε η Κυβέρνηση, κύριοι συνάδελφοι, όταν από το κρίσιμο αυτό Βήμα καταγγείλαμε τον τρόπο διαχείρισης της δημόσιας περιουσίας, των δημοσίων κτημάτων όταν φέραμε επίσημα στοιχεία τα οποία αποδείκνυαν, ότι η αρμόδια υπηρεσία μίσθωνε διαμέρισμα από ιδιώτες επιφανείας εκατό τ.μ. αντί 1,5 εκατομμύρια μηνιαίως και στην ίδια περιοχή και μάλιστα στον ίδιο δρόμο διαμερίσματα του δημοσίου της ίδιας επιφάνειας να εκμισθώνουν σε ιδιώτες αντί 40.000-50.000 μηνιαίως; Δεν είναι παρακμιακά φαινόμενα αυτά; Ελήφθησαν ποτέ μέτρα να ελεγχθούν αυτοί οι αρμόδιοι οι οποίοι προέβαιναν σ’ αυτές τις μισθώσεις και εκμισθώσεις των ακινήτων; 
      Ένα δεύτερο παράδειγμα που το είχα ζήσει και είχα υποστεί τις συνέπειες είναι το εξής. Πρόκειται για τα Ναυπηγεία Σκαραμαγκά. Θα σας θυμίσω ότι το 1992, τότε που επιχειρήσαμε να κάνουμε την πώληση των Ναυπηγείων Σκαραμαγκά με αγοραστή τον Πειρατικό που τον δολοφόνησε μετά από λίγο η 17 Νοέμβρη, είχαμε συμφωνήσει ένα τίμημα 50 δισεκατομμύρια δραχμών. 
      Θυμάσθε τότε τι είχε γίνει; Ξεσηκώθηκε όλο το ΠΑΣΟΚ και μας έλεγε ότι η εκτίμηση των ναυπηγείων ήταν 400 δισεκατομμύρια. Πού πήγαν μας έλεγαν τα 350 δισεκατομμύρια; Σε ποιες τσέπες πήγαν; Εμείς σταματήσαμε, δεν έγινε τίποτα τότε, δεν έγινε η εξαγορά λόγω του σάλου που ξεσηκώθηκε και ύστερα από δέκα χρόνια δόθηκε ο Σκαραμαγκάς αντί 2,5 δισεκατομμυρίων. 
      Δεν έχουμε το δικαίωμα να ρωτήσουμε και εμείς σε ποιες τσέπες πήγαν τα 397,5 δισεκατομμύρια, δηλαδή τα υπόλοιπα από τη δική σας εκτίμηση; 
      Όπως επίσης, κύριοι συνάδελφοι, ένα άλλο θέμα είναι το αεροδρόμιο των Σπάτων. Ποιος ασχολήθηκε και ποιες κυρώσεις ελήφθησαν γι’ αυτά που μας έλεγε ο κ. Λαλιώτης ως επιτυχίες που έκανε με τη μείωση του χρόνου από τα πενήντα στα τριάντα χρόνια με αποτέλεσμα να απαλλάξει τη γερμανική εταιρεία από την υποχρέωση να καταθέσει τα 160 δισεκατομμύρια για τον εκσυγχρονισμό του αεροδρομίου, που ήταν αναγκαία μετά την παρέλευση της τριακονταετίας;
      Ποιος ζήτησε ευθύνες για την αλλαγή του θεσμικού πλαισίου που με την αύξηση του μετοχικού κεφαλαίου του δημοσίου το οποίο μεταβλήθηκε σε ιδιοκτήτη και η γερμανική εταιρεία σε εργολάβο, χωρίς να υπάρχει ούτε συγγραφή υποχρεώσεων με ανεξέλεγκτη κατασκευή;
      Κύριε Υπουργέ, δεν έχω χρόνο αλλά είναι καιρός να θέσουμε στο περιθώριο τις αντιπαραθέσεις και να προχωρήσουμε όλοι μαζί σ’ αυτό που και εσείς προτείνετε, στη δημιουργία ενός αναγκαίου θεσμικού πλαισίου που θα περιορίσει την αδιαμφισβήτητη από όλους την απαράδεκτη σημερινή κατάσταση.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, είμαστε σημαιοφόροι της διαφθοράς στην Ευρωπαϊκή Ένωση. Αλλά και παγκοσμίως, σύμφωνα με την ετήσια έκθεση της διεθνούς διαφάνειας, η χώρα υποβιβάστηκε πέρυσι στην τεσσαρακοστή τετάρτη θέση από την εικοστή πέμπτη που κατείχε το 1997. Και φέτος υποβιβάστηκε, έτι περαιτέρω, στην πεντηκοστή θέση. Δηλαδή στην επταετία διακυβερνήσεως του κ. Σημίτη, η διαφθορά φούντωσε, υπερδιπλασιάστηκε. Από άποψη διαφάνειας και διαφθοράς, η Χιλή, η Ουρουγουάη, η Ταϊβάν, η Μαλαισία, η Τυνησία, Κόστα Ρίκα, η Λιθουανία, ακόμη και η Μποτσουάνα είναι σε καλύτερη θέση. Αυτό είναι το επίτευγμα των κυβερνήσεων του ΠΑΣΟΚ και του κ. Σημίτη προσωπικά, του «καλυτερότερου» κ. Σημίτη. 
      Η ζοφερή αυτή πραγματικότητα αποτυπώνεται ανάγλυφα και σε άλλες εκθέσεις εγκύρων, εγχώριων και διεθνών οργανισμών και φορέων. Συγκεκριμένα το Ελεγκτικό Συνέδριο στις αλλεπάλληλες ετήσιες εκθέσεις του κουράστηκε ανάμεσα στα άλλα να επισημαίνει απευθείας αναθέσεις, χωρίς να υπάρχουν οι νόμιμες προϋποθέσεις, μεθοδεύσεις κατάτμησης της συνολικής δαπάνης για να μικραίνει το τίμημα και να μην απαιτείται διαγωνισμός, συμμετοχή εργοληπτικών επιχειρήσεων που δεν είχαν πιστοποιητικό ονομαστικοποίησης των μετοχών τους, τη στιγμή που αυτή και μόνο η έλλειψη καθιστούσε απαράδεκτη την προσφορά του. 
      Οι εκθέσεις  του Συνηγόρου του Πολίτη και του Σώματος Επιθεωρητών Ελεγκτών Δημόσιας Διοίκησης εντοπίζουν κραυγαλέα φαινόμενα κακοδιοίκησης και διαφθοράς στα νοσοκομεία, στους ασφαλιστικούς οργανισμούς, στην απονομή των συντάξεων, στις πολεοδομίες. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Το ΑΣΕΠ στην ετήσια έκθεσή του σημειώνει ότι ο ν.2190/94 έχει υποστεί περισσότερες από εξήντα τροποποιήσεις που έχουν καταστήσει δυσχερή και περίπλοκη την εφαρμογή του, με αποτέλεσμα την ηθελημένη ή μη παραβίασή του.
      Παράλληλα επισημαίνει σειρά δυσλειτουργιών και εντοπίζει εκτεταμένη νόθευση δικαιολογητικών, που καθιστά το όλο σύστημα εντελώς διάτρητο.
      Μελέτες του Ελληνικού Κέντρου Επιχειρηματικότητας εντοπίζουν τεράστια προβλήματα εξαιτίας της πολυνομίας, της γραφειοκρατίας και της διαφθοράς. Η Κυβέρνηση, όμως, αντί να συγκρουστεί με τα προβλήματα, απέλυσε τον πρόεδρο του ΕΛ.Κ.Ε., πήρε δηλαδή θέση στο πλευρό της διαφθοράς, αντί να την πατάξει. 
      Έκθεση της ομάδος CRECO του Συμβουλίου της Ευρώπης υπογραμμίζει ότι η πιο συνηθισμένη περίπτωση διαφθοράς στην Ελλάδα είναι η δωροδοκία δημοσίων λειτουργών, κυρίως για την απόκτηση επιδοτήσεων από την Ευρωπαϊκή Ένωση αλλά και για την απόκτηση της ελληνικής ιθαγένειας, κύριε Υπουργέ, που μιλήσατε για τους Ελληνοπόντιους. Βαφτιζόντουσαν Ελληνοπόντιοι πολλοί, δεν ήταν Ελληνοπόντιοι. Τονίζει δε, ότι το πιο συνηθισμένο πρόβλημα είναι οι μη αντικειμενικές προκηρύξεις διαγωνισμών του δημοσίου. 
      Κυρίες και κύριοι συνάδελφοι, το πρόβλημα της διαφθοράς δεν έχει να κάνει μόνο με τη νομιμότητα και την ηθική. Είναι πρωτίστως κοινωνικοοικονομικό. Επηρεάζει και μολύνει τα πάντα. Eπηρεάζει την οικονομική ζωή, την πολιτική ζωή, ματαιώνει, επιβραδύνει ή απλώς επιβαρύνει τις επενδύσεις. 
      Η διαφθορά επίσης συνιστά έμμεση φορολογία υπέρ των διεφθαρμένων κρατικών λειτουργών, η οποία πλήττει από τον πιο φτωχό έως τον πιο οικονομικά ισχυρό. Νοθεύει τον ανταγωνισμό σε μία υποτιθέμενη ανταγωνιστική κοινωνία. Η διαφθορά ακόμη και τον προϋπολογισμό τον καθιστά αναξιόπιστο, αφού ένα σημαντικό κομμάτι των προβλεπομένων δαπανών για προμήθειες και δημόσια έργα καταλήγει στις τσέπες των διεφθαρμένων κρατικών λειτουργών και αξιωματούχων και των εργοληπτών και των προμηθευτών του δημόσιου τομέα. 
      Δε φτάσαμε τυχαία, κυρίες και κύριοι συνάδελφοι, εις το γενικευμένο φαινόμενο της διαφθοράς. Η διαφθορά δεν προέκυψε ως αερόλιθος, κύριε Υπουργέ. Μεθοδευμένα και συστηματικά προετοιμάστηκε το έδαφος επί του οποίου άνθισε η διαφθορά από τις κυβερνήσεις του ΠΑΣΟΚ. Η κατάλυση της δημοσιοϋπαλληλικής ιεραρχίας, η θεσμοθέτηση της αναξιοκρατίας, η απόλυτη κομματικοποίηση του κράτους και του ευρύτερου δημόσιου τομέα και η κατάργηση ή αποδυνάμωση των επιθεωρήσεων και των ελεγκτικών μηχανισμών και αξιολογήσεων των κρατικών λειτουργών –φαίνεται ότι αρκούσαν μόνο οι κομματικές αξιολογήσεις- ήταν τα πρώτα αποφασιστικά βήματα. Το κράτος στην υπηρεσία του κόμματος στον υπερθετικό βαθμό.
      Στο πρώτο, λοιπόν, στάδιο η νομιμότητα θυσιάστηκε, για να εξυπηρετηθεί το κόμμα. Στο δεύτερο στάδιο και πολύ γρήγορα –ήταν άλλωστε αναμενόμενο- η νομιμότητα άρχισε να θυσιάζεται και για την προσωπική οικονομική ιδιοτέλεια του κρατικού λειτουργού. Χαζός είναι; Δηλαδή ο άκρατος κομματισμός μεταλλάχθηκε στο γενικευμένο φαινόμενο της διαφθοράς. Αυτό είναι το έργο των κυβερνήσεων του ΠΑΣΟΚ και του κυβερνώντος κόμματος. Οι κυβερνήσεις του ΠΑΣΟΚ θεσμοθέτησαν την αδιαφάνεια και έδωσαν νομότυπο πλαίσιο στη διαπλοκή και τη διαφθορά.
      Αξίζει να θυμηθούμε ορισμένα χαρακτηριστικά παραδείγματα αυτής της πρακτικής πέραν των όσων μέχρι στιγμής έχουν επισημανθεί στη συζήτηση. Η πρώτη κυβέρνηση του ΠΑΣΟΚ κατήργησε τον προβλεπόμενο από τις τότε κείμενες διατάξεις προληπτικό έλεγχο του Ελεγκτικού Συνεδρίου επί των κρατικών δαπανών και τον ανέθεσε –ακούσατε- στις Yπηρεσίες των Εντελλομένων Εξόδων του Υπουργείου Οικονομικών. Δηλαδή, θεσπίστηκε η διοίκηση να ελέγχει τον εαυτό της. Ο προληπτικός έλεγχος επανίσχυσε με νομοθετική πρωτοβουλία της κυβερνήσεως Τζαννή Τζαννετάκη. 
      Με το ν. 2172/1993 -νομίζω ότι ήταν ο πρώτος νόμος που φέρατε στη Βουλή το Νοέμβριο του 1993- μετατρέψατε το αδίκημα της απιστίας περί την υπηρεσία σε πλημμέλημα και μάλιστα θεσπίσατε να συγκροτείται υποκειμενικά με άμεσο –όχι ενδεχόμενο- δόλο, ώστε να μην αποδεικνύεται σε καμία περίπτωση, στέλνοντας μήνυμα ότι ελάχιστα σας ενδιαφέρει το δημόσιο συμφέρον και το δημόσιο χρήμα. Με τον ίδιο νόμο λευκάνατε το βεβαρημένο ποινικό μητρώο διατελεσάντων διοικητών ΔΕΚΟ και έτσι τους ξαναδιορίσατε σε κρατικές τράπεζες και οργανισμούς. Δηλαδή, ουσιαστικά ευλογήσατε τη διαφθορά.
       Με το νόμο περί ιδρύσεως των Νομαρχιακών Αυτοδιοικήσεων εξαιρέσατε του προληπτικού ελέγχου του Ελεγκτικού Συνεδρίου τις δαπάνες αυτών, μολονότι πρόκειται περί κρατικού χρήματος.
      Με το άρθρο 3 του ν. 2497/1997 αφαιρέσατε τον προληπτικό έλεγχο των κρατικών δαπανών από τους παρέδρους, που είναι δικαστικοί λειτουργοί με τα εχέγγυα της προσωπικής και υπηρεσιακής ανεξαρτησίας και τον αναθέσατε στους επιτρόπους του Ελεγκτικού Συνεδρίου που είναι απλοί δικαστικοί υπάλληλοι χωρίς τέτοια εχέγγυα. 
      Με το ν. 2790, κύριε Υπουργέ, που μιλήσατε για Ελληνοποντίους, παραγράψατε όλες τις δικαστικές και πειθαρχικές διώξεις υπαλλήλων των ελληνικών προξενείων που χορηγούσαν παράνομα βίζες παλιννοστήσεως. 
      Με τα άρθρα 4 και 10 του φορολογικού ν. 3092/2002 καταργήσατε την υποχρέωση υποβολής δήλωσης πόθεν έσχες από τους ιδιώτες που επενδύουν στην Ελλάδα και θεσμοθετήσατε τα ιδιωτικά δάνεια. Άνοιξε έτσι μια νέα κερκόπορτα στο ξέπλυμα βρώμικου μαύρου χρήματος, αφού ο ένας μπορεί να ισχυρίζεται ότι τα δανείστηκε από τον άλλο που δεν υποχρεούται να αποδείξει πού τα βρήκε.
      Με το νόμο για την τουριστική εκπαίδευση και το άρθρο 39 βάλατε πωλητήριο σε περιουσιακά στοιχεία του ΕΟΤ, δρόμους, σπήλαια και ακτές που είχαν απαλλοτριωθεί για δημόσια ωφέλεια. Οι υπουργοί, κύριοι συνάδελφοι, νομοθετούν με γνώμονα τι αρέσει στους ίδιους και τι στη διαπλοκή και όχι τι είναι το δημόσιο συμφέρον αυτού του τόπου.
      Τέλος θέλω να επισημάνω την κυβερνητική τακτική δημιουργίας ανωνύμων εταιρειών που διαχειρίζονται αποκλειστικά και μόνο δημόσιο χρήμα και εκφεύγουν του προληπτικού και κατασταλτικού ελέγχου του Ελεγκτικού Συνεδρίου. Μια από αυτές, κύριε Υπουργέ, η «ΘΕΜΙΣ ΚΑΤΑΣΚΕΥΑΣΤΙΚΗ ΑΕ» εξέδιδε ή κατασκεύαζε προεκλογικό υλικό για τους μεγαλόσχημους υποψηφίους του ΠΑΣΟΚ.
      Τέλος θα ήθελα να θυμίσω μία χαρακτηριστική δήλωση του Υπουργού Δικαιοσύνης, του κ. Σταθόπουλου, με ημερομηνία 1/03/2001. Αναφέρθηκε στα θύματα του χρηματιστηρίου και είπε ότι δεν ήταν επενδυτές. Ήταν μικροπαίχτες, ρίσκαραν, έχασαν και καλώς πληρώνουν. Ας πρόσεχαν. Βέβαια το ίδιο έχει πει και ο Πρωθυπουργός. Έτσι αντιμετωπίζετε το μέγα σκάνδαλο του χρηματιστηρίου που συνιστά αξιόποινη ανακατονομή του εθνικού πλούτου της τάξεως των 30 τρισεκατομμυρίων δραχμών.
      Θέλω εδώ να πω ότι δεν αρνείστε μόνο στη Νέα Δημοκρατία, κύριε Υπουργέ, τις προτεινόμενες θεσμικές ρυθμίσεις για να παταχθεί η διαπλοκή, η διαφθορά και η διαφάνεια. Αρνηθήκατε και σε πρόταση Βουλευτών σας: του κ. Παναγιώτη Κρητικού, Αντιπροέδρου της Βουλής επί σειρά ετών, του κ. Στυλιανού Παπαθεμελή, επί σειρά ετών σε διάφορα Υπουργεία σας και του κ. Χρυσανθακόπουλου. Κατέθεσαν πρόταση νόμου για τη διαφάνεια στον τομέα των συμβάσεων των δημοσίων έργων και των προμηθειών του δημοσίου με τρίτους στις 24/10/2000 και αγνοείται η τύχη της. Εκκρεμεί ακόμη, τρία χρόνια και ένα μήνα, στη Διαρκή Επιτροπή Οικονομικών Υποθέσεων. Αυτά για τα Πρακτικά της Βουλής. Και περιμένω απάντηση στη δευτερολογία σας.
      (Στο σημείο αυτό ο Βουλευτής κ. Απόστολος Ανδρεουλάκος καταθέτει για τα Πρακτικά την προαναφερθείσα πρόταση νόμου, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι ολοφάνερο…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, παρακαλώ, κύριε Ανδρεουλάκο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι ολοφάνερο, κυρία Πρόεδρε, ότι δε δέχεστε να χτυπηθεί η διαπλοκή. Έχετε τους λόγους σας. Είναι σεβαστοί, δεν είναι όμως αξιόπιστοι και σεβαστοί από τον ελληνικό λαό που θα σας στείλει στις προσεχείς εκλογές στα σπίτια σας. Με την άρνησή σας δίνετε την τιμή στην προσεχή κυβέρνηση της Νέας Δημοκρατίας να καταφέρει αυτό το νομοθετικό πλήγμα στη διαπλοκή, στην αδιαφάνεια και στη διαφθορά. Και σας ευχαριστούμε γι’ αυτό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριοι συνάδελφοι, μου έκανε εντύπωση η ένταση της φωνής και το οργίλο ύφος και του κυρίου Υπουργού, αλλά και του Εισηγητού, του κ. Τζανή. Κυριολεκτικά διαρρήγνυαν τα ιμάτιά τους για το πρόβλημα που τους δημιουργεί σήμερα μ’ αυτήν την πρόταση η Νέα Δημοκρατία.
      Κύριε Υπουργέ, μην το αρνείστε. Αυτήν την εντύπωση δίδατε και είμαι πάρα πολύ ειλικρινής. Αυτό ήταν το αίσθημα, το οποίο δημιουργήσατε σε εμένα. Βεβαίως σας καταλαβαίνω γιατί εννιά νόμοι, των οποίων την τροποποίηση, την κατάργηση ή τη συμπλήρωση ζητούμε εμείς, είναι έργα των χειρών σας. Είναι έργα της κυβερνητικής Πλειοψηφίας. Και μάλιστα αυτά που λέγονται σήμερα και επισημαίνονται για τη συμβολή στη διαφθορά αυτών των διαφθοροφόρων νόμων, ελέχθησαν και κατά τη συζήτηση των νομοσχεδίων που έγιναν νόμοι. Ήταν πάγιες οι θέσεις οι δικές μας. Έτσι τους αντιμετωπίσαμε. Τα ίδια λέγαμε και τότε, τα ίδια σας επαναφέρουμε και τώρα.
      Μου δώσατε πραγματικά την εντύπωση που δίδει ο χωρικός εκείνος, ο οποίος φεύγει από τη δουλειά του τα μεσάνυχτα, φοβάται το σκοτάδι και αρχίζει να φωνάζει μόνος του, να τραγουδάει μόνος του. Μου δώσατε την εντύπωση ότι φωνάζατε πάρα πολύ γιατί στερείστε επιχειρημάτων. Και το αποδείξατε ότι στερείστε επιχειρημάτων, κύριε Υπουργέ.
      Τι μας είπατε; Μας είπατε ότι είναι αποσπασματική η πρόταση νόμου. Μα, εμείς δεν είπαμε ότι αντιμετωπίζουμε όλο το πρόβλημα της διαφθοράς σε όλη του την έκταση. Επισημάναμε ίσως τις σημαντικότερες από τις διατάξεις εκείνες που πιστεύουμε ότι πάνω σ’ αυτές θεμελιώνεται ένα μέρος της διαφθοράς. Ήταν το πρώτο βήμα, το ξεκίνημα θα έλεγα. Είναι οι σοβαρότερες των περιπτώσεων. Και ακριβώς σας υποδεικνύουμε τι πρέπει να καταργήσετε απ’ αυτές και πώς πρέπει να τις διορθώσετε.
      Σαν άλλο επιχείρημα, κύριε Υπουργέ, είπατε ότι η πρότασή μας δεν είναι βιώσιμη και δεν είναι σοβαρή. Μου έκανε εντύπωση πράγματι αυτό. Δηλαδή, κύριε Υπουργέ, και τα εννιά σημεία στα οποία αναφέρεται η πρόταση δεν είναι σοβαρά σημεία, στα οποία, εκμεταλλευόμενοι εκείνοι οι οποίοι θέλουν να διασπαθίσουν το δημόσιο χρήμα, θεμελιώσουν οπωσδήποτε ορισμένες ενέργειες και προσπάθειές τους;
      Είπατε και ένα άλλο επιχείρημα, που εμένα μου έκανε μεγάλη εντύπωση, για το θέμα του άρθρου 1 με τη σύσταση της Ειδικής Επιτροπής. Είπατε: «Μα, είναι δυνατόν να μην μετέχουν οι Βουλευτές στην Επιτροπή;». Κύριε Υπουργέ, γιατί να μετέχουν οι Βουλευτές; Γιατί να είναι ελέγχοντες και ελεγχόμενοι τα ίδια πρόσωπα; Συμβαίνει σε κανέναν άλλο τομέα οι ίδιοι οι οποίοι ελέγχονται να είναι και οι ίδιοι ελεγκτές; Πάντοτε δεν καταβάλλεται προσπάθεια να υπάρχει μία διάφορη κρίση και να μην μετέχουν σε αυτήν την κρίση οι κρινόμενοι; Γιατί, κύριε Υπουργέ; Είμαστε καμιά ιδιαίτερη τάξη εμείς οι Βουλευτές; Εν όψει μάλιστα και της καταστάσεως η οποία έχει δημιουργηθεί και του γεγονότος ότι έχουμε φθάσει στο ζενίθ της ανυποληψίας σήμερα, πρέπει να δίδουμε εμείς αφορμές για να μεγαλώνουμε αυτήν την καταφορά που υπάρχει εναντίον των Βουλευτών συνεπεία ακριβώς μερικών τέτοιων εσφαλμένων μέτρων και κινήσεών μας;
      Αναφερθήκατε στον κ. Κρουσταλλάκη. Κύριε Υπουργέ, γιατί παίρνετε ένα μέρος από εκείνα που συζητήσατε με τον κ. Κρουσταλάκη; Θυμηθείτε μία φράση του, ότι η σήψη και η διαφθορά ωχριούν μπροστά στην πραγματικότητα. Σε άλλη δήλωσή του εβάπτισε το έτος 2003 –αν θυμάμαι καλά- ως «έτος του εισαγγελέα». Ο κ. Κρουσταλλάκης επελέγη από το Υπουργικό σας Συμβούλιο, είχε όμως τη δυνατότητα από τη θέση στην οποία βρέθηκε και από το γενικότερο έλεγχο που έκανε και από το συντονισμό όλης αυτής της προσπάθειας να καταλάβει πού βρίσκεται η όλη ιστορία σήμερα της δίωξης του εγκλήματος και να αντιληφθεί οπωσδήποτε και την έκταση της διαφθοράς. Αυτά, λοιπόν, τα αγνοείτε; 
      Μας είπατε και κάτι άλλο που μου έκανε μεγάλη εντύπωση. Είπατε: «Υπάρχουν σκάνδαλα γιατί εμείς τώρα δεν τα καλύπτουμε». Κύριε Υπουργέ, σκάνδαλα υπάρχουν γιατί υπάρχουν. Μεταγενέστερο είναι το στάδιο της κάλυψης ή της συγκάλυψής τους. Ήταν δε τόσο μεγάλα, αυτά τουλάχιστον τα οποία αποκαλύφθηκαν, που δεν μπορούσε τίποτα να τα σκεπάσει. Το σκάνδαλο και το έγκλημα του χρηματιστηρίου δεν εκαλύπτετο με τίποτα ό,τι και να κάνατε. Τριάντα περίπου τρισεκατομμύρια που έχασαν ενάμισι εκατομμύριο άνθρωποι δεν σκεπάζεται. Εσείς βρήκατε όμως τον τρόπο να το καλύψετε, μάλλον να καλύψετε εκείνους οι οποίοι το διέπραξαν.
      Εδώ, κύριε Υπουργέ, ζούμε πραγματικά το άκρον άωτον της ασυνέπειάς σας και της αντίφασης μεταξύ λόγων και έργων. Τι έλεγε συνεχώς ο κύριος Πρωθυπουργός μόλις ανεφέρετο κάποιος σε κάποιο σκάνδαλο; «Να πάτε στον εισαγγελέα». Ε, λοιπόν, πήγαν ορισμένοι στον εισαγγελέα και ο εισαγγελέας έκανε μια πρώτη εξέταση της υπόθεσης και προσέκρουσε επάνω σε κυβερνητικά στελέχη. Και βεβαίως κατ’ εφαρμογήν του άρθρου 86 του Συντάγματος και του νόμου περί ευθύνης Υπουργών έστειλε τη δικογραφία στη Βουλή. Αν πραγματικά θέλατε να αποκαλυφθούν εκείνοι οι οποίοι διέπραξαν τα αδικήματα και αν έχουν κάποια συμμετοχή σε αυτά και κυβερνητικά στελέχη, έπρεπε οπωσδήποτε αυτές τις πορισματικές αναφορές του κυρίου εισαγγελέως και να τις φέρετε στη Βουλή, αλλά και όταν ήρθαν με διάφορη μορφή προτάσεις συστάσεως εξεταστικών των πραγμάτων επιτροπών, θα έπρεπε να τηρήσετε διαφορετική στάση. 
      Εσείς τι κάνατε; Δεκαπέντε απ’ αυτές εκκρεμούν στο γραφείο του Προέδρου της Βουλής. Και όσες προτάσεις σύστασης εξεταστικής των πραγμάτων επιτροπής κατατέθηκαν, τις απορρίψατε όλες εδώ μέσα, εσείς οι οποίοι παραπέμπατε στον εισαγγελέα. Να, λοιπόν, πώς καλύψατε τα πρόσωπα για τα οποία οπωσδήποτε θα προέκυπταν στοιχεία. 
      Κύριε Υπουργέ, μου κάνει εντύπωση ότι σε ορισμένες άλλες περιπτώσεις ενώ ομολογείται η διαφθορά, με ορισμένες πράξεις δικές σας δεν επιτρέπετε την περαιτέρω εξέτασή τους. 
      Αποκλείσατε από το προσεχές ψηφοδέλτιο δύο στελέχη σας, τα οποία είχαν κατηγορηθεί ότι είχαν και κάποια σχέση με το έγκλημα που διεπράχθη στο χρηματιστήριο. Κάνατε τη λεγόμενη αυτοκάθαρση, για να θυμηθώ μία λέξη που ακούστηκε το καλοκαίρι του 1989 όταν τότε με το σκάνδαλο της Τράπεζας Κρήτης δύο πολύ σημαντικά στελέχη της παράταξής σας δεν τα περιλάβατε στους συνδυασμούς και ο τότε Πρόεδρος της Βουλής Γιάννης Αλευράς μίλησε για αυτοκάθαρση. Το ίδιο κάνατε περίπου και τώρα. Παρά ταύτα, δεν επιτρέπεται να εισέλθει η Βουλή με μία εξεταστική επιτροπή στο βάθος όλης αυτής της υπόθεσης για να δούμε τέλος πάντων τι γίνεται από όλη αυτήν την ιστορία.
      Κύριε Υπουργέ, επειδή έριξα μία ματιά στα Πρακτικά της Διαρκούς Επιτροπής, είδα ότι και ο εισηγητής αλλά και αρκετοί από τους ομιλητές του ΠΑΣΟΚ δέχθηκαν ότι υπάρχουν αρκετά κενά στη νομοθεσία για την πάταξη της διαφθοράς και ότι μάλιστα αρκετές από τις διατάξεις που προτείνει η Νέα Δημοκρατία κινούνται προς θετική κατεύθυνση και οπωσδήποτε κάτι πρέπει να γίνει. 
      Περίμενα σε αυτούς τους επτά μήνες που πέρασαν από την κατάθεση της πρότασής μας το Μάιο του 2003 ή από τότε που συζητήθηκε στη Διαρκή Επιτροπή, να φέρετε κάποια διάταξη. Δεν κάνατε απολύτως τίποτε. 
      Κύριε Υπουργέ, μίλησα για το ζενίθ της ανυποληψίας στην οποία έχει φτάσει ο πολιτικός κόσμος. Καταλάβετε ότι είστε αποκλειστικά υπαίτιοι. Ο ελληνικός λαός ο οποίος μας εμπιστεύτηκε τη διαχείριση του ιδρώτα του και που στήριξε σε μας πολλές ελπίδες για μία καλύτερη ζωή, δυστυχώς, διαπιστώνει ότι υπερασπίζεστε ελαχίστους και οπωσδήποτε καταστρατηγείτε τα δικαιώματα και τα συμφέροντά του. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπηλιωτόπουλος. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριοι συνάδελφοι, η πρόταση νόμου της Νέας Δημοκρατίας για τη διαφάνεια των συμβάσεων θα μπορούσε να βασιστεί μόνο και μόνο στην παρακάτω κλασική περίπτωση κλασικής διαφθοράς με υπεύθυνους εκείνους που ο ελληνικός λαός έχει αναθέσει την υπεράσπιση των συμφερόντων του άμυνας και ασφάλειας όπως και των συμφερόντων της εθνικής μας οικονομίας. Πρόκειται για το πρόγραμμα προμήθειας του ρωσικού αυτοκινούμενου αντιαεροπορικού συστήματος TOR M1. 
      Η σύμβαση υπογράφτηκε το Φεβρουάριο του 1999 από τον τότε Υπουργό Άμυνας κ. Τσοχατζόπουλο και τον τότε Γενικό Διευθυντή Εξοπλισμών Γιάννη Σμπώκο. Η σύμβαση με τη ρωσική κατασκευάστρια εταιρεία «ΑΝΤΕΥ» ήταν ύψους 474 εκατομμυρίων δολαρίων για είκοσι ένα συστήματα και προέβλεπε τη χρηματοδότηση των αντισταθμιστικών ωελημάτων στην Ελλάδα ύψους 73 εκατομμυρίων δολαρίων, τα οποία θα υλοποιούνται στο μεγαλύτερο μέρος τους μέσω της εταιρείας που θα υπεδείκνυε το ίδιο το Υπουργείο Εθνικής Άμυνας στους Ρώσους πωλητές. 
      Σήμερα, στο τέλος του 2003 έστω και 1 σεντ απ’ αυτά τα 73 εκατομμύρια δολάρια δεν έχει επενδυθεί στις ελληνικές αμυντικές βιομηχανίες και στις Ένοπλες Δυνάμεις.
      Τι συνέβη, λοιπόν;  Αξίζει κανείς να παρακολουθήσει την πορεία των γεγονότων. Τον περασμένο Μάρτιο ο νεοτοποθετηθείς με εντολή της Προεδρίας Πούτιν γενικός διευθυντής του Ομίλου ALMAZ-ANTEY στη Ρωσία, ο Igor-Klimof εντόπισε την ύπαρξη κυκλώματος εντός της εταιρείας του που είχε συνεργαστεί με το ελληνικό Υπουργείο Εθνικής ΄Αμυνας και που είχε εκταμιεύσει 73 εκατομμύρια δολάρια –υποτίθεται- για τη χρηματοδότηση των αντισταθμιστικών ωφελημάτων των συστημάτων TOR M-1. Αναζητώντας την τραπεζική διαδρομή των 73 εκατομμυρίων δολαρίων η ρωσική πλευρά, διεπίστωσε ότι αυτά αντί να επενδυθούν στην Ελλάδα, είχαν καταλήξει όπως θα δούμε και παρακάτω, σε τράπεζες που έχουν στενή σχέση με κυκλώματα ξεπλύματος μαύρου χρήματος και υπεράκτιες εταιρείες των νησιών Cayman. Σημειώνεται ότι από το 1999 που έχει υπογραφεί η σύμβαση  μέχρις ότου ο Klimof  να ανακινήσει το ζήτημα το 2003, η ελληνική Κυβέρνηση παρέμενε αδρανής ως προς την αναζήτηση της τύχης των 73 εκατομμυρίων δολαρίων. Κανείς δε είχε συγκινηθεί. Και αυτό μόνο τυχαίο δεν ήταν όπως θα δούμε παρακάτω. 
      Αμέσως μετά τα γεγονότα αυτά ο πρόεδρος της ρωσικής εταιρείας ζήτησε την παρέμβαση του εισαγγελέα της Μόσχας ο οποίος και παρενέβη. Προγραμμάτισε επίσκεψη στην Ελλάδα με τους Έλληνες αρμοδίους με αντικείμενο την τύχη των 73 εκατομμυρίων δολαρίων, τα οποία –και εδώ είναι το σοβαρόν της υπόθεσης- τα οποία οι Ρώσοι διαβεβαιώνουν ότι τα έχουν καταβάλει στην εταιρεία που τους υπέδειξε η τότε Γενική Διεύθυνση Εξοπλισμών. Δηλαδή οι Ρώσοι θεωρούν ότι έχουν εκπληρώσει τη συμβατική τους υποχρέωση  με την κατάθεση αυτών των χρημάτων εκεί που η Ελλάδα τους είπε. Αναχώρησε για τη Μόσχα ο Ρώσος πρόεδρος της εταιρείας και αφού πήρε τη διαβεβαίωση από το ελληνικό Υπουργείο Εθνικής ΄Αμυνας ότι θα διερευνηθεί το όλο θέμα στην Ελλάδα. 
      Πραγματικά ο γενικός γραμματέας Οικονομικού Σχεδιασμού και Επενδύσεων του Ελληνικού Υπουργείου Εθνικής ΄Αμυνας, επισκέπτεται τη Μόσχα, την 5η Ιουνίου 2003 –έχουν σημασία οι ημερομηνίες- είκοσι μέρες μετά την επίσκεψη του Klimof  στην Ελλάδα. Το πρωϊ ο ‘Ελληνας αξιωματούχος που περίμενε τον Klimof να συναντηθούν, μαθαίνει έκπληκτος ότι ο πρόεδρος της ρωσικής εταιρείας δολοφονείται έξω από το διαμέρισμά του στη Μόσχα και το απόγευμα της ίδιας ημέρας δολοφονείται και ο στενός του συνεργάτης για τα την έρευνα που διεξήγαγε για τη σύμβαση των ελληνικών αντισταθμιστικών ωφελημάτων ο Σεργκέϊ Τσίπκο. Την ίδια μέρα ο Ρώσος εισαγγελέας θέτει σε κατ’ οίκον περιορισμό το πρώην διευθυντικό στέλεχος της κατασκευάστριας των  ΤΟR, ο οποίος προίστατο του προγράμματος στις επαφές που είχε η ρωσική πλευρά με την τότε ελληνική Γενική Διεύθυνση Εξοπλισμών. 
      Και στο ρωσικό τύπο δημοσιοποιούνται στοιχεία της εισαγγελικής έρευνας σύμφωνα με τα οποία ο συγκεκριμένος αξιωματούχος  της ρωσικής εταιρείας που έκανε τη συναλλαγή στην Ελλάδα, είχε καταθέσει στην Western Bank του Μαυροβουνίου 45 εκατομμύρια δολάρια άτοκα, όπως συμβαίνει πάντα στο ξέπλυμα του μαύρου χρήματος, 12 εκατομμύρια δολάρια στη Privi Capital της Μόσχας και 16 εκατομμύρια δολάρια σε υπεράκτιες εταιρείες των νησιών Κεϊμάν. 
      Τα χρήματα πληρώθηκαν εκεί που υπέδειξε η Ελλάδα. Τα αντισταθμιστικά ωφελήματα όμως υλοποιήθηκαν; Τι λέει στην απάντησή του σε ερώτησή μας στις 26 Σεπτεμβρίου 2003 ο Υπουργός Εθνικής Άμυνας κ. Παπαντωνίου; «στη σύμβαση αντισταθμιστικών ωφελημάτων από την προμήθεια των TOR M-1 υπάρχει πρόγραμμα παροχής στις Ένοπλες Δυνάμεις δεκαέξι συστημάτων IFF (αναγνώριση φίλου ή εχθρικού αεροσκάφους για να ξέρει ποιον να χτυπήσει), για τα ρωσικά συστήματα OSA». (Tα είχαμε πάρει παλαιότερα δωρεάν από την Ανατολική Γερμανία και τα οποία υπηρετούν σε άκρως ευαίσθητα σημεία του ελληνικού αμυντικού χώρου). Επισημαίνει δε «το εν λόγω αντισταθμιστικό πρόγραμμα δεν έχει εκτελεστεί ακόμα από μέρους της εταιρείας».
      Δηλαδή, κατεβλήθησαν 73 εκατομμύρια δολάρια αλλά το πρόγραμμα δεν είχε υλοποιηθεί. Αυτό σημαίνει ότι τα συστήματα για τα οποία πληρώσαμε 474 εκατομμύρια δολάρια δεν είναι επιχειρησιακά αφού δεν μπορούν να ξεχωρίσουν φίλια από εχθρικά αεροσκάφη. Άρα είναι άχρηστα.
      Η Κυβέρνηση δεν έχει απαντήσει παρά τις επανειλημμένες οχλήσεις μας ποια είναι η εταιρεία που εισέπραξε για την υλοποίηση των αντισταθμιστικών και δεν τα υλοποίησε, 73 εκατομμύρια δολλάρια; Υφίσταται σήμερα ή διαλύθηκε αμέσως μετά την κατάθεση στους παραπάνω λογαριασμούς των 73 εκατομμυρίων δολαρίων; Ανήκει αυτή η εταιρεία ή όχι σε Λιβανέζο έμπορο όπλων με ιδιαίτερη δραστηριότητα στην Κύπρο; Γιατί το Υπουργείο Εθνικής Άμυνας δεν ανέθεσε τα αντισταθμιστικά στην εγχώρια αμυντική βιομηχανία σύμφωνα με τη νομοθεσία και με την αρχή της διαφάνειας; Γιατί σήμερα ο Υπουργός Εθνικής Άμυνας δε ρίχνει φως σ’ αυτήν τη σκοτεινή υπόθεση καταλογίζοντας ευθύνες όπου δει; Είναι λογικό να αδιαφορεί επί τετραετία και πλέον για την τύχη των 73 εκατομμυρίων δολαρίων για τα ως άνω αντισταθμιστικά, ενώ θα έπρεπε να έχουν επενδυθεί εντός διετίας μέχρι το 2001; Τι σημαίνει αυτή η αδιαφορία;
      Από τα παραπάνω αποδεικνύεται ότι η Κυβέρνηση δεν θέλησε να προστατεύσει το δημόσιο χρήμα όπως έχει υποχρέωση και ευθύνη να το πράξει. Το χρήμα αυτό διοχετεύθηκε σε λογαριασμούς τρίτων εκτός Ελλάδος. Εδώ ο ίδιος ο Πρωθυπουργός φέρει τεράστια ευθύνη γι’ αυτά που συνέβησαν. Δεν μπορεί να ρίχνει στάχτη στα μάτια του ελληνικού λαού μόνο και μόνο με το να μη συμπεριλάβει στο ψηφοδέλτιο τον πρώην γενικό διευθυντή της Γενικής Διεύθυνσης Εξοπλισμών κ. Σμπώκο. Ο ίδιος ο κ. Σημίτης δεν είναι αυτός που υπέγραψε ως προεδρεύων στο ΚΥΣΕΑ και αυτήν τη σύμβαση; Τέτοιες περιπτώσεις στο ΚΥΣΕΑ είναι πάμπολλες. Τις έχουμε φέρει εδώ στη Βουλή.
      Αυτά είναι τα αποτελέσματα της διαφθοράς που διατρέχει όλη τη ραχοκοκαλιά του κρατικού μηχανισμού και της ατιμωρησίας των ενόχων. Αυτά θέλουμε να ξεριζώσουμε με την πρόταση νόμου, ώστε να προστατεύσουμε το δημόσιο χρήμα. Και επειδή η Κυβέρνηση του ΠΑΣΟΚ είναι αλλεργική με τη διαφάνεια και θα απορρίψει αυτήν την πρόταση, η Κυβέρνηση της Νέας Δημοκρατίας θα την εφαρμόσει.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κύριοι συνάδελφοι, παίρνω το λόγο στη συζήτηση αυτής της πρότασης νόμου που αφορά τη διαφάνεια για να εκφράσω την ικανοποίησή μου γι’ αυτήν την πρωτοβουλία της Νέας Δημοκρατίας να φέρει αυτήν την πρόταση νόμου, όχι για να ανατρέψει το νοσηρό κλίμα διαφθοράς που έχει δημιουργηθεί αλλά για να βάλει ένα λιθαράκι στην επίλυση αυτού του τεράστιου προβλήματος που όλοι το γνωρίζουν. 
      Οι μεν συνάδελφοι του κυβερνώντος κόμματος έντονα δυσαρεστημένοι και μη επιθυμώντας να λάβουν το λόγο απουσίασαν σήμερα από το Κοινοβούλιο. Η δε Κυβέρνηση δείχνει ότι δεν ιδρώνει το αυτί της.
      ΑΡΙΣΤΟΤΕΛΗΣ ΠΑΥΛΙΔΗΣ: Ένας πήρε το λόγο και βρήκε το μπελά του.
      ΣΠΥΡΙΔΩΝ ΣΠΥΡΟΥ: Ο κ. Σπυριούνης ο οποίος έχει το θάρρος να εκφράζεται και να τονίζει τα προβλήματα τα οποία υπάρχουν. Είναι πιστός στην παράταξή του αλλά δεν μπορεί να μην αναδεικνύει αυτό που προβληματίζει ολόκληρο τον πολιτικό κόσμο. Εξαιτίας της συμπεριφοράς αυτής της Κυβέρνησης έχει κλονισθεί η εμπιστοσύνη των πολιτών προς την πολιτική και προς τους πολιτικούς. Έχουμε τη χαμηλότερη αξιοπιστία στις μετρήσεις οι οποίες γίνονται.
      Και βέβαια δεν θα συμφωνήσω με τον Εισηγητή του ΠΑΣΟΚ ο οποίος είπε ότι οι προεκλογικές σκοπιμότητες οδηγούν τη Νέα Δημοκρατία στο να αναδείξει ένα θέμα που έχει συζητηθεί πολλές φορές, αλλά πιστεύω ότι με ευθύνη του ίδιου του Πρωθυπουργού, ο οποίος γνωρίζει τα θέματα και θα μπορούσε να τα περιορίσει, όχι μόνο επέτρεψε να μεγαλώνουν και να γίνονται ακόμα εντονότερα στην κοινωνία και το κράτος το οποίο συμπεριφέρεται και εχθρικά προς τους πολίτες, αλλά έχει αναπτύξει μία τέτοια διαδικασία κατά την οποία ο κόπος και ο ιδρώτας του ελληνικού λαού πράγματι απομυζάται από επιτήδειους τους οποίους ενθαρρύνει η Κυβέρνηση. 
      Παράλληλα και παρά το γεγονός -όπως ισχυρίζεται η Κυβέρνηση- ότι υπάρχει μία αύξηση του ακαθάριστου εθνικού προϊόντος –αυτή είναι μια αλήθεια για τους λόγους που υπάρχει- αυτή η αύξηση δεν καταλήγει στους ίδιους τους πολίτες. 
      Έτσι το ΠΑΣΟΚ σήμερα και η Κυβέρνησή του είναι μία Κυβέρνηση που δημιουργεί φτώχεια, γιατί το ποσοστό των Ελλήνων που ζουν κάτω από το όριο της φτώχειας μεγαλώνει μέρα με την ημέρα, χρόνο με το χρόνο. Στο ερώτημα εάν χρόνο με το χρόνο είμαστε καλύτερα, όλοι οι πολίτες δηλώνουν ότι κάθε χρόνο είμαστε χειρότερα. 
      Πώς εξηγείτε, λοιπόν, αυτός ο πλούτος να μην καταλήγει στους πολίτες, όταν η κάθε ελληνική οικογένεια βασανίζεται από την ακρίβεια η οποία ροκανίζει το εισόδημα του συνταξιούχου, του μισθωτού και του εργαζόμενου, όταν η κάθε οικογένεια έχει δύο και τρεις ανέργους, όταν ο παραγωγικός ιστός έχει αποσαθρωθεί και δεν υπάρχει ανάπτυξη, δεν υπάρχει παραγωγή, δεν υπάρχουν επενδύσεις, δεν υπάρχει επιχειρηματικότητα και όταν οι εισαγωγές μας είναι τετραπλάσιες από τις εξαγωγές μας; 
      Τι συμβαίνει, λοιπόν, κάτω από αυτό το πλέγμα και ο δημόσιος πλούτος καταναλίσκεται από ειδικούς οι οποίοι τον απομυζούν μέσα από διαδικασίες που εσείς θεσμοθετήσατε ακόμα και νομοθετικά; 
      Είμαστε η χώρα –και έχει τονιστεί και από κυβερνητικά χείλη- των εργολάβων και των Μέσων Μαζικής Ενημέρωσης και έχετε θεσμοθετήσει τρόπους με τους οποίους πράγματι ένα έργο που στοιχίζει 5.000 ευρώ, να φτάνει να στοιχίζει 20.000 ευρώ και η ποιότητά του, η οποία ελέγχεται και πολλές φορές και από Εκθέσεις της Ευρωπαϊκής Ένωσης, να μην ανταποκρίνεται στην απαιτούμενη ποιότητα. Η διαφθορά έχει καταλάβει όλα τα επίπεδα της δημόσιας ζωής έγινε τρόπος συμπεριφοράς και νοοτροπίας σε ολόκληρο τον ελληνικό λαό. 
      Παρ’ όλα αυτά, όμως, οι πολίτες στη μεγίστη πλειοψηφία τους –και από αυτό το ποσοστό δεν αφαιρώ ούτε τους οπαδούς του ΠΑΣΟΚ οι οποίοι πίστευαν και αυτοί σ’ ένα όραμα- θέλουν να υπάρχει διαφάνεια στη διαχείριση του δημοσίου χρήματος και να μην χρειάζεται προκειμένου να εξυπηρετηθούν από ένα κράτος για το οποίο πληρώνουν και βάζουν βαθιά το χέρι στην τσέπη μέσα από τις φορολογικές διαδικασίες, να πληρώνουν έξτρα προκειμένου να εξυπηρετηθούν στο ΚΤΕΟ, στην πολεοδομία, στο ΙΚΑ, στο νοσοκομείο και πολλές φορές χρειάζεται να εξασφαλίσουν και τις πολιτικές παρεμβάσεις για να λύσουν τα προβλήματά τους. 
      Όσα χρόνια ο καθένας εξ ημών εργάζεται και λειτουργεί ως πολιτικός, ουδέποτε τα πολιτικά γραφεία ήταν τόσο πολύ γεμάτα από την ανάγκη των πολιτών είτε για ανεύρεση εργασίας είτε για να εξυπηρετηθούν από ένα κράτος το οποίο οφείλει να είναι συμπαραστάτης και κοντά στον πολίτη. 
      Κύριοι συνάδελφοι, θα σας πω περιπτώσεις που επιβεβαιώνουν αυτή τη διαδικασία, αυτήν την αδιαφάνεια και τη διαπλοκή που υπάρχει στο δημόσιο βίο. Κατήγγειλα επίσημα στην Κέρκυρα για υπεξαίρεση δεκάδων εκατομμυρίων από τα αφορολόγητα του αεροδρομίου της Κέρκυρας, γεγονός το οποίο οδήγησε σε εξώδικο απόλυσης των εργαζομένων, επειδή εξαναγκάζονται να υπογράφουν σε λευκό χαρτί κατά τη διάρκεια παράδοσης των χρημάτων που εισέπρατταν από τα αφορολόγητα καταστήματα τα τελευταία τέσσερα χρόνια. 
      Κάλεσα, λοιπόν, το ΣΔΟΕ και την εισαγγελική αρχή να παρέμβει και να προχωρήσει στους ελέγχους που όφειλαν να γίνουν. Αντί αυτών και η δικαιοσύνη συνέχισε να είναι τυφλή και το ΣΔΟΕ κουφό και οι υπηρεσίες να μην παρεμβαίνουν. 
      Στο ερώτημα δε που υπέβαλα στο Υπουργείο Οικονομίας και Οικονομικών, απάντησαν ότι τα αφορολόγητα έχουν αποκρατικοποιηθεί και ότι ένα μικρό τους ποσοστό κατέχει το δημόσιο. Επομένως, ό,τι έγινε έγινε, δεν χάθηκε ο κόσμος, δεκάδες εκατομμυρίων υπεξαιρέθηκαν. 
      Ανάλογες συμπεριφορές διαπιστώσαμε στην κατασκευή του νέου Νομαρχιακού Νοσοκομείου.
      Η σύμβαση του 1997 με την ΕΡΓΑΣ του κ. Πατατούδη όφειλε να έχει ολοκληρωθεί το 2001. Είναι ενταγμένο στο Β΄ Κοινοτικό Πλαίσιο Στήριξης, που αμφισβητείται η συνέχιση της χρηματοδότησης αφού δεν ολοκληρώθηκε. Όφειλε λοιπόν, να γίνει καταγγελία της σύμβασης, να τιμωρηθεί ο εργολάβος και να πληρώσει αποζημιώσεις. Αντ’ αυτού, μέσα από την πίεση του πολιτικού κόστους, περισσότερο για να προστατεύσουμε ημέτερους, λύθηκε η σύμβαση. Και το νοσοκομείο βέβαια είναι σταματημένο. Οι εργασίες οι οποίες υπάρχουν και οι μονώσεις αυτήν τη στιγμή κάτω από τις δυσμενείς καιρικές συνθήκες το χειμώνα καταστρέφονται, για να ξεκινήσει το νοσοκομείο με μια τιμή τριπλάσια από αυτήν που ξεκίνησε στην αρχή, και θα πληρώσει ο ελληνικός λαός χρήματα μέσα από τον προϋπολογισμό. Και στην ανάδοχο εταιρεία δόθηκε πάλι η δυνατότητα να παίρνει δημόσια έργα ως λευκή περιστερά. Αυτή είναι η νοοτροπία, αυτά είναι τα προβλήματα που αντιμετωπίζουμε καθημερινά.
      Αυτή η συζήτηση όφειλε να αναδείξει το πρόβλημα -γιατί μπορεί η Νέα Δημοκρατία από πλευράς Αντιπολίτευσης να προβάλλει το θέμα που απασχολεί ολόκληρο τον ελληνικό λαό ο οποίος θέλει διαφάνεια, θέλει τον κόπο του και τον ιδρώτα του να τον διαχειρίζονται οι πολιτικοί με τον καλύτερο τρόπο- και να παρθούν όλα εκείνα τα μέτρα τουλάχιστον ή να μπει ένα λιθαράκι, ώστε να περιοριστεί αυτός ο τρόπος που κάποιοι γίνονται πλουσιότεροι και οι φτωχοί φτωχότεροι. Έχουμε αύξηση του εθνικού ακαθάριστου προϊόντος και οι πολίτες γίνονται φτωχότεροι μέρα με την ημέρα, χρόνο με το χρόνο, όταν ο αγροτικός τομέας διαλύεται, όταν ο τουρισμός που αποτελεί την κύρια πηγή ανάπτυξης αυτό το διάστημα για τη χώρα μας συρρικνώνεται μέσα από το σκληρό ανταγωνισμό. Πώς να μην αξιοποιούνται οι πόροι, πως τα έργα υποδομής να μην ολοκληρώνονται, πώς τα χρήματα του δημοσίου να μην ροκανίζονται από κάποιους επιτήδειους; 
      Αυτό το σκοπό, κύριε Υπουργέ, είχε η πρόταση της Νέας Δημοκρατίας, την οποία φαίνεται ότι η Κυβέρνηση θέλει να απορρίψει. Προσπαθεί να συγκαλύψει τη συμπεριφορά η οποία ενθάρρυνε όλη αυτήν την κατάσταση μέχρι σήμερα και φαίνεται ότι δεν επιθυμείτε να συμβάλετε. Εγώ θέλω να συγχαρώ και τους συναδέλφους από το κυβερνών κόμμα και από τα άλλα κόμματα, που τουλάχιστον έδειξαν πρόθεση. Μια πρόταση προς αυτήν την κατεύθυνση νομίζω ότι βοηθά την αναβάθμιση του Κοινοβουλίου, ώστε να περιοριστεί αυτός ο κλονισμός της εμπιστοσύνης που έχουν οι πολίτες σήμερα στον πολιτικό κόσμο.
      ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, σας παρακαλώ θα ήθελα το λόγο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρέμβαση θέλετε να κάνετε, κύριε Παυλόπουλε; 
      Ορίστε, έχετε το λόγο για δύο λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, πληροφορηθήκαμε αυτήν τη στιγμή, ότι μετά τη συζήτηση η οποία έγινε στη Βουλή πριν από λίγο και την τοποθέτηση του κ. Κυριάκου Σπυριούνη, ο οποίος υπερψήφισε την πρόταση της Νέας Δημοκρατίας, ο κ. Σπυριούνης διεγράφη από την Κοινοβουλευτική Ομάδα του Κυβερνώντος Κόμματος. 
      ΚΥΡΙΑΚΟΣ ΣΠΥΡΙΟΥΝΗΣ: Πότε έγινε αυτό; Δεν έχω πληροφορηθεί τίποτα. 
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό πληροφορηθήκαμε. Ελπίζω και ελπίζουμε όλοι να μην αληθεύει αυτή η πληροφορία. Εάν όμως αληθεύει και χωρίς να αναμειγνύομαι στα εσωτερικά άλλου κόμματος, αλλά επειδή πρόκειται για συζήτηση που έγινε στη Βουλή και για θέμα αρχής μέσα στη Βουλή, θέλω να πω μόνο τούτο: Από την πλευρά της Κυβέρνησης ανέχθηκαν και ανέχονται συμπεριφορές που δεν συνάδουν ούτε προς το επίπεδο της πολιτικής μας ζωής ούτε προς την ποιότητα της δημοκρατίας μας. Και διαγράφουν Βουλευτή μόνο και μόνο επειδή στήριξε τη διαφάνεια. Αυτός είναι ο «εκσυγχρονισμός» τύπου Σημίτη! Τίποτε άλλο. 
      ΑΡΙΣΤΟΤΕΛΗΣ ΠΑΥΛΙΔΗΣ: Μα, είναι δυνατόν να συμβαίνουν τέτοια πράγματα; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ να συνεχίσουμε τη συζήτηση. Έκανε την παρέμβασή του ο Κοινοβουλευτικός Εκπρόσωπος.
      ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει μείζον θέμα, κυρία Πρόεδρε! Συνάδελφος ψήφισε πρόταση και τον διαγράφουν και περνάει έτσι απαρατήρητα; Είναι σοβαρά πράγματα αυτά; Εκεί καταντήσαμε;
      ΙΩΑΝΝΗΣ ΚΕΦΑΛΟΓΙΑΝΝΗΣ: Καταργούμε το Σύνταγμα που ο Βουλευτής έχει δικαίωμα ψήφου! Που φθάσαμε!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι. Άλλωστε η πληροφορία χρήζει επιβεβαιώσεως. Ο Κοινοβουλευτικός Εκπρόσωπος τη μετέφερε στη Βουλή. Από εκεί και πέρα η Βουλή θα πάρει τη θέση της όταν θα χρειαστεί. 
      Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κύριοι συνάδελφοι Βουλευτές, κατά την εξέλιξη της συζητήσεως, όπως είπε ο κ. Παυλόπουλος, έχουμε, εάν επαληθευθεί από τα γιγνόμενα, ένα …
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε, εδώ είναι ο Υπουργός. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλίδη. Είναι ο ομιλητής στο Βήμα. Αν θέλει ο κύριος Υπουργός, θα ζητήσει το λόγο και θα μιλήσει. 
      Συνεχίστε, κύριε Πολύδωρα, και μη διακόπτετε, κύριοι συνάδελφοι. Ο συνάδελφος έχει αρχίσει να μιλάει. 
      ΓΡΗΓΟΡΗΣ ΝΙΩΤΗΣ: Κυρία Πρόεδρε, αυτό δεν είναι παραβίαση του Κανονισμού; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, δεν είναι παραβίαση του Κανονισμού. Είναι παρέμβαση του Κοινοβουλευτικού Εκπροσώπου και ο Κοινοβουλευτικός Εκπρόσωπος έχει δικαίωμα …
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΓΡΗΓΟΡΗΣ ΝΙΩΤΗΣ: Κυρία Πρόεδρε, ζητώ το λόγο επί του Κανονισμού. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επί του Κανονισμού υπάρχει τρόπος να ζητήσετε το λόγο και να τον ακολουθήσετε. 
      ΓΡΗΓΟΡΗΣ ΝΙΩΤΗΣ: Να με διευκολύνετε, κυρία Πρόεδρε, όπως διευκολύνατε τον κ. Πολύδωρα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι. Έχει ανέβει στο Βήμα ο κ. Πολύδωρας. Μόλις τελειώσει ο κ. Πολύδωρας θα σας δώσω το λόγο. 
      ΒΥΡΩΝ ΠΟΛΥΔΩΡΑΣ: Έλεγα, λοιπόν, κυρία Πρόεδρε -χωρίς να χρειάζεται να ρωτήσω τον παριστάμενο κύριο Υπουργό- προεκτείνοντας τη σκέψη του Κοινοβουλευτικού μας Εκπροσώπου κ. Παυλόπουλου, ότι κατά την εξέλιξη αυτής της συζητήσεως, εάν επαληθευθεί από τα γιγνόμενα, είχαμε μία παράπλευρη απώλεια. Είχαμε μία παράπλευρή -όπως λέμε- απώλεια με τη διαγραφή του κ. Σπυριούνη από τον κ. Σημίτη. 
      Αυτή η παράπλευρη απώλεια μετατρέπεται σε παράπλευρη ηθική ωφέλεια και για τον κ. Σπυριούνη και για το Ελληνικό Κοινοβούλιο. 
      (Χειροκροτήματα από την πτέρυγα της Νέας Δημοκρατίας)
      Γιατί για τον κ. Σπυριούνη; Για την ελευθερία της γνώμης του, για την στρατιωτική του τιμή, γιατί ορθώνεται ως έμβιο ανάχωμα κατά της διαφθοράς και της διαπλοκής. 
      (Χειροκροτήματα από την πτέρυγα της Νέας Δημοκρατίας)
      Είναι παράπλευρη ηθική ωφέλεια για τον Κοινοβουλευτισμό, διότι έχουμε τη θετική γνώμη του διαγραφέντος κ. Σπυριούνη, μαζί με τη θετική γνώμη του κόμματος του Συνασπισμού, που διετυπώθη από τον Κοινοβουλευτικό Εκπρόσωπο του Συνασπισμού κ. Φώτη Κουβέλη. 
      Έχουν προέλθει αυτά τα καινούρια στοιχεία για την ηθική ανάταση του Κοινοβουλίου απόψε. Εξελίσσεται η συζήτησή μας σε πολύ σοβαρή, ηθικών διαστάσεων, συζήτηση από την αρχή μέχρι το τέλος. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Το Σύνταγμα επιτάσσει την ελευθερία της γνώμης…
      ΓΡΗΓΟΡΗΣ ΝΙΩΤΗΣ: Κύριε Πρόεδρε, …
      ΒΥΡΩΝ ΠΟΛΥΔΩΡΑΣ: Μην με διακόπτετε, κύριε συνάδελφε. Είστε εκτεθειμένος ανεπανόρθωτα και μην με προκαλείτε. 
      ΓΡΗΓΟΡΗΣ ΝΙΩΤΗΣ: Απευθύνομαι στον Πρόεδρο. Σας παρακαλώ να τηρηθεί ο Κανονισμός. Σεβαστείτε τον Κανονισμό. 
      ΒΥΡΩΝ ΠΟΛΥΔΩΡΑΣ: Μην με προκαλείτε. Μιλάω επί της ουσίας. 
      ΓΡΗΓΟΡΗΣ ΝΙΩΤΗΣ: …
      ΒΥΡΩΝ ΠΟΛΥΔΩΡΑΣ: Σας παρακαλώ. Μην με προκαλείτε. Θα λάβετε βαρεία απάντηση. 
      ΓΡΗΓΟΡΗΣ ΝΙΩΤΗΣ: Απαντήστε, όπως θέλετε, αλλά εντός του Κανονισμού. 
      ΒΥΡΩΝ ΠΟΛΥΔΩΡΑΣ: Μην με διακόπτετε και μην με προκαλείτε. 
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Πολύδωρα. 
      ΒΥΡΩΝ ΠΟΛΥΔΩΡΑΣ: Το Σύνταγμα, κύριε Πρόεδρε, κατοχυρώνει την ελευθερία γνώμης και ψήφου του Βουλευτού. Αυτά προκλητικά παραβιάζονται απόψε από τον κύριο Πρωθυπουργό. Δεν υπεισέρχομαι εγώ στα εσωτερικά των κομμάτων. Ομιλώ για την Αίθουσα αυτή. Ομιλώ για το Σύνταγμα της Ελλάδος. Ομιλώ για το κοινοβουλευτικό πολίτευμα. Ομιλώ για την τιμή του Βουλευτού και της πολιτικής. 
      (Χειροκροτήματα από την πτέρυγα της Νέας Δημοκρατίας)
      Φέραμε μία πρόταση νόμου η οποία απερρίφθη από το ΠΑΣΟΚ. Αφορούσε τη διαφάνεια και τη διαπλοκή. Θέλαμε να ορθώσουμε, με προτάσεις, ανάχωμα κατά της αδιαφάνειας και κατά της διαπλοκής. 
      Απερρίφθη μετά πολλών επαίνων από την Κυβέρνηση. Δεν είναι ουδέτερη συνθήκη η απόρριψη! Εκτίθεσθε, κύριοι της Κυβέρνησης! Εκτίθεσθε ως εκκόλαπτες, εκτίθεσθε ως συνήγοροι, εκτίθεστε ως κουκουλωτές, εκτίθεσθε ως ηθικοί αυτουργοί για τη διαφθορά και τη διαπλοκή.
      Έλεγε η πρόταση της Νέας Δημοκρατίας ότι επεσημάνθησαν εστίες και ζητούμε από τη Βουλή να υπερψηφίσει αυτήν τη πρόταση, για να αναχαιτίσουμε αυτές τις εστίες της διαφθοράς και της διαπλοκής από το πολιτικό χρήμα μέχρι τις συμβάσεις, τις αναθέσεις έργων, το άρθρο 4 των εργοληψιών κοκ. Η λογική των γεγονότων μας πείθει, όπως έγινε για το χρηματιστήριο, όπως έγινε για σειρά άλλων θεμάτων που απησχόλησαν το δημόσιο βίο, ότι εδώ είναι ο θώρακας της αμαρτωλής κυβερνητικής πλειοψηφίας, ο θώρακας που καλύπτει όλα τα ανομήματα.
      Σας πληροφορώ όμως ότι εμείς καταθέτουμε αυτήν την πρόταση νόμου και με την εννοούμενη δέσμευση ότι ερχόμενοι ως κυβέρνηση θα τα εφαρμόσουμε αυτά που δεσμευόμαστε. Είναι δέσμευση της Νέας Δημοκρατίας και του Κώστα Καραμανλή, για να επιβάλλουμε τη διαφάνεια, την καθαρότητα, το ήθος το καινούριο στο δημόσιο βίο και στο δημόσιο χρήμα.
      Πρέπει να ξέρετε και πάντες οι ενδιαφερόμενοι ότι η υπόθεση της οικονομικής διαχείρισης του ΠΑΣΟΚ και ειδικά των κυβερνήσεων Σημίτη είναι πολύ συγκεκριμένη. Και τα σκάνδαλα, δηλαδή η διαφθορά, έχουν χαρακτηριστικά και έχουν και ταυτότητα. Δεν είναι δηλαδή η περίπτωση του δυσεξιχνίαστου του οικονομικού εγκλήματος. Σας είπε ο κ. Σπηλιωτόπουλος τα συμβαίνοντα στους στρατιωτικούς εξοπλισμούς. Σας είπε ο κ. Τσιπλάκος τα συμβαίνοντα στην περίπτωση των κονδυλίων από την Ευρωπαϊκή Ένωση και των εργολαβιών.
      Υπάρχει το παράδοξο, κύριοι συνάδελφοι, το μοναδικό παράδοξο στον κόσμο –να ξέρουμε για τι μιλάμε- ότι γίνεται λαθραία ανάθεση έργων με παρανομία. Ένας από τους μετέχοντες στο διαγωνισμό για την ανάθεση του έργου εκφράζει τα παράπονά του, ακυρώνεται η σύμβαση, αποφασίζεται δηλαδή ότι κακώς παίρνει ένας τη δουλειά. Και ποια είναι η λύση; Αντί να ακυρωθεί η σύμβαση, ο παρανόμως λαμβάνων το έργο εργολάβος συνεχίζει το έργο και ο προσφεύγων παραπονούμενος αποζημιώνεται. Εάν μου βρείτε στον κόσμο, στον πλανήτη, άλλο τέτοιο προηγούμενο, εγώ θα ανακαλέσω όλη την αγόρευσή μου και την παράγραφο της προτάσεως νόμου της Νέας Δημοκρατίας. Επαναλαμβάνω: πήρε παρανόμως ο εργολάβος, ακυρώνεται η εργολαβία του, συνεχίζει το έργο και η μόνη επίπτωση είναι η αποζημίωση του προσφεύγοντος.
      Το σκάνδαλο και η διαφθορά στις ημέρες σας αφήνει δακτυλικά αποτυπώματα, ίχνη, τηλέφωνο και σύσταση, όπως είναι ο ΕΡΓΟΣΕ, όπως είναι το Κτηματολόγιο, όπως είναι τα ναυπηγεία, όπως ο ΟΤΕ Ρουμανίας, όπως είναι χίλια δύο. Αλλά επιπλέον, εξεταστέον ποιοι πήραν τα δάνεια, εξεταστέον ποιοι ωφελήθηκαν από το χρηματιστήριο, εξεταστέον ποιοι πήραν αναθέσεις ως υπεργολάβοι σε διάφορα έργα.
      Και όλα αυτά είναι εκεί, στη θέση τους, και σας περιμένουν. Αυτές οι λέξεις που λέω εγώ είναι λέξεις πολιτικές. Τις ακούει όμως και ο εισαγγελέας. Εγώ ελέγχω πολιτικά. Η Νέα Δημοκρατία με συναίσθηση ιστορικής ευθύνης σας λέει  «ελάτε να πάρουμε μια ομόφωνη απόφαση να αναχαιτίσουμε τη διαφθορά και τη διαπλοκή» και το αρνείσθε. Και μη νομίζετε ότι αρνούμενοι είναι μια ουδέτερη στάση, ή μια ψήφος της ρουτίνας, πώς υποδέχεται η κυβερνητική Πλειοψηφία τις προτάσεις νόμων της Αντιπολίτευσης. Είναι στάση που σας εκθέτει ανεπανόρθωτα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Μια λέξη μόνο, κύριε Πρόεδρε, για το πολιτικό χρήμα. ‘
      Είμαστε υποκριτές και στο νόμο για το πολιτικό χρήμα. Σε λίγοι οι υποψήφιοι Βουλευτές θα κάνουν ομιλίες με τραπεζώματα και λίγο αργότερα θα κάνουν ομιλίες με το να κληρώνουν τηλεοράσεις και αυτοκίνητα στους καλεσμένους τους και θα είναι και φτωχοί όσον αφορά το «πόθεν έσχες» και την οικονομική τους κατάσταση. Και αυτά τα θεάται η Κυβέρνηση, τα θεάται και η Βουλή. Γι’ αυτό λέμε έλεγχος του πολιτικού χρήματος, έλεγχος των δημοσίων έργων, έλεγχος για τα τηλεοπτικά μέσα που είναι πληγή στη διαπλοκή. Και αυτές τις προτάσεις τις απορρίπτει η κυβερνητική Πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Πολύδωρα. 
      Ο κ. Χαϊτίδης έχει το λόγο.
      ΒΥΡΩΝ ΠΟΛΥΔΩΡΑΣ: Απάντηση: Λυπούμεθα γι’ αυτό το ρόλο που αναλαμβάνετε να είσθε θώρακας της διαπλοκής. Μήπως είστε άραγε ηθικοί αυτουργοί, ή αυτουργοί της διαφθοράς όλα αυτά τα χρόνια; Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΓΡΗΓΟΡΗΣ ΝΙΩΤΗΣ: Κύριε Πρόεδρε, θα ήθελα να κάνω μια παρέμβαση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Χαϊτίδη, θα κάνει μια παρέμβαση ο κ. Νιώτης. Σας κάλεσα να πάρετε το λόγο, αλλά ο κ. Πολύδωρας κώφευε, διότι τον είχε πάρει ο οίστρος επί του Βήματος και δεν μπορούσα να τον σταματήσω. 
      Ορίστε, κύριε Κοινοβουλευτικέ Εκπρόσωπε του ΠΑΣΟΚ,  έχετε το λόγο.
      ΓΡΗΓΟΡΗΣ ΝΙΩΤΗΣ: Κύριε Πρόεδρε, θα ήθελα δι’ ολίγον να κάνω μια παρέμβαση σε συνέχεια της παρεμβάσεως και του κυρίου Κοινοβουλευτικού Εκπροσώπου της Νέας Δημοκρατίας. Προεισαγωγικώς θα ήθελα να εκφράσω το παράπονό μου ως Κοινοβουλευτικός Εκπρόσωπος, ότι ουσιαστικά κακοποιήθηκε ο Κανονισμός σ’ αυτήν την Αίθουσα…
      ΒΥΡΩΝ ΠΟΛΥΔΩΡΑΣ: Μα, μου έδωσε το λόγο.
      ΓΡΗΓΟΡΗΣ ΝΙΩΤΗΣ: Δεν αναφέρομαι σε εσάς, κυρίως, κύριε Πολύδωρα. 
      Η  Αξιωματική Αντιπολίτευση, πριν καν υπάρξει επίσημη ανακοίνωση από τον Πρόεδρο της Κοινοβουλευτικής Ομάδας του ΠΑΣΟΚ, έρχεται να παραβιάσει τη δεοντολογία, τα κοινοβουλευτικά ήθη…
      ΒΥΡΩΝ ΠΟΛΥΔΩΡΑΣ: Το διαψεύδετε;
      ΓΡΗΓΟΡΗΣ ΝΙΩΤΗΣ: Παρακαλώ! 
      …και να κακοποιήσετε, κυριολεκτικώς…
      (Θόρυβος από την πτέρυγα της Νέας Δημοκρατίας-Κωδωνοκρουσίες)
      Παρακαλώ! 
      Οφείλετε να αναμένετε τις επίσημες ανακοινώσεις των Κομμάτων.
      ΠΡΟΚΟΠΗΣ ΠΑΥΛΟΠΟΥΛΟΣ: Το διαψεύδετε;
      ΓΡΗΓΟΡΗΣ ΝΙΩΤΗΣ: Δεν διαψεύδω τίποτα. Επιβεβαιώνω την όχι ορθή κοινοβουλευτική σας συμπεριφορά. Αυτό είναι το πρώτο.
      Δεύτερον δεν μπορεί να μετατρέπεται η Αίθουσα αυτή σε press room ανακοινώσεων. 
      Και τρίτον, αυτό, κύριε Πρόεδρε, που δεν κατάφερε ο κ. Καραμανλής φέρνοντας όλη την Κοινοβουλευτική Ομάδα σήμερα εδώ στο Κοινοβούλιο, για να δημιουργήσει ένα σύννεφο λάσπης, σκόνης, γύρω από τη δημόσια εικόνα της χώρας, έδωσε ένα σαθρό βέβαια υπόβαθρο η λάθος στρατηγική κίνηση του στρατηγού του κ. Σπυριούνη, ο οποίος ενέκρινε αυτήν τη λαθεμένη, προκλητική, απαράδεκτη τακτική που επιχείρησε σήμερα ενώπιον του ελληνικού Κοινοβουλίου με αυτήν τη ψευδεπίγραφη πρόταση νόμου η Νέα Δημοκρατία. 
      (Θόρυβος από την πτέρυγα της Νέας Δημοκρατίας-Κωδωνοκρουσίες)
      ΠΡΟΚΟΠΗΣ ΠΑΥΛΟΠΟΥΛΟΣ: Λογοκρισία σε συνάδελφο; Είναι ντροπή!
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
      Μυρίζουν εκλογές. ΄Ετσι φαίνεται. Εγώ θητεύω στο Προεδρείο από το 1994. ΄Αρα, ξέρω τι σας λέω. 
      ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, πιστεύω ότι μετά από τα όσα διευκρινιστικά μας είπε ο αξιότιμος κύριος Κοινοβουλευτικός Εκπρόσωπος του ΠΑΣΟΚ, δεν θα ακούσουμε να καταργείται και η κ. Άννα Μπενάκη-Ψαρούδα από τη θέση της Αντιπροέδρου, γιατί ήδη της έχει γίνει μια πρωτοφανής για Προεδρεύουσα του Σώματος ανεπίτρεπτη κριτική και τούτο, διότι επέτρεψε να λειτουργήσει η Βουλή…
      ΠΡΟΕΔΡΕΥΩΝ (Παναγιώτης Σγουρίδης): Είναι λάθος αυτό που λέτε. Ο Κοινοβουλευτικός Εκπρόσωπος του ΠΑΣΟΚ δεν επετέθη στον Προεδρεύοντα ή στην Προεδρεύουσα. Είπε ότι υπήρχε κακοποίηση κοινοβουλευτικής δεοντολογίας, όχι από την Προεδρεύουσα. Η Προεδρεύουσα, καθ’ όλα άξια, προήδρευσε σωστά.
      ΕΥΓΕΝΙΟΣ ΧΑΪΤΙΔΗΣ: Πριν έρθετε, κύριε Πρόεδρε, ελέχθησαν κι άλλα, τα οποία δεν τα ξέρετε και σας τα λέω να τα πληροφορηθείτε. 
      Εκτός από αυτά τα οποία αναγκάστηκα να επισημάνω, συνεχίζω -γιατί με διακόψατε, κύριε Πρόεδρε- λέγοντας ότι δεν είμαστε ούτε ένα τηλεκατευθυνόμενο Κοινοβούλιο ούτε Βουλευτές που εκφωνούμε λόγους κονσέρβας. Είμαστε ελευθέρως σκεπτόμενοι άνθρωποι, εκπρόσωποι του ελληνικού λαού, οι οποίοι μάλιστα ενώ προετοιμαζόμαστε για μια ομιλία μας, παρακολουθούμε και προσαρμόζουμε την όποια θέση μας και στις εξελίξεις, οι οποίες, ιδιαίτερα οι πολιτικές εξελίξεις τον τελευταίο καιρό είναι ραγδαίες στον τόπο μας. 
      Ούτε λίγο ούτε πολύ αυτήν την προσπάθεια της Νέας Δημοκρατίας να απαλλαγεί το σύνολο του πολιτικού κόσμου από βαρύτατες κατηγορίες αδιαφάνειας-που δεν μπορώ να διανοηθώ και δεν δέχομαι ότι το σύνολο, ή η πλειοψηφία του πολιτικού κόσμου μπορεί να ευθύνεται για όσα καταμαρτυρούν γενικώς εναντίον όλων μας- ενώ η Νέα Δημοκρατία, επαναλαμβάνω, έκανε μια συγκεκριμένη προσπάθεια διά του Κοινοβουλίου να θεσπιστεί ένα νομοθέτημα το οποίο θα αποτελεί εγγύηση ώστε να σταματήσουν οι γενικεύσεις των μεμονωμένων περιπτώσεων, σκανδάλων τα οποία ομολογούνται ακόμη και από κυβερνητικά στελέχη, ακούμε και βλέπουμε μία ανήκουστη αντιμετώπιση αυτής της προτάσεως νόμου, από την πλευρά της Κυβερνήσεως. Σας υπενθυμίζω τι ελέχθη και από πλευράς Κυβερνήσεως και από πλευράς Κοινοβουλευτικού Εκπροσώπου του ΠΑΣΟΚ: «Προεκλογικό πυροτέχνημα» χαρακτηρίστηκε η πρόταση νόμου της Νέας Δημοκρατίας. 
      Αγαπητοί συνάδελφοι, κύριε Πρόεδρε, αλήθεια, ο αποκλεισμός από τα ψηφοδέλτια του ΠΑΣΟΚ των δύο εκ των στενοτέρων συνεργατών, συμβούλων του κυρίου Πρωθυπουργού με συγκεκριμένη κατηγορία για σκάνδαλα και για διαφθορά είναι προεκλογικό πυροτέχνημα της Νέας Δημοκρατίας; Η Νέα Δημοκρατία τους απέκλεισε; Και εφόσον υπήρχε τέτοιος σοβαρός λόγος ώστε να αποκλειστούν, γιατί δεν επιδιώθχηκε η τιμωρία τους, η κάθαρση, πέρα από τον αποκλεισμό γιατί δεν προχώρησε μέχρι τον εισαγγελέα; Υπάρχει ένα μετέωρο βήμα το οποίο εκθέτει ακόμη περισσότερο όχι απλώς την Κυβέρνηση, αλλά τον Πρωθυπουργό τον ίδιο, ο οποίος είναι υπόλογος έναντι του ελληνικού λαού να εξηγήσει γιατί τους απέκλεισε και, αν υπήρχε λόγος να τους αποκλείσει, γιατί δεν συνέχισε και δεν ολοκλήρωσε την κάθαρση μέχρι τον εισαγγελέα.    
      Η εφημερίδα «ΑΥΡΙΑΝΗ» δεν είναι εφημερίδα που υποστηρίζει τη Νέα Δημοκρατία. Υποστηρίζει και στηρίζει, σε δύσκολες στιγμές διαχρονικά την Κυβέρνηση του ΠΑΣΟΚ. Αναφέρει «Να φύγει η σαβούρα, οι κλέφτες και οι απατεώνες».
      Θα το καταθέσω στα Πρακτικά, διότι δεν είναι λόγια δικά μου, είναι το πρωτοσέλιδο της «ΑΥΡΙΑΝΗΣ» της Πέμπτης 20 Νοεμβρίου 2003.
      Η Ευρωπαϊκή Ένωση με επίσημη ανακοίνωση προς τα υπό ένταξη νέα μέλη συμβουλεύει : «Παράδειγμα προς αποφυγήν η Ελλάδα για τα νέα μέλη». Είναι η Ευρωπαϊκή Ένωση ενεργούμενο της Νέας Δημοκρατίας; Ρίχνει πυροτεχνήματα προεκλογικά προς χάριν της Νέας Δημοκρατίας; 
      Θα το καταθέσω και αυτό για τα Πρακτικά.
      «Άρπαξαν χίλια εκατόν τριάντα δύο ακίνητα με στημένους πλειστηριασμούς. Λαθραία εισαγωγή χρυσού και αργύρου». «ΒΗΜΑ» του Σαββάτου 8 Νοεμβρίου 2003: «Φορο-απάτες από κύκλωμα σε πλειστηριασμούς». Και το «ΒΗΜΑ» είναι στο σχεδιασμό και το χορό των «προεκλογικών πυροτεχνημάτων» εναντίον της Κυβερνήσεως;
      «Είκοσι δύο κοράκια λυμαίνονται τους πλειστηριασμούς». Κανείς δεν εκινήθη να μηνύσει για συκοφαντική δυσφήμιση αυτήν την εφημερίδα; Γιατί δεν τόλμησε; Έρευνα σοκ του Παντείου Πανεπιστημίου για τη χώρα μας: «Ζουν και βασιλεύουν οι πελατειακές σχέσεις. Πρώτη σε διαφθορά η Ελλάδα». Μήπως το Πάντειο Πανεπιστήμιο ελέγχεται και έχει ενταχθεί στον προεκλογικό αγώνα της Νέας Δημοκρατίας; «Εξοπλιστικό και κότερα συγκλονίζουν το ΠΑΣΟΚ». Δημοσίευμα του Σαββάτου 22 Νοεμβρίου 2003. «Καταγγελίες με αναθυμιάσεις». Ξέρετε ποιος τα δημοσιεύει σε ολοσέλιδο; Η «ΕΛΕΥΘΕΡΟΤΥΠΙΑ» στις 22 Νοεμβρίου του 2003. Είναι και η «ΕΛΕΥΘΕΡΟΤΥΠΙΑ», αγαπητέ Κοινοβουλευτικέ Εκπρόσωπε της Κυβερνήσεως, στο «χορό» αυτό τον προεκλογικό της Νέας Δημοκρατίας; 
      Επειδή μιλάμε για διαφάνεια, θέλω να σας πω ότι έχω μια έκθεση του μέχρι πρότινος Αντιπροέδρου του ΑΣΕΠ Αρεοπαγίτη κ. Λαμπρίδη ο οποίος το 1997 σ’ αυτήν την εικοσασέλιδη έκθεση για τις προσλήψεις στη Βιομηχανία Ζάχαρης Σερρών καταλήγει, ότι το μέλος της Νομαρχιακής του ΠΑΣΟΚ Σερρών κ. Πασχάλης Φλαμούρης ελέγχεται για ποινικά και υπηρεσιακά αδικήματα. Εικοσασέλιδη αναφορά για απάτες, για πλαστογραφίες, για διαφθορά. Ουδείς συνεκινήθη και ο κ. Φλαμούρης άρον άρον συνταξιοδοτήθηκε μην τυχόν δεν προλάβει να πάρει και τη σύνταξή του λόγω των ανομημάτων του. Μιλάμε για επιφανές κυβερνητικό στέλεχος που ακόμη παίζει πρωτεύοντα ρόλο στο Νομό Σερρών.
      Έρχεται ο κ. Κρουσταλάκης ο μέχρι πρότινος εισαγγελέας του Αρείου Πάγου ο οποίος λέει κάτι το οποίο θα πρέπει ιδιαιτέρως να προκαλέσει την προσοχή μας. Καταγγέλλει ο κ. Κρουσταλάκης ότι τολμούν να απλώνουν χέρι επιρροής ακόμη και στη δικαιοσύνη. Και το λέει ο κ. Κρουσταλάκης. Εγώ δεν θέλω να το δεχτώ. Έχω απόλυτη εμπιστοσύνη στην ελληνική δικαιοσύνη για να το λέει όμως αυτός φαίνεται ότι θα έχει υπόψη του κάποιες προσπάθειες, πιστεύω ανεπιτυχείς, να επηρεαστεί η δικαιοσύνη. Και θα καταθέσω στα Πρακτικά και θέτω υπόψη του Σώματος περίπτωση ενός από αυτούς τους διαπλεκομένους με τις περίεργες και ύποπτες και με μεγάλη ευχέρεια οικονομικές διεθνείς οργανώσεις ο οποίος κατέθεσε μήνυση για συκοφαντική δυσφήμιση εναντίον συναδέλφου Βουλευτού. Την ίδια μέρα που κατέθεσε τη μήνυση εκλήθη ο μηνυτής να καταθέσει και σε δύο μέρες ήλθε για άρση της ασυλίας του Βουλευτού η σχετική αλληλογραφία στη Βουλή και δεν δώσατε βραβείο ταχύτητος στον εν λόγω δικαστικό λειτουργό!! Και υπάρχει επίσης και άλλος συνάδελφος ο οποίος «τόλμησε» λέει, να φέρει στη Βουλή και να καταθέσει δημοσιεύματα για «μαφία στο Υπουργείο Μακεδονίας Θράκης». Είναι ένας δικός σας πρώην γενικός γραμματέας του ΥΜΑΘ. Και όταν κατετέθη στη Βουλή αυτό το δημοσίευμα ο συνάδελφος εμηνύθη και κατατέθηκε αγωγή εναντίον του. Υπήρξε δε δικαστής ο οποίος εδέχθη να δικάσει το συνάδελφο διότι κατέθεσε δημοσίευμα εδώ στη Βουλή. 
      Και έρχεται το επιστέγασμα όλων αυτών των νοσηρών φαινομένων. Έρχεται η προχθεσινή «ΕΛΕΥΘΕΡΟΤΥΠΙΑ» να μας πει ότι έχει εθιστεί ο ελληνικός λαός στην ιδέα, ότι ζει –και τι να κάνουμε, το πήρε απόφαση- σ’ ένα περιβάλλον διαφθοράς. Διαφθορά παντού και με την έγκρισή μας είναι το αποτέλεσμα της δημοσκόπησης!
      Αυτό είναι το μεγάλο έγκλημα: Δεν είναι μόνο ότι μερικοί έχουν κατακλέψει τον ελληνικό λαό, αλλά και τα δημόσια ταμεία ότι έχουν πλουτίσει παρανόμως. Αυτό είναι το λιγότερο. Το χειρότερο είναι ότι έχουν εθίσει τον ελληνικό λαό να ζει και να το πάρει απόφαση ότι έτσι θα είναι τα πράγματα και στο μέλλον για τα παιδιά μας, ότι θα ζούμε δηλαδή στο μέλλον σ’ ένα περιβάλλον διαφθοράς. Το λέει η δική σας «ΕΛΕΥΘΕΡΟΤΥΠΙΑ». 
      Αγαπητοί συνάδελφοι, κρούουμε ως Νέα Δημοκρατία τον κώδωνα του κινδύνου και συγχρόνως κάνουμε την πρόταση για να αποφύγουμε τον κίνδυνο. Σας καλούμε στο όνομα της δημοκρατίας, στο όνομα του μέλλοντος αυτού του τόπου, στο όνομα της αξιοπιστίας του πολιτικού κόσμου, να κάνετε δεκτή αυτήν την πρόταση νόμου που καταθέσαμε και συζητούμε.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε. 
      ΕΥΓΕΝΙΟΣ ΧΑΪΤΙΔΗΣ: Φέρτε, αν θέλετε, μία δική σας βελτιωμένη πρόταση, αλλά μην απορρίψετε τη συγκεκριμένη χωρίς υποκατάστατο, διότι απ’ ό,τι βλέπετε ακόμα και οι δικοί σας άνθρωποι σας κράζουν και κρούουν και αυτοί μαζί με εμάς τον κώδωνα του κινδύνου. 
      Σας ευχαριστώ πολύ.
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα και δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Χαϊτίδη. 
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα να έχω το λόγο. 
      ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο, δεν έχετε προτασσόμενη δευτερολογία. 
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σύμφωνα με τις διατάξεις του Κανονισμού η συζήτηση και η διαδικασία γίνεται όπως στη νομοθετική εργασία και υπάρχουν όλες οι σχετικές διατάξεις και συνεπώς και η προτασσόμενη δευτερολογία.
      ΠΡΟΕΔΡΕΥΩΝ (Παναγιώτης Σγουρίδης): Όχι επί της αρχής, μόνο επί των άρθρων. Σας παρακαλώ κύριε Σιούφα, διαβάστε τον Κανονισμό.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, τον γνωρίζω τον Κανονισμό και το ξέρετε πολύ καλά. Στις προτάσεις νόμων, επειδή η πρόταση δεν έγινε δεκτή από την Κυβέρνηση και δεν γίνεται ψηφοφορία, δεν υπάρχει θέμα συζήτησης επί των άρθρων. Σας παρακαλώ πολύ, λοιπόν, έστω κατ’ οικονομία να μου δώσετε το λόγο να μιλήσω για δύο λεπτά.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να παραβιάσω τον Κανονισμό.
      Ορίστε, κυρία Μπενάκη, έχετε το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, είχα ετοιμάσει ένα προς ένα να αντικρούσω τα επιχειρήματα του κυρίου Υπουργού που προέβαλε κατά της πρότασής μας, αλλά υπήρξε τόσο εκκωφαντική η αντίδραση του Πρωθυπουργού και Αρχηγού του ΠΑΣΟΚ στην πρότασή μας, ώστε πραγματικά περίπου έχω χάσει τα λόγια μου.
      Κύριε Πρόεδρε, νομίζω ότι είναι μία μαύρη μέρα για τον κοινοβουλευτισμό αυτής της Αίθουσας το να διαγράφεται συνάδελφος από την Κοινοβουλευτική του Ομάδα, συνάδελφος του κυβερνώντος κόμματος, επειδή τόλμησε να υπερψηφίσει μία πρόταση της Νέας Δημοκρατίας. Και δεν υπήρξε μία τυχαία πρόταση, όπου δεν ακολούθησε τη γραμμή του κόμματος, αλλά υπήρξε μία θεμελιακή πρόταση που θίγει τον τρόπο λειτουργίας του πολιτεύματος και τα θεμέλια του δημοσίου βίου.
      Τι συμπέρασμα να βγάλουμε, κύριε Πρόεδρε, για το πώς αντιμετωπίζει ο Πρωθυπουργός τα βασικά και καίρια προβλήματα ήθους και κοινοβουλευτικής πρακτικής σ’ αυτήν την Αίθουσα, όταν η μοναδική αντίδραση στην πρόταση μας την οποία μας προβάλλει είναι να διαγράψει το Βουλευτή του από την Κοινοβουλευτική Ομάδα; 
      Λυπούμαι πάρα πολύ γι’ αυτήν την αντίδραση. Εκφράζω τη συμπάθειά μου προς τον κ. Σπυριούνη, γιατί νομίζω ότι έκανε μία πράξη θάρρους και κοινοβουλευτικού ήθους. Είναι κρίμα, αντί να επιβραβεύουμε τέτοιες στάσεις ακόμα και όταν δεν εξυπηρετούνται τα συμφέροντά μας, να καταλήγουμε σε διαγραφές και τέτοιου είδους βίαιες αντιδράσεις. 
      Βέβαια, καταλαβαίνω και τη θέση του κυρίου Υπουργού. Δεν αναμένω να απαντήσει. Τι να πει για μία πράξη και μία κίνηση, στην οποία ο ίδιος δεν συμμετείχε, όπως αντιλαμβάνομαι, και για την οποία πραγματικά δεν υπάρχει καμία δικαιολόγηση; Αρκούμαι μόνο να πω τούτο: Η πρότασή μας υπήρξε σαφέστατη και απολύτως συγχρονισμένη. Έπιασε τα καίρια θέματα, από όπου περνάει η διαπλοκή και η διαφθορά στη χώρα μας. 
      Ο κύριος Υπουργός μας παρέπεμψε στο να συζητήσουμε άλλα θέματα σχετικά με τα Μέσα Μαζικής Ενημέρωσης, το χρηματιστήριο, τα δημόσια έργα και να μην εμμείνουμε σ’ αυτά που προτείνουμε. Όμως, για ποια θέματα να μιλήσουμε, κύριε Πρόεδρε; Ας πάρουμε τα Μέσα Μαζικής Ενημέρωσης:
      Επανειλημμένα έχει έρθει ο Πρόεδρος του Ραδιοτηλεοπτικού Συμβουλίου στην Επιτροπή Θεσμών και Διαφάνειας και το μόνο που έχει παραδεχτεί και έχουμε διαπιστώσει, είναι ότι ειδικά το Τμήμα Διαφάνειας του Ραδιοτηλεοπτικού Συμβουλίου περίπου δεν λειτουργεί.Ο έλεγχος του ιδιοκτησιακού καθεστώτος των ΜΕΣΩΝ ΜΑΖΙΚΗΣ ΕΝΗΜΕΡΩΣΗΣ δεν προχωρά, είτε διότι υπάρχουν ατέλειες ακόμη στη συγκρότηση του Συμβουλίου, είτε διότι παρεμβάλλεται ο θεσμός των off shore εταιριών και δεν μπορεί το Συμβούλιο να κάνει τίποτε. Πάντως δεν γίνεται το παραμικρό βήμα.Και μας συζητά και μας ρωτά ο κύριος Υπουργός γιατί εμμένουμε στο βασικό μέτοχο και στα παρένθετα πρόσωπα; Η απάντηση είναι αυταπόδεικτη.
      Ήρθε ποτέ ο κύριος Υπουργός να παρακολουθήσει την ανάκριση του Προέδρου της Επιτροπής Κεφαλαιαγοράς στην Επιτροπή Θεσμών και Διαφάνειας; Τι είναι η Επιτροπή Κεφαλαιαγοράς; Ένα νομικό πρόσωπο δημοσίου δικαίου που διορίζεται από την Κυβέρνηση και ακολουθεί πιστά τις κυβερνητικές εντολές.
      Κύριε Πρόεδρε, ο χρόνος της ομιλίας μου συμπληρώθηκε και δεν μπορώ να εισέλθω στις άλλες λεπτομέρειες από την απάντηση του κυρίου Υπουργού. Αρκούμαι στο σημείο αυτό να εκφράσω τη λύπη μου για ό,τι συνέβη απόψε στη Βουλή. Δεν θέλαμε τέτοια υποδοχή και τέτοια απάντηση στην πρότασή μας. 
      Ναι μεν κάνουμε αντιπολίτευση, ναι μεν κρίνουμε και μάλιστα αυστηρά την Κυβέρνηση με μία πρόταση που δεν είναι για εκλογική εκμετάλλευση, αφού έχει κατατεθεί στη Βουλή από τον περασμένο Μάρτιο, αλλά δε θέλαμε να εκδηλωθεί μία τέτοια βάναυση πράξη προσβολής των κοινοβουλευτικών ηθών και δεν θέλαμε ένας πολύ αγαπητός συνάδελφος να τύχει αυτής της μεταχείρισης. 
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα να μου δώσετε το λόγο για δύο λεπτά. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, αν δώσω το λόγο σε σας, θα πρέπει από εδώ και πέρα πια να δίνω το λόγο,  εκτός του Κανονισμού, σε όποιον μου το ζητήσει. 
      ΔΗΜΗΤΡΙΟΣ ΣΙΟΥΦΑΣ: Δεν θα το ήθελα ποτέ.
      ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, αυτήν τη στιγμή πρέπει να διαφυλάξουμε τον Κανονισμό. Ο Κανονισμός μένει εσαεί. Εμείς ερχόμαστε και παρερχόμαστε. 
      Κύριοι συνάδελφοι, υπάρχει κανείς εξ αυτών που πήραν το λόγο, που θέλει να δευτερολογήσει; Κανείς.
      Κύριοι συνάδελφοι, κηρύσσεται περαιωμένη η συζήτηση επί της αρχής της προτάσεως νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης «Αποκατάσταση των εγγυήσεων διαφάνειας στους τομείς των οικονομικών των πολιτικών κομμάτων και προσώπων, των Μέσων Μαζικής Ενημέρωσης και των δημόσιων συμβάσεων».
      Η πρόταση δεν θα τεθεί σε ψηφοφορία γιατί εμπίπτει στις διατάξεις του άρθρου 73 παράγραφος 3 του Συντάγματος, διότι έχει οικονομικό κόστος.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.43΄, λύεται η συνεδρίαση για αύριο ημέρα Τρίτη 25 Νοεμβρίου του 2003  και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των ΟΤΑ, θέματα αλλοδαπών και άλλες διατάξεις» και συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Υγείας και Πρόνοιας «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων αρμοδιότητας του Υπουργείου Υγείας και Πρόνοιας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 24/11/03                      ΣΕΛ.65

