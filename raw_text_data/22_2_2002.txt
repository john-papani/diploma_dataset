ΣΗΜΕΙΩΣΗ: Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Γ'
Παρασκευή , 22 Φεβρουαρίου 2002


Αθήνα, σήμερα στις 22 Φεβρουαρίου ημέρα Παρασκευή και ώρα 10.39' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Λεωνίδα Γρηγοράκο Βουλευτή Λακωνίας, τα ακόλουθα:
Ο Βουλευτής Μαγνησίας κ. Αλέξανδρος Βούλγαρης κατέθεσε αναφορά με την οποία ο Δήμος Ζαγοράς Μαγνησίας ζητεί τη στελέχωση του ταχυδρομικού γραφείου Ζαγοράς με πρόσθετο προσωπικό.
Ο Βουλευτής Μαγνησίας κ. Αθανάσιος Νάκος κατέθεσε αναφορά με την οποία ο Δήμος Σκιάθου ζητεί την κατασκευή αποστραγγιστικών έργων στο αεροδρόμιο της νήσου Σκιάθου.
Οι Βουλευτές κύριοι Παναγιώτης Λαφαζάνης και Ασημίνα Ξηροτύρη-Αικατερινάρη κατέθεσαν αναφορά με την οποία η Πανελλήνια Ένωση Συνταξιούχων Πλοιάρχων Εμπορικού Ναυτικού πάσης τάξεως ζητεί την αύξηση των συντάξεων των μελών της.
Ο Βουλευτής Αιτωλοακαρνανίας κ. Ανδρέας Μακρυπίδης κατέθεσε αναφορά με την οποία ο Δήμος Μακρυνείας Αιτωλοακαρνανίας ζητεί την ίδρυση πυροσβεστικού κλιμακίου στην περιοχή του.
Ο Βουλευτής Αθήνας κ. Νικήτας Κακλαμάνης κατέθεσε αναφορά με την οποία ο Σύλλογος Εργαζομένων Νοσοκομείου "Αλεξάνδρα" ζητεί την καταβολή των δεδουλευμένων αποδοχών στους εργαζομένους του νοσοκομείου, την πρόσληψη μόνιμου προσωπικού και την πλήρη λειτουργία των απογευματινών ιατρείων και των τμημάτων επειγόντων περιστατικών).

(XA)





ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στο Σώμα το δελτίο των επίκαιρων ερωτήσεων της Δευτέρας, 25 Φεβρουαρίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 130 παρ.4 Καν.Βουλής): 
1. Η με αριθμό 392/18-2-2002 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Φραγκλίνου Παπαδέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με δημοσιεύματα του Τύπου αναφερόμενα στις ελλείψεις και στις προδιαγραφές ασφαλείας των παιδικών χαρών κλπ.
2. Η με αριθμό 410/19-2-2002 Επίκαιρη Ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργό Υγείας-Πρόνοιας, σχετικώς με τη λειτουργία του Περιφερειακού Πανεπιστημιακού Νοσοκομείου Δυτικής Αττικής.
3. Η με αριθμό 403/19-2-2002 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Υγείας-Πρόνοιας, σχετικώς με την αντιμετώπιση των προβλημάτων του Νοσοκομείου Ζακύνθου.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής):
1. Η με αριθμό 395/18-2-2002 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση κατασκευής του οδικού άξονα Λεύκτρου-Σπάρτης.
2. Η με αριθμό 409/19-2-2002 Επίκαιρη Ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Γεωργίας, σχετικώς με τη δανειοδότηση των αγροτών από την Αγροτική Τράπεζα με καλλιεργητικά δάνεια, λόγω των καταστροφών που υπέστησαν από την πρόσφατη κακοκαιρία.
3. Η με αριθμό 402/19-2-2002 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Γεώργιου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της στέγασης του Ιονίου Πανεπιστήμιου.
Κύριοι συνάδελφοι, εισερχόμαστε στη συζήτηση 
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις Πρώτου Κύκλου (Άρθρα 129 παρ.2&3, 130 παρ. 2&3 Καν.Βουλής).
Αν συμφωνεί ο κ. Γρηγοράκος και ο κ. Μπένος, επειδή ο Υπουργός επείγεται να ταξιδέψει, να προηγηθεί η επίκαιρη ερώτηση του κ. Κεφαλογιάννη προς τον Υπουργό Εσωτερικών.
ΛΕΩΝΙΔΑΣ ΓΡΗΓΟΡΑΚΟΣ: Συμφωνούμε.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Συμφωνούμε.
ΠΡΟΕΔΡΟΣ (Απόστολος Κακλαμάνης): Είναι η με αριθμό 399/15/19-2-2002 Επίκαιρη Ερώτηση του Βουλευτή της Νέας Δημοκρατίας κ. Ιωάννη Κεφαλογιάννη προς τον κ. Πρωθυπουργό, σχετικώς με την ένταξη των έργων υποδομής της νήσου Κρήτης, στο Γ' Κοινοτικό Πλαίσιο Στήριξης κλπ. Στην επίκαιρη ερώτηση θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης (άρθρο 129 παρ.3 Κ.τ.Β.). 
Η επίκαιρη ερώτηση έχει ως εξής:
"Η Κρήτη παρουσιάζει συνεχώς και επί πολλά χρόνια ένα πελώριιο έλλειμμα ανάπτυξης και απουσίας μεγάλων έργων υποδομής, όπως έχω καταγγείλει επανειλημμένα εντός και εκτός Βουλής. Με τον προγραμματισμό και τη χρηματοδότηση βασικών έργων υποδομής. Αλλά και με το Γ' Κ.Π.Σ όπως αποδεικνύεται από τις απαντήσεις των Υπουργών και σε Ερωτήσεις μου στη Βουλή, επίσης κανένα μεγάλο έργο υποδομής δεν έχει προγραμματισθεί ούτε ολοκληρώνεται.
Επαναφέρω και πάλι τα μεγάλα έργα υποδομής που έχει ανάγκη η Κρήτη.
1) Κατασκευή του Νότιου Οδικού Άξονα με κάθετους άξονες διασύνδεσης με το Βόρειο. 2) Λιμάνι και αεροδρόμιο στη Νότιο Κρήτη και ολοκλήρωση των προγραμματισμένων έργων σε λιμάνια Ηρακλείου-Ρεθύμνου. 3) Ενεργειακό που αποτελεί το μεγάλο πρόβλημα για την Κρήτη 4) Ενιαίο σχέδιο Τουριστικής ανάπτυξης σε όλες τις μορφές του τουρισμού για την ισομερή τουριστική ανάπτυξη όλης της Κρήτης. 5) Αξιοποίηση και ορθολογική διαχείριση του επίγειου και υπόγειου υδατικού δυναμικού. 6) Ολοκλήρωση Βόρειου Οδικού Άξονα. 7) Αναστήλωση-προστασία-ανάδειξη-προβολή των πολιτιστικών-ιστορικών- θρησκευτικών μνημείων.

(SX)




8) Φράγματα - αρδευτικά δίκτυα - σύγχρονες καλλιέργειες - οργανωμένη κτηνοτροφία στην ύπαιθρο και ενίσχυση - προστασία των αγροτικών προϊόντων που έχουν χάσει την αξία τους γιατί δεν υπήρξε πολιτική στήριξη τους, κυρίως το λάδι και η σταφίδα. 9) Αναφέρομαι ιδιαίτερα στο Αεροδρόμιο Ηρακλείου που είναι ένα από τα σημαντικότερα της Ευρώπης και συνδέεται άμεσα με τον τουρισμό, το οποίο έχει εγκαταλειφθεί.
Κατόπιν των ανωτέρω, ερωτάται ο κύριος Πρωθυπουργός:
Εάν η Κυβέρνηση έχει σχεδιάσει την ένταξη αυτών των έργων σε προγράμματα εθνικά ή της Ευρωπαϊκής Ένωσης ώστε να εξασφαλισθεί η χρηματοδότησή τους και η άμεση έναρξη των εργασιών τους."
Θα ήθελα να παρατηρήσω ότι η ερώτηση είναι πολλές επερωτήσεις μαζί.
ΙΩΑΝΝΗΣ ΚΕΦΑΛΟΓΙΑΝΝΗΣ: Όλες, όμως, αναφέρονται στην Κρήτη, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Βέβαια είναι και το ενδιαφέρον του Βουλευτού, του κ. Κεφαλογιάννη, για το νησί του τεράστιο, αλλά ο χρόνος μία επίκαιρης ερώτησης δεν προσφέρεται. Γι' αυτό συνοπτικές θα είναι και οι τοποθετήσεις σας υποθέτω.
Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ, κύριε Πρόεδρε, χαίρομαι που ο αγαπητός μου φίλος κ. Κεφαλογιάννης έκανε αυτή την ερώτηση, γιατί με έκανε να εντρυφήσω ξανά στα όσα έχουν γίνει ή γίνονται στην Κρήτη, γιατί η ερώτηση αφορά, όπως είπατε, ό,τι γίνεται ή πρόκειται να γίνει στο μεγάλο αυτό νησί.
ΠΡΟΕΔΡΟΣ (Απόστολος Κακλαμάνης): Έχετε τρία λεπτά όμως.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Όσο μπορώ.
Κατ' αρχήν πρέπει να δούμε μία γενική πορεία. Στις αρχές στις δεκαετίας του '80 η Κρήτη συγκαταλεγόταν μεταξύ των λιγότερων ευνοημένων περιοχών της Ευρώπης αντιμετωπίζοντας προβλήματα διαφοροποίησης και απεξάρτησης από τη γεωργία. Τα αμέσως επόμενα χρόνια αναπτύχθηκε με πολύ ταχύτερους ρυθμούς από τον εθνικό μέσο όρο, με αποτέλεσμα να βρίσκεται σήμερα στις πλέον δυναμικές περιφέρειες της χώρας και σε αρκετούς τομείς να είναι κορυφαία. 
Θέλω να δούμε ποια είναι η εικόνα σήμερα:
Πρώτα, πρώτα με βάση τα πρόσφατα στοιχεία της EUROSTAT η Κρήτη βαδίζει προς την πραγματική σύγκλιση με τις ανεπτυγμένες περιφέρειες της Ευρωπαϊκής 'Ένωσης με ρυθμούς πολύ ταχύτερους απ' ότι η Ελλάδα κατά μέσο όρο. 'Έχουν αναπτυχθεί τεράστιες διοικητικές, εκπαιδευτικές, χρηματοοικονομικές υπηρεσίες με τον εξαγωγικό τους προσανατολισμό και τις εταιρείες μεταφορών, έχουν αναπτυχθεί πανεπιστημιακά, τεχνολογικά, πολυτεχνικά ιδρύματα που οδήγησαν στη δεύτερη θέση στην κατάταξη των περιφερειών της χώρας με βάση την ποσοστιαία κατανομή των ερευνητικών ιδρυμάτων. Ο τουρισμός στον οποίο αναφέρεται ο κ. Κεφαλογιάννης βρίσκεται ήδη στην πρώτη θέση ανάμεσα στις περιφέρειες της χώρας και είναι ο πιο δυναμικά αναπτυσσόμενος κλάδος. Το ποσοστό της ανεργίας στο νησί είναι κάτω από 5%, ενώ ο μέσος όρος στη χώρα είναι πάνω από 10%.
Υπάρχουν και δύο πολύ ενδιαφέροντα στοιχεία, κύριε Πρόεδρε, που δείχνουν την ανάπτυξη. Στο δείκτη των υποδομών ανάμεσα στους νομούς της χώρας και οι τέσσερις νομοί της Κρήτης είναι στους πρώτους δεκαπέντε. Στη δε αναπτυξιακή τους δυναμική ανάμεσα σε όλους τους νομούς της χώρας και οι τέσσερις νομοί της Κρήτης είναι επίσης στους πρώτους δεκαπέντε. Και θέλω να παραδώσω εδώ στην Εθνική Αντιπροσωπεία και τους σχετικούς πίνακες που έχουν σχέση με αυτά τα στοιχεία τα οποία αναφέρω. 
(Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:



Πρέπει να σας πω επίσης ότι στο Β' Κοινοτικό Πλαίσιο Στήριξης, το οποίο αναφέρετε, η Κρήτη ουσιαστικά επένδυσε 600 δισεκατομμύρια δραχμές από τα οποία τα 140 δισεκατομμύρια ήταν το Περιφερειακό Πρόγραμμα σε 897 έργα και σε 2890 υποέργα. Η απορρόφηση δε των κονδυλίων, που πολλές φορές κατηγορείται η Κυβέρνηση, ήταν 103,5%, πέρασε δηλαδή το ποσοστό που είχε να επενδυθεί.
Για το Γ' Κοινοτικό Πλαίσιο Στήριξης προβλέπονται ήδη 212 δισεκατομμύρια στο Περιφερειακό Πρόγραμμα από δημόσια συμμετοχή και 48 δισεκατομμύρια από ιδιωτική συμμετοχή. Μιλάμε δηλαδή για μία αύξηση της τάξης του 70%.
Θέλω να πληροφορήσω την Εθνική Αντιπροσωπεία ότι από αυτά, τα 103 δισεκατομμύρια είναι σε προενταγμένα έργα, τα 65 δισεκατομμύρια σε φάση δημοπράτησης. Και είναι από τους πιο γρήγορους ρυθμούς σε σχέση με τις άλλες περιφέρειες καθώς το 66,6% του προγράμματος "τρέχει" ήδη υλοποιούμενο.
Θέλω τέλος να αναφερθώ σε αυτό που αναφέρει ο κ. Κεφαλογιάννης, στις μεγάλες δεσμεύσεις του Πρωθυπουργού. 'Έχω εδώ ένα πίνακα με τις δεσμεύσεις του Πρωθυπουργού σε όλους τους νομούς της Κρήτης. Μιλάμε για πάνω από πενήντα βασικές, σημαντικές δεσμεύσεις για έργα που αφορούν τα κεντρικά προβλήματα της περιφέρειας κατά νομό. Ερωτά ο κ. Κεφαλογιάννης αν έχουν ενταχθεί, αν υλοποιούνται, αν υπάρχει προοπτική.
(BM)


Θέλω να τον καθησυχάσω ότι όλα βρίσκονται σε εξέλιξη και είναι ενταγμένα σε προγράμματα. Μια καταγραφή που κάναμε και η έρευνα για κάθε μια ξεχωριστά δείχνει ότι μεγάλα έργα, όπως ο βόρειος άξονας με 42 δισεκατομμύρια, το φράγμα του Αποσελένη με 60 δισεκατομμύρια, το μεγαλύτερο φράγμα στην Ευρώπη, το φράγμα των ποταμών στην περιοχή του με τα 9,5 δισεκατομμύρια βρίσκονται σε εξέλιξη. Σε πέντε έργα υπάρχουν προβλήματα χρηματοδότησης: Στο λοξό διάδρομο… 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, δεν το δίνετε για τα Πρακτικά το σημείωμα αυτό;
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε. Μισό λεπτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν πειράζει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κοιτάξτε, υπάρχει ένας Κανονισμός, τον οποίον πρέπει να σεβόμαστε.
ΙΩΑΝΝΗΣ ΚΕΦΑΛΟΓΙΑΝΝΗΣ: Τον σεβόμαστε, κύριε Πρόεδρε.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Στα πέντε έργα που είναι ο λοξός διάδρομος…
ΙΩΑΝΝΗΣ ΚΕΦΑΛΟΓΙΑΝΝΗΣ: Ο λοξός διάδρομος κουβεντιάζεται δέκα χρόνια. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Στα πέντε έργα που είναι ο λοξός διάδρομος, κάποια φράγματα, αναζητούνται χρηματοδοτήσεις. Είναι της τάξης περίπου των 60 δισεκατομμυρίων. Και θα βρούμε και αυτούς τους πόρους. Γι' αυτό πιστεύω ότι τα πράγματα είναι πολύ καλύτερα απ' ό,τι τα λέει ο κ. Κεφαλογιάννης. 
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, με την ερώτησή μου ήθελα να δώσω την ευκαιρία στον Πρωθυπουργό να απαντήσει στα συγκεκριμένα αριθμημένα μεγάλα έργα υποδομής που έχει ανάγκη η Κρήτη και που δεν έχουν γίνει. Ήθελα ακόμα να δώσω την ευκαιρία στον Πρωθυπουργό να δώσει απάντηση σε όσα έχει υποσχεθεί κατά την τελευταία επίσκεψή του στην Κρήτη. Σε μια συνάντηση που είχαμε μάλιστα το 1995 όλοι οι Βουλευτές της Κρήτης διαπιστώσαμε τεράστιο αναπτυξιακό έλλειμμα από έλλειψη μεγάλων έργων υποδομής από τα κοινοτικά πλαίσια στήριξης. 
Ο κύριος Υπουργός μας είπε ότι η Κρήτη είναι από τις πλέον ανεπτυγμένες περιοχές της Ελλάδος. Αυτό είναι σωστό, αλλά η ανάπτυξή της οφείλεται μονάχα στην ιδιωτική πρωτοβουλία. Εδώ είμαστε συγκεκριμένοι, κύριε Υπουργέ. Ρωτάμε: ο νότιος άξονας της Κρήτης, ο βόρειος άξονας της Κρήτης, λιμάνι στη Νότια Κρήτη. Προ τέσσερις χιλιάδες χρόνια υπήρχε επικοινωνία της Κρήτης με την Αφρική επί Μινωικής Εποχής. Και ζητάμε ένα λιμάνι, ζητάμε την αξιοποίηση του αεροδρομίου στη Νότια Κρήτη. Γι' αυτά δεν είπατε τίποτα απολύτως. Και εδώ ακριβώς επιβεβαιώνεται αυτό, το οποίο χαρακτηρίζει γενικότερα την κυβερνητική τακτική όταν υφίσταται μια κριτική για ό,τι παραλείψεις έχει κάνει: πολλά λόγια, πολλούς αριθμούς, αλλά έργα ανύπαρκτα. 
Κύριε Υπουργέ, ειλικρινά λυπάμαι διότι η Κρήτη στηρίζει χρόνια την παράταξη, στην οποίαν ανήκετε και η συμπεριφορά σας απέναντι στην Κρήτη είναι το λιγότερο απαράδεκτη διότι, σας επαναλαμβάνω, μεγάλα έργα υποδομής, όπως αυτά συγκεκριμένα αναφέρω και αναγράφονται αριθμητικά, δεν έχετε κάνει ούτε ένα ούτε από τα δύο προηγούμενα πακέτα Ντελόρ ούτε από το Γ' Κοινοτικό Πλαίσιο Στήριξης. Δεν είπατε τίποτα συγκεκριμένο γι' αυτά τα μεγάλα έργα, γι' αυτό και θα είναι συγκεκριμένη η απάντηση των Κρητικών την ώρα των εκλογών που τις βλέπω να έρχονται πολύ γρήγορα. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Και τελειώνω, κύριε Πρόεδρε, με μια γενικότερη παρατήρηση. Ειλικρινά το λέω, θεωρείτε την Κρήτη φέουδό σας και τους Κρητικούς τους χρησιμοποιείτε μόνο για ψηφοφόρους. Δεν αξίζουν αυτής της τιμής οι Κρητικοί που τόσο στήριξαν και στηρίζουν το ΠΑΣΟΚ. 
ΠΡΟΕΔΡΟΣ (Απόστολος Κακλαμάνης): Ολοκληρώστε, κύριε Κεφαλογιάννη. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ -και κλείνω, κύριε Πρόεδρε- υπήρξα συγκεκριμένος. Γι΄ αυτά τα έργα βασικής υποδομής δεν έχετε κάνει τίποτα. Προγραμματισμός δεν υπάρχει. Στα δύο προηγούμενα πλαίσια στήριξης αυτά τα γενικότερα έργα…
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε. 
….είναι περίπου τα νομαρχιακά προγράμματα. Υπήρχαν πάντοτε από τις δημόσιες επενδύσεις. Αλλά για τα μεγάλα έργα, άλλα λόγια να αγαπιόμαστε. 
ΠΡΟΕΔΡΟΣ (Απόστολος Κακλαμάνης): Εντάξει, κύριε Κεφαλογιάννη, ακουστήκατε. 
Κύριε Υπουργέ, έχετε το λόγο. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θέλω να απαντήσω στον κ. Κεφαλογιάννη ότι οι Κρήτες εκτός από βαθιά δημοκρατική συνείδηση είναι και πολύ έξυπνη ράτσα, γι' αυτό και είναι προοδευτικοί άνθρωποι και γι' αυτό ψηφίζουν το ΠΑΣΟΚ, επειδή κρίνουν το έργο που γίνεται. 
ΙΩΑΝΝΗΣ ΚΕΦΑΛΟΓΙΑΝΝΗΣ: Εψήφιζαν. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Και μέχρι να αποδειχθεί το εναντίον, ας περιμένουμε λίγο. Πρώτον αυτό. 
Δεύτερον, για να απαντήσω στα επιμέρους ερωτήματα είναι αδύνατον να απαντήσω...
ΠΡΟΕΔΡΟΣ (Απόστολος Κακλαμάνης): Προβλέπω ότι προσβλέπετε και στην ψήφο του κυρίου Κεφαλογιάνη. Συνεπής σαν Κρητικός και έξυπνος.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Δεύτερον, θέλω να παραδώσω εδώ το 103,5% της κάλυψης όλων των έργων που έγιναν από το Β' Κοινοτικό Πλαίσιο Στήριξης, τι έγινε ακριβώς σε όλους τους Νομούς της Κρήτης μόνο από το περιφερειακό πρόγραμμα. Δεν μιλάω για τα κεντρικά μεγάλα προγράμματα και για τα 600 δισεκατομμύρια που απορροφήθηκαν κατά 103,5%. 
(ST)

Τέλος, θέλω να πω ότι αυτού του τύπου η αντιπαράθεση, κύριε Πρόεδρε, δεν βοηθάει γιατί για άλλη μια φορά η Κυβέρνηση θέλει να απαντήσει στερεότυπα στο ερώτημα τι έγινε, που γίνεται από την πλευρά της Νέας Δημοκρατίας και απαντάται: "Δεν έγινε τίποτα πουθενά". Αυτό είναι απαράδεκτο, γιατί αυτή η μηδενιστική λογική προσβάλλει τους Έλληνες πολίτες, προσβάλλει τις προσπάθειες της χώρας τα τελευταία χρόνια για την ανάπτυξη, για την ευημερία, για καλύτερη ζωή.
Προσβάλλει και τους κρητικούς αυτή η εντύπωση. Δηλαδή οι κρητικοί, κύριε Κεφαλογιάννη, δεν ξέρουν τι ψηφίζουν; Ξέρουν πολύ καλά τι ψηφίζουν, γι' αυτό ψηφίζουν το ΠΑΣΟΚ, τη δημοκρατική παράταξη.
ΙΩΑΝΝΗΣ ΚΕΦΑΛΟΓΙΑΝΝΗΣ: Ξέρετε καλύτερα το νομό, το δικό μου απ' ό,τι εγώ; 
ΚΩΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών): Ξέρω απλά ότι η Κρήτη ψηφίζει το ΠΑΣΟΚ.
ΙΩΑΝΝΗΣ

ΚΕΦΑΛΟΓΙΑΝΝΗΣ: Σας επαναλαμβάνω, τι ψηφίζει ο νομός θα το δείτε, αλλά εν πάση περιπτώσει δεν έχετε κάνει συγκεκριμένα έργα που σας ανέφερα. Νομαρχιακά προγράμματα εξαγγέλλετε. Θα περιμένω την άλλη φορά. Μπορεί να τα πείτε καλύτερα! 
(Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Κώστας Σκανδαλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Επανερχόμαστε στην με αριθμό 400 της 19/2/2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη φύλαξη σχολικών κτιρίων.
Η επίκαιρη ερώτηση έχει ως εξής:
"Είναι γνωστό ότι με απόφαση του Υπουργού Εργασίας και Κοινωνικών Ασφαλίσεων το έτος 1999 εγκρίθηκε πρόγραμμα απόκτησης εργασιακής εμπειρίας και απασχόλησης ανέργων στη φύλαξη Σχολικών Κτηρίων, για 3300 ανέργους, αποφοίτους Λυκείου. Η σύμβαση περιελάμβανε δύο στάδια, στο πρώτο έντεκα μήνες απόκτηση επαγγελματικής εμπειρίας και στο δεύτερο δεκατρείς μήνες απασχόληση.
Η αρχική ενδεκάμηνη απόκτηση εργασιακής εμπειρίας η οποία έληγε τον Ιανουάριο του 2002 παρετάθη μέχρι τη 30/06/2002 με απόφασή σας. Η παράταση όμως της κατάρτισης δημιουργεί ερωτήματα και ανησυχία στους σχολικούς φύλακες για τις προθέσεις της Κυβέρνησης.
Ερωτάται ο κύριος Υπουργός:
1. Προτίθεται να υπογράψει σύμβαση εργασίας διαρκείας δεκατριών μηνών για απασχόληση των Σχολικών φυλάκων;
2. Ποια άλλα μέτρα μπορούν αν ληφθούν για την απασχόληση των συγκεκριμένων ανέργων;
3. Υπάρχουν διαδικασίες που θα επέτρεπαν τη μονιμοποίηση των σχολικών φυλάκων;"
Ο Υφυπουργός Εσωτερικών, Δημόσιας Διοίκησης και Αποκέντρωσης, κ. Μπένος έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών): Στο πρώτο ερώτημα του συναδέλφου "Προτίθεται να υπογράψει σύμβαση εργασίας διαρκείας δεκατριών μηνών για απασχόληση των Σχολικών φυλάκων;" απαντώ κατηγορηματικά: Ναι. Έχει ανανεωθεί μέχρι τον Ιούνιο και σας παρακαλώ να διαβιβάσετε, αγαπητέ συνάδελφε, ότι είναι αποφασισμένη η Κυβέρνηση να τηρήσει ακριβώς την προγραμματική σύμβαση που έχει υπογράψει. Κατηγορηματικά.
Προσπαθούμε να βρούμε το μείγμα της χρηματοδότησης, σας παρακαλούμε να το μεταφέρετε σε αυτούς που ήταν ο κινητήριος μοχλός για να υποβάλετε εδώ την ερώτησή σας και χαιρόμαστε γιατί έτσι παίρνουν απάντηση όλοι οι φύλακες. Είναι ένα ωραίο πρόγραμμα που καλώς ξεκίνησε και πρέπει να συνεχιστεί.
Να έρθουμε στις δύο άλλες ερωτήσεις: "Ποια άλλα μέτρα μπορούν αν ληφθούν για την απασχόληση των συγκεκριμένων ανέργων;" και "Υπάρχουν διαδικασίες που θα επέτρεπαν τη μονιμοποίηση των σχολικών φυλάκων;". αυτές τις δύο θα τις απαντήσω μαζί. Θα σας πω επακριβώς ποια είναι η βούληση της Κυβέρνησης.
Γνωρίζετε ότι έγιναν ανακοινώσεις τις προηγούμενες ημέρες από τον Υπουργό, τον κ. Σκανδαλίδη και είναι στις προθέσεις μας να γίνει μία ρύθμιση που θα προβλέπει μια συγκεκριμένη μοριοδότηση για πολλές κατηγορίες εργαζομένων στην Τοπική Αυτοδιοίκηση, μεταξύ των οποίων και τους φύλακες. Συνεπώς: οι Δήμαρχοι θα πρέπει να προβλέψουν διαχρονικά πια αυτές τις υπηρεσίες και εμείς θα τους εξοπλίσουμε με το κατάλληλο θεσμικό πλαίσιο προκειμένου να έχουν τη σχέση εργασίας που οι Δήμαρχοι επιθυμούν, ακόμα και την περίπτωση της μονιμοποίησης.
Σας ευχαριστώ.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. Κωνσταντίνος Γείτονας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γρηγοράκος.
ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, ευχαριστώ πάρα πολύ. Είστε πολύ σαφής. Εγώ θέλω να πω δύο καλά λόγια για τον πανελλαδικό χαρακτήρα του προγράμματος, το οποίο πραγματικά επενδύεις στις ανθρώπινες ζωές γιατί φυλάει παιδιά, φυλάει κτίρια που έχουν σχέση με την ανάπτυξη των παιδιών και κοινωνικά αναβαθμίζει την ποιότητα της ζωής μας.
Θα ήθελα να πω ότι από αυτό το πρόγραμμα, το οποίο είναι πραγματικά πάρα πολύ καλό, έχουμε εξοικονομήσει δισεκατομμύρια από τις ζημιές που γίνονταν στα σχολικά κτίρια, έχουμε μια μεγάλη πρόληψη ατυχημάτων στα σχολεία και αυτό έχει περάσει στην κοινωνία, είναι πολύ σημαντικό. 
Έχουμε όμως κάτι που είναι πολύ πιο σημαντικό από όλα αυτά που είπα, την κοινωνική αποδοχή του προγράμματος. Αυτό με ευαισθητοποίησε, γιατί αυτό το πρόγραμμα αφορά 3.330 υπαλλήλους που είναι για όλη την Ελλάδα. Και έχει γίνει αποδεκτό από την κοινωνία. Οφείλουμε λοιπόν γι' αυτό σαν πολιτικοί και σαν Κυβέρνηση να το στηρίζουμε. 
Ήταν ικανοποιητική -όχι πλήρως βέβαια- η απάντηση, διότι οι εργαζόμενοι έχουν πάντα το δικαίωμα να ζητούν κάτι καλύτερο, καλύτερες συνθήκες.
(ZE)





Πιστεύω ότι το πρόγραμμα αυτό θα συνεχιστεί και θα τύχουν της καλύτερης αντιμετώπισης, όπως είπε και ο Υπουργός κ. Σκανδαλίδης, με πιθανή μονιμοποίηση αυτών των υπαλλήλων το προσεχές διάστημα. 
Ευχαριστώ πάρα πολύ
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχω να προσθέσω τίποτα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μας διευκολύνετε, κύριε Υπουργέ.
Τρίτη είναι η με αριθμό 405/19.2.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Γεωργίας, σχετικώς με την παραλαβή από τον Οργανισμό των Ελληνικών Γεωργικών Ασφαλίσεων όλων των αιτήσεων για αποζημιώσεις των πληγέντων από την πρόσφατη κακοκαιρία αγροτών κλπ.
Η επίκαιρη ερώτηση του κ. Σκυλλάκου έχει ως εξής:
"Η εγκύκλιος του ΕΛΓΑ που καθορίζει τους όρους παραλαβής των αιτήσεων των αγροτών που έπαθαν ζημιά στο αγροτικό τους κεφάλαιο από την πρόσφατη κακοκαιρία, έχει δημιουργήσει τεράστια προβλήματα σε πολλούς αγρότες.
Συγκεκριμένα υπάρχει κίνδυνος να απορριφθεί η αίτησή τους, είτε γιατί δεν θα μπορέσουν μέχρι την καταληκτική ημερομηνία της 22.2.2002 να συγκεντρώσουν και καταθέσουν τα προβλεπόμενα από την εγκύκλιο παραστατικά (Ε1, Ε9, κ.α.), είτε γιατί ορισμένοι δεν ήταν υποχρεωμένοι από την προβλεπόμενη νομοθεσία να έχουν αυτά τα παραστατικά.
Ερωτάται ο κύριος Υπουργός, τι ενέργειες θα κάνει για να παραλάβουν οι υπηρεσίες όλες τις αιτήσεις των πληγέντων αγροτών".
Ο Υφυπουργός Γεωργίας κ. Χατζημιχάλης, έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι γνωστό ότι η χώρα μας υπέστη λόγω ενός ακραίου καιρικού φαινομένου για μια ακόμη φορά σημαντικές ζημιές στην παραγωγική της διαδικασία, ιδιαίτερα στον πρωτογενή τομέα. Είναι γνωστό ότι πάρα πολλές ζημιές, πάρα πολύ μεγάλες καταστροφές υπάρχουν σε πολλές περιοχές της χώρας μας. Είναι επίσης γνωστό και έχει αναγνωριστεί από όλους ότι η Κυβέρνηση αντέδρασε άμεσα στην προσπάθεια να αντιμετωπίσει αυτές τις ζημιές, να καταγράψει παντού, να εξειδικεύσει και να αρχίσει τη διαδικασία της αποζημίωσης.
Τα όρια που τέθηκαν για την υποβολή των δηλώσεων, η 22α Φεβρουαρίου, ήταν ένα όριο που μπορεί να διευκολύνει την άμεση αποζημίωση των παραγωγών. Αυτό, κύριε συνάδελφε, είναι και το αίτημα όλων των παραγωγών, με τους οποίους συναντηθήκαμε επιτόπου σε κάθε περιοχή που έχει αντιμετωπίσει αυτά τα ακραία καιρικά φαινόμενα και έχει υποστεί ζημιές. 
Η προσπάθεια της Κυβέρνησης είναι όσο το δυνατόν πιο γρήγορα και όσο το δυνατόν πιο δίκαια να αποζημιώσουμε τους παραγωγούς. Αυτός είναι ο στόχος μας. Γι΄ αυτό και με συγκεκριμένες ιεραρχήσεις και προτεραιότητες άρχισε υπό τον έλεγχο, υπό την ευθύνη, υπό την εποπτεία του ΕΛΓΑ η αποτίμηση των ζημιών. 
Πρώτα ξεκινήσαμε στο ζωϊκό κεφάλαιο και η καταστροφή του ζωϊκού κεφαλαίου έχει απογραφεί πλήρως κατά 100%. Συνεχίζουμε με τις εγκαταστάσεις, ιδιαίτερα με τα θερμοκήπια που επειγόμαστε να γίνουν οι καταγραφές και να αποκατασταθούν οι ζημιές για ευνόητους λόγους. Στη συνέχεια πάμε στη φυτική παραγωγή και στο τέλος επειδή ο χρόνος δεν είναι ακόμη ο κατάλληλος για να εκτιμήσουμε τις ζημιές στην καταστροφή που έχει υποστεί το φυτικό κεφάλαιο της χώρας.
Το όριο, η καταληκτική ημερομηνία της 22ας Φεβρουαρίου είναι συνάρτηση της απαίτησης όλων και της δικής μας προσπάθειας να επιταχύνουμε όσο το δυνατόν περισσότερο τη διαδικασία της καταβολής των αποζημιώσεων, τους Έλληνες παραγωγούς.
Υπάρχουν πιθανόν κάποια προβλήματα σε κάποιους παραγωγούς, που δεν προλαβαίνουν, όπως λέτε και στην ερώτησή σας, να καταθέσουν εγκαίρως όλα τα δικαιολογητικά. Αν και αυτό φαντάζομαι ότι αφορά μικρή ομάδα παραγωγών, μεμονωμένους παραγωγούς σε διάφορες περιοχές -γιατί ζημιές δεν έγιναν τώρα, είναι πάρα πολύς καιρός- ωστόσο όμως με βάση τις εγκυκλίους του ΕΛΓΑ και για να αντιμετωπίσουμε και αυτό το φαινόμενο και για να μη μείνει κανείς παραγωγός δικαιούχος εκτός αποζημίωσης, γι΄ αυτό και προβλέψαμε και υπάρχει σαφής εγκύκλιος του ΕΛΓΑ, εφόσον ο παραγωγός δεν έχει καταφέρει να συγκεντρώσει όλα τα έγγραφα που απαιτεί η δήλωση, τότε να καταθέσει τη δήλωσή του ελλιπή και στη συνέχεια να συμπληρώσει με τα απαιτούμενα δικαιολογητικά. Έτσι και θα επιταχύνουμε εμείς τη διαδικασία της καταβολής των αποζημιώσεων, αλλά και ο παραγωγός θα διευκολυνθεί, ώστε να συγκεντρώσει όλα τα απαραίτητα έγγραφα. Είναι απαραίτητο να συμπληρωθούν όλα τα έγγραφα, για να υπάρξουν δίκαιες αποζημιώσεις στους δικαιούχους, σ΄ αυτούς που έχουν υποστεί πραγματικά καταστροφές.
(NP)

ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Το γενικότερο ζήτημα των αποζημιώσεων το έχουμε επανειλημμένα συζητήσει τόσο από τα κανάλια όσο και εδώ στη Βουλή. Επιμένετε να λέτε ότι θα δώσετε μια δίκαιη λύση χωρίς να αναφέρετε το ποσοστό κάλυψης της ζημίας για το αγροτικό κεφάλαιο. Αυτό σας αφήνει περιθώριο να είναι είτε πολύ μικρό είτε λίγο μεγαλύτερο. Εν πάση περιπτώσει η πείρα του παρελθόντος λέει ότι για το αγροτικό κεφάλαιο, είτε φυτικό είτε ζωικό είτε σε εγκαταστάσεις, δίνετε πάρα πολύ μικρά ποσοστά αποζημίωσης μέχρι σήμερα. 
Έρχομαι τώρα επί της ουσίας της ερώτησης. Λέτε ότι με την εγκύκλιο που γνωρίζαμε -γιατί μιλήσατε ίσως για κάποια άλλη εγκύκλιο ή κάτι συμπληρωματικό προς θετική κατεύθυνση απ' ό,τι καταλαβαίνω- και αυτοί που δεν μπόρεσαν να συγκεντρώσουν τα παραστατικά θα τα δώσουν εκ των υστέρων. Αν το κατάλαβα καλά, αυτό είναι θετικό. 
Υπάρχει, όμως, το εξής ζήτημα: Πάρα πολλοί αγρότες δεν έχουν κάνει δηλώσεις, είτε διότι θεωρούν ότι το εισόδημά τους είναι κάτω από το όριο που προβλέπει ο νόμος είτε από αμέλεια. Ναι μεν υποχρεούνται όλοι οι Έλληνες πολίτες από μια ηλικία και πάνω να κάνουν φορολογική δήλωση, όταν έχουν κάποιο εισόδημα -μικρό μεν, αλλά πάνω από το όριο- όμως αυτοί δεν έχουν κάνει. Αν η διάθεσή σας, λοιπόν, είναι να συμπεριληφθούν όλοι, θα πρέπει να συμπληρωθεί η ρύθμιση, για να μην κοπούν. Εν πάση περιπτώσει οι υπηρεσίες θα πρέπει να αποδέχονται και εκείνους που δεν έχουν κάνει φορολογική δήλωση, είτε νομίμως είτε όχι -ακόμη δηλαδή και αν υπερέβαιναν το όριο και δεν έκαναν, επειδή δεν θα φορολογούνταν. Θα πρέπει και αυτοί οι αγρότες να κάνουν αιτήσεις και να κάνετε δεκτούς και αυτούς, έστω με ένα πιστοποιητικό από την Εφορία που να βεβαιώνει ότι δεν έχει κατατεθεί φορολογική δήλωση. 
Τελειώνω λέγοντας το εξής: Το ότι συνδέσατε τις φορολογικές δηλώσεις με δίκαιη αποζημίωση σημαίνει ότι στο μυαλό σας έχετε να δώσετε αποζημιώσεις ανάλογα με το εισόδημα του αγρότη. Θα κάνετε νέες περικοπές. Θα κάνετε κλιμάκωση, απ' ό,τι κατανοώ. Γι' αυτό τους συνδέετε. Τι χρειάζεστε τη φορολογική δήλωση, για να δώσετε αποζημίωση; Δεν το καταλαβαίνω. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Σκυλλάκο, έχετε δίκαιο, όταν λέτε ότι έχει συζητηθεί πολλές φορές το γενικότερο πρόβλημα των αποζημιώσεων. Δεν έχετε, όμως, δίκαιο, όταν επιμένετε διαρκώς σε θέματα τα οποία έχουν αντιμετωπισθεί. Και αυτό δεν είναι σωστό και για την ενημέρωση των παραγωγών. Δεν υπάρχει δικαιολογία για αμέλεια σε παραγωγό, ο οποίος έχει υποστεί ζημιά. Δεν μπορώ να καταλάβω και δεν μπορεί να καταλάβει η Κυβέρνηση πώς παραγωγός, ο οποίος έχει υποστεί ζημιά και θέλει να αποζημιωθεί, ενώ εδώ και ένα μήνα αυτή η ζημιά είναι μπροστά στα μάτια του, αμέλησε να υποβάλει δήλωση στον ανταποκριτή του ΕΛΓΑ, που είναι στην κοινότητά του.
ΑΝΤΩΝΗΣ ΣΚΥΛΛΑΚΟΣ: Για τη φορολογική δήλωση μιλάμε. Δεν το καταλάβατε; 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Έχουμε πει ότι οι δηλώσεις γίνονται από όλους όσους έχουν υποστεί ζημιά ανεξαρτήτως ορίων. Δεν μπορεί να προσδιορίσει ο ίδιος ο παραγωγός το όριο, το επίπεδο της ζημιάς. Επίσης, έχουμε πει ότι υπάρχουν ζημιές που καλύπτονται από τον ΕΛΓΑ. Όσες δεν καλύπτονται από τον ΕΛΓΑ καλύπτονται από την ΠΣΕΑ. 
Είναι γνωστό ότι ενοποιήθηκε το σύστημα, για να καλυφθούν όλες οι ζημιές και γι' αυτό ανέλαβε…
ΑΝΤΩΝΗΣ ΣΚΥΛΛΑΚΟΣ: Μα, γι' αυτούς που δεν κάνουν φορολογική δήλωση μιλάμε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Σας παρακαλώ, κ. Σκυλλάκο. Γι' αυτό ανέλαβε ο ΕΛΓΑ τον πλήρη συντονισμό αυτής της διαδικασίας. Γι' αυτό κατεβάσαμε τα όρια όπου μπορούσαμε. Γι' αυτό είπαμε ότι όλοι οι παραγωγοί που έχουν υποστεί ζημιά, ακόμη και ζημιά που δεν κάλυπτε μέχρι τώρα ο ΕΛΓΑ, όπως εγκαταστάσεις, προϊόντα αποθηκευμένα σε αποθήκες που δεν αποζημιώνονταν μέχρι τώρα, θα αποζημιωθούν, αφού υποβάλουν δηλώσεις. 
Όταν, λοιπόν, αυτά τα έχουμε πει εδώ και ένα μήνα και προσπαθούμε να ενημερώσουμε όλους τους παραγωγούς με κάθε τρόπο, για να μη χάσουν από τα δικαιώματά τους κα εσείς επανέρχεστε σε αυτό το θέμα, σημαίνει ότι όλοι μας, και εσείς και εμείς, δεν κάνουμε σωστά τη διαδικασία της ενημέρωσης. 
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, γι' αυτούς που δεν κάνουν φορολογική δήλωση μιλάμε. 
ΒΑΣΙΛΕΙΟΣ ΚΕΔΙΚΟΓΛΟΥ: Κύριε Πρόεδρε, σε άλλους αναφέρεται.
(TS)



ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όλοι οι παραγωγοί -είναι σαφές- που έχουν υποστεί ζημιά, υποβάλλουν αιτήσεις. Εφόσον δεν έχουν συμπληρώσει ακόμα όλα τα απαραίτητα έγγραφα, θα υποβάλλουν τη δήλωση ζημιάς τώρα στον ανταποκριτή του ΕΛΓΑ και θα προσκομίσουν τα υπόλοιπα έγγραφα, που μπορούν ή δεν μπορούν να προσκομίσουν, στον ανταποκριτή του ΕΛΓΑ. Είναι σαφές αυτό που λέμε, κύριε Σκυλλάκο.
Η δίκαιη αποζημίωση είναι δίκαιη αποζημίωση. Τα απαραίτητα δικαιολογητικά είναι απαραίτητα δικαιολογητική για να διαπιστώσουμε ποιοι είναι οι δικαιούχοι και ποιοι δεν είναι, με βάση τα προγράμματα που υπάρχουν, είτε του ΕΛΓΑ είτε του ΠΣΕΑ.
ΑΝΤΩΝΗΣ ΣΚΥΛΛΑΚΟΣ: Αυτοί που δεν κάνουν φορολογική δήλωση, κύριε Υπουργέ, δεν μπορούν να σας φέρουν εκκαθαριστικό.
ΠΡΟΕΔΡΕΥΩΝ (Κωνσταντίνος Γείτονας): Κύριε Σκυλλάκο, σήμερα δεν σας αναγνωρίζω. Εσείς ποτέ δεν διακόπτετε.
ΑΝΤΩΝΗΣ ΣΚΥΛΛΑΚΟΣ: Μα, είναι πρόκληση, κύριε Πρόεδρε, να μην απαντάει επί της ουσίας. Πώς θα φέρει εκκαθαριστικό ο άλλος, όταν πέρυσι δεν έκανε φορολογική δήλωση;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση της επίκαιρης ερώτησης.
Προχωρούμε στη συζήτηση της με αριθμό 412/19-2-2002 επίκαιρης ερώτησης της Βουλευτού του Συνασπισμού της Αριστεράς και της Προόδου, κυρίας Ασημίνας Ξηροτύρη-Αικατερινάρη προς τους Υπουργούς Πολιτισμού, Περιβάλλοντος, Χωροταξίας και Δημοσίων 'Εργων, σχετικώς με τις διαδικασίες των διαγωνισμών για τα ολυμπιακά έργα.
Η επίκαιρη ερώτηση της κυρίας Ξηροτύρη έχει ως εξής:
"Kατά τη συζήτηση του ν.2940/2001 στη Βουλή, μεταξύ των άλλων είχαμε επισημάνει με έμφαση ότι στους ανοικτούς διαγωνισμούς των δημοσίων έργων, η προσφορά επιβάλλεται να είναι ενιαία, δηλαδή να κατατίθενται ταυτόχρονα τα δικαιολογητικά συμμετοχής, η τεχνική και η οικονομική προσφορά. Εξάλλου αυτό επιβάλλεται μέχρι σήμερα από την εθνική και κοινοτική νομοθεσία (ν.1418/84, Π.Δ.334/2000, Κοινοτική Οδηγία 93/37/ΕΟΚ κλπ.). Με την επιμονή μας το άρθρο 5 του ν.2940/2001 διορθώθηκε και στη συνέχεια με σχετικές εγκυκλίους του ΥΠΕΧΩΔΕ διευκρινίζεται με πληρότητα ότι οι "προσφορές υποβάλλονται πλήρεις και ενιαίες εξ αρχής". 
Εν τούτοις κατά τους διαγωνισμούς δύο ολυμπιακών έργων συνολικού προϋπολογισμού 9,8 δισεκατομμυρίων δραχμών σε αντίθεση και με τους όρους της Διακήρυξης, η αναθέτουσα αρχή παρέλαβε σε διαφορετικές ημερομηνίες τα δικαιολογητικά συμμετοχής και την τεχνική και οικονομική προσφορά, με αποτέλεσμα να είναι διάτρητο το κύρος του διαγωνισμού.
Επιπλέον, με δυνάμεις του ΕΚΑΜ και βίαιο τρόπο η Κυβέρνηση επιχείρησε να αποτρέψει την παρέμβαση των μηχανικών του Δημοσίου (ΕΜΔΥΔΑΣ) για τη ματαίωση των παράνομων αυτών διαδικασιών στα δύο ολυμπιακά έργα (Κέντρο Κολύμβησης και Ολυμπιακό Στάδιο ΟΑΚΑ).
Μετά από αυτά ερωτώνται οι κ.κ. Υπουργοί:
Θα δοθεί έγκαιρα η εντολή από τον Υπουργό Πολιτισμού να μη συνεχισθούν οι αδιαφανείς και παράτυπες αυτές δημοπρασίες, άλλως να μην εγκρίνει το αποτέλεσμά τους;
Θα διαφυλάξουν μέσω σαφέστερων διατάξεων του ΥΠΕΧΩΔΕ τις αρχές του υγιούς ανταγωνισμού και της διαφάνειας στους διαγωνισμούς των δημοσίων έργων και θα ανασυγκροτήσουν και ενισχύσουν τις δημόσιες τεχνικές υπηρεσίες για την ορθή εφαρμογή τους;"
Θα απαντήσει ο Υφυπουργός Πολιτισμού, κ. Αλευράς.
Ορίστε, κύριε Υπουργέ, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, η κυρία συνάδελφος στην ερώτησή της έθεσε ένα θέμα, που σχετίζεται με το διαγωνισμό του Υπουργείου Πολιτισμού για δύο έργα, για τα οποία η Υπηρεσία Δημοσίων Έργων του Υπουργείου Πολιτισμού για τα αθλητικά ολυμπιακά έργα προχώρησε στην παραλαβή των οικονομικών προσφορών σε διαφορετικό χρόνο από την κατάθεση των δικαιολογητικών για το διαγωνισμό.
Η επισήμανση και η δική μου προς την αρμόδια υπηρεσία ήταν ότι πράγματι αυτό δεν ήταν σύμφωνο με την άποψη που είχαμε εκφράσει και κατά τη συζήτηση του ν.2940 στη Βουλή, ενώ βεβαίως είχε υιοθετηθεί και με τη σχετική εγκύκλιο του Υπουργείου Περιβάλλοντος, Χωροταξίας και Δημοσίων 'Εργων.
Πιστεύω ότι μέσα από τη διαβούλευση αυτή στο μέλλον δεν θα υπάρξουν αντίστοιχες ερμηνευτικές προσεγγίσεις, παρ' ότι θα πρέπει να γνωρίζει κάποιος ότι αυτά είναι ζητήματα, τα οποία άπτονται της αρμοδιότητος των υπηρεσιών και βεβαίως δεν αντιμετωπίζονται με πολιτικές αποφάσεις. Είναι μια ερμηνεία, που υιοθέτησε η σχετική υπηρεσία και την συμπεριέλαβε στα τεύχη δημοπράτησης. Από αυτήν την άποψη δεν υπάρχει θέμα νομιμότητας για την πρόοδο των διαγωνισμών.
Όσον αφορά το θέμα των σαφέστερων διατάξεων που αναφέρονται στο δεύτερο σκέλος της ερώτησης της κυρίας συναδέλφου, νομίζω ότι το Υπουργείο Περιβάλλοντος, Χωροταξίας και Δημοσίων 'Εργων, εφόσον εκτιμήσει την ανάγκη σαφέστερων διατάξεων θα προχωρήσει ασφαλώς στη θεσμοθέτησή τους. 
(TL)



Επίσης θέλω να πω και για το θέμα της βίαιης παρέμβασης κατά των μηχανικών της Ε.Μ.Δ.Υ.Δ.Α.Σ. ότι δεν υπήρξε κανενός είδους βίαιη παρέμβαση. Υπήρχε μία προγραμματισμένη παραλαβή προσφορών και η Ε.Μ.Δ.Υ.Δ.Α.Σ. προχωρούσε την ημέρα εκείνη σε κάποιες στάσεις εργασίας για κάποια γενικότερα αιτήματα που αφορούν τους μηχανικούς του δημοσίου. Δεν υπήρξε κάποια βίαιη παρέμβαση, απλώς κλήθηκε η αστυνομική δύναμη η οποία υπηρετούσε το Ολυμπιακό Στάδιο, προκειμένου να διασφαλιστεί η κατάθεση των προσφορών.
Νομίζω ότι είναι σωστό να επισημάνουμε ότι όλοι πρέπει να βοηθήσουν με τη στάση και τη συμπεριφορά τους στο να προχωρήσουν ομαλά και απρόσκοπτα οι διαγωνισμοί, ιδίως για τα ολυμπιακά έργα, λόγω του κρίσιμου χαρακτήρα και των χρονικών δεσμεύσεων που έχουν αυτά τα έργα.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ακριβώς αυτό το γενικότερο στόχο είχε η επίκαιρη ερώτησή μου, κύριε Πρόεδρε και κύριε Υπουργέ, να προχωρήσουν πράγματι με διαφανείς διαδικασίες, με τους όρους του υγιούς ανταγωνισμού, με την ελληνική και την κοινοτική νομοθεσία και τα έργα των Ολυμπιακών Αγώνων. Η μεγάλη όμως καθυστέρηση που παρατηρείται στην έναρξη των διαδικασιών δημοπράτησης και ανάθεσης των έργων αυτών δεν μας αφήνει αισιόδοξους ότι τα πράγματα θα πάνε καλά και ότι θα τηρηθούν όλες οι διαδικασίες, όσον και αν εφησυχάζει η Κυβέρνηση σε αυτό το θέμα.
Για να εφαρμοστούν όλα αυτά σωστά, εκτός του ότι τα χρονικά περιθώρια είναι πάρα πολύ σφιχτά, χρειάζεται πράγματι να υπάρχει συνεργασία και συναίνεση με τους εργαζόμενους του δημοσίου με τους μηχανικούς. Χρειάζεται η αναβάθμιση και η στήριξη των τεχνικών υπηρεσιών. Αυτή τη στιγμή αντιμετωπίζουν πολύ μεγάλα προβλήματα, ιδιαίτερα οι περιφερειακές υπηρεσίες και υπάρχουν ακόμη και οικονομικά προβλήματα με τη διαδικασία αυτών των επιδομάτων που δημιουργείται τον τελευταίο καιρό και η οποία θα χωρίσει τους δημόσιους υπαλλήλους, όπως είπα και προχθές στη Βουλή, και τους γεωτεχνικούς υπαλλήλους της περιφέρειας και του κέντρου σε δύο κατηγορίες.
Εν πάση περιπτώσει, νομίζω ότι αυτά τα προβλήματα για την απορρόφηση των πόρων του Γ' Κοινοτικού Πλαισίου Στήριξης, των υπηρεσιών και των εργαζομένων και κυρίως για τα ολυμπιακά έργα, που αναφερθήκατε στην ανάγκη να διαφυλάξουμε τη διαδικασία τους, κύριε Υπουργέ, θα πρέπει να λυθούν και να υπάρξει πραγματικά μια ηρεμία σε όλα αυτά τα θέματα.
Όσον αφορά τον Ν.2940, πραγματικά χρειάστηκαν οι δύο εγκύκλιοι του Υ.ΠΕ.ΧΩ.Δ.Ε., για να αποσαφηνίσουν διάτρητα σημεία αυτού του νόμου και ενδεχομένως χρειάζεται και άλλη επιμονή, ούτως ώστε να διαφυλάξουμε το κύρος των διαγωνισμών. Νομίζω ότι η ευθύνη είναι στον Υπουργό Πολιτισμού -δεν είναι πολιτικό το θέμα- να ακυρώσει αυτούς τους δύο διαγωνισμούς, που πράγματι είναι παράτυπη η διαδικασία τους. Και πρέπει να λάβετε τα μέτρα ώστε να μην έχουμε και άλλα τέτοια συμβάντα από εδώ και περά. Γιατί τελικά δεν θα προλάβουμε να ολοκληρώσουμε τίποτα από τις επείγουσες διαδικασίες για τα δημόσια έργα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, σύμφωνα με τη νομοθεσία περί δημοσίων έργων δεν υπάρχει παρατυπία, πολύ δε περισσότερο που δεν προεβλήθη κάποια ένσταση από τους συμμετέχοντες. Ακόμη και αν δεχθούμε ότι η εφαρμογή της σχετικής διάταξης ήταν προβληματική ως προς το τυπικό μέρος, η ακυρότητα η οποία έχει εμφιλοχωρήσει είναι σχετική. Έχει δηλαδή αξία μονάχα εφόσον προβληθεί ο λόγος της ακυρότητας από κάποιον από τους διαγωνιζομένους. Από τη στιγμή που δεν υπήρξε αυτή τη προσβολή των σχετικών διαδικασιών…
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν έχετε δίκιο. Ξέρατε τη διαδικασία και έπρεπε να την διαφυλάξετε.
ΠΡΟΕΔΡΕΥΩΝ (Κωνσταντίνος Γείτονας): Αφήστε τον κύριο Υπουργό να ολοκληρώσει.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … δεν τίθεται θέμα. Και νομίζω ότι δεν θα πρέπει να επιμείνουμε σε αυτό. Εδώ όμως, για λόγους ιστορικής τάξης και για να είμαι σωστός απέναντι στην κυρία συνάδελφο, οφείλω να πω ότι της χρωστώ να αναφέρω ότι στη συζήτηση στη Βουλή του σχετικού άρθρου του Ν.2940 ήταν -παρότι την είχα κακίσει λίγο και μετανοώ γι' αυτό- από τους συναδέλφους εκείνους που πολύ δημιουργικά επεσήμαναν ορισμένα προβλήματα της σχετικής διάταξης. Νομίζω ότι πρέπει να της το αναγνωρίσει κανείς αυτό…
ΠΡΟΕΔΡΕΥΩΝ (Κωνσταντίνος Γείτονας): Διά της μετανοίας, δηλαδή, θέλετε τώρα να την ικανοποιήσετε.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Διά της ειλικρινούς μεταμελείας μου. Νομίζω ότι απέδειξε ότι κάνει πολύ καλά τη δουλειά της στο Κοινοβούλιο.
Ευχαριστώ.
(ΜΒ)
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου.
Η με αριθμό 401/19-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Υγείας-Πρόνοιας, σχετικώς με δημοσιεύματα του Τύπου αναφερόμενα σε ασέλγεια οδηγού λεωφορείου ιδιωτικού βρεφονηπιακού σταθμού σε βάρος τετράχρονου αγοριού, τον καταλογισμό των ευθυνών κλπ. δεν θα συζητηθεί κατόπιν συνεννόησης του Υπουργού και του Βουλευτή και διαγράφεται.
Προχωρούμε στη συζήτηση της με αριθμό 408/19-2-2002 επίκαιρης ερώτησης του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Παιδείας και Θρησκευμάτων, σχετικώς με την ίδρυση Πανεπιστημίου στην Ανατολική Στερεά Ελλάδα.
Η επίκαιρη ερώτηση του κ. Καλλιώρα έχει ως εξής:
"Όπως είναι γνωστό και έχει ειπωθεί τόσες και τόσες φορές, η Στερεά Ελλάδα ίσως είναι η μοναδική από τις Διοικητικές Περιφέρειες της χώρας που στερείται Πανεπιστημιακών Σχολών. Είναι επίσης γνωστό ότι, εδώ και αρκετά χρόνια, καταβλήθηκε από όλους τους φορείς της περιοχής τεράστια προσπάθεια για να πειστεί η Πολιτεία να ικανοποιήσει το δικαιότατο αυτό αίτημα.
Σχετικά πρόσφατα η ομάδα εργασίας που συστήθηκε με απόφαση του Υπουργού Παιδείας προκειμένου να μελετήσει μεταξύ των άλλων τον χωροταξικό και στρατηγικό σχεδιασμό της Ανώτατης Εκπαίδευσης στην Ελλάδα, ολοκλήρωσε την πρώτη φάση της μελέτης της το Νοέμβριο του 2001. Η ομάδα αυτή, όπως αναγράφεται στο πόρισμα της παραπάνω μελέτης, ανάμεσα στα άλλα προτείνει την ίδρυση πολυθεματικού Πανεπιστημίου στην Ανατολική Στερεά Ελλάδα.
Επειδή, προφανώς η ίδρυση του Πανεπιστημίου θα συμβάλει στην πνευματική και οικονομική ανάπτυξη της περιοχής και επειδή πριν την λήψη των τελικών αποφάσεων είναι -επιτέλους- αναγκαίο να ακουσθούν και οι απόψεις των τοπικών φορέων της Λαμίας που δικαιωματικά της ανήκει η έδρα του εν λόγω Πανεπιστημίου -προκαταλαμβάνετε εσείς, κύριε Καλλιώρα-,
Ερωτάται ο κύριος Υπουργός:
Πότε (χρονικά) θα ληφθεί η οριστική απόφαση της ίδρυσης του Πανεπιστημίου Ανατολικής Στερεάς Ελλάδας και πότε εκτιμάται ότι θα αρχίσουν οι εργασίες υλοποίησής της; Υπάρχει στο Υπουργείο σχετικό στοχο-χρονοδιάγραμμα για το εν λόγω ίδρυμα";
Ο Υπουργός Εθνικής Παιδείας και Θρησκευμάτων, κ. Πέτρος Ευθυμίου έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Χαίρομαι που η ερώτηση του κ. Καλλιώρα μπορεί να γίνει λαβή για να υπενθυμιστεί η ολοκληρωμένη πολιτική αυτής της Κυβέρνησης στην Ανώτατη Εκπαίδευση. Σήμερα με τα 18 Πανεπιστήμια και τα 14 ΤΕΙ έχουμε μια δυναμική πορεία προς την Ευρώπη με υψηλού επιπέδου ανώτατα ιδρύματα. Η Κυβέρνηση έχει προκρίνει τη νέα διεύρυνση των πανεπιστημιακών τμημάτων και των τμημάτων ΤΕΙ με μια μέθοδο που θα επιτρέψει να δημιουργήσουμε είτε πανεπιστήμια είτε ΤΕΙ σε συγκεκριμένες κατευθύνσεις, που είναι αναγκαίες στην εποχή μας και αναγκαίες στον ευρωπαϊκό και διεθνή συναγωνισμό.
Επομένως, η διαδικασία είναι απλή. Η Εθνική Επιτροπή Χωροταξικού Σχεδιασμού -αναφέρεται και ο κ. Καλλιώρας- έκανε το πρώτο σκέλος της εισήγησής της το Σεπτέμβριο του 2001 όσον αφορά τα κριτήρια και τις χωροταξικές προϋποθέσεις για την ανάπτυξη νέων σχολών, για την ανάπτυξη νέων πανεπιστημίων και την ανάπτυξη νέων ΤΕΙ.
Το δεύτερο σκέλος, που ήταν εξίσου ουσιώδες, είναι οι κατευθύνσεις που πρέπει να αναπτυχθούν, τα νέα πανεπιστήμια ή τα νέα ΤΕΙ, έτσι ώστε να είναι ανταγωνιστικές, να έχουν νόημα, να έχουν αξία και υπόσταση τα πτυχία των παιδιών μας. Αυτό το δεύτερο σκέλος παρεδόθη στο Υπουργείο στις 4 Φεβρουαρίου και εστάλη σε όλα τα πανεπιστήμια και τα ΤΕΙ της χώρας, τα οποία αυτή τη στιγμή καταρτίζουν τα νέα επιχειρησιακά προγράμματα ανάπτυξής τους. Η προθεσμία που εδόθη στα πανεπιστήμια και τα ΤΕΙ είναι το τέλος Μαρτίου, να αποστείλουν τα δικά τους ολοκληρωμένα επιχειρησιακά σχέδια. Το Υπουργείο θα επεξεργαστεί πια τον Απρίλιο όλες αυτές τις προτάσεις από όλη την Ελλάδα και το Μάιο θα υπάρξουν οι οριστικές και τελικές αποφάσεις για όλη την Ελλάδα ταυτοχρόνως και θα ανακοινωθεί από την Κυβέρνηση σε ποιες περιοχές της χώρας θα ιδρυθούν ποια πανεπιστήμια, ποια ΤΕΙ και σε ποιες κατευθύνσεις. Δεν πρόκειται ως τότε, καθώς ακριβώς περιέγραψα μια ολοκληρωμένη, πλήρη και λεπτομερή διαδικασία, να υπάρξει οποιαδήποτε επιμέρους ανακοίνωση για οποιαδήποτε περιοχή της Ελλάδας.
BA



Θα ήθελα να σημειώσω ότι μόνο την περασμένη πενταετία ιδρύθηκαν ογδόντα νέα τμήματα στα πανεπιστήμια και τα ΤΕΙ της χώρας, τα οποία και επέτρεψαν το διπλασιασμό των παιδιών μας που εισάγονται στις ανώτατες σχολές μέσα σε πέντε χρόνια. 
Αυτές οι επιτεύξεις μας κάνουν βέβαιους ότι και η νέα διεύρυνση θα είναι ποιοτική και προς όφελος της Ελλάδας. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω τη τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρία, αφού προηγουμένως ξεναγήθηκαν στην 'Εκθεση της Αίθουσας "Ελευθέριος Βενιζέλος" "Για τα 180 χρόνια από την Ελληνική Επανάσταση", σαράντα τρεις μαθήτριες και μαθητές και δύο συνοδοί δάσκαλοι από το Μαράσλειο. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Τους εξηγούμε ότι παρακολουθούν ερώτηση προς τον Υπουργό Παιδείας και τους ενημερώνουμε ότι είναι κοινοβουλευτικός έλεγχος και στη συζήτηση αυτή μετέχει μόνο ο ερωτών Βουλευτής και ο Υπουργός που απαντά. Γι' αυτό και δεν είναι άλλοι συνάδελφοι εδώ.
Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, δεν χρειάζεται να πω ότι ο κύριος Υπουργός έχει πράγματι μια πάρα πολύ καλή εικόνα του τι συμβαίνει γενικότερα στο χώρο της τριτοβάθμιας εκπαίδευσης και ειδικότερα ξέρει πολύ καλά ότι στη Φθιώτιδα υπάρχει το ΤΕΙ της Λαμίας με δύο παραρτήματα στην 'Αμφισσα και στο Καρπενήσι. Επίσης υπάρχει το ΤΕΙ της Χαλκίδας με έδρα την ομώνυμη πόλη. 
Σήμερα και προχθές στη πόλη της Λαμίας είπε ο ίδιος προσωπικά ότι μέσα στο Μάιο θα ακούσουμε τα τελικά αποτελέσματα για το 21ο και 22ο πανεπιστήμιο, απ' ό,τι συζητείται. 'Όμως, δεν θα πάψουμε κύριε Υπουργέ, να σας λέμε ότι αισθανόμαστε αδικημένοι, αφού για εβδομήντα χρόνια είχαμε την παιδαγωγική Ακαδημία, είκοσι χρόνια τώρα περίπου συνεχίζουμε να κάνουμε τον αγώνα γιατί είμαστε η μοναδική περιφέρεια της Ελλάδας που δεν έχει πανεπιστήμιο. Πρέπει να σας θυμίσω ότι ακόμα και η δυτική Μακεδονία έχει παραρτήματα του Αριστοτέλειου Πανεπιστημίου της Θεσσαλονίκης και στην Κοζάνη και στην Φλώρινα. Πρέπει επίσης θα σας θυμίσω ότι υπάρχει παλαιότερα θετική εισήγηση του Ινστιτούτου Περιφερειακής Ανάπτυξης. 
Ομιλείτε πάντα ως Υπουργείο για αποκέντρωση. Συνεχίζω να κρατώ αυτή τη λέξη σας. Προχθές σε δηλώσεις σας που κάνατε στην ΑΠΟΓΕΥΜΑΤΙΝΗ πάλι δώσατε αυτό το πνεύμα ότι προχωράτε σ' αυτή την κατεύθυνση, δηλαδή περιμένουμε το Πανεπιστήμιο με άλλα λόγια.
Πρέπει να σας πω κύριε Υπουργέ, ότι ενενήντα χιλιάδες φοιτητές κάθε χρόνο φεύγουν στο εξωτερικό και έχουμε μια οικονομική αιμορραγία των οκτακοσίων δισεκατομμυρίων δραχμών και η ανεργία καλπάζει στην Ελλάδα από καθηγητές της τριτοβάθμιας εκπαίδευσης, που και εγώ περιλαμβάνομαι.
Πρέπει να σας πω τέλος κύριε Υπουργέ, ότι έχουμε μια πικρή γεύση διότι κάποτε η αναδόμηση πριν τον κ. Αρσένη, τον περιμέναμε να έρθει στη Λαμία να ανακοινώσει το πανεπιστήμιο. Μετά την απόφαση όμως του κυρίου Πρωθυπουργού μείναμε χωρίς τον κ. Αρσένη και ακόμη ψαχνόμαστε. Σας παρακαλώ βοηθήστε μας να βρούμε το πανεπιστήμιο το οποίο τόσο πολύ ζητάμε, το απαιτούμε και ειλικρινά περιμένουμε από σας την καλή κουβέντα και σας ευχαριστούμε εκ των προτέρων.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός Εθνικής Παιδείας και Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν έχω να προσθέσω παρά μόνο οι αποφάσεις και οι ανακοινώσεις της κυβέρνησης για τα νέα πανεπιστήμια, τα νέα ΤΕΙ ή τις νέες σχολές θα υπάρξουν το Μάιο μετά την ολοκλήρωση αυτής της διαδικασίας η οποία θα διασφαλίσει πανεπιστήμια ή ΤΕΙ υψηλού επιπέδου, υψηλού κύρους. 'Οπου και αν αποφασιστεί η εγκατάστασή τους, ένα είναι βέβαιο: Θα υπηρετήσουν εν συνόλω την Ελλάδα, την ελληνική κοινωνία και τις προοπτικές της, γιατί πριν απ' όλα πρέπει να θυμόμαστε ότι ένα πανεπιστήμιο, ένα ΤΕΙ δεν είναι στοιχείο της τοπικής ανάπτυξης, είναι στοιχείο της εθνικής ανάπτυξης. Δεν έχει το πανεπιστήμιο, το ΤΕΙ το γνώρισμα ότι είναι μια δημόσια υπηρεσία που εγκαθίσταται κάπου για να ενισχύσει είτε τα ενοικιαζόμενα διαμερίσματα, είτε την τοπική αγορά είτε τα fast food. Τα πανεπιστήμια, τα ΤΕΙ, εγκαθίστανται οπουδήποτε κυρίως για να υπηρετήσουν την Ελλάδα, τις προοπτικές της.
PN


Υπ' αυτή την έννοια δεν θα υπάρξουν εξειδικευμένες ανακοινώσεις παρά οι οριστικές τον Μάιο για όλη την Ελλάδα.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η υπ' αριθμ. 404/19-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργός Περιβάλλοντος, Χωροταξίας και Δημοσίων Έργων σχετικώς με την έγκριση της Μελέτης Περιβαλλοντικών Επιπτώσεων για τη λειτουργία μονάδας εκτροφής χοιρομητέρων της εταιρείας HELLAS FARM στο νομός Τρικάλων.
Η επίκαιρη ερώτηση του κ. Τσιόγκα έχει ως εξής:
"Σοβαρά προβλήματα για το περιβάλλον και τη δημόσια υγεία των κατοίκων της περιοχής δημιουργεί η πρόσφατη απόφαση του ΥΠΕΧΩΔΕ να εγκρίνει τη Μελέτη Περιβαλλοντικών Επιπτώσεων και να δώσει άδεια εκτροφής στην HELLAS FΑRM για 8.600 χοιρομητέρες.
Η δημιουργία αυτής της κολοσσιαίας μονάδας στην πρώην κοινότητα Μεγάλων Καλυβιών και σε μικρή σχετικά απόσταση από τα Τρίκαλα, απειλεί με μόλυνση τον υπόγειο υδροφόρο ορίζοντα, δυσοσμίες θα εκπέμπονται σε μεγάλη απόσταση και επιπρόσθετοι κίνδυνοι θα εμφανισθούν από τον τεράστιο όγκο των στερεών αποβλήτων αφού στα χοιροστάσια της με βάση τις 8.600 χοιρομητέρες θα εκτρέφονται μόνιμα πάνω από 160.000 ζώα.
Αναστατωμένοι οι κάτοικοι της περιοχής και φορείς της Τοπικής Αυτοδιοίκησης από την απόφαση του ΥΠΕΧΩΔΕ ζητούν την ανάκλησή της.
Ερωτάται ο κύριος Υπουργός εάν προτίθεται να ανακαλέσει την παραπάνω απόφαση παίρνοντας υπόψη τους κινδύνους για το περιβάλλον και την δημόσια υγεία μετά και από τις αντιδράσεις των κατοίκων και των φορέων της Τοπικής Αυτοδιοίκησης της περιοχής."
Η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το ΥΠΕΧΩΔΕ στα πλαίσια των αρμοδιοτήτων του και αφού συνεκτίμησε τις απόψεις και τις γνωμοδοτήσεις όλων των τοπικών φορέων με τις συγκεκριμένες αποφάσεις νομαρχιακών συμβουλίων, δημοτικών συμβουλίων κλπ. εξέδωσε αυτή την κοινή απόφαση με το Υπουργείο Γεωργίας για την έγκριση περιβαλλοντικών όρων για σταδιακή επέκταση και λειτουργία υφιστάμενης κτηνοτροφικής μονάδας της HELLAS FARM -πρώην ιδιοκτήτρια όπως ξέρετε ήταν η εταιρεία ΕΛΔΥΚ- δυναμικότητος 6.083 ισοδυνάμων ζωών, 750 χοιρομητέρων και 8.000 μόσχων πάχυνσης. Υπάρχουν εγκαταστάσεις που είναι όμως εκτός λειτουργίας.
Η επέκταση της μονάδας όπως προβλέπεται από τη μελέτη γίνεται σύμφωνα με τη δυναμικότητα των 8.600 χοιρομητέρων με κατάργηση του βουστασίου και όλα αυτά που προβλέπονται στη μελέτη. Έχουν ληφθεί υπόψη όλες οι γνωμοδοτήσεις, οι κοινοτικές οδηγίες, οι κοινοτικές μας δεσμεύσεις, οι δεσμεύσεις που έχουμε στα θέματα του περιβάλλοντος και βεβαίως προβλέπεται σύμφωνα μ' αυτή την απόφαση μια σταδιακή επέκταση που ορίζει τον αριθμό των χοιρομητέρων.
Κατά το στάδιο της περιβαλλοντικής αδειοδότησης σε αυτή τη μονάδα εξετάστηκαν αναλυτικά όλες οι επιδράσεις της μονάδας στο άμεσο και έμμεσο περιβάλλον -και θα έλεγα πάρα πολύ αυστηρά- και τέθηκαν κατάλληλοι όροι για τον περιορισμό τους στα μικρότερα δυνατά επίπεδα.
Σε ό,τι αφορά τώρα την προστασία του υδροφόρου ορίζοντα από την διάθεση των αποβλήτων της εν λόγω μονάδας, η μονάδα αυτή θα είναι η μοναδική στη χώρα που θα παρακολουθούνται μέσω ειδικού προγράμματος τα απόβλητά της, επεξεργασία και διάθεση στερεών και υγρών και συγκεκριμένα σύμφωνα με αυτή την απόφαση πρέπει να προωθηθεί η ασφαλής επεξεργασία και διάθεση κάτω από ειδικό πρόγραμμα παρακολούθησης γιατί εδώ πρόκειται για ελεγκτικούς μηχανισμούς αυστηρούς των στερεών αποβλήτων της μονάδας από τις γύρω καλλιεργούμενες εκτάσεις για την κάλυψη των αναγκών βεβαίως άρδευσης και λίπανσής τους. 
Όσον αφορά τώρα στις δυσοσμίες που θα προέρχονται απ' αυτή πρέπει να πω ότι έχουν τεθεί μέσα στην μελέτη και την απόφαση κατάλληλοι αυστηρότατοι όροι για τον περιορισμό στο ελάχιστο δυνατό των οσμών. Επιπλέον δε η εταιρεία περιορίζεται να εφαρμόσει τα σύγχρονα συστήματα απόσμισης. Είναι υποχρεωτικό και δεσμευτικό. 
Και βέβαια σε ότι αφορά τη δημόσια υγεία όπως προβλέπεται δεν υπάρχει κανένας κίνδυνος από τη μονάδα γιατί εδώ έχουμε έλεγχο. Δεν πρόκειται δηλαδή για μη ελεγχόμενη μονάδα αλλά για μονάδα που υπόκειται σε αυστηρούς ελέγχους.
Τώρα στο θέμα της άρσης των περιβαλλοντικών όρων που ζητά η ερώτηση πρέπει να πω ότι χρειάζεται τεχνική επιστημονική τεκμηρίωση και σ' αυτή τη βάση μπορούμε να το συζητήσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.

(GK)


ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, το Νομαρχιακό Συμβούλιο Τρικάλων στην τελευταία του συνεδρίαση αποφάσισε και ζητάει από το Υ.ΠΕ.ΧΩ.Δ.Ε και το Υπουργείο Γεωργίας την ανάκληση της άδειας της λειτουργίας της χοιροτροφικής μονάδας στα Μεγάλα Καλύβια Τρικάλων.
Η λειτουργία της μονάδας - κολοσσού, της μεγαλύτερης στα Βαλκάνια και στην Ευρώπη, με 12.600 χοιρομητέρες και με συνολικό αριθμό 160.000 περίπου γουρουνιών, που θα γεννήσουν οι χοιρομητέρες, θα δημιουργήσει τεράστια οικολογική καταστροφή με τραγικές συνέπειες στο περιβάλλον -τόσο στην επιφάνεια, όσο και στον υπόγειο υδροφόρο ορίζοντα- αφού θα βρωμίσουν όχι μόνο τα Τρίκαλα και η Καρδίτσα, αλλά -εξαιτίας του υδροφόρου ορίζοντα- και η Λάρισα.
Βεβαίως, πρέπει να πούμε ότι τα στερεά και υγρά απόβλητα των 160.000 γουρουνιών αντιστοιχούν σε μια πόλη οκτακοσίων χιλιάδων κατοίκων, αντιστοιχούν δηλαδή περίπου σε μια Θεσσαλονίκη. Η μελέτη περιβαλλοντικών επιπτώσεων απορρίφθηκε από το Νομαρχιακό Συμβούλιο ως έωλη και διάτρητη. Σε αυτή τη συνεδρίαση συμμετείχαν πανεπιστημιακοί και άλλοι επιστήμονες, οι οποίοι απέρριψαν τη μελέτη. 
Εμείς ζητάμε να ανακληθεί η άδεια για τη λειτουργία της μονάδας, γιατί και η κοινωνία του Νομού Τρικάλων καταλαβαίνει τις συνέπειες εις βάρος της. Εδώ δίνετε άδεια λειτουργίας χωρίς να υπολογίζετε τις συνέπειες της μόλυνσης του περιβάλλοντος, ενώ την ίδια περίοδο έχετε εξαπολύσει μια εκστρατεία -ιδιαίτερα το Υπουργείο Γεωργίας- εναντίον των αγροτών, ότι δήθεν με τα λιπάσματα στα χωράφια μολύνουν τον υπόγειο υδροφόρο ορίζοντα. Αυτό, βέβαια, το κάνετε για να εμποδίσετε τους αγρότες να καλλιεργήσουν, όμως ταυτόχρονα δίνετε στους βιομηχάνους άδεια να λειτουργήσουν μονάδες - κολοσσούς εις βάρος της υγείας.
Όσο για το δεσμευτικό, υποχρεωτικό έλεγχο που θα κάνετε, θα σας έλεγα ότι αφού δεν μπορείτε να μετρήσετε πόσοι εργάτες είναι μέσα σε μια βιοτεχνία, θα μπορέσετε να μετρήσετε πόσα γουρούνια θα είναι μέσα στη μονάδα;
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο.
ΡΟΔΟΥΛΑ ΖΗΣΗ: Κύριε Πρόεδρε, θέλω να απαντήσω στον κύριο συνάδελφο λέγοντας ότι σαφώς αυτή η μονάδα φαίνεται ότι είναι η μεγαλύτερη στη χώρα και στα Βαλκάνια, ίσως και η μεγαλύτερη στην Ευρώπη. 
Επίσης, γνωρίζω πολύ καλά -όπως πολύ καλύτερα το γνωρίζει και ο κύριος συνάδελφος- ότι συνεχώς η περιοχή εκεί -και πρόσφατα υπήρχε ερώτηση στη Βουλή- αναφέρεται στο ζήτημα της αποβιομηχάνισης, της έλλειψης επενδύσεων, για τις δύο ταχύτητες στην περιφέρεια Θεσσαλίας. Υπάρχουν ζητήματα που έχουν τεθεί επί μακρό χρονικό διάστημα σε ό,τι αφορά το πολιτικό και κοινωνικό σκέλος της διεκδίκησης ή του αιτήματος της περιοχής. 
Το Υ.ΠΕ.ΧΩ.Δ.Ε φροντίζει ακριβώς -στα πλαίσια των δυνατοτήτων, των αρμοδιοτήτων και σύμφωνα με τους κανονισμούς και τους νόμους- να έχει αυτή τη συγχρονισμένη και εναρμονισμένη συνέργια της ανάπτυξης αφενός και αφετέρου της προστασίας του περιβάλλοντος. Νομίζω, κύριε συνάδελφε, ότι έχουν ληφθεί υπόψη όλα αυτά είπατε.
(Στο σημείο αυτό χτυπάει το κουδούνι λήξεως του χρόνου ομιλίας της κυρίας Υφυπουργού)
Κύριε Πρόεδρε, επιτρέψτε μου.
Όμως, όπως ανέφερα και προηγουμένως, αυτή η μελέτη έχει γίνει επιστημονικά, τεκμηριωμένα, νομικά, περιβαλλοντικά και με ευαισθησίες-σε ό,τι αφορά το ΥΠΕΧΩΔΕ- και έχουν τεθεί αυτοί οι όροι. Αν υπάρχει μια τεχνική, επιστημονική τεκμηρίωση και αντίρρηση πάνω σε αυτό το θέμα -διότι η μονάδα ήταν για 12.500 χοιρομητέρες και ήδη η μελέτη έχει περιορίσει τον αριθμό στο μισό, έχει βάλει δηλαδή τους κανόνες, τις δεσμεύσεις και τους περιορισμούς- οι υπηρεσίες του περιβαλλοντικού σχεδιασμού του ΥΠΕΧΩΔΕ, είναι έτοιμες να δουν αυτή την επιστημονική τεκμηρίωση. Αυτή όμως η αλλαγή των περιβαλλοντικών όρων και της μελέτης -όπως αποφάσισε το Νομαρχιακό Συμβούλιο- θα πρέπει να έχει πολύ δυνατή στήριξη. Εγώ δέχομαι ότι μπορεί να υπάρξει ένας τέτοιος διάλογος.
ΠΡΟΕΔΡΕΥΩΝ (Κωνσταντίνος Γείτονας): Θα προχωρήσουμε στη συζήτηση της με αριθμό 411/19-2-2002 επίκαιρης ερώτησης του Βουλευτή του Συνασπισμού της Αριστεράς και της Προόδου κυρίου Γεωργίου Αμπατζόγλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη ρύπανση του κόλπου της Ελευσίνας από τη λειτουργία του εργοστασίου της Χαλυβουργικής κλπ.
Η επίκαιρη ερώτηση του κυρίου Αμπατζόγλου έχει ως εξής:
"Από δημοσιεύματα του τοπικού τύπου, αλλά και γραπτές καταγγελίες του Αναπτυξιακού Συνδέσμου Δήμων και Κοινοτήτων του Θριασίου Πεδίου, οι οποίες έχουν φθάσει και μέχρι τον Εισαγγελέα, είναι γνωστό ότι τα τελευταία 30 χρόνια η εταιρεία "Χαλυβουργική" διαθέτει τα στερεά απόβλητα (σκουριές κλπ) που προκύπτουν από την παραγωγική της διαδικασία, στον κόλπο της Ελευσίνας χωρίς καμία προγενέστερη επεξεργασία.

DP


Τα απόβλητα αυτά, που ανέρχονται σε αρκετές δεκάδες τόνους την ημέρα, χαρακτηρίζονται "επικίνδυνα" από την υφισταμένη Νομοθεσία, αφού περιέχουν βαρέα μέταλλα και ο συγκεκριμένος τρόπος διάθεσής τους (δημιουργία προσχώσεων από τοξικά απόβλητα) προκαλεί τεράστια και μη ανατρέψιμη ρύπανση στον αποδέκτη ο οποίος έχει χαρακτηρισθεί ως "ευαίσθητος". Είναι τραγική ειρωνεία να επιτρέπονται τέτοιες πρακτικές (άλλων εποχών), τη στιγμή που γίνεται προσπάθεια να βελτιωθεί η κατάσταση στον κόλπο της Ελευσίνας.
Μετά από τα παραπάνω, ερωτάται η κυρία Υπουργός:
1. Έχουν επιβληθεί κυρώσεις (διοικητικές, ποινικές) στη Χαλυβουργική Α.Ε. για τη ρύπανση που προκαλεί στη θάλασσα σύμφωνα με τον Ν.1650/86 για την προστασία του περιβάλλοντος;
2. Υπάρχει απόφαση έγκρισης περιβαλλοντικών όρων για τη λειτουργία του εργοστασίου της Χαλυβουργικής και άδεια για τη διάθεση των επικινδύνων αποβλήτων της στη θάλασσα;"
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
Θέλω να γνωρίσω ότι η εταιρεία αυτή, η Χαλυβουργική Α.Ε. λειτουργεί με άδεια που χορήγησε το παλιό Υπουργείο Βιομηχανίας και Ενέργειας το 1981. Η απόφαση αυτή, συμπληρώθηκε με αποφάσεις της νομαρχίας το 1988 και το 1989. Βάσει δε του Προεδρικού Διατάγματος 180/81 η εταιρεία είχε υποβάλλει μελέτη περιβαλλοντικών επιπτώσεων για την εγκατάστασή της, όπως ορίζεται από το εν λόγω προεδρικό διάταγμα. Όταν τέθηκε σε εφαρμογή η ΚΥΑ 69269…
ΠΡΟΕΔΡΕΥΩΝ (Κωνσταντίνος Γείτονας): Η "Κοινή Υπουργική Απόφαση" για να μπορούν να παρακολουθούν και οι πολίτες που μας ακούνε, γιατί με τις ακροστιχίδες δεν καταλαβαίνουν. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απλώς θέλω για τα Πρακτικά να αναφερθώ στην 69269/90 κοινή υπουργική απόφαση, σύμφωνα με την οποία η εταιρεία είχε την υποχρέωση να υποβάλει μελέτη περιβαλλοντικών επιπτώσεων για έγκριση περιβαλλοντικών όρων, γεγονός που δεν πραγματοποιήθηκε. 
Ειδικότερα βάσει του άρθρου αυτής της κοινής υπουργικής απόφασης, η νομαρχιακή υπηρεσία που χορηγεί ή τροποποιεί άδεια λειτουργίας οφείλει να ενημερώσει την αρμόδια υπηρεσία του ΥΠΕΧΩΔΕ για επανεξέταση εγκεκριμένων περιβαλλοντικών όρων. 
Υπάρχουν προβλέψεις στο ίδιο άρθρο ότι πριν την ανανέωση ή τροποποίηση της άδειας λειτουργίας, απαραίτητη είναι αυτή η διαδικασία της έγκρισης των περιβαλλοντικών όρων. Η εταιρεία υπέβαλλε στο ΥΠΕΧΩΔΕ μελέτη τον Μάρτιο του 2001 για τη διάθεση στερεών αποβλήτων, η οποία ελέγχθηκε και κρίθηκε ελλιπής τόσο σε ό,τι αφορούσε αυτή καθ' εαυτή τη διάθεση στερεών αποβλήτων, όσο και ως προς την συνολική της πληρότητα. Προς τούτο, η μελέτη επεστράφη στην εταιρεία τον Μάιο του 2001 με την επισήμανση της αναγκαιότητας υποβολής πλήρους μελέτης περιβαλλοντικών επιπτώσεων, σύμφωνα με αυτή την κοινή υπουργική απόφαση που το προέβλεπε. 
Τον Δεκέμβριο του 2001 η εταιρεία υπέβαλλε νέα μελέτη στο ΥΠΕΧΩΔΕ η οποία, όπως διαπιστώθηκε από έναν συστηματικό έλεγχο που έγινε, παραμένει ελλιπής και για το λόγο αυτό θα επιστραφεί εντός των ημερών, όπως προβλέπεται, για να έλθει επαρκής. 
Σύμφωνα με την υπάρχουσα νομοθεσία, ξέρετε ότι υπάρχουν και αρμοδιότητες στην κατά περίπτωση νομαρχιακή αυτοδιοίκηση: χορηγεί άδειες διαχείρισης των στερεών και των επικίνδυνων αποβλήτων που παράγονται από βιομηχανικές δραστηριότητες και που πραγματοποιούνται βέβαια στα όρια των δικών της αρμοδιοτήτων. 
Υπήρξε αυτή η αλληλογραφία, κύριε συνάδελφε, και του ΥΠΕΧΩΔΕ και της Νομαρχίας Δυτικής Αττικής, πάρθηκαν δείγματα, υπήρξαν αναλύσεις, το ΥΠΕΧΩΔΕ έδωσε τις απαντήσεις ενημερώνοντας για τη μη συμμόρφωση της εταιρείας με τις διατάξεις της περιβαλλοντικής νομοθεσίας και υπέδειξε με αυστηρό τρόπο αν θέλετε, ότι πρέπει να ενεργοποιηθεί ο ν.1650/86 σε ό,τι αφορά την εταιρεία.
Θέλω να πω στον κύριο συνάδελφο ότι από το 2001 έχει ξεκινήσει, μπορεί να πούμε έντονα, ο αυστηρός έλεγχος και η διαδικασία αυτών των μελετών και ό,τι προβλέπεται από το νόμο. Πιστεύω ότι θα υπάρξουν αποτελέσματα σημαντικά και θα συμμορφωθούν οι αρμόδιοι προς τις υποχρεώσεις τους.
ΠΡΟΕΔΡΕΥΩΝ (Κωνσταντίνος Γείτονας): Καλώς.
Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κυρία Υπουργέ, η ερώτηση έθετε μερικά σαφή ερωτήματα. 
Έχει εγκεκριμένους περιβαλλοντικούς όρους η εταιρεία όπως έπρεπε να είχε μετά το 1994; Η απάντηση είναι όχι. Έχει άδεια διαχείρισης και διάθεσης στερεών αποβλήτων; Η απάντηση είναι όχι. Έχει άδεια για επιχωματώσεις; Η απάντηση είναι όχι. Τα απόβλητά της είναι τοξικά, ή αδρανή; Η απάντηση είναι σαφέστατα ναι, είναι τοξικά. 
( AD )

Η Χαλυβουργική έχει επιχωματώσει εξακόσια στρέμματα θάλασσας και ο κόλπος της Ελευσίνας από κοίλος έγινε κυρτός στην περιοχή αυτή. Οι επιχωματώσεις κοντεύουν να φθάσουν στη Σαλαμίνα.
Το Γενικό Χημείο του Κράτους τον Οκτώβριο του 2000 κρίνει ότι τα απόβλητα είναι τοξικά. Τι κάνει το Υπουργείο σας; Ζητά να επαναληφθεί η ανάλυση και, μάλιστα, να μην γίνει απλή ανάλυση, αλλά τεστ εκπλυσιμότητας. Λες και το τεστ εκπλυσιμότητας θα άλλαζε τον χαρακτήρα των αποβλήτων! Το Σεπτέμβριο του 2001 το τεστ εκπλυσιμότητας έδειξε ότι τα απόβλητα και πάλι είναι τοξικά και τον Δεκέμβριο του 2001 το Υπουργείο σας λέει ότι δεν αρκεί μόνο ένα τεστ εκπλυσιμότητας, αλλά πρέπει να γίνουν πολύ περισσότερα.
Κυρία Υπουργέ, πιστεύουμε ότι το θέμα είναι σκανδαλώδες και η εταιρεία αυτή τυγχάνει μίας ευνοϊκότατης μεταχείρισης. Είκοσι χιλιόμετρα από τη Βουλή που νομοθετούμε γίνεται η πλέον κατάφωρη παραβίαση των νόμων, η πλέον βάρβαρη ρύπανση του περιβάλλοντος και, μάλιστα, σε μία θαλάσσια περιοχή που έχει κριθεί ως ευαίσθητη, στον κόλπο της Ελευσίνας, ο οποίος αντί να τύχει ιδιαίτερης προστασίας, τυγχάνει ιδιαίτερης ρύπανσης.
Οι νομικοί μπορούν να λένε "dura lex, sed lex", δηλαδή "σκληρός ο νόμος, αλλά νόμος". Όμως, αυτό φαίνεται ότι δεν ισχύει για τους έχοντες και τους κατέχοντες. Διαμαρτύρεστε όταν σας κατηγορούν για διαπλοκή. Στο συγκεκριμένο, όμως, θέμα δεν υπάρχει απλώς διαπλοκή, αλλά πλήρης υποταγή στο μεγάλο κεφάλαιο. 
Εν πάση περιπτώσει, επειδή είχα καταθέσει και επίκαιρη ερώτηση πριν ένα χρόνο και άλλα μου απάντησαν τότε, θέλω να πω ότι στην Αίθουσα αυτή τουλάχιστον πρέπει να αποδείξουμε πως "φιλοκαλούμεν γάρ μετ' ευτελείας", γιατί τουλάχιστον η προστασία του περιβάλλοντος περιλαμβάνει και την έννοια του κάλλους.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων 'Εργων): Δεν ξέρω αν υπάρχουν υπαινιγμοί στα όσα είπε ο κύριος συνάδελφος, γιατί δεν διαφώνησε κανείς μαζί του για την καθυστέρηση και για την άδεια που υπήρχε από το 1981, σύμφωνα με τις μελέτες που υπήρχαν τότε.
Εκείνο που ειπώθηκε σαφώς ήταν ότι από το 2001, άρχισε επιτέλους να υπάρχει μία κίνηση, μία δραστηριοποίηση των υπηρεσιών δειγματοληψιών, αυτοψιών και πραγματογνωμοσύνης πάνω σε συγκεκριμένα ζητήματα, όπου παρατηρούνταν ελλείψεις πολύ σημαντικές εις βάρος του περιβάλλοντος.
Σαφώς, θα ήθελα να συμφωνήσω -και δεν έχω κανένα λόγο να αντιδικήσω- ότι η λειτουργία των χαλυβουργιών δημιουργεί ποσότητες αποβλήτων πολύ επικίνδυνες. Σύμφωνα με τις μετρήσεις που έχουν γίνει, υπάρχουν σκόνες από σακκόφιλτρα, μείγματα νερού-ελαίου, ψυκτικά υγρά και άλλα, η διαχείριση των οποίων πρέπει να γίνεται κατά τέτοιο τρόπο, ώστε να μην υπάρχουν δυσμενείς επιπτώσεις.
Ξέρετε ποιοι έχουν τις αρμοδιότητες. Γι' αυτό είπα πριν να γίνει ενεργοποίηση του ν. 1650/1986 για το περιβάλλον, με την επιβολή κυρώσεων που μπορούν να επιβάλουν οι αρμόδιες υπηρεσίες και οι αρμόδιες τοπικές -αν θέλετε- εκφράσεις και θεσμοί, όπου αυτές είναι αρμόδιες, καθώς γνωρίζετε πώς κατανέμονται οι αρμοδιότητες. Κανένας δεν έχει αντίρρηση πάνω σ' αυτό.
Όσον αφορά στο πρόβλημα του κόλπου της Ελευσίνας, στο οποίο αναφερθήκατε με ευαισθησία, πρέπει να πω ότι έχει γίνει μία εκτίμηση για τη ποιότητα του θαλάσσιου περιβάλλοντος από την πλευρά του ΥΠΕΧΩΔΕ, η οποία συνθέτει τα διαθέσιμα αποτελέσματα από ένα εθνικό πρόγραμμα που έγινε παρακολούθησης οικοσυστήματος στο Σαρωνικό Κόλπο για τα λύματα της Ψυτάλλειας 2000-2004. 
Υπάρχει μία ιδιαίτερη ευαισθησία πάνω σ' αυτή τη μελέτη και την επίβλεψη αυτής της προσπάθειας, στα πλαίσια της οποίας όντως παρουσιάζεται επιβαρυμένη η θαλάσσια περιοχή της Ελευσίνας ως προς τα θρεπτικά άλατα και τη χλωροφύλλη. Γι' αυτό, εξάλλου, έχει χαρακτηριστεί ευαίσθητος αυτός ο κόλπος, σύμφωνα με κοινή υπουργική απόφαση του 1999 και σε συνδυασμό με την κοινοτική οδηγία για τα αστικά λύματα.
Παράλληλα, κύριε συνάδελφε, υπάρχουν και τα βαριά μέταλλα και έχω τα αποτελέσματα των μετρήσεων που έχουν γίνει, ύστερα από αυτή την ενεργοποίηση, για την οποία σας μίλησα.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε κυρία Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, για να ενημερώσω τον κύριο συνάδελφο του οποίου την ευαισθησία και τον προβληματισμό καταλαβαίνω, θα ήθελα να πω ότι γι' αυτά τα θέματα το ΥΠΕΧΩΔΕ βρίσκεται σε μία συνεχή συνεργασία με την αρμόδια υπηρεσία Κεντρικών Λιμενρχείων του ΥΕΝ, για να καθορίσουμε συνεχώς τις δειγματοληψίες που και αυτές πάρα πολλές φορές καθίστανται δύσκολες. Υπάρχει, αν θέλετε, μία κατεύθυνση επιτάχυνσης, αλλά και ολοκλήρωσης αυτών των δειγματοληψιών.


(PX)

ΠΡΟΕΔΡΕΥΩΝ (Κωνσταντίνος Γείτονας): Πέμπτη είναι η με αριθμό 406/19.2.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Δικαιοσύνης…
ΒΑΣΙΛΗΣ ΚΕΔΙΚΟΓΛΟΥ: Με ευκρίνεια θα παρακαλούσα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, μπορώ και εκφράζομαι. Μη με προκαταλαμβάνετε.
… σχετικώς με την πάταξη της διαφθοράς στη Δημόσια Διοίκηση κλπ.
Η επίκαιρη ερώτηση του κ. Κεδίκογλου έχει ως εξής:
"Η διαφθορά είναι δομικό στοιχείο του πολιτικού συστήματος.
1. Τα Συντάγματα του 1975 και 1985 νομιμοποίησαν τα κόμματα ως θεσμό, έως σήμερα όμως δεν υπάρχει νόμιμη εκπροσώπηση παρά την Κρατική χρηματοδότησή τους.
Το Ελεγκτικό Συνέδριο "ποιείται την νήσσαν". Αρκείται στη νόμιμη εγγραφή της πίστωσης και ελέγχει (!) αν το ένταλμα υπεγράφη νομίμως! … Από εκεί κι εδώ ποιο πρόσωπο εισπράττει, πως δαπανώνται, είναι άρρητα ρήματα! …
2. Ένα "πολιτικό σύστημα δικαίου" διακρίνεται από την ευθιξία της κυβέρνησης. 
Ουδείς δημόσιος λειτουργός υποχρεούται να συμμετάσχει σε παράνομη απόφαση, της οποίας την παρανομία αγνοεί πιθανώς ο Υπουργός. Αν μηνυθεί (για την πράξη) οι συμμετέχοντες δεν διώκονται εκτός αν η Βουλή επιτρέψει τη δίωξη του Υπουργού. Η Βουλή μονίμως αρνείται. Είμαστε "οι αδιάφθοροι".
Το νέο Σύνταγμα προβλέπει τη δίωξη των συμμετόχων χωριστά. Η κυβέρνηση όμως "των αδιάφθορων" δεν σκέπτεται να τροποποιήσει το νόμο περί "ευθύνης των Υπουργών". Θέλει να προστατεύσει εαυτήν και τους ημετέρους της και να κρατά τη δημόσια διοίκηση δέσμια. Οι εισαγγελείς βολεύονται (!) να ζητούν άδεια δίωξης σωρευτικώς.
3. Χαρακτηριστικό της διοίκησης είναι η ανυπαρξία αυτοελεγκτικών μηχανισμών. Ιδρύθηκαν Σώματα Επιθεωρητών και επικεφαλής ετέθησαν πολιτικά πρόσωπα (!). Κατ' αυτό τον τρόπο καμία επιθεώρηση δεν εκτελείται, αν δεν συμφωνεί "ο επικεφαλής". Οι Επιθεωρητές καταλήγουν σε Σώματα προστασίας των ημετέρων.
4. Το Ελεγκτικό Συνέδριο ασχολείται με τον τύπο λ.χ. αν μια επιχορήγηση (προς τη "ΔΕΗ" ή την "ΘΕΜΙΣ ΚΑΤΑΣΚΕΥΑΣΤΙΚΗ") είναι εγγεγραμμένη στον Προϋπολογισμό. Αδιαφορεί παντελώς για τη νομιμότητα της εσωτερικής λειτουργίας των επιχειρήσεων και την εξέλιξη της πίστωσης!… δέχεται παρανόμως χορηγηθείσες συντάξεις να εξακολουθούν χορηγούμενες αδιαφορώντας για τη παράνομη ροή της δαπάνης!… Κατά το Ελεγκτικό Συνέδριο μπορεί να γίνονται παρανομίες με δημόσιο χρήμα!
Τα προηγούμενα στην πολιτική ορολογία ονομάζονται "φαυλοκρατία".
Ερωτάται η κυβέρνηση πως σκέπτεται να κινηθεί προς στοιχειώδη αποκατάσταση εντίμου Δημοσίου βίου".
Ο Υπουργός Δικαιοσύνης κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Το θέμα που τίθεται στην αρχή της ερώτησης του κυρίου συναδέλφου, είναι κυρίως θέμα αρμοδιότητας του Υπουργείου Εσωτερικών Δημόσιας Διοίκησης και Αποκέντρωσης. Θα ήθελα όμως να θυμίσω ότι τα Συντάγματα και του '75 και του '85 και τώρα, το αναθεωρηθέν του 2001, αναφέρονται στο άρθρο 29 στη δημιουργία κομμάτων από τους Έλληνες πολίτες και επίσης, σε παράγραφο του ιδίου άρθρου, καθιερώνεται η οικονομική ενίσχυση των κομμάτων από το κράτος και θεσπίζεται η δημοσιότητα των εκλογικών δαπανών, όπως νόμος ορίζει. Σε εκτέλεση αυτών των επιταγών άλλωστε είχαν εκδοθεί οι σχετικοί νόμοι και το 1984 και το 1996. 
Τώρα, μετά την αναθεώρηση, τη νομοθετική πρωτοβουλία για την τροποποίηση ή συμπλήρωση της ήδη υπάρχουσας νομοθεσίας για τη χρηματοδότηση των πολιτικών κομμάτων έχει το αρμόδιο Υπουργείο Εσωτερικών Δημόσιας Διοίκησης και Αποκέντρωσης και είναι γνωστό ότι βρίσκεται σε διάλογο ο Υπουργός Εσωτερικών με τα κόμματα, για να έρθει στη Βουλή και να συζητηθεί ο νέος νόμος περί χρηματοδότησης των κομμάτων.
Σε ό,τι αφορά την παρατήρηση του κυρίου συναδέλφου περί μη έκδοσης του νόμου περί ευθύνης Υπουργών, θα ήθελα να επαναλάβω αυτό που είπα και πρόσφατα, πριν από δυο μέρες, κατά τη συζήτηση άλλου νομοσχεδίου μας που και εκείνο κατ' επιταγή του Συντάγματος έρχεται και συζητείται στη Βουλή, ότι ολοκληρώνεται η επεξεργασία στο Υπουργείο Δικαιοσύνης του σχετικού σχεδίου νόμου και πολύ σύντομα, τις επόμενες εβδομάδες, θα δοθεί για δημόσιο διάλογο σε όλα τα κόμματα, έτσι ώστε σύντομα η Βουλή να συζητήσει και να ψηφίσει το νέο νόμο περί ευθύνης Υπουργών. 
Ως προς τον έλεγχο και τους μηχανισμούς ελέγχου στη δημόσια διοίκηση, θα ήθελα και εδώ να θυμίσω ότι έχουν δημιουργηθεί απ' αυτή την κυβέρνηση, από τις κυβερνήσεις του ΠΑΣΟΚ, σώματα επιθεώρησης και ελέγχου της δημόσιας διοίκησης. Αναφέρομαι ενδεικτικά στο Σώμα Επιθεωρητών Ελεγκτών Δημόσιας Διοίκησης, την Οικονομική Επιθεώρηση του Υπουργείου Οικονομικών, στα Σώματα Επιθεωρητών Δημοσίων Έργων, στα Σώματα Επιθεωρητών Ελεγκτών Υπηρεσιών Υγείας και Πρόνοιας, στη Διεύθυνση Εσωτερικών Υποθέσεων της Ελληνικής Αστυνομίας κλπ.
Για το συντονισμό και την παρακολούθηση βέβαια, χρειάζεται να γίνει περαιτέρω προσπάθεια και το Υπουργείο Εσωτερικών Δημόσιας Διοίκησης και Αποκέντρωσης πράγματι έχει τη βούληση να κινηθεί στην κατεύθυνση της αποφασιστικής ενίσχυσης των διωκτικών μηχανισμών με τη δημιουργία ενός ολιγομελούς, ευέλικτου, αποφασιστικού κεντρικού οργάνου κύρους για την αξιολόγηση και τον έλεγχο της λειτουργίας της δημόσιας διοίκησης. 


Ως προς το Ελεγκτικό Συνέδριο, θα θυμίσω ότι είναι Ανώτατο Δικαστήριο, τα μέλη του οποίου απολαμβάνουν κατά το Σύνταγμα, προσωπικής και λειτουργικής ανεξαρτησίας και στο έργο τους βέβαια, ούτε παρεμβάσεις, ούτε υποδείξεις από το Υπουργείο Δικαιοσύνης ή από οποιοδήποτε άλλο είναι κατά το Σύνταγμα επιτρεπτές. Το Ελεγκτικό Συνέδριο, δεν ασχολείται μόνο με τον τύπο, αλλά προβαίνει και σε ελέγχους διαχειριστικούς νομιμότητας και κανονικότητας και σε ουσιαστικούς, δημοσιονομική διαχείριση, με επιτόπια και δειγματοληπτική έρευνα και με επιλογές των έργων , βάσει του αριθμού των έργων και των πράξεων και του επιπέδου σπουδαιότητάς τους και τους συνυπάρχοντος κινδύνου σφάλματος. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είναι περισσότερο από φανερό ότι συζητάμε μια πάρα πολύ επίκαιρη ερώτηση. Δεν πήρα την απάντηση που έπρεπε. Το θέμα δεν είναι πόση είναι η χρηματοδότηση των κομμάτων, αλλά ποια είναι η εκπροσώπηση. Υπάρχει ένας νόμος που να ορίζει, ποιος είναι ο εκπρόσωπος του κόμματος, πως διαχειρίζεται τα χρήματα και πόση είναι η νόμιμη ροή της δαπάνης, όταν αυτό υπάρχει για το τελευταίο σωματείο; 
Κάποτε που ήταν απλά αυτοχρηματοδοτούμενα τα κόμματα στο κάτω κάτω της γραφής δεν υπήρχε και εμπειρία. Υπήρχε δε η διάταξη στο άρθρο 72 ως υποχρέωση της Βουλής, η οποία αφαιρέθηκε τώρα. Είναι μείζον ζήτημα όταν οι φορείς του πολιτεύματος δεν έχουν νόμιμη εκπροσώπηση. 
Όσον αφορά το δεύτερο σημείο στο οποίο αναφερθήκατε, είπατε ότι θα φέρετε νόμο περί ευθύνης Υπουργών, δεν ξεκαθαρίσατε όμως εάν αυτός ο νόμος θα προβλέψει τη χωριστή δίωξη των συμμετόχων διότι διαφορετικά η διοίκηση είναι όργανο στα χέρια του κόμματος, της πολιτικής εξουσίας και αυτή είναι η βάση της διαφθοράς. 
Σήμερα ο κάθε υπάλληλος λογαριάζει τη σχέση του με τον Υπουργό, σήμερα ο καθένας διώκεται μόνο εάν διωχθεί ο Υπουργός. Αυτό δεν λέγεται ανεξάρτητη δημόσια διοίκηση. 
Για τα Σώματα Επιθεωρητών πράγματι ομολογήσατε ότι είναι επικεφαλής πολιτικά όργανα. Τι Σώματα Επιθεωρητών είναι αυτά, όταν το πολιτικό όργανο θα αποφασίζει που θα πας να κάνεις έλεγχο; Ακόμα και το ΣΔΟΕ που έχει μία καλή διαγωγή δεν έχει επιθεώρηση από κανέναν. Και αυτό πηγαίνει όπου το διατάξει το πολιτικό πρόσωπο. 
Σε ό,τι αφορά το Ελεγκτικό Συνέδριο, ξέρουμε πολύ καλά τι είναι. Αλλά και οι κρίνοντες, κρίνονται κύριε Υπουργέ. 
Και σας ερωτώ: Στη "ΘΕΜΙΣ ΚΑΤΑΣΚΕΥΑΣΤΙΚΗ" έχετε κάποιους νόμους εσωτερικούς. Έγινε κανένα διάταγμα από αυτά που προέβλεπε ο νόμος για τον τρόπο εκτέλεσης των δημοσίων έργων; Ο νόμος προέβλεπε προεδρικά διατάγματα και όμως έχετε διατάξεις εκτέλεσης έργων με απλές υπουργικές αποφάσεις ενός μόνο Υπουργού. Τα λέω αυτά για να σας αποδείξω ότι το Ελεγκτικό Συνέδριο, δεν ασχολείται καθόλου με την εσωτερική ροή της δαπάνης. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, κλείνω με αυτό. 
Είναι πολύ μεγάλο αυτό το οποίο σήμερα θίγω. Δυστυχώς αυτό το οποίο σήμερα από την αρχή διαπιστώνεται στην ερώτησή μου είναι βέβαιο. Η διαφθορά και η διαπλοκή δεν είναι μόνο δομικό, αλλά και σύνδρομο στοιχείο και εικόνα, όπως την έδωσε στην απάντησή του ο κύριος Υπουργός -ιδιαίτερα στο πρώτο που είπε περί κομμάτων- είναι ότι έχουμε σήμερα μία διοίκηση της οποίας το σήμα κατατεθέν είναι η φαυλοκρατία. 
Νομίζω ότι όταν λέμε ότι υπάρχει δυσωδία, σημαίνει ότι αυτό το πολίτευμα έχει και μέντορες. Και οφείλουν οι μέντορες να ενεργοποιηθούν, να συμβουλεύσουν. Νομίζω ότι είναι η ώρα η Κυβέρνηση αυτή να πάρει συμβουλές. Πρέπει να κάνει νόμο περί λειτουργίας των κομμάτων, πως εκπροσωπούνται και πως γίνεται η διαχείριση. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Κεδίκογλου, ακουστήκατε. 
ΒΑΣΙΛΗΣ ΚΕΔΙΚΟΓΛΟΥ: Πρέπει να γίνει πράγματι νόμος, περί χωρισμού των συμμετόχων κύριε Πρόεδρε, για να υπάρξει υγιής δημόσια διοίκηση. Πρέπει να υπάρξουν αυτοελεγκτικοί μηχανισμοί και επιτέλους πρέπει να καταλάβει το Ελεγκτικό Συνέδριο, ότι είναι και ο μέντορας της εσωτερικής διαχείρισης στη πολιτεία και να βγάλει την κατάλληλη απόφαση η ολομέλειά του. 
Ευχαριστώ κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Υπουργός, έχει το λόγο. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δύο λόγια μόνο κύριε Πρόεδρε. 
Κατ' αρχήν βέβαια δεν με βρίσκουν καθόλου σύμφωνο οι παρατηρήσεις, αν θέλετε οι "διαπιστώσεις" του κ. Κεδίκογλου. 
Αναφέρθηκα με στοιχεία για όλες τις αποφάσεις , πρωτοβουλίες και νέους θεσμούς που δημιούργησε αυτή η Κυβέρνηση ακριβώς και για τον έλεγχο της δημόσιας διοίκησης. Θα συνεχίσουμε προς την κατεύθυνση αυτή. 
Δύο λόγια όμως σε ό,τι αφορά το Ελεγκτικό Συνέδριο και την "ΘΕΜΙΣ ΚΑΤΑΣΚΕΥΑΣΤΙΚΗ". Διετάχθη προσφάτως και έγινε διαχειριστικός έλεγχος από το Ελεγκτικό Συνέδριο για τα οικονομικά έτη από το 1996 έως και το 1999 στη "ΘΕΜΙΣ ΚΑΤΑΣΚΕΥΑΣΤΙΚΗ". Τα πορίσματα του ελέγχου περιλαμβάνονται άλλωστε και στην έκθεση ελέγχου του Ελεγκτικού Συνεδρίου του 2000. Ο έλεγχος ήταν και διαχειριστικός, δηλαδή έλεγχος νομιμότητας, κανονικότητας και ουσιαστικός, δημοσιονομικής δηλαδή διαχείρισης. Έγινε και επιτόπιος και δειγματοληπτικός, έγινε η επιλογή των έργων βάσει του αριθμού του επιπέδου σπουδαιότητάς τους και του συνυπάρχοντος κινδύνου σφάλματος από τετραμελές δικαστικό προσωπικό του Ελεγκτικού Συνεδρίου και ολοκληρώθηκε τον Οκτώβριο του 2000.

ΒΑΣΙΛΗΣ ΚΕΔΙΚΟΓΛΟΥ : Τα διατάγματα, που προβλέπει ο νόμος, κύριε Υπουργέ, δεν διετάχθησαν.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου. Δεν προβλέπεται συνέχιση της διαδικασίας.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων.








ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη 
ΤΩΝ ΕΠΕΡΩΤΗΣΕΩΝ
θα συζητηθεί η με αριθμό 40 επερώτηση των Βουλευτών κυρίων Γεωργίου Αμπατζόγλου, Ασημίνας Ξηροτύρη, Παναγιώτη Λαφαζάνη, Μαρίας Δαμανάκη, Φώτη Κουβέλη, Νικολάου Κωνσταντόπουλου προς τον Υπουργό Εργασίας και Κοινωνικών Ασφαλίσεων, σχετικώς με την κοινωνική πολιτική της Κυβέρνησης.
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Α΄ Αθηνών, ο κ. Κακλαμάνης.
Το λόγο έχει ο πρώτος των επερωτώντων, ο κ. Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ : Κύριε Πρόεδρε, κύριε Υπουργέ, μετά από μία δεκαεπταετή περίοδο λιτότητας, οικονομικών στενωπών και ατραπών, ενταχθήκαμε στην ΟΝΕ. Ανήκουμε, όμως, στους ισχυρούς της Ευρωπαϊκής Ένωσης, όπως ισχυρίζεται φιλάρεσκα και αυτάρεσκα η Κυβέρνηση; Συγκλίνουμε προς τον ευρωπαϊκό μέσο όρο ονομαστικά ή πραγματικά; 
Δεν είμαστε πλέον Ψωροκώσταινα. Είμαστε όμως Ευρωπαίοι; Πώς διαμορφώνεται η ελληνική κοινωνία; Είμαστε μία συνεκτική ή μία αντιφατική κοινωνία; Μικραίνουν ή μεγαλώνουν οι ανισότητες, οι αποστάσεις και οι ανασφάλειες;
Το ΠΑΣΟΚ υποσχέθηκε ότι στην νέα τετραετία θα αναδειχθεί το κοινωνικό κράτος. Αλλά οι ασκούμενες, νεοφιλελεύθερες πολιτικές δείχνουν ότι θα είναι η τετραετία κατεδάφισης των ισχνών δομών του κοινωνικού κράτους. 
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΒΡΕΤΤΟΣ ΚΩΝΣΤΑΝΤΙΝΟΣ ) 
Στην Ελλάδα του σήμερα υπάρχει σοβαρό κοινωνικό πρόβλημα συνοχής. Μεγαλώνουν οι αδικίες και διευρύνονται οι ανισότητες. Ανισότητες στις ευκαιρίες, στα βάρη, στα ωφελήματα. Ανισότητες και ανασφάλειες στη δουλειά, στην ασφάλιση, στην υγεία, στην παιδεία, στην κατάρτιση, στο περιβάλλον διαβίωσης. Την ίδια ώρα, που κυριαρχεί η κοινωνική ανασφάλεια για τους πολλούς, μεγεθύνεται η κερδοσκοπία, ο πλουτισμός και ο νεοπλουτισμός για τους λίγους. 
Στην τελευταία τριετία υπερδιπλασιάστηκαν συνολικά τα επιχειρηματικά κέρδη, έτσι ώστε η ελληνική κερδοφορία να είναι πρώτη στην Ευρώπη. Τα κέρδη αυτά δεν επενδύθηκαν σε σύγχρονους τομείς, ούτε δημιούργησαν νέες θέσεις εργασίας, αλλά και δεν φορολογήθηκαν. 
Ο Έλληνας εργαζόμενος είναι ο πλέον εργαζόμενος, ο χειρότερα αμειβόμενος, ο περισσότερο φορολογούμενος και ο έχων τη χειρότερη ποιότητα ζωής στην Ευρωπαϊκή Ένωση. Οι μισθοί και τα εισοδήματα στην Ελλάδα βρίσκονται στο 58% του μέσου ευρωπαϊκού ή στο 65% εκφρασμένο σε μονάδες αγοραστικής δύναμης, καταλαμβάνοντας την προτελευταία θέση στη σχετική κλίμακα. Χρειάζονται είκοσι χρόνια με τους σημερινούς ρυθμούς ανάπτυξης, για να συγκλίνει το κατά κεφαλή ακαθάριστο εθνικό προϊόν της Ελλάδας προς το αντίστοιχο της Ευρωπαϊκής Ένωσης. 
Η Ελλάδα είναι πρώτη την τελευταία δεκαετία σε ρυθμό αύξησης της ανεργίας με σταθερή πρωτιά στην ανεργία των νέων, των γυναικών και των ανέργων μακράς διάρκειας.
Έχουμε τρεις από τις επτά φτωχότερες περιφέρειες της Ευρωπαϊκής Ένωσης. Είμαστε οι φτωχότεροι της Ευρώπης. Έχουμε τη μεγαλύτερη απόσταση μεταξύ των 13 περιφερειών της χώρας μας, η οποία μάλιστα διευρύνθηκε τη διετία 1997-1999. Σύμφωνα με τα στοιχεία του ΚΕΠΥΟ μεταξύ των περιφερειών αυξήθηκαν η μεν ανισότητα κατά 16% η δε απόκλιση κατά 19%. 
Στην κλίμακα της οικονομικής ανισότητας ο ΟΟΣΑ κατατάσσει τη χώρα μας τρίτη μεταξύ των χωρών-μελών. Ακόμα και οι ΗΠΑ, υπόδειγμα κοινωνικών ανισοτήτων, έπονται της Ελλάδας σε αυτήν την κατάταξη και κατατάσσονται στην πέμπτη θέση.
Η εισοδηματική ανισοκατανομή στη χώρα μας είναι τόσο μεγάλη, ώστε το μερίδιο του φτωχότερου 10% του πληθυσμού στο εθνικό εισόδημα είναι μόλις στο 2,2%, ενώ το αντίστοιχο μερίδιο του πλουσιότερου 10% είναι 26,3%. Αυτό το πλουσιότερο 10% του πληθυσμού έχει εισόδημα ίσο με εκείνο που έχει ο μισός πληθυσμός της χώρας, ενώ την ίδια στιγμή το 1/5 του πληθυσμού ζει κάτω από το όριο της φτώχειας. 
(RG)


'Εχουμε το μεγαλύτερο άνοιγμα της ψαλίδας, τη μεγαλύτερη απόσταση, μεταξύ πλουσίων και φτωχών στην Ευρωπαϊκή 'Ενωση, αφού ο σχετικός δείκτης στην Ελλάδα είναι 6,8%, έναντι 5,5% που είναι ο μέσος όρος της Ευρώπης, 3,5% της Σουηδίας και 2,8% της Δανίας. 
Στην περίοδο 1997-1999 σύμφωνα με τα στοιχεία που ανακοίνωσε το ΚΕΠΥΟ, το κατά φορολογική δήλωση διαθέσιμο εισόδημα αυξήθηκε κατά 1,2%, ενώ το ΑΕΠ κατά 7%. Δηλαδή τα οφέλη της ανάπτυξης δεν τα καρπώθηκε η μεγάλη μάζα των φορολογουμένων.
Κύριε Πρόεδρε, με βάση τα στοιχεία της EUROSTAT την πενταετία 1996-2000, η ανεργία στις χώρες του Ταμείου Συνοχής σημείωσε στην Ελλάδα αύξηση κατά 20%, στην Ισπανία μείωση κατά 38%, στην Πορτογαλία μείωση κατά 43%, στην Ιρλανδία μείωση κατά 66%. Η Ελλάδα, λοιπόν, είναι η μόνη χώρα που παρουσίασε αύξηση της ανεργίας την περίοδο αυτή. Παρά τους υψηλούς ρυθμούς ανάπτυξης έχουμε υψηλή ανεργία, η οποία σταθερά κυμαίνεται στο 11%. 'Εχουμε 


H Kυβέρνηση συνεχίζει τις γενικευμένες ιδιωτικοποιήσεις, που οδήγησαν εκτός των άλλων σε συρρίκνωση της παραγωγικής βάσης στη χώρα και στην απώλεια δεκάδων χιλιάδων θέσεων εργασίας. Την τελευταία δεκαετία από τις ιδιωτικοποιήσεις μαζέψαμε 4,5 τρισεκατομμύρια δραχμές, δηλαδή το 50% των πόρων που θα πάρουμε από το Γ' Κοινοτικό Πλαίσιο Στήριξης, αλλά δε γίναμε Ιρλανδία. Οι ιδιωτικοποιήσεις δεν αποτελούν και δεν μπορούν να αποτελέσουν βασικό μοχλό ανάπτυξης.
Ο Έλληνας εργαζόμενος είναι επίσης πολλαπλά ανασφαλής. Το 10% των επιχειρήσεων είναι αναπόγραφες, αλλά και στις απογραμμένες το 10% των απασχολουμένων είναι ανασφάλιστοι. Το κόστος των επαγγελματικών ατυχημάτων ανέρχεται σε 400 δισεκατομμύρια δραχμές ετησίως. Κάθε δεκαπέντε λεπτά έχουμε ένα εργατικό ατύχημα, κάθε τρεις μέρες ένα θανατηφόρο, ενώ η καταγραφή των επαγγελματικών ασθενειών είναι ανύπαρκτη. Το σύστημα κοινωνικής ασφάλισης έχει απώλειες ετησίως ένα τρισεκατομμύριο δραχμές από εισφοροδιαφυγή, 500 δισεκατομμύρια δραχμές από την ασυνέπεια του κράτους να ανταποκριθεί στις οικονομικές υποχρεώσεις του στα ταμεία, 400 δισεκατομμύρια δραχμές από την αδυναμία ελέγχου των δαπανών και 200 δισεκατομμύρια δραχμές από την αναποτελεσματική αξιοποίηση της περιουσίας.
Στον πρόσφατα ψηφισθέντα από την Κυβέρνηση προϋπολογισμό μειώθηκε η επιχορήγηση των ασφαλιστικών ταμείων, πράγμα το οποίο θα φέρει και νέα επιπρόσθετα προβλήματα. Η Κυβέρνηση με τις θέσεις για το σύστημα κοινωνικής ασφάλισης, που έδωσε στη δημοσιότητα, επεδίωξε και συνεχίζει να επιδιώκει τα προβλήματα που δημιούργησαν οι πολιτικές των κυβερνήσεων πενήντα ετών, να τα πληρώσουν αποκλειστικά και μόνο οι εργαζόμενοι μέσω της μείωσης των συντάξεων και της αύξησης των ορίων ηλικίας για τη συνταξιοδότηση.
Η Κυβέρνηση απέρριψε πρόσφατα για μία ακόμη φορά τις προτάσεις νόμου του Συνασπισμού για την καθιέρωση του τριανταπεντάωρου χωρίς μείωση των αποδοχών και την προστασία των ανέργων. Όμως, το 70% των εργαζομένων έχει θετική άποψη για το τριανταπεντάωρο.
Κύριε Πρόεδρε, ζούμε περισσότερο από τους άλλους Ευρωπαίους. Περνάμε όμως καλύτερα; Η Ελλάδα είναι ουραγός στις κοινωνικές δαπάνες για αρρώστους, ανέργους και συνταξιούχους. Οι κοινωνικές δαπάνες, εκφρασμένες σε μονάδες αγοραστικής δύναμης, ανέρχονται στο 63% του μέσου όρου της Ευρώπης. Την δεκαετία 1990-1999 στην Ελλάδα έχουν μειωθεί οι ασφαλιστικές εισφορές του δημοσίου ως ποσοστό των κοινωνικών εσόδων από 33% σε 28,6%. Έχουν μειωθεί οι εργοδοτικές ασφαλιστικές εισφορές από 39,4% σε 37,7%. Έχουν όμως αυξηθεί οι ασφαλιστικές εισφορές των εργαζομένων και συνταξιούχων από 19,6% σε 23,4%.
Τα αριθμητικά αυτά δεδομένα υπογραμμίζουν και αποκαλύπτουν την αδυναμία λειτουργίας του ελληνικού κοινωνικού αναδιανεμητικού συστήματος. Είμαστε ουραγοί στην αγοραστική δύναμη. Το κατά κεφαλήν εισόδημα της Ελλάδας είναι το 70% του αντίστοιχου μέσου όρου της Ευρωπαϊκής Ένωσης. Θα χρειαστούν είκοσι χρόνια για να συγκλίνουμε στο δείκτη αυτό με το μέσο όρο της Ευρωπαϊκής Ένωσης. Είμαστε προτελευταίοι στη μέση ετήσια αμοιβή του συνόλου των εργαζομένων. Ο μέσος μισθός ανέρχεται στο 58% του αντίστοιχου ευρωπαϊκού. Υπάρχει άνιση αμοιβή των γυναικών. Οι Ελληνίδες παίρνουν το 68% του μισθού των ανδρών, οι Γερμανίδες το 90%, οι Δανές το 88% και οι Σουηδές το 87%. Για την αγορά εκατό βασικών ειδών διατροφής στην Ελλάδα απαιτούνται 96 ώρες εργασίας, 69 ώρες στην Ιταλία, 58 ώρες στη Γαλλία, 48,5 ώρες στη Γερμανία.
Ολοκληρώνοντας, κύριε Πρόεδρε, ήθελα να πω ότι ο κυβερνητικός μονόδρομος, που έδωσε προτεραιότητα στους οικονομικούς δείκτες και όχι στην πραγματική οικονομία, είναι η αιτία που η Ελλάδα για την είσοδό της στην ΟΝΕ κατέβαλε το μεγαλύτερο κοινωνικό και οικονομικό κόστος και είναι η αιτία που οι εργαζόμενοι βρίσκονται στο τελευταίο βαγόνι.
(ΚΑ)

Η αγορά και η μεγέθυνση της οικονομίας τις οποίες η Κυβέρνηση εκχώρησε στην ιδιωτική πρωτοβουλία αποδείχθηκαν ανίκανες να λύσουν σύνθετα κοινωνικά και οικονομικά προβλήματα. Στο επίκεντρο της πολιτικής πρέπει να επανέλθει ο άνθρωπος και τα προβλήματά του και όχι οι αγορές και τα χρηματιστήρια.
Η εικονική πραγματικότητα στο όνομα της οποίας πολιτεύεται και πορεύεται η Κυβέρνηση είναι το παραμορφωτικό κάτοπτρο που στρεβλώνει την κοινωνία, την οικονομία, την πολιτική. 
Θα πρέπει, κύριε Υπουργέ, εντέλει να εφαρμοσθούν πολιτικές που στο επίκεντρό τους να έχουν την πραγματική ανάπτυξη, την αναδιανομή του εθνικού εισοδήματος, ώστε να αλλάξει η ζοφερή εικόνα της μετάβασης στην κοινωνία του 1/3. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας "Μέτρα για την ενίσχυση της Κεφαλαιαγοράς και την ανάπτυξη της επιχειρηματικότητας και άλλες διατάξεις".
Το λόγο έχει η κ. Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κατά κοινή ομολογία η προσπάθεια για την επίτευξη των στόχων της ΟΝΕ και το κοινό νόμισμα στηρίχθηκε στη σκληρή δημοσιονομική και εισοδηματική πολιτική. Οι Έλληνες εργαζόμενοι στήριξαν το βάρος αυτής της προσπάθειας. Η αύξηση, όμως, του αριθμού των ανέργων οδηγεί στην αμφισβήτηση των δικαιωμάτων των εργαζομένων, στην απορύθμιση των εργασιών σχέσεων εργασίας εν ονόματι της ευελιξίας και της ανταγωνιστικότητας. Τους οδηγεί τελικά αντί στην αύξηση θέσεων εργασίας, στις απολύσεις.
Είναι φανερό ότι η υλοποίηση της κοινωνικής πολιτικής χωρίς τη λήψη μέτρων για την προστασία των ανέργων δεν νοείται. Μέτρα και προτάσεις για την αύξηση της απασχόλησης υπάρχουν, αρκεί να υπάρξει παράλληλα ουσιαστική παρακολούθηση των πολιτικών καταπολέμησης της ανεργίας και εφαρμογή συμπληρωματικών μέτρων για να διευθετηθούν ανισορροπίες και ανισότητες πρόσβασης στην αγορά εργασίας. 
Το 35ωρο, η αναδιάρθρωση των επιχειρήσεων με αξιοποίηση επενδυτικών προγραμμάτων του ελληνικού δημοσίου και της Ευρωπαϊκής Ένωσης, η δημιουργία θέσεων απασχόλησης σε τομείς δραστηριότητας που συνδέονται με την κοινωνική εργασία και την κάλυψη νέων αναγκών τοπικού χαρακτήρα, η αύξηση των πόρων για την απασχόληση, η δίκαιη περιφερειακή κατανομή τους, η εξεύρεση νέων πόρων από τον κρατικό προϋπολογισμό για τους τεχνολογικούς και περιβαλλοντικούς φορείς, είναι μερικές είναι μερικές από αυτές τις προτάσεις.
Φυσικά μια ολοκληρωμένη πολιτική περιλαμβάνει ένα δίκτυο κοινωνικής προστασίας που θα αναφέρεται στις ευπαθείς ομάδες του πληθυσμού, στους παλιννοστούντες ομογενείς και στους οικονομικούς μετανάστες.
Όσον αφορά, όμως, για τα προγράμματα της ανάπτυξης και ειδικότερα το μεγάλο πρόγραμμα του Γ' Κοινοτικού Πλαισίου Στήριξης δεν έγινε ποτέ ουσιαστική συζήτηση. Και για τα αποτελέσματα, όμως, των δύο προηγούμενων δεν μας απαντήσατε ποτέ. Πώς θα κατανεμηθούν τα οφέλη της ανάπτυξης; Όπως έγινε με τα προηγούμενα, κάνοντας τους ισχυρότερους πιο ισχυρούς απέναντι στη συνεχιζόμενη πολιτική περιορισμού των μισθών και των συντάξεων και των λοιπών κοινωνικών δαπανών; Θα υπάρξει επιτέλους άμεση πολιτική διαρθρωτικών παρεμβάσεων που θα συνδέσουν την ανάπτυξη με την προώθηση της κοινωνικής συνοχής για την καταπολέμηση της ανεργίας και του κοινωνικού αποκλεισμού; 
Απέναντι στη συγκέντρωση που πάλι επιχειρείτε με τον τρόπο διαχείρισης του Γ' Κοινοτικού Πλαισίου Στήριξης στη συγκέντρωση πληθυσμού κλπ. στην πρωτεύουσα, ιδιαίτερα τώρα στην περίοδο των Ολυμπιακών Αγώνων, θα υπάρξουν διαρθρωτικές πολιτικές για ένα συγκροτημένο εθνικό σχεδιασμό για την περιφερειακή ανάπτυξη της χώρας;
Φαίνεται ότι η Ελλάδα αντιμετωπίζεται ως ενιαία περιφέρεια και όχι ως σύνολο επιμέρους περιφερειών. Αυτό δικαιολογείται ίσως από πλευράς Ευρωπαϊκής Ένωσης. Δεν εννοείται, όμως, σε επίπεδο εθνικής περιφερειακής πολιτικής για την υποστήριξη της οποίας απαιτείται κατανομή των εθνικών ρόλων μεταξύ των ελληνικών περιφερειών.
(XA)

Αυτό που συμβαίνει είναι να ενισχύονται ως "κεκτημένο" προνόμιο της ελληνικής πρωτεύουσας. Και μ' αυτά τα δεδομένα δεν τίθεται θέμα άρσης της απομόνωσης και ενίσχυσης της ανταγωνιστικότητας. Οι ελληνικές περιφέρειες φαίνεται ότι θα συνεχίσουν και από αυτό το πρόγραμμα να διατηρούν το προνόμιο να επιβιώνουν κάτω από τη δεσπόζουσα ελληνική περιφέρεια, που είναι η περιφέρεια της Αττικής.
Και θα αναφερθώ στη δική μου περιοχή και στα προβλήματα της ανεργίας βέβαια. Είναι πολλαπλά τα δημοσιεύματα τον τελευταίο καιρό ότι χάθηκαν σύμφωνα με έγκυρα στοιχεία είκοσι χιλιάδες θέσεις εργασίας στη Βόρεια Ελλάδα από το κλείσιμο εκατοντάδων μεταποιητικών μονάδων και τη συρρίκνωση της βιομηχανίας. 
Ενώ εθνικοί και κοινοτικοί πόροι σημαντικού ύψους εισέρευσαν και εισρέουν, αυτήν τη στιγμή στη Θεσσαλονίκη εκτός του κλεισίματος των επτά μεγάλων επιχειρήσεων, μικρές και μεσαίες επιχειρήσεις προχώρησαν σε οριστικό κλείσιμο εξαιτίας της έλλειψης ουσιαστικών μέτρων στήριξης. Έρευνες πανεπιστημιακών δείχνουν ότι την τελευταία δεκαετία μόλις 283 θέσεις εργασίας έχουν εξασφαλιστεί. Η έρευνα του Εργατικού Κέντρου Θεσσαλονίκης δείχνει ότι από το 1992 ως το 2001 η ανεργία διπλασιάστηκε φτάνοντας το 17% από 8,5% που ήταν. Ανησυχητικά επίσης είναι τα στοιχεία που αναφέρονται στην πορεία -και τα ξέρετε βέβαια πολύ καλά- της μεταποίησης στη Μακεδονία και στη Θράκη. Κατά το 2001 καταγράφηκε πάλι μείωση σε σχέση με το 2000. Οι παραγωγικοί φορείς της Βόρειας Ελλάδας υποστηρίζουν ότι όλα αυτά οφείλονται στο ότι δεν συνέβαλαν οι αναπτυξιακοί νόμοι. Είναι ένα μεγάλο πρόβλημα το οποίο πρέπει να το δείτε.
Όμως πολλά στοιχεία και του Εργατικού Κέντρου και των ερευνών δείχνουν ότι και οι παραγωγικοί φορείς και οι ιδιώτες επενδυτές δεν έκαναν τις σωστές επενδύσεις. Υπήρξε κακοδιαχείριση. Δεν υπήρξαν επενδύσεις οι οποίες εξασφάλισαν θέσεις εργασίας. 
Βέβαια, να αναφερθούμε στη Δυτική Μακεδονία. Η συρρίκνωση εκεί της επιχειρηματικότητας είναι τεράστια. Στα Γρεβενά έχει περάσει το 50% και δεν υπάρχει κανένα φως για καμία επένδυση, στη Φλώρινα περιμένουν το έργο της ΔΕΗ, στην Κοζάνη με το κλείσιμο των τριών μεγάλων βιομηχανιών κ.ο.κ εκτιμάται ότι χάθηκαν 3000 θέσεις εργασίας.
Στην περιφέρεια Ανατολικής Μακεδονίας και Θράκης, οι νομοί Καβάλας και Δράμας ζουν την αποβιομηχάνισή τους. Η Δράμα βρίσκεται στη χειρότερη περίπτωση να κλείνει τελικά και η SOFTEX, να μην υπάρχει κανένα πρόγραμμα για τα θέματα του μαρμάρου και του ξύλου. Οι νομοί Ξάνθης, Ροδόπης και Έβρου, παρά τα μεγάλα προβλήματα τα οποία συνεχίζουν να έχουν όσον αφορά τα θέματα του πληθυσμού, τα θέματα των αδιεξόδων του αγροτικού τομέα και πολλά που θα παρουσιαστούν τώρα με τα θέματα του βαμβακιού και του καπνού, είχαν μια ανάκαμψη από τους αναπτυξιακούς νόμους. Παρόλα αυτά, για να μπορέσει αυτή η ανάπτυξη να είναι σταθερή, πρέπει να συνδεθεί με ουσιαστικά μέτρα τοπικής ανάπτυξης.
Στη δευτερολογία μου, κύριε Πρόεδρε, θα αναφερθώ στο πώς και αυτές τις ελάχιστες θέσεις εργασίας αυτήν τη στιγμή τα συστήματα απορύθμισης της εργασίας θα τις κάνουν ακόμα πιο λίγες και στις πολύ σοβαρές καταγγελίες που υπάρχουν στις επιθεωρήσεις εργασίας για την καταστρατήγηση της νομοθεσίας.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού πρώτα ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ για τα 180 χρόνια από την Ελληνική Επανάσταση, 84 μαθητές και μαθήτριες και 6 συνοδοί-καθηγητές από το 3ο Γυμνάσιο Πετρούπολης του Νομού Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο Υπουργός Εργασίας και Κοινωνικών Ασφαλίσεων, κ. Δημήτρης Ρέππας.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρία και κύριοι συνάδελφοι, το ΠΑ.ΣΟ.Κ. και η Κυβέρνησή μας έχουν κάθε λόγο να νιώθουν ικανοποίηση - γιατί όχι και δικαίωση- γιατί τα τελευταία χρόνια με τη συστηματική προσπάθεια που κάναμε έχουμε πετύχει το σύνολο των στόχων που θέσαμε διατηρώντας ταυτόχρονα την κοινωνική συνοχή στη χώρα μας. Σε μια εποχή που στην Ευρώπη κυριαρχούσαν οι νεοφιλελεύθερες ιδέες και πολιτικές το ΠΑ.ΣΟ.Κ. αντέτασσε έμπρακτα από την άσκηση της κυβερνητικής πολιτικής μια πολιτική που προωθούσε την ανάπτυξη μέσα από δράσεις προστασίας του κοινωνικού κράτους τη διαφύλαξη, όπως είπα πριν, της κοινωνικής συνοχής, γιατί θέλουμε μια κοινωνία των 3/3. Αυτό είναι ένα αγαθό το οποίο όλοι θα περιφρουρήσουμε.
(SX)
Αυτή τη σχεδόν δεκαετή περίοδο αποδείξαμε ότι μία σειρά από προοδευτικές και σοσιαλιστικές επιλογές, είναι ορθές αλλά και εφαρμόσιμες.
Αποδείξαμε πρώτον, ότι η ανάπτυξη δεν είναι ασύμβατη προς την κοινωνική πολιτική, αλλά αντίθετα την εμπεριέχει ως αναπόσπαστο στοιχείο της, γιατί η κοινωνική δικαιοσύνη είναι στοιχείο αναπτυξιακής πολιτικής. 
Δεύτερον, αποδείξαμε ότι η πολιτική της σύγκλισης με την Ευρωπαϊκή Ένωση δεν είναι ένας πολιτικός μονόδρομος. Αντίθετα, η στρατηγική της μεθοδικής και ήπιας σύγκλισης, που υιοθέτηση η Κυβέρνησή μας, με υπεύθυνες θέσεις, που τήρησαν όλοι οι κοινωνικοί φορείς και εταίροι -κατανεμημένες οι θέσεις αυτές στη βάση της κοινής ευθύνης, της διανεμητικής δικαιοσύνης, θα έλεγα- οδήγησε σε ένα μοναδικό πανευρωπαϊκό επίτευγμα που μπορεί να συγκριθεί μόνο με αυτό της Ιρλανδικής περίπτωσης. Πράγματι με την προσπάθεια, τη συμβολή και τη θυσία του ελληνικού λαού μπορούμε σήμερα ανεπιφύλακτα να επαναλάβουμε αυτό που πολλοί αναγνωρίζουν ως ελληνικό θαύμα στην Ευρωπαϊκή Ένωση.
Τρίτον, αποδείξαμε ότι η αντιμετώπιση της ανεργίας είναι μία προσπάθεια πολυεπίπεδη, είναι μία στρατηγική για κάθε χώρα -και για τη δική μας- επηρεάζεται αποφασιστικά από το επίπεδο της μακροοικονομικής ισορροπίας και απαιτεί συνεχώς δομικές παρεμβάσεις στην αγορά εργασίας τόσο από τους φορείς της επιχειρηματικότητας, όσο και της προσαρμοστικότητας, είτε αυτοί είναι δημόσιοι, είτε ιδιωτικοί φορείς.
Από την 1.1.2001 η Ελλάδα εντάχθηκε ως πλήρες μέλος της ευρωπαϊκής οικονομικής ζώνης. 
Από την αρχή αυτού του χρόνου οι Έλληνες διαθέτουν ένα από τα τρία ισχυρότερα νομίσματα του πλανήτη. Το ευρώ μαζί με το γεν και το δολλάριο αντικατοπτρίζουν την ισχύ, την οικονομική, κοινωνική, αλλά και πολιτική, θα έλεγα, της Ευρώπης και της Ελλάδος. Ασφαλώς ουδείς αμφισβητεί, όσο κακόπιστος και αν είναι, ότι το γεγονός αυτό αποτελεί μία εγγύηση για τη νομισματική σταθερότητα και την εισοδηματική ασφάλεια των Ελλήνων.
Ο δρόμος για την ένταξη της χώρας μας στην ευρωζώνη δεν ήταν εύκολος. Ήταν μακρύς. Οι κυβερνήσεις μας και το κίνημά μας οδήγησαν τη χώρα στη διαδικασία αυτή με ταυτόχρονη ανάπτυξη του κοινωνικού κράτους, στοιχεία απαραίτητα για την κοινωνική συνοχή και ανάπτυξη με ανθρώπινο πρόσωπο. Γιατί η νέα κοινωνία, στην εποχή της νέας οικονομίας, πρέπει να παραμείνει δημοκρατική και ανθρωποκεντρική.
Παράλληλα η Ελλάδα από τη δική της πλευρά συνεισέφερε απολύτως στην οικοδόμηση, τη βελτίωση, τον εμπλουτισμό του ευρωπαϊκού κοινωνικού μοντέλου αναδεικνύοντας μεταξύ των άλλων και με αυτό τον τρόπο τον ισότιμο και υπεύθυνο ρόλο της Ελλάδος μέσα στην ευρωπαϊκή οικογένεια.
Κατά τη διάρκεια της εφαρμογής του προγράμματος σύγκλισης η ελληνική οικονομία αναπτύχθηκε με ετήσιους ρυθμούς που ξεπέρασαν τον ευρωπαϊκό μέσο όρο. Η δημοσιονομική βελτίωση που επιτεύχθηκε είναι αδιαμφισβήτητη όχι μόνο από την πλευρά των δεικτών, όπως αυτοί αποκαλυπτικά μαρτυρούν την αλήθεια. Και από διαρθρωτική, όμως, άποψη μπορούμε να διαπιστώσουμε όλοι ότι έχουν βελτιωθεί όλα τα συστήματα διαχείρισης των δημοσιονομικών μεγεθών.
Η βελτίωση του ελλείμματος της ελληνικής κυβέρνησης επιτεύχθηκε παράλληλα με την ανάπτυξη δραστηριοτήτων κοινωνικής πρόνοιας. Είναι χαρακτηριστικό και αρκούμαι σε αυτό το στοιχείο τώρα να πω ότι το 1993, όταν αναλάβαμε και πάλι τη διακυβέρνηση της χώρας, οι δαπάνες για κοινωνική προστασία ανέρχονταν στο 20,2% του ΑΕΠ, ενώ το ποσοστό για το 1999 -που έχουμε τα τελευταία διαθέσιμα στοιχεία της EUROSTAT- έχει ξεπεράσει το 25%. Εκτιμάται δε, ότι για το 2001 το αντίστοιχο ποσοστό υπερβαίνει το 26% του Ακαθάριστου Εγχώριου Προϊόντος.
Όσον αφορά τώρα τα θέματα τα οποία έθεσαν οι αγαπητοί συνάδελφοι, πρέπει να πω με νηφάλιο και υπεύθυνο τρόπο: Στα σημεία της επερώτησής σας όπου αναφέρεστε στην οικονομική ανισότητα, την εισοδηματική ανισοκατανομή, στο ύψος των επιχειρηματικών κερδών σε σχέση με τα εισοδήματα από τη μισθωτή εργασία και τις κοινωνικές δαπάνες, έχω να παρατηρήσω τα εξής:
Όσον αφορά αυτές τις αιτιάσεις σας πρέπει να πω ότι πράγματι σε κάποιους δείκτες η Ελλάδα βρίσκεται σε δυσμενέστερη ή αρκετά δυσμενέστερη θέση σε σχέση με τις άλλες χώρες της Ευρωπαϊκής Ένωσης. Πρέπει να πω, όμως, ότι η πρόοδος που έχουμε κάνει τα τελευταία χρόνια δεν είναι απλώς σημαντική, αλλά είναι θεαματική. Σύμφωνα με στοιχεία -αυτά που υφίστανται και είναι προς χρήση όλων μας- ο δείκτης ανισοκατανομής βρίσκεται πολύ κοντά με τους δείκτες της μεγάλης πλειοψηφίας των κρατών-μελών της Ευρωπαϊκής Ένωσης.

(BM)


Τα δεδομένα αυτά περιλαμβάνουν μεταξύ των άλλων τις θετικές επιπτώσεις που έχουν προκύψει ακριβώς λόγω της αύξησης των κοινωνικών δαπανών την περίοδο αυτή μετά το 1996 μέχρι σήμερα. 
Με βάση υπολογισμούς που στηρίζονται και στην έρευνα οικογενειακών προϋπολογισμών που διενεργεί η Εθνική Στατιστική Υπηρεσία έχουμε μία συνεχή, σημαντική μείωση αυτής της ανισοκατανομής. Είναι από όλους αποδεκτό ότι οι κοινωνικές δαπάνες αποτυπώνουν με εύλογο και εναργή τρόπο την εθνική προσπάθεια για κοινωνική πολιτική, αφού μετράται το ποσοστό της συνολικής παραγωγής που διοχετεύεται για κοινωνικούς σκοπούς.
Η Στατιστική Υπηρεσία, λοιπόν, της Ευρωπαϊκής 'Ενωσης έδωσε αυτόν τον Ιανουάριο που μόλις πέρασε τα τελευταία στοιχεία για τις δαπάνες της κοινωνικής προστασίας μεταξύ των χωρών της Ευρωπαϊκής 'Ενωσης. Από τη μελέτη αυτών των στοιχείων προκύπτουν τα εξής: Το 1999 οι κοινωνικές δαπάνες στην Ελλάδα ανέρχονταν στο 25,5% του Ακαθάριστου Εγχώριου Προϊόντος, έφθαναν δηλαδή τα 9.770.000.000.000 δραχμές. 'Αρα, η κοινωνική προστασία έχει ξεπεράσει το ? του Ακαθάριστου Εγχώριου Προϊόντος ως ποσοστό του.
Η απόσταση που χωρίζει την Ελλάδα από τον κοινοτικό μέσο όρο συνεχώς μειώνεται. Ενώ το 1993 ήταν 6,8 ποσοστιαίες μονάδες, το 1999 είναι μόλις 2,1 ποσοστιαίες μονάδες. Η πρόβλεψη είναι ότι εάν συνεχίσουμε -και θα συνεχίσουμε- με αυτήν την πολιτική μέσα στο 2003 θα έχουμε πετύχει τη σύγκλιση τουλάχιστον σε αυτόν τον τομέα, σε αυτό το πεδίο. Η απόσταση έχει μειωθεί κατά τα 2/3, δηλαδή κατά 4,7 ποσοστιαίες μονάδες. Από το 1996 έως το 2000 διατέθηκαν 2,6 μονάδες του Ακαθάριστου Εγχώριου Προϊόντος επιπλέον για την κοινωνική προστασία. Το δραχμικό αντίστοιχό τους είναι 3.000.000.000.000 δραχμές και μάλιστα όλα αυτά σε μία περίοδο όπου η Ελλάδα κατέβαλε έντονη προσπάθεια προκειμένου να επιτύχει τους στόχους της σύγκλισης και της ένταξής της στην Οικονομική και Νομισματική 'Ενωση.
Το 1999 με βάση τα διαθέσιμα στοιχεία η Ελλάδα έρχεται πρώτη ανάμεσα στις χώρες του νότου αφού ξεπέρασε και την Ιταλία, αγαπητοί συνάδελφοι, ενώ ως ποσοστό της παραγωγής ξοδεύει το 28% του συνόλου περισσότερο από την Ισπανία και 23% περισσότερο συνολικά από το μέσο όρο των χωρών του Ταμείου Συνοχής: Ελλάδα, Ιρλανδία, Ιταλία, Ισπανία, Πορτογαλία.
Εξάλλου, σε ό,τι αφορά στην κατά κεφαλή κοινωνική προστασία στην οποία αναφερθήκατε σε μονάδες αγοραστικής δύναμης, προκειμένου να ληφθούν υπόψη οι διαφορές στα επίπεδα τιμών, από μία μελέτη των διαθέσιμων στοιχείων προκύπτουν τα εξής: Η Ελλάδα από προτελευταία έρχεται δεύτερη στην ομάδα των χωρών συνοχής πίσω από την Ιταλία. Σε απόλυτο ύψος κοινωνικής δαπάνης ανά κάτοικο προηγείται από την Πορτογαλία, την Ισπανία και την Ιρλανδία παρά το ότι γενικώς η οικονομία μας δεν είναι πιο ισχυρή από την οικονομία αυτών των χωρών, παρά το ότι δεν είμαστε πλουσιότερη χώρα.
Η απόσταση από τον κοινοτικό μέσο όρο μειώνεται με ταχύ ρυθμό. Ενώ το 1996 η Ελλάδα βρισκόταν στο 52,9% του κοινοτικού μέσου όρου, το 1999 έχουμε φθάσει στο 63%. Σε σχέση με την Ισπανία, ενώ το 1993 η Ελλάδα υπολειπόταν κατά 20%, τώρα ξεπερνούμε όσον αφορά σ' αυτό το πεδίο την Ισπανία κατά 7%. Το μεγαλύτερο τμήμα της προόδου σημειώθηκε μεταξύ των ετών 1996-1999. Η αύξηση σε πραγματικούς όρους κατά κεφαλήν ήταν 25%, ενώ μόλις 8% την περίοδο που είχε προηγηθεί. Είχαμε δε αρνητικές τάσεις την περίοδο 1990-1993 που εν παρενθέσει κυβέρνησε η Νέα Δημοκρατία.
Η Ελλάδα έρχεται πρώτη σε όλη την Ευρωπαϊκή 'Ενωση στην πραγματική αύξηση του επιπέδου κοινωνικής προστασίας κατά άτομο. 'Εχουμε 25% αύξηση των δαπανών στο πεδίο αυτό έναντι 5% του μέσου όρου και 4% συγκεκριμένα της Ισπανίας. 
Οπωσδήποτε, πάντα χρειάζεται να βελτιώσουμε τα αποτελέσματα της πολιτικής μας. Μέσα στα πλαίσια λοιπόν της κοινωνικής πολιτικής μας οι δράσεις περιλαμβάνονται στο δίκτυο αλληλεγγύης και άλλες πρωτοβουλίες οδηγούν στη θεμελίωση ενός κατώτατου εγγυημένου κοινωνικού εισοδήματος, το οποίο σίγουρα δεν αποτελεί πανάκεια για την αντιμετώπιση της φτώχειας. Ταυτοχρόνως, δεν διασφαλίζει ότι θα αποτελέσει αποτελεσματικό υποκατάστατο των υφιστάμενων επιδοματικών πολιτικών, άλλωστε παθητικών πολιτικών όπως λέμε κατά της φτώχειας και της ανεργίας.
Συνεπώς, η πολιτική μας συνιστά ένα ισχυρό δίκτυο παροχής οικονομικών πόρων επιδοματικής μορφής έως του επιπέδου της πλήρους συνταξιοδότησης στο μεγαλύτερο φάσμα του ενεργού και μη ενεργού πληθυσμού.
'Οσον αφορά στη φορολογική πολιτική και του κατά πόσο αυτή είναι φιλική προς την απασχόληση: Προέκταση λοιπόν του συστήματος κοινωνικών δαπανών αποτελεί η φιλικότητα προς την απασχόληση ενός φορολογικού συστήματος.
(TS)


Η Ελλάδα είναι από τις οικονομίες με το χαμηλότερο φορολογικό βάρος στην Ευρωπαϊκή Ένωση. Πράγματι, καταλαμβάνει ενδιάμεση θέση με προκύπτοντα φορολογικό συντελεστή της εργασίας στο 28% το 1999 έναντι 37, 2%, που ήταν ο μέσος όρος στην Ευρωπαϊκή Ένωση. 
Στόχος της πολιτικής μας δεν είναι η αποσπασματική μείωση των φορολογικών συντελεστών, αλλά η εστιασμένη μείωση του φορολογικού βάρους στη χαμηλόμισθη και ανειδίκευτη εργασία και η συμπληρωματικότητα και συνέργεια με άλλες θεσμικές παρεμβάσεις στην αγορά εργασίας και στο σύστημα παροχών, προκειμένου να ενισχυθεί η αποτελεσματικότερη θετική επίδραση στην τόνωση της απασχόλησης.
Σύμφωνα με τις θεσμικές ρυθμίσεις που έχουμε προωθήσει, επιτυγχάνεται η μείωση των εργοδοτικών εισφορών για τους χαμηλόμισθους, η κατάργηση των ασφαλιστικών εισφορών των πλήρως απασχολουμένων με τις κατώτερες αποδοχές και η υιοθέτηση μέτρων, τα οποία ελάφρυναν το φορολογικό βάρος στην κατηγορία των χαμηλών εισοδημάτων, αλλά και ενδυνάμωσαν τα κίνητρα για δημιουργία νέων θέσεων εργασίας. 
Γνωρίζετε ότι εν όψει της συζήτησης για την αλλαγή του φορολογικού συστήματος, μεταξύ των άλλων η Κυβέρνησή μας έχει προτάξει το σημαντικό στόχο της αύξησης της απασχόλησης μέσα από τη δημιουργία μιας πολιτικής φορολογικών κινήτρων.
Όσον αφορά στην ανεργία, θα πρέπει πριν προβώ ολοκληρωμένα στο σχόλιό μου, να πω ότι ο Συνασπισμός διαπιστώνει ότι η μείωση της ανεργίας, όταν διαπιστώνεται μείωση της ανεργίας, οφείλεται σε μείωση του εργατικού δυναμικού. Παραλείπει να πει, όμως, ότι και η αύξηση της ανεργίας, όταν έχουμε αυξητική τάση του ποσοστού ανεργίας, οφείλεται μεταξύ των άλλων σε αύξηση του εργατικού δυναμικού.
Η αύξηση του δείκτη ανεργίας κατά τη δεκαετία του '90 -11,6% το 1999 για τις ηλικίες άνω των 15 ετών- αποτελούσε περίπου, θα έλεγα, μια αναμενόμενη συνέπεια του προγράμματος σύγκλισης, που οδήγησε σε πρωτόγνωρη πτώση του πληθωρισμού, χωρίς όμως μείωση των κοινωνικών δαπανών. 
Επισημαίνεται ότι η ταυτόχρονη και συνεχής αύξηση του εργατικού δυναμικού καθ' όλη την περίοδο, αφού όλο και περισσότερο δυναμικό από το γυναικείο τμήμα του πληθυσμού της χώρας επιθυμεί την ένταξή του πλέον στην αγορά εργασίας, αλλάζει τα πρότυπα άλλων εποχών, καταργεί τα στερεότυπα και δημιουργεί νέες προτεραιότητες και προτιμήσεις. 
Επίσης, η μεγάλη κινητικότητα η οποία παρατηρείται με την έξοδο από τον πρωτογενή τομέα συμπολιτών μας, που αναζητούν εργασία, ιδίως στον τριτογενή τομέα, έχει την επίδρασή του.
Θα πρέπει επιτέλους να συνδεθεί με τη διαδικασία δημοσιονομικής βελτίωσης, που επετεύχθη τα τελευταία χρόνια στα πλαίσια του Συμφώνου Σταθερότητας και Ανάπτυξης, η προσπάθεια που κάνουμε για την αντιμετώπιση της ανεργίας. Και αυτό, ήδη το έχουμε ξεκινήσει. 
Η πτώση της ανεργίας κατά την τελευταία περίοδο κάθε άλλο παρά πρόσκαιρη είναι. Σύμφωνα με τα δεδομένα των δύο πρώτων τριμήνων του 2001- είναι τα τελευταία στοιχεία που έχουμε στη διάθεσή μας- η ανεργία σημείωσε περαιτέρω πτώση, φθάνοντας το 10,2% του εργατικού δυναμικού σε σχέση με το αντίστοιχο 11,1% του αντίστοιχου δευτέρου τριμήνου του 2000.
Επίσης, έχουμε πτώση κατά περίπου 12% όσον αφορά στην ανεργία των νέων. 
Επιπλέον, η μακροχρόνια ανεργία, δηλαδή άνεργοι συμπολίτες μας για πάνω από δώδεκα μήνες, έχει και αυτή μειωθεί κατά περισσότερο από 10%.
Εξάλλου, με δεδομένο ότι η οικονομία μας αναπτύσσεται με ρυθμούς που ξεπερνούν τον ευρωπαϊκό μέσο όρο, προβλέπεται περαιτέρω μείωση της ανεργίας. Βεβαίως, είναι αλήθεια ότι οι ρυθμοί αύξησης της απασχόλησης δεν ανταποκρίνονται προς το παρόν στους ρυθμούς ανάπτυξης της ελληνικής οικονομίας που κινούνται ήδη σε υψηλό επίπεδο.
Είναι, όμως, επίσης αλήθεια ότι το ποσοστό απασχόλησης που αντιστοιχεί στο ισοδύναμο των θέσεων πλήρους απασχόλησης -είναι πολύ σημαντικό στοιχείο και θέλω να το συγκρατήσετε- είναι πολύ κοντά στον ευρωπαϊκό μέσο όρο. Ενώ σχεδόν ολόκληρη η αύξηση της απασχόλησης αναφέρεται σε θέσεις πλήρους απασχόλησης, όταν μιλάμε για την Ελλάδα, κάτι τέτοιο δεν συμβαίνει στα κράτη-μέλη της Ευρωπαϊκής Ένωσης, που εμφανίζουν αυξημένη αύξηση της απασχόλησης, η οποία όμως σε μεγάλο βαθμό αντιστοιχεί σε θέσεις μερικής απασχόλησης.
Η μερική απασχόληση αποτελεί ένα πολύ μικρό ποσοστό της απασχόλησης στη χώρα μας. Το ποσοστό αυτό κυμαίνεται στο 4% με 6%, όταν σε άλλες χώρες της Ευρωπαϊκής Ένωσης, αναφέρω σαν εξαιρετικό παράδειγμα την Ολλανδία, το αντίστοιχο ποσοστό κινείται πάνω από το 40%. 
Η καθιέρωση της μερικής απασχόλησης απαιτεί βεβαίως αλλαγή αντιλήψεων, που αφορούν κυρίως την προσφορά εργασίας, αλλά και μεταβολή απόψεων για την οργάνωση και τη διαχείριση της εργασίας όσον αφορά -τώρα μιλώ για την πλευρά της ζήτησης- τους εργοδότες. Η μεταβολή αυτή βεβαίως είναι μία αργή, δύσκολη, μακροχρόνια διαδικασία, που θα αποδώσει καρπούς μετά από συγκεκριμένο χρονικό διάστημα, όταν τα θεσμικά μέτρα του νόμου 2874, καθώς και άλλα που έχουμε θέσει σε εφαρμογή θα έχουν φθάσει στην κορύφωσή τους για να δώσουν τα αποτελέσματά τους.
Επιπλέον, επισημαίνεται ότι η μείωση της συμμετοχής του αγροτικού τομέα, επιφέρει μείωση της κατηγορίας των συμβοηθούντων και μη αναμειγμένων μελών των οικογενειακών επιχειρήσεων, που αποτελεί μία πλασματική αφαίρεση -ας την ονομάσω έτσι- από την απασχόληση και συνεπάγεται μία ανακατανομή, εν πολλοίς θετική για τις εξελίξεις για το μέλλον.
(ST)

Τίθεται το ερώτημα στο σημείο 6 της επερώτησής σας, αν τα προγράμματα κατάρτισης αποδίδουν όσον αφορά την αύξηση της απασχόλησης. Στο πρόγραμμα της αύξησης της απασχόλησης, ώστε να παρακολουθήσει τους ρυθμούς επιτάχυνσης της οικονομίας και να επιτευχθεί η ανάπτυξη εντάσεως απασχόλησης -γιατί αυτό μας ενδιαφέρει ιδιαίτερα- είναι απαραίτητη η ανάπτυξη της κοινωνίας της γνώσης. Προς το στόχο αυτό κινούνται οι πολιτικές μας που αφορούν τα προγράμματα κατάρτισης και το σύνολο των μεταρρυθμίσεων για τη δια βίου μάθηση και κατάρτιση. 
Σε σχέση με την αποτελεσματικότητα των προγραμμάτων κατάρτισης του Υπουργείου μας θεωρούμε ότι ένας βασικός δείκτης της αποτελεσματικότητας είναι το ποσοστό των καταρτισθέντων που έχουν πετύχει να ενταχθούν στην αγορά εργασίας. Με βάση πρόσφατη δειγματοληπτική έρευνα -εντελώς πρόσφατη- που διεξήχθη για το σκοπό αυτό, παρατηρήθηκαν έντονες διαφοροποιήσεις μεταξύ καταρτισθέντων και μη καταρτισθέντων, όσον αφορά την απασχόλησή τους. 
Στην περίπτωση των καταρτισθέντων το ποσοστό των εργαζομένων έφθασε το 32,5% έναντι 17,3% στην περίπτωση των ερωτώμενων της ομάδας ελέγχου, το δείγμα δηλαδή εκείνο, το οποίο δεν αφορά άτομα τα οποία πέρασαν από κάποιο πρόγραμμα κατάρτισης. Παράλληλα, ποσοστό 68,5% των ερωτώμενων της ομάδας ελέγχου, αυτών δηλαδή που δεν καταρτίστηκαν, βρισκόταν κατά τη διάρκεια διεξαγωγής της έρευνας σε κατάσταση ανεργίας, έναντι ποσοστού 52,8% γι' αυτούς, οι οποίοι είχαν ήδη καταρτισθεί. 
Επισημαίνεται πλέον ότι τα προγράμματα κατάρτισης, πέραν από την αύξηση της απασχολησιμότητας, επιδρούν κατασταλτικά στη διαδικασία κοινωνικής απομόνωσης των ανέργων και διευκολύνουν τη διαδικασία της κοινωνικής ενσωμάτωσής τους. Πράγματι, θα ήταν άδικο να αξιολογούμε τα προγράμματα ενεργητικής πολιτικής για την απασχόληση μόνο με το μέτρο της εύρεσης εργασίας. 
Όσον αφορά το επίδομα ανεργίας, γνωρίζετε ότι έχουμε προχωρήσει στην αύξηση κατά 5% όσον αφορά αυτό το έτος και έχουνε εξαγγείλει ότι θα δοθεί του ίδιου ύψους αύξηση 5% για το νέο έτος. Η προσπάθειά μας είναι συνεχής. Βελτιώνεται το επίπεδο αυτού του μέτρου και αυτής της πολιτικής και νομίζω ότι, μαζί με τις συμπληρωματικές δράσεις που περιλαμβάνονται στο δίκτυο αλληλεγγύης ειδικώς για τους μακροχρόνια ανέργους, έχουμε ικανοποιητικά αποτελέσματα.
Παρά την αποφασιστική πολιτική για την ενίσχυση των ενεργητικών μορφών κατάρτισης, επανακατάρτισης και διά βίου μάθησης, καθόλου δεν υποτιμήσαμε τη βελτίωση των ποσοτικών δεικτών που σχετίζονται με παθητικές πολιτικές για την αντιμετώπιση του προβλήματος της ανεργίας και του επιπέδου διαβίωσης των συμπολιτών μας. 
Κυρίες και κύριοι συνάδελφοι, οι έλεγχοι οι οποίοι διενεργούνται από το σώμα της επιθεώρησης είναι συστηματικοί και αποδίδουν καρπούς. Τα στοιχεία, τα οποία δίδονται στη δημοσιότητα, είναι αποτέλεσμα αυτών των πολύ σημαντικών ελέγχων που γίνονται την τελευταία ιδίως περίοδο. Εμείς προχωρήσαμε στην ίδρυση αυτού του ειδικού σώματος με το στάτους της Ειδικής Γραμματείας και έχουμε επενδύσει πολιτικά πολλά σε αυτήν τη διαδικασία προκειμένου, όσον αφορά τη τήρηση των όρων εργασίας, αλλά και των όρων υγιεινής και ασφάλειας στους χώρους εργασίας, να τηρούνται τα όσα έχουμε θεσμοθετήσει. 
Είναι γεγονός ότι το φαινόμενο της άτυπης, αδήλωτης απασχόλησης αποτελεί, εκτός από έκνομη πρακτική, και ένα αρνητικό στατιστικό μέγεθος και παράγοντα αποστέρησης πόρων από το σύστημα κοινωνικής ασφάλισης. Τούτο έχει άμεσες κοινωνικές προεκτάσεις όσον αφορά την κοινωνική προστασία των εργαζομένων. Είναι μια πραγματική κατάσταση, για την οποία το Υπουργείο μας έχει λάβει ουσιαστικά και -πιστεύω- αρκετά αποτελεσματικά -όπως μέχρι τώρα έχει αποδειχθεί- μέτρα. 
Ανάμεσα στα άλλα, όπως σας είπα, έχει συσταθεί ειδική Υπηρεσία Ελέγχου Ασφάλισης και η σύσταση του Σώματος Επιθεωρητών Εργασίας του Υπουργείου Εργασίας οδήγησε στη δημιουργία εξειδικευμένων και επαρκών -σε επίπεδο συγκρότησης αρμοδιοτήτων ελεγκτικών μηχανισμών. Για τον συντονισμό και τη στελέχωσή του τρέχει η διαδικασία μέσω του Α.Σ.Ε.Π. για την πρόσληψη εκατόν ογδόντα επιστημόνων, στελεχών που θα ενισχύσουν το Σώμα Επιθεώρησης. Πιστεύω ότι μπορεί να οδηγήσει στους στόχους που έχουμε θέσει.
Θεσπίστηκε σύμφωνα με το νόμο 2556/97 το ειδικό Βιβλίο Καταχώρισης Νεοπροσλαμβανομένων Μισθωτών, το οποίο οφείλουν να τηρούν οι εργοδότες. Η μη τήρησή του συνεπάγεται υψηλό πρόστιμο 300.000 δραχμών για κάθε μη καταχωρημένο εργαζόμενο. Όλα αυτά συμβάλλουν σημαντικά στην εκπλήρωση των υποχρεώσεών τους προς το Ι.Κ.Α. Σύμφωνα με τα στοιχεία που έχουμε στη διάθεσή μας και τα οποία έχουν προκύψει μετά από ελέγχους που έχουμε διενεργήσει, το 10% των απασχολουμένων μισθωτών βρέθηκε να είναι ακαταχώρητο στο ειδικό αυτό βιβλίο. 
Πέραν τούτων, στο πλαίσιο του εκσυγχρονισμού του τομέα εσόδων του Ι.Κ.Α. έχει δρομολογηθεί μια σειρά μέτρων από την προηγούμενη ηγεσία του Υπουργείου. Την προσπάθεια αυτή τη συνεχίζουμε όσο μπορούμε ποιο συστηματικά. Λαμβάνουμε μέτρα τα οποία θα ενισχύσουν περαιτέρω τους ελέγχους για να καταπολεμήσουμε αποτελεσματικότερα το φαινόμενο της εισφοροδιαφυγής. Τα μέτρα αυτά -πιο συγκεκριμένα- στοχεύουν στη δημιουργία και συντήρηση πλήρους και αξιόπιστου Μητρώου Εργοδοτών, έτσι ώστε να υπάρχουν ανά πάσα στιγμή τα ακριβή και ενημερωμένα στοιχεία του εργοδότη για τη δημιουργία και συντήρηση αναλυτικού προφίλ εργοδοτών με στοιχεία οικονομικά και μη, τα οποία συνθέτουν τη γενική εικόνα της επιχείρησης και του εργοδότη και δίνουν πληροφορίες σχετικά με τη φερεγγυότητα και την αξιοπιστία του. 
(ZE)

Στην εφαρμογή σύγχρονων μεθόδων διασταύρωσης των στοιχείων και στατιστικής ανάλυσης των αποτελεσμάτων προκειμένου να εξάγονται χρήσιμα συμπεράσματα σχετικά με το χάρτη των εργοδοτών και εργαζομένων της χώρας γιατί πρέπει να φτιάξουμε επιτέλους ένα τέτοιο χάρτη ώστε να εντοπίζονται τάσεις στην οικονομία και μεταξύ των άλλων να περιστέλλεται η εισφοροδιαφυγή.
Στην εφαρμογή των εξειδικευμένων κριτηρίων με βάση τα συμπεράσματα που εξήχθησαν από τις διασταυρώσεις με στόχο τον κατευθυνόμενο επιτόπιο έλεγχο των εργοδοτών.
Στην εκμετάλλευση και αξιοποίηση των τεχνολογικών δυνατοτήτων όπως είναι οι φορητοί υπολογιστές μέσω των οποίων οι ελεγκτές θα διαθέτουν το σύνολο των απαιτουμένων στοιχείων του εργοδότη σε ηλεκτρονική μορφή κατά τον επιτόπιο έλεγχο ανά πάσα στιγμή.
Το σύνολο των παραπάνω θεσμικών, οργανωτικών και λειτουργικών μέτρων που έχουν ληφθεί αποτελούν ένα πλαίσιο πιστεύουμε ικανοποιητικό, επαρκές για την αντιμετώπιση του φαινομένου της μαύρης εργασίας και της εισφοροδιαφυγής.
Η προσπάθειά μας σήμερα κυρία και κύριοι συνάδελφοι επικεντρώνεται στη διαμόρφωση των προϋποθέσεων πλήρους εφαρμογής αυτών των μέτρων. Το πρόβλημα ωστόσο της φοροδιαφυγής είναι και πολύμορφο και πολυδιάστατο και πολυσύνθετο. Γι' αυτό και η αντιμετώπισή του προϋποθέτει εκτός των ελέγχων και της καταστολής την κοινωνικά υπεύθυνη στάση τόσο των εργοδοτών όσο και των εργαζομένων.
Γνωρίζετε πολύ καλά ότι ψηφίσαμε και θα τεθεί σύντομα σε λειτουργία στην πλήρη μορφή του το ολοκληρωμένο πληροφορικό σύστημα του μεγαλύτερου ασφαλιστικού φορέα της χώρας μας του Ιδρύματος Κοινωνικών Ασφαλίσεων. Πιστεύουμε ότι αυτό θα έχει αγαθές συνέπειες σε πολλά επίπεδα όσον αφορά τόσο την πάταξη της φοροδιαφυγής όσο επίσης τη διαπίστωση της μαύρης εργασίας και του ποσοστού στο οποίο εκτείνεται σήμερα.
Στην κατεύθυνση του περιορισμού αυτού του προβλήματος -και έρχομαι τώρα στο θέμα των εταιρειών προσωρινής απασχόλησης όπως ονομάζονται- πρέπει να πω ότι ο νόμος 2956 προδιαγράφει ένα πλαίσιο το οποίο πιστεύουμε ότι είναι σύγχρονο, οδηγεί σε ένα εξορθολογισμό μιας πραγματικότητας όσον αφορά την προσωρινή απασχόληση. Στόχος μας είναι η καθιέρωση κανόνων ορθολογικής λειτουργίας διασφάλισης και κατοχύρωσης των δικαιωμάτων των εργαζομένων ως προς το ύψος των αμοιβών, το χρόνο εργασίας, την τήρηση κανόνων υγιεινής και ασφάλειας, της ασφαλιστικής κάλυψης και τόσο άλλων.
Παράλληλα δια της καθιέρωσης ευέλικτων μορφών απασχόλησης έχουμε πετύχει να υπηρετούνται οι στόχοι της αύξησης της απασχόλησης και της μείωσης της ανεργίας. Επομένως, οι αιτιάσεις περί παράνομης και ανεξάρτητης δραστηριότητας ενοικίασης εργαζομένων, δανεισμού εργαζομένων όπως ειπώθηκε πιστεύουμε ότι δεν ανταποκρίνονται στα πράγματα. Δείχνουν θα μου επιτρέψετε να πω όχι κακοπιστία -δεν το δέχομαι αυτό από τη δική σας πλευρά- αλλά μια σχετική άγνοια του θέματος και των αποτελεσμάτων αυτής της νομοθετικής ρύθμισης.
'Οσον αφορά τους μετανάστες γνωρίζετε ότι αυτό αποτελεί ειδικώς για την πατρίδα μας ένα μέγεθος τεράστιας σημασίας το οποίο επηρεάζει το σύνολο των πολιτικών μας σε όλους τους τομείς. Υπολογίζεται ότι με μετριοπαθείς εκτιμήσεις οι ξένοι εργαζόμενοι κυρίως από χώρες οι οποίες βρίσκονται στη διαδικασία μετάβασης φθάνουν το 10% του εργατικού μας δυναμικού. 
Το κεντρικό σημείο αυτής της κατάστασης βρίσκεται στο γεγονός ότι αντιμετωπίσαμε ένα σημαντικό κλυδωνισμό ας το πω έτσι καθώς αιφνιδίως μετατραπήκαμε από χώρα αποστολής σε χώρα υποδοχής μεταναστών και ήταν φυσικό. Η Ελλάδα ευρισκόμενη σε μια διαδικασία ραγδαίας οικονομικής και κοινωνικής ανάπτυξης δέχθηκε την πίεση ενός γιγαντιαίου μεταναστευτικού κύματος οικονομικά και κοινωνικά καταπιεσμένων ανθρώπων. 
Με όλα αυτά λοιπόν τα θεσμικά και κοινωνικά προβλήματα που κληθήκαμε να αντιμετωπίσουμε αυτά που απορρέουν από μια τέτοια αιφνιδιαστική αλλαγή θα έλεγα ότι ο τελικός απολογισμός με βάση τις προσπάθειες που κάναμε είναι θετικός. Σήμερα βρισκόμαστε πια σε μια φάση νοικοκυρέματος ουσιαστικής, κοινωνικής, αρμονικής ένταξης και θεσμικής υποστήριξης των μεταναστών οι οποίοι στη μεγάλη τους πλειοψηφία βέβαια καταλαμβάνουν θέσεις απασχόλησης χαμηλών δεξιοτήτων ή ανειδίκευτης εργασίας όπως άλλωστε μαρτυρούν τα στοιχεία. 
Η μετανάστευση με τα πολλά προβλήματα και τις πολλές ευκαιρίες που προσφέρει αποτελεί μια από τις μεγαλύτερες προκλήσεις που αντιμετωπίζει σήμερα η ελληνική κοινωνία. 
Κυρίες και κύριοι συνάδελφοι, σχετικά με την απόδοση των οφειλών του δημοσίου προς το ΙΚΑ γνωρίζετε ότι έχουμε ψηφίσει τη σχετική διάταξη τον περασμένο Νοέμβριο. Η σύμβαση είναι ήδη έτοιμη μετά από τη συνεργασία του Γενικού Λογιστηρίου του Κράτους και της Διοίκησης του ΙΚΑ. Πιστεύω ότι τις επόμενες ημέρες και την επόμενη εβδομάδα το κείμενο της σύμβασης θα τύχει της έγκρισης του συμβουλίου του ΙΚΑ που θα ληφθεί η σχετική απόφαση. Είμαστε απολύτως συνεπείς και εγκαίρως αντιμετωπίσαμε αυτή την υποχρέωση σύμφωνα με τα όσα εξαγγείλαμε. Το ίδιο θα γίνει γιατί αυτή η επιλογή μας αποτελεί πιλότο για τη διευθέτηση ανάλογων εκκρεμοτήτων για άλλους ασφαλιστικούς οργανισμούς όσον αφορά οφειλές στον Οργανισμό Ασφάλισης Ελευθέρων Επαγγελματιών.
(NP)

Αυτή είναι μια δέσμευση που έχουμε αναλάβει και θα την αντιμετωπίσουμε μέσα σε αυτήν την περίοδο, μέσα σε αυτόν το χρόνο με ανάλογο τρόπο. 
Τέλος, όσον αφορά τα ασφαλιστικά ταμεία εν γένει -αναφέρομαι στο σημείο 14 της επερώτησής σας- όχι μόνο τα σχετικά οικονομικά μεγέθη, στα οποία αναφερθήκατε και τα οποία επικαλείστε, δεν μειώθηκαν, αλλά συνέβη ακριβώς το αντίθετο. Θα επικαλεστώ στοιχεία που είναι πολύ συγκεκριμένα και αποκαλυπτικά: 
Στον προϋπολογισμό εξόδων του Υπουργείου Εργασίας το έτος 2002 στις δαπάνες κοινωνικής ασφάλισης έχουν εγγραφεί πιστώσεις ύψους 1 τρισεκατομμυρίου 400 δισεκατομμυρίων δραχμών έναντι 1 τρισεκατομμυρίου 300 δισεκατομμυρίων δραχμών που διατέθηκαν το έτος 2001. Έχουμε δηλαδή μία σημαντική αύξηση, η οποία δεν πρέπει να μας διαφεύγει. 
Μια προσεκτική ανάγνωση και ανάλυση των σχετικών εγγράφων στον προϋπολογισμό οδηγεί σαφώς και αβιάστως στο συμπέρασμα ότι τα συγκεκριμένα κονδύλια που διατίθενται το έτος 2002 για τη χρηματοδότηση των φορέων κοινωνικής ασφάλισης φθάνουν τελικά σε ύψος 1,5 τρισεκατομμυρίου δραχμών. Κατά συνέπεια, η συνολική χρηματοδότηση των φορέων κοινωνικής ασφάλισης το έτος 2002 θα είναι αυξημένη σε σχέση με το προηγούμενο έτος κατά 177 δισεκατομμύρια δραχμές, κατά ποσοστό δηλαδή 13, 07%. 
Κυρίες και κύριοι συνάδελφοι, κλείνω κάνοντας μια αναφορά στο τελευταίο σημείο, στο οποίο δεν αναφέρθηκα, στο σημείο 11 της επερώτησής σας που αφορά το ασφαλιστικό πρόβλημα της χώρας. Όλοι έχουμε αναγνωρίσει ότι το πρόβλημα αυτό είναι πραγματικό. Δεν είναι πρόβλημα της Κυβέρνησης. Είναι πρόβλημα της ελληνικής κοινωνίας. Λόγω της δημογραφικής κάμψης -αυτή είναι η μεγαλύτερη αιτία- όλα τα συνταξιοδοτικά συστήματα στις χώρες της Ευρώπης έχουν οδηγηθεί σε κρίση. 
Είναι ώρα να αντιμετωπίσουμε και να λύσουμε αυτό το πρόβλημα με συναινετικό τρόπο. Θα επιδιώξουμε, μέσα από συνεννόηση και συνεργασία με τους κοινωνικούς εταίρους και τους πολιτικούς φορείς, να βρούμε την ορθή λύση, για να δημιουργήσουμε επιτέλους ένα σύγχρονο, βιώσιμο και κοινωνικά δίκαιο συνταξιοδοτικό σύστημα. 
Αυτό το ζήτημα εμείς το αντιμετωπίζουμε ως κοινωνικό ζήτημα, το οποίο, βεβαίως, έχει και την οικονομική διάστασή του. Δεν το αντιμετωπίζουμε ως ένα οικονομικό ή δημοσιονομικό πρόβλημα, το οποίο έχει και κοινωνικές συνέπειες. Αυτή η ιεράρχηση που κάνουμε πιστεύουμε ότι είναι και η ορθή για μια προοδευτική πολιτική όσον αφορά την ασφαλιστική μεταρρύθμιση. Πρωτοβουλίες επί του θέματος αυτού θα αναλάβουμε την επόμενη περίοδο. 
Κυρίες και κύριοι συνάδελφοι, δέχομαι ότι προβλήματα λύθηκαν, αλλά και ότι προβλήματα υπάρχουν στην ελληνική κοινωνία. Βεβαίως, θα συμφωνήσω με όλους εκείνους οι οποίοι ισχυρίζονται και επιχειρηματολογούν υπέρ του ότι εντοπίζοντας τα προβλήματα και μιλώντας γι' αυτά δείχνουμε ότι ενδιαφερόμαστε για την αντιμετώπιση και επίλυσή τους. Συμφωνώ απολύτως και ευθυγραμμίζομαι με αυτήν την πολιτική στάση. 
Από την άλλη, όμως, θα πρέπει όλοι να αναγνωρίσουμε ότι η αναφορά στην πρόοδο που έχει συντελεστεί στην πατρίδα μας τα τελευταία χρόνια είναι και αυτή ένα στοιχείο που δείχνει ότι αξίζει να προσπαθούμε, γιατί έτσι οδηγούμεθα στα αποτελέσματα που επιθυμούμε. Σε τελευταία ανάλυση δεν δέχομαι το μηδενισμό, δεν δέχομαι την αφαίρεση σε αυτήν την τεράστια προσπάθεια που έκανε ο ελληνικός λαός, γιατί τα θετικά αποτελέσματα αυτής της προσπάθειας αντικατοπτρίζουν πάνω απ' όλα όχι τη δική μας στάση, τις δικές μας επιλογές, αλλά τη συμβολή του ελληνικού λαού, τον οποίο όλοι τιμούμε και για τον οποίο όλοι εργαζόμαστε εδώ. 
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, οι τελευταίες αναφορές του κυρίου Υπουργού με αναγκάζουν να κάνω και εγώ μια αποστροφή. 
Κύριε Υπουργέ, πράγματι είναι κακό πράγμα ο μηδενισμός στην αντιμετώπιση των κοινωνικών και πολιτικών προβλημάτων. Είναι, όμως, ολέθριο στοιχείο να αντιμετωπίζονται αυτά τα μεγάλα κοινωνικά και πολιτικά προβλήματα με μια άλλη μεθοδολογία, με τον εξωραϊσμό της πραγματικότητας. Θα ήταν ευτυχέστερη η χώρα μας, εάν οι εκάστοτε κυβερνήσεις άκουγαν την κοινωνική πραγματικότητα, άκουγαν την κοινωνική κριτική, υιοθετούσαν την πολιτική κριτική και δεν ενεφάνιζαν αυτήν την πάγια στάση της αυταρέσκειας, που λέει ότι "όλα καλώς έχουν γίνει, όλα πορεύονται στο σωστό δρόμο και μόνο η πραγματικότητα είναι που φταίει ή οι άλλοι που δεν καταλαβαίνουν το σωτήριο έργο της εκάστοτε κυβερνήσεως". 
Να πούμε, λοιπόν, ευθέως: "Όχι μηδενισμός, αλλά και όχι εξωραϊσμός από την Κυβέρνηση." Σταματήστε αυτήν την πολιτική που εξωραΐζει την κοινωνική πραγματικότητα, γιατί έτσι απομακρύνεστε ακόμη πιο πολύ από αυτήν την πραγματικότητα. 
(TL)



Επίσης, ανέφερε ο κύριος Υπουργός για τις θυσίες του ελληνικού λαού. Κύριε Υπουργέ, είναι πολύχρονες θυσίες, βαρύτατες θυσίες, άδικες θυσίες, κατανεμημένες με έναν τρόπο που διαρκώς εξουθενώνει του αδύναμους και δεν τους εξασφαλίζει την προστασία και την αξιοπρεπή διαβίωση. Ε, λοιπόν, αυτός ο ελληνικός λαός, που βρίσκεται στο μονόδρομο μιας εξακολουθητικής λιτότητας πάνω από 13 χρόνια, έχει τη δικαιολογημένη και τεκμηριωμένη αίσθηση ότι οι θυσίες του δεν έπιασαν τόπο, ότι οι θυσίες του δεν ανταποδόθηκαν από πλευράς παραγωγής κυβερνητικού έργου ή αναπτυξιακών δεδομένων.
Γιατί η Ελλάδα του 2002 έχει πίσω της τη διαχείριση δύο Κοινοτικών Πλαισίων Στήριξης, έχει πίσω της στην πολιτική σταθερότητα 27 χρόνων, που έπρεπε να αξιοποιηθεί καλύτερα, η Ελλάδα του 2002 έχει αυτές τις μεγάλες, πολύπλευρες θυσίες του ελληνικού λαού και έχει τη συνεχή ροή χρηματοδοτήσεων από τα ευρωπαϊκά ταμεία!
Ε, λοιπόν, ο απλός Έλληνας πολίτης σας λέει, κύριε Υπουργέ, ότι έπρεπε να είναι άλλη η πραγματικότητα στον τομέα των υποδομών ανάπτυξης και άλλες οι διασφαλίσεις στον τομέα της κοινωνικής προστασίας. Η Ελλάδα του 2002 δεν είναι η Ελλάδα της ισόρροπης ανάπτυξης και δεν είναι η Ελλάδα της κοινωνικής συνοχής. Βεβαίως, δεν είναι η "πτωχή, αλλά έντιμος Ελλάς". Δεν είναι όμως και η ισχυρή χώρα, που έχει αξιοποιήσει με τον πιο ορθολογικό τρόπο όλα αυτά που είχαν οι κυβερνήσεις στη διάθεσή τους.
Και εμείς κάνουμε κριτική επ' αυτού, όχι με ένα παρωχημένο και απωθημένο παρελθόν, αλλά σε σχέση με ό,τι γίνεται γύρω μας, σε σχέση με ό,τι γίνεται στο ευρωπαϊκό περιβάλλον, αναφορικά και με άλλες χώρες.
Πολλές φορές συνηθίζουν κυβερνητικά στελέχη να μιλούν για διαχωριστικές γραμμές ανάμεσα στην πρόοδο και τη συντήρηση. Οι διαχωριστικές γραμμές πάντα υπάρχουν και δεν είναι υπόθεση πολιτικής γεωγραφίας. Είναι υπόθεση πολιτικής ουσίας. Και αυτή τη στιγμή οι πολιτικές γραμμές, ξέρετε, μπαίνουν με κριτήριο πολιτικής ουσίας εντελώς διαφορετικά από εκεί που τις βάζετε εσείς.
Απ' τη μια, λοιπόν, είναι ο νεοφιλελευθερισμός και οι επιλογές του και απ' την άλλη είναι η προγραμματική αντιπολίτευση στους νεοφιλελεύθερους μονόδρομους, η προγραμματική αξίωση να αντιταχθεί στην οικονομία της αγοράς η οικονομία της αλληλεγγύης, να αντιταχθεί στον θεσμοθετημένο ανταγωνισμό η διευρυμένη κοινωνική προστασία. Εμείς, λοιπόν, λέμε ότι σας κάνουμε κριτική απ' την πλευρά αυτής της προγραμματικής αντιπολίτευσης προς τις νεοφιλελεύθερες επιλογές.
Η κυβερνητική σας πολιτική πού είναι; Δεν είναι σε αυτόν το πόλο των νεοφιλελεύθερων επιλογών; Μέχρι σήμερα αυτήν την πολιτική δεν έχετε υιοθετήσει; Και επιτρέψτε μου να επισημάνω από την πλευρά του Συνασπισμού και κάτι το οποίον είναι ενοχλητικό: μιλάτε κοινωνικά κάθε φορά που βρισκόμαστε σε προεκλογική περίοδο ή κάθε φορά που βοά η πραγματικότητα και δεν μπορείτε να της κλείσετε το στόμα. Πράττετε όμως και ενεργείτε νεοφιλελεύθερα. Αυτή είναι η πραγματικότητα!
Εάν δεν μπορείτε να ισορροπήσετε ανάμεσα σε αυτές τις δύο καταστάσεις, εάν εμφανίζει η πολιτική σας το διπλό πρόσωπο του Ιανού, αυτό είναι θέμα δικής σας επιλογής από πλευράς προγραμματικής στρατηγικής. Αυτό όμως το βλέπουν όλοι. Μιλάτε κοινωνικά για λόγους σκοπιμότητας, εκλογικής ή πολιτικής, αλλά πράττετε και δράτε φιλελεύθερα.
Και όχι μόνον αυτό. Και με αυτή τη διγλωσσία και επιπροσθέτως με τη νοοτροπία του εξωραϊσμού, μιλάτε εκ τους ασφαλούς σαν εδώ να μην υπάρχει κανένας που να διαθέτει μνήμη, που να χρησιμοποιεί το βίωμά του ως στοιχείο πολιτικής στάσης και ανάλυσης.
(ΒΑ)
Το λέω αυτό γιατί μιλάτε πάντοτε σαν να τα έχετε προβλέψει όλα στα χαρτιά και ποτέ δεν κάνετε έναν απολογισμό συγκεκριμένο. Διάβαζα χθες και έτριβα τα μάτια μου την ανακοίνωση του κυβερνητικού εκπροσώπου για το τι συζητήθηκε στο Υπουργικό Συμβούλιο. Καταληγοντας ο κύριος Πρωθυπουργός επεσήμανε ότι είμαστε πλέον έτοιμοι, όπως μας ενημέρωσαν και οι αρμόδιοι Υπουργοί κύριοι Ρέππας, Φλωρίδης, Παπαδόπουλος, να προχωρήσουμε στη νομοθετική παρέμβαση για το δίκτυο ενάντια στη φτώχεια και τον κοινωνικό αποκλεισμό. Υπάρχει πλήρης ετοιμότητα και σε ένα από τα επόμενα νομοσχέδια θα υπάρχουν τα σχετικά άρθρα που ολοκληρώνουν την παρέμβασή μας και θέτουν σε λειτουργία τα μέτρα που είχαν ανακοινωθεί για το δίκτυο ενάντια στη φτώχεια και τον κοινωνικό αποκλεισμό. 
Ξέρετε πόσες φορές έχετε ανακοινώσει προγράμματα για τη φτώχεια και τον κοινωνικό αποκλεισμό; Ειλικρινά κύριε Υπουργέ αναζητήστε από τις υπηρεσίες σας να σας πουν πόσες φορές έχετε κάνει την ίδια ανακοίνωση. Και επειδή δεν θέλω να μιλάω αφηρημένα, να σας το δώσω και να σας ζητήσω να μου πείτε τι έγινε. 
Εθνικό σχέδιο δράσης για την κοινωνική ενσωμάτωση 2001-2003 Αθήνα, Ιούνιος του 2001. Υπουργεία Εργασίας και Κοινωνικών Ασφαλίσεων, συντονισμός, Υγείας και Πρόνοιας, Εσωτερικών Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Εθνικής Οικονομίας και Οικονομικών. Τότε πανηγυρικοί και εμβατήρια για την ανακοίνωση αυτού του προγράμματος. Σήμερα φέρτε έναν απολογισμό. Τίποτα δεν έχετε κάνει για τα σχέδια δράσης. Τώρα λέτε ότι είστε έτοιμοι να προχωρήσετε. Και εγώ να δεχθώ ότι γίνονται κάποιες προσπάθειες, κάποιες παρεμβάσεις, αντιμετωπίζονται πυροσβεστικά ή εκ των ενόντων ή αποσπασματικά κάποια προβλήματα, αλλά λείπει ο συγκεκριμένος σχεδιασμός, ο έλεγχος στην υλοποίηση των αντίστοιχων εξαγγελιών και ο απολογισμός. Και δεν μιλάω αφηρημένα κύριε Υπουργέ, το κοινωνικό έλλειμμα στη χώρα μας μεγαλώνει και είστε κυβέρνηση επτά χρόνια. Κάποια στιγμή δεν πρέπει να εξηγήσετε πώς γίνεται και από τη μια διαθέτετε όλες τις σχεδιασμένες δράσεις, έχετε στη διάθεσή σας τα αντίστοιχα κονδύλια που έχετε και είναι τα μικρότερα για τις κοινωνικές δαπάνες σε σχέση με τις άλλες χώρες της Ευρώπης και το αποτέλεσμα είναι εξακολουθητικά αρνητικό; Τι φταίει; Φταίει η πραγματικότητα και δεν μπορείτε να προλάβετε την έκρηξη των κοινωνικών προβλημάτων, ή μήπως πορεύεσθε σε λάθος δρόμο και οι πρακτικές και οι πολιτικές παρεμβάσεις σας δεν είναι αποτελεσματικές; 
Θα σας παρακαλούσα κάθε φορά που βάζουμε θέματα ελέγχου της πολιτικής σας στον κοινωνικό τομέα, να μη γίνεται αναφορά σε προγράμματα, όταν αυτά τα προγράμματα δεν αξιολογούνται από πλευράς αποτελεσμάτων …
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μίλησα κύριε Πρόεδρε, αλλά δεν ήσασταν στην Αίθουσα. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Υπουργέ, παρακολούθησα την ομιλία σας λεπτομερώς και σας λέω ότι αν εσείς είστε ικανοποιημένοι απ' αυτά τα στοιχεία που έχετε με γειά σας, με χαρά σας. Εμείς από την πλευρά του Συνασπισμού σας λέμε ότι η πολιτική σας μεγαλώνει το κοινωνικό έλλειμμα. Και επειδή μεγαλώνει το κοινωνικό έλλειμμα είμαστε υποχρεωμένοι να σας κάνουμε αυτή την κριτική. 
Αφού, λοιπόν, εσείς είστε περισσότερο ικανοποιημένοι και λιγότερο ανήσυχοι για το κοινωνικό πρόβλημα, να περάσουμε σε συγκεκριμένα ζητήματα. 
Είμαστε ένα χρόνο μετά την ΟΝΕ και δυο χρόνια μετά τις εκλογές. Είχατε εξαγγείλει τετραετία της απασχόλησης και της κοινωνικής δικαιοσύνης. Η ανεργία εξακολουθεί να βρίσκεται σε επικίνδυνες ζώνες και επισημαίνεται απ' όλους. Ούτε η απασχόληση ενισχύεται, ούτε η ανεργία μειώνεται, έτσι όπως θα έπρεπε να έχει μειωθεί. 
Υπάρχει, λοιπόν, στον τομέα αυτό μια κατάσταση που δεν αναστρέφεται, αλλά απεναντίας χειροτερεύει. 
(MB)


Και συνεχίζετε να έχετε ως προτεραιότητα στην πολιτική σας όχι τις κοινωνικές προτεραιότητες. Και θα σας πω συγκεκριμένα ότι δεν είναι η ανεργία και η απασχόληση που σας απασχολούν τόσο όσο το έλλειμμα και το πλεόνασμα, διότι πια βλέπετε μέσα σ΄ αυτή την εξέλιξη των πραγμάτων ότι πολλά θέματα δεν είναι έτσι όπως τα είχατε σχεδιάσει με τη λογιστική αλχημεία την οποία είχατε υιοθετήσει. Δεν είναι ως τα άμεσα αποτελέσματα της πολιτικής σας η πραγματική σύγκλιση εισοδημάτων, ευημερίας και κοινωνικής προστασίας, αλλά η έγνοια σας για το δημόσιο χρέος, διότι σας ξεφεύγει και πάλι. Δεν είναι στις άμεσες προτεραιότητές σας και παρεμβάσεις η μείωση και η κατάργηση των αποκλεισμών και της φτώχειας, αλλά η νέα δημιουργική λογιστική με την οποία νομίζετε ότι αλλάζοντας τους αριθμούς θα αλλάξετε και την πραγματικότητα.
Επίσης, σε όλα αυτά τα προγράμματα κοινωνικής προστασίας και αντιμετώπισης των κοινωνικών αναγκών τα ναρκωτικά, η προστασία της υγείας, η εργασία, η προστασία του περιβάλλοντος, όλα αυτά τα κρίσιμα προβλήματα που επηρεάζουν την ποιότητα της ζωής, την καθημερινότητα όλων είναι σε δεύτερη μοίρα μπροστά στον εθνικό στόχο της νέας μεγάλης ιδέας, την οποία προβάλλετε ως μεγάλη ιδέα, τους Ολυμπιακούς Αγώνες.
Η πολιτική σας, λοιπόν, δεν δίνει έμφαση στις κοινωνικές προτεραιότητες και η Ελλάδα, είκοσι χρόνια μετά από την ένταξη στην Ευρωπαϊκή 'Ένωση, είναι αναξιόπιστη χώρα σε σχέση με τους δείκτες τους οποίους υποβάλλει σε ό,τι αφορά την ανεργία και την απασχόληση και πολλές φορές έχετε αντιμετωπίσει ενστάσεις ότι εξωραΐζετε τους δείκτες, για να κατασκευάσετε μια πλαστή εικόνα ευημερίας και αποτελεσματικότητας. Είναι ή δεν είναι η Ελλάδα πρώτη στην ανεργία των νέων και πρώτη στην ανεργία των νέων πτυχιούχων; Φταίνε οι νέοι πτυχιούχοι ή οι νέοι; Η πολιτική ευθύνη γι' αυτή τη διόγκωση της ανεργίας των νέων και των πτυχιούχων; Είναι ή δεν είναι η Ελλάδα πρώτη στην ανασφάλιστη "μαύρη εργασία"; 'Ένας στους τέσσερις εργαζόμενους είναι ανασφάλιστος κι έτσι αποκλεισμένος από το υπάρχον σύστημα κοινωνικής ασφάλισης και φροντίδας. Είναι ή δεν είναι η Ελλάδα πρώτη στις ιδιωτικές δαπάνες υγείας και τελευταία στις δημόσιες δαπάνες υγείας; Είναι ή δεν είναι η Ελλάδα πρώτη στην άνιση κατανομή εισοδημάτων, πλούτου και ευημερίας; Το 10% των φτωχότερων έχουν το 3% του εθνικού εισοδήματος, ενώ το 10% των πλουσιότερων έχουν το 27% του εθνικού εισοδήματος. Αυτή η εσωτερική ανισότητα πλήττει την κοινωνική συνοχή και διαμορφώνει ένα ολοένα και πιο διογκούμενο αίσθημα κοινωνικής αδικίας.
Είναι ή δεν είναι πρώτη η Ελλάδα, με το 22% του πληθυσμού να διαβιοί κάτω από τα όρια της φτώχειας; Είναι ή δεν είναι πρώτη με το χαμηλότερο δείκτη απασχόλησης σε όλη την Ευρωπαϊκή 'Ένωση; Είναι ή δεν είναι πρώτη στις περιφερειακές και ενδοπεριφερειακές ανισότητες, με τρεις ελληνικές περιφέρειες στις εφτά πιο φτωχές της Ευρωπαϊκής 'Ένωσης; 
Αυτοί οι δείκτες αναφέρονται από την πλευρά μας για να επισημάνουν, κύριε Υπουργέ, αυτό που είπα ξεκινώντας την παρέμβασή μου. Η Ελλάδα του 2002 έχει δραματική έλλειψη σε υποδομές κοινωνικής προστασίας και ισόρροπης ανάπτυξης. Η Ελλάδα του 2002 αντιμετωπίζει σοβαρό κοινωνικό πρόβλημα και η πολιτική σας δεν μειώνει το κοινωνικό έλλειμμα, απεναντίας το μεγαλώνει. Αν θέλετε, λοιπόν, να αντιμετωπίσετε το πραγματικό κοινωνικό πρόβλημα που ολοένα και περισσότερο μεγαλώνει, αλλάξτε την πολιτική σας. Η αιτία που μεγαλώνουν και φουντώνουν τα κοινωνικά προβλήματα είναι στην πολιτική που εφαρμόζει η Κυβέρνηση, δεν είναι ούτε εις τον κακό καιρό, ούτε εις τον κακό Θεό, ούτε εις τον κακό Έλληνα. Η πολιτική σας παράγει αυτές τις εσωτερικές ανισότητες, τις κοινωνικές ανισότητες, τις εισοδηματικές αδικίες, τις φορολογικές αδικίες, τις περιφερειακές ανισότητες. Η πολιτική σας πολλαπλασιάζει τους κοινωνικούς αποκλεισμούς. Και δεν θα είναι ποτέ η Ελλάδα τόσο ισχυρή όσο θα μπορούσε να είναι, αν δεν έχει κοινωνική συνοχή, αν δεν εξασφαλίζει αξιοπρεπή διαβίωση για όλους, αν δεν έχει ισόρροπη, αξιοβίωτη ανάπτυξη.

GK










Η πολιτική σας, λοιπόν, είναι αυτή που πρέπει να αλλάξει και εμείς από την πλευρά μας με την επερώτηση, που καταθέτουμε, θέλουμε αυτό το στοιχείο να αναδείξουμε. Η κυβερνητική σας πολιτική χάνει ολοένα και περισσότερο το κοινωνικό της πρόσωπο. 
Η κυβερνητική σας πολιτική ολοένα και περισσότερο αφήνει ακάλυπτους ακόμη και εκείνους που από τα κοινωνικά στρώματα, στα οποία ανήκουν, βιώνουν μια δύσκολη πραγματικότητα, παρά το γεγονός ότι πολιτικά είναι οπαδοί της κυβερνητικής πλειοψηφίας με το 43,4% περίπου. Επομένως και οι ίδιοι οι οπαδοί σας δεν παύουν να φωνάζουν, διότι στην πολιτική σας δεν αναγνωρίζουν το περιεχόμενο της ψήφου τους. Η ψήφος που τα αδύναμα κοινωνικά στρώματα έδωσαν προς την Κυβέρνηση σας είχε και σαφές κοινωνικό περιεχόμενο ή, αν θέλετε, ένα συμβόλαιο, το οποίο προεκλογικά συνάψατε με διάφορες εξαγγελίες.
Οι εξαγγελίες, όμως, που δώσατε είναι διαφορετικές από τις κυβερνητικές επιλογές που κάνατε. Και ανάμεσα σε αυτό το χάσμα μεταξύ λόγων και έργων, που εξακολουθητικά χαρακτηρίζει την κυβερνητική σας πολιτική, βυθίζεται η ελληνική κοινωνία. Σε αυτό το χάσμα βυθίζεται η ελληνική κοινωνία και δυσκολεύεται η οικονομία να ορθοποδήσει και να αντιμετωπίσει τις ανταγωνιστικές πιέσεις, οι οποίες μέσα στο ευρωπαϊκό περιβάλλον θα γίνονται ολοένα και πιο ισχυρές και πιο έντονες.
Κύριε Υπουργέ, η κυβερνητική σας πολιτική οδηγεί σε αδιέξοδο. Μην την εξωραΐζετε. Εμείς από την πλευρά του Συνασπισμού της Αριστεράς και της Προόδου δεν τη μηδενίζουμε. Την κρίνουμε, όμως, και την κατακρίνουμε. Και λέμε ότι είναι μια πολιτική που εξακολουθητικά θητεύει στο φιλελεύθερο μονόδρομο. Αυτή η κυβερνητική πολιτική δεν εξασφαλίζει ούτε την οικονομία της αλληλεγγύης ούτε την οικονομία της ισόρροπης ανάπτυξης ούτε την αξιοπρεπή διαβίωση και προστασία για όλους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, τη συνεδρίαση μας παρακολουθούν από τα βόρεια θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με τίτλο "180 χρόνια από την Ελληνική Επανάσταση" δέκα έξι φοιτητές και φοιτήτριες μεταπτυχιακών σπουδών Νοτιοανατολικής Ευρώπης και μια σύνοδος. 
Η Βουλή τους καλωσορίζει.
(Χειροκροτήματα από όλες τις πτέρυγες)
ΦΟΙΒΟΣ ΙΩΑΝΝΙΔΗΣ: Μήπως πρέπει να εξηγήσετε στους επισκέπτες το ολιγάριθμο της παρουσίας των Βουλευτών;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε δίκιο. Συνήθως το κάνουμε, όταν είναι τα μικρά παιδιά. Επειδή πρόκειται για φοιτητές, δεν το έκανα. Καλώς το θίξατε.
Σήμερα συζητείται επερώτηση Βουλευτών του Συνασπισμού της Αριστεράς και της Προόδου για την κοινωνική πολιτική της Κυβέρνησης και στην Αίθουσα παρίστανται μόνο οι Βουλευτές που έχουν υποβάλει την επερώτηση, οι Κοινοβουλευτικοί Εκπρόσωποι και βεβαίως ο κύριος Υπουργός και ο κύριος Υφυπουργός, που απαντούν. 
Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Νικήτας Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κυρίες και κύριοι συνάδελφοι, σήμερα γίνεται μια ευπρεπής και ουσιαστική συζήτηση για ένα πολύ σημαντικό θέμα. Δεν θα αφιερώσω ούτε ένα λεπτό σε όσα σημεία ανέδειξαν οι συνάδελφοι του Συνασπισμού και ιδιαίτερα ο Πρόεδρος του κόμματος, ο κ. Κωνσταντόπουλος, από τα οποία με άλλα συμφωνούμε και ως προς τη διάγνωση και ως προς τον τρόπο θεραπείας, με άλλα συμφωνούμε ως προς τη διάγνωση, αλλά έχουμε μια διαφορετική άποψη και αντίληψη ως προς τον τρόπο θεραπείας.
Όμως, κύριε Υπουργέ, μια πρώτη επισήμανση που θέλω να κάνω είναι ότι καλό είναι να μεταφέρετε κυρίως το κλείσιμο του Προέδρου του Συνασπισμού, του κυρίου Κωνσταντόπουλου, εις το Γραμματέα του κόμματός σας -μια και δεν είναι εδώ- σχετικά με την πρόταση που έκανε για κυβερνητική συνεργασία της κεντροαριστεράς. Θα είναι πάρα πολύ χρήσιμο να του δώσετε τα Πρακτικά από τη σημερινή συζήτηση, για να τα διαβάσει.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Φαίνεται ότι σας απασχολεί πολύ αυτό το θέμα. Η πρώτη επισήμανση που κάνατε έγινε επί άλλου θέματος από αυτό που συζητάμε. Φαίνεται ότι κοιμόσαστε και ξυπνάτε με αυτό το άγχος.

PD


ΝΙΚΗΤΑΣ ΚΑΚΛΑΜΑΝΗΣ: Εντάξει λοιπόν εμείς κοιμόμαστε και ξυπνάμε μ' αυτό το άγχος κοιτάξτε να μην σας "φάει" εσάς το άγχος. Σας το λέω και σαν γιατρός έτσι τελείως φιλικά!
Το δεύτερο τώρα. Ακούγοντάς σας πρέπει να σας πω επειδή και σήμερα ήμουν μέσα στη Βουλή κατά τα ? και όταν είχαμε μια αντίστοιχη επερώτηση ήμουν όλο το χρόνο, θα πρέπει να φροντίσετε να ανανεώνεστε όταν απαντάτε στο Κοινοβούλιο. Κατά τα 2/3 αυτά που μας είπατε σήμερα αν δείτε τα Πρακτικά είναι ό,τι ακριβώς μας αναγνώσατε όταν απαντούσατε και σε μας. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν αλλάζει η πολιτική. 
ΝΙΚΗΤΑΣ ΚΑΚΛΑΜΑΝΗΣ: Και μου δώσατε την εντύπωση ότι ζείτε σε άλλη χώρα αλλά το χειρότερο κύριε Υπουργέ είναι ότι προσπαθείτε να πείσετε και όλους τους υπολοίπους ότι ζούμε σε άλλη χώρα, σε μια παραδεισένια χώρα από άποψη κοινωνικής προστασίας, που είμαστε τρελοί, δεν έχουμε αντιληφθεί τι γίνεται δίπλα μας και γύρω μας. Και έτυχε και σας άκουσα σήμερα το πρωί για παρεμφερές θέμα -ήταν κομμάτια της επερώτησης των συναδέλφων- στην εκπομπή του κ. Παπαδάκη που δώσατε ορισμένες απαντήσεις. 
Εγώ λοιπόν θα πω μερικές γενικές παρατηρήσεις και προτάσεις αν θέλετε -και αν θέλετε ακούστε τες- και θα κάνω και μια αναφορά κυρίως στο κομμάτι της ευρωπαϊκής και όχι της εθνικής πολιτικής που δυστυχώς το ξεχνάμε εδώ στην Ελλάδα. Δεν είναι τελείως ξεχωριστά πράγματα. Είναι αλληλένδετα και αλληλοεπηρεαζόμενα και θα ήθελα να μου δώσετε και ορισμένες απαντήσεις ποιες είναι οι θέσεις της κυβέρνησης γι' αυτά τα πράγματα. 
Το πρωί λοιπόν σας άκουσα μεταξύ των άλλων -το έθιξε και ο κ. Κωνσταντόπουλος αν δεν κάνω λάθος, σίγουρα ο εισηγητής του Συνασπισμού- που μιλούσατε μέσα σε όλα τα άλλα για την κοινωνική προστασία και για την πρωτοβάθμια περίθαλψη. Και κάνατε και εσείς το λάθος κύριε Υπουργέ -δεν θα μπω τώρα στο θέμα της πρωτοβάθμιας περίθαλψης θα έρθει η ώρα να το συζητήσουμε- που επικαλεστήκατε, προκειμένου να δικαιολογήσετε το τι γίνεται στο χώρο της κοινωνικής πρόνοιας γενικότερα και της υγείας ειδικότερα, αλλά και της προστασίας των ασφαλισμένων, το τι γίνεται με τα αντίστοιχα συστήματα της Αγγλίας και της Γαλλίας. Σας υπενθυμίζω ότι αν θα πάρετε τα Πρακτικά όταν μίλαγε στη Βουλή ο ομόλογός σας κ. Παπαδόπουλος, από τις σπάνιες φορές που μας τιμά με την παρουσία του, είχε επικαλεστεί ότι τα αντέγραψε προκειμένου να μας πείσει ότι πρέπει κιόλας να τα ψηφίσουμε εμείς. Εσείς παρουσιάσατε την πραγματικότητα σήμερα το πρωί. Είπατε αυτό που πράγματι συμβαίνει ότι το μεν αγγλικό κατέρρευσε και το γαλλικό είναι υπό κατάρρευση. Και διερωτάται κανείς ποια συστήματα αντέγραψε ο κ. Παπαδόπουλος; Το ένα που ήδη κατέρρευσε, το αγγλικό ή το γαλλικό που είναι υπό κατάρρευση; Μάλιστα στη Γαλλία έστειλε και τους επονομαζόμενους 17 μικρούς Υπουργούς, τους 17 Προέδρους του ΠΕΣΥ επί 15νθήμερο να ενημερωθούν επί του συστήματος! 
Το δεύτερο. Τώρα σας κάνω πρόταση και την έχουμε ξαναπεί στη Βουλή. Κύριε Υπουργέ, έτσι όπως είναι η ιστορία πρέπει να πάρετε την τόλμη και να επαναφέρετε το κυβερνητικό σχήμα στο συγκεκριμένο τομέα που υπήρχε στο παρελθόν. Είναι η μόνη λύση. 
Πρέπει να ξαναγίνει Υπουργείο Υγείας και Κοινωνικών Ασφαλίσεων -εν μέρει έχει δίκιο ο κ. Παπαδόπουλος που λέει αυτά που λέει για την πρωτοβάθμια αλλά και εσείς- και αντίθετα να αποσπάσετε από το Υπουργείο Υγείας το ανύπαρκτο κατά την άποψή μου μέχρι στιγμής, χωρίς να ευθύνεται ο κ. Θάνος -δεν έχει ο άνθρωπος οικονομικές δυνατότητες να κάνει τίποτε καλύτερο- Υφυπουργείο Πρόνοιας και να το ενσωματώσετε στο Υπουργείο Εργασίας και να το αναβαθμίσετε σε Κοινωνικής Αλληλεγγύης. Έτσι δηλαδή να φτιάξετε Υπουργείο Εργασίας και Κοινωνικής Αλληλεγγύης όπου μέσα σ' αυτό το δεύτερο θα ενταχθούν όλοι οι κοινωνικά αποκλεισμένοι άνθρωποι αν θέλετε τα άτομα με ειδικές ανάγκες, τοξικομανείς, φορείς του AIDS, παιδιά των φαναριών, ανύπαντρες μητέρες, κακοποιημένες γυναίκες που αποτελούν αλληλένδετες δράσεις. Έτσι πρέπει να γίνει αν θέλουμε πράγματι όχι νομικά αλλά δομικά να έχουμε ουσιαστική δυνατότητα παρέμβασης, ο καθένας έτσι όπως νομίζει την παρέμβαση εν πάση περιπτώσει.
Αυτή είναι η πρόταση που σας κάνω και εμείς την έχουμε παιδέψει μέσα στο μυαλό μας. Και θέλετε να σας πω και κάτι; Δεν ανακαλύψαμε την πυρίτιδα. Κυρίως το δεύτερο κομμάτι της πρότασης είδα ότι το έκανε με πολύ μεγάλη επιτυχία η κυρία Ομπρί η κόρη του Ζακ Ντελόρ όταν ήταν Υπουργός Εργασίας στη Γαλλία που έφτιαξε αυτό το σχήμα. 
ΦΟΙΒΟΣ ΙΩΑΝΝΙΔΗΣ: Υπάρχει και τρίτη σωστότερη λύση.
ΝΙΚΗΤΑΣ ΚΑΚΛΑΜΑΝΗΣ: Μπορεί. 
Το άλλο θέμα που θέλω να σας πω τώρα είναι η εθνική πολιτική στο κομμάτι κοινωνική προστασία, απασχόληση, τα πάντα και είναι και το ευρωπαϊκό σκέλος. Να έρθω τώρα σε ό,τι αφορά -μόνο μια παρατήρηση- στην εθνική πολιτική επειδή το είπατε και τώρα. 

(DP)




Περηφανευτήκατε ότι έφτασαν οι δαπάνες για την κοινωνική προστασία το 25%. Έφτασαν πράγματι. Διαβάσατε την ανάλυση που έδωσε η κυρία Διαμαντοπούλου για το συγκεκριμένο θέμα; Δεν τα λέει η κακή αντιπολίτευση αυτά, τα λέει η κυρία Διαμαντοπούλου. Ανέβηκε στο 25%, διότι αυξήθηκε κατά 6% η συμμετοχή του εργαζόμενου στην κοινωνική προστασία. Αντίθετα, η συμμετοχή του κράτους μειώθηκε κατά 4,3% και είμαστε η μοναδική χώρα στην Ευρώπη που αυξάνει τη συμμετοχή του εργαζόμενου στην κοινωνική προστασία και μειώνεται η κρατική συμμετοχή. Τι το επικαλείσθε, λοιπόν; Για να σας πούμε μπράβο; 
Ευρωπαϊκή πολιτική. Θέλω να μου πείτε -είσθε λίγο καιρό βέβαια σ΄ αυτό το Υπουργείο- αν συμμετείχατε σε κάποια Σύνοδο ομολόγου σας στην Ευρώπη, δεν το έχω παρακολουθήσει, ίσως έχετε πάει, ίσως δεν έχετε πάει ακόμα…
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Σε τέσσερις μέχρι τώρα. 
ΝΙΚΗΤΑΣ ΚΑΚΛΑΜΑΝΗΣ: Το είπα γιατί δεν είχα παρακολουθήσει.
Λοιπόν, τι γίνεται τώρα; Διαβάσατε το φετινό προϋπολογισμό της Ευρωπαϊκής Ένωσης για την κοινωνική προστασία; 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Ένα-δύο λεπτά παραπάνω, κυρία Πρόεδρε. Σας παρακαλώ.
Είδατε ότι όλες οι δαπάνες του ευρωπαϊκού προϋπολογισμού για την κοινωνική προστασία -από άμεσες δαπάνες μιλώ, μη με πάτε σε Ταμείο Συνοχής και τέτοια- είναι μειωμένες φέτος. 
Το δεύτερο που παρατηρεί εκεί μέσα κανείς είναι ότι έχουν τεράστιο άγχος σε σχέση με την ισοτιμία ευρώ και δολαρίου και τι επίπτωση έχει αυτό στην ανεργία. Το γνωρίζετε. Γνωρίζετε ότι η ανεργία σε χώρες πολύ ισχυρότερες και πλουσιότερες από εμάς, όπως η Γερμανία, καλπάζει. Παρότι έχουν πολύ συστηματικότερη μεταναστευτική πολιτική, έχουν δικλείδες ασφαλείας με πολύ πιο περιορισμό στην εισφοροδιαφυγή -υπάρχουν και σε χώρες της Ευρώπης, δεν θέλω να πω ότι είμαστε η μόνη χώρα- έχουν τεράστιο πρόβλημα. 
Μπορείτε να μας πείτε ποιες ήταν οι παρεμβάσεις της Κυβέρνησης, τι εισηγηθήκατε εκεί; Το συζητήσατε αυτό το θέμα; Το βάλατε ως θέμα; Διότι κάποια στιγμή, ξέρετε, τα τρίτα Κοινοτικά Πλαίσια Στήριξης και τα Ταμεία Συνοχής τελειώνουν, κύριε Υπουργέ. Αν μάλιστα πραγματοποιηθεί και το 2004 ότι θα γίνει το πρώτο κύμα διεύρυνσης -εγώ βέβαια κρατώ πάρα πολλές επιφυλάξεις αν η απόφαση της Νίκαιας θα υλοποιηθεί το 2004- αντιλαμβάνεσθε ότι πλην της Κύπρου, που οικονομικά είναι εύρωστη, μπαίνουν φτωχές χώρες στην Ευρώπη. Άρα, τα χρήματα θα μοιραστούν σε περισσότερους, γιατί δυστυχώς η πίττα δεν θα αυξηθεί. Είναι απόφαση και της Νίκαιας ότι μένουμε στο 1,19, δεν πάμε ούτε καν στο 1,23 της απόφασης του Εδιμβούργου για τον ευρωπαϊκό προϋπολογισμό.
Αυτά τα έχετε σκεφθεί; Διότι μέχρι τώρα εξαγγέλλετε πράγματα, τα οποία -έχει δίκιο ο κ. Κωνσταντόπουλος- ούτε τα έχετε εφαρμόσει, αλλά κυρίως τα εξαγγέλλετε με δανεικά τα περισσότερα. Έχετε λάβει υπόψη σας, αν έχετε στην άκρη εθνικούς πόρους, για να υπάρξει συνέχεια αυτών των προγραμμάτων, των όποιων θα αρχίσετε να υλοποιείτε; Εγώ δεν θέλω να πω ότι δεν θα κάνετε τίποτα, αλλά για να έχουν συνέχεια αυτά τα προγράμματα, τα όποια και όσα, πρέπει από τώρα να έχετε φροντίσει να μπαίνει στην άκρη και εθνικός πόρος. Διότι φτωχοί και χθες υπήρχαν και σήμερα θα υπάρχουν και αύριο θα υπάρχουν. Και αν είναι 22%, αν είναι 18% ή αν είναι 25%, αυτό είναι λεπτομέρεια, ή αν θέλετε σημαντική λεπτομέρεια, αλλά πάντως πάντοτε θα υπάρχουν. 
Αυτή την πρόβλεψη την έχετε κάνει ή θα κάνετε κι εσείς ό,τι έγινε στο Υπουργείο Υγείας; Εξαγγέλθηκαν προγράμματα ψυχικής υγείας, αλλά, όταν τελειώσουν τα λεφτά, αυτά σταματούν, διότι δεν έχουμε εθνικούς πόρους να τα συνεχίσουμε. Αυτά είναι τα προβλήματα, πέραν των όσων επεσήμαναν οι συνάδελφοι. 
Κάποια στιγμή -δεν έχω το χρόνο τώρα- πρέπει να συζητήσουμε σε αυτή την Αίθουσα, κύριε Υπουργέ -και το λέω, γιατί με επισκέφθηκε σήμερα το προεδρείο τους και ξέρω ότι θα το κοιτάξετε το θέμα αυτό- τι γίνεται με την ασφάλεια και την υγεία στους χώρους εργασίας, τι γίνεται με τους γιατρούς εργασίας. 
Αυτοί μου είπαν ότι χρειάζονται οι συνάδελφοί μου 1.500. Εγώ λέω ότι είναι μαξιμαλιστική πρόταση, αλλά σίγουρα όμως όχι 50 που είναι με ειδικότητα, γιατί οι υπόλοιποι 150, όπως ξέρετε, είναι διαφόρων ειδικοτήτων που κάνουν τους γιατρούς εργασίας. Έχουν αποκτήσει βεβαίως μία εμπειρία. Μου είπαν ότι κάθε τρία χρόνια βγαίνουν 20 θέσεις ειδικότητος από το Υπουργείο Υγείας…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κακλαμάνη, πρέπει να κλείσετε.
ΝΙΚΗΤΑΣ ΚΑΚΛΑΜΑΝΗΣ: Τελειώνω, κυρία Πρόεδρε.
Είναι ένα θέμα -δεν θέλω σήμερα να το συζητήσουμε- που το έβαλα παρεμπιπτόντως να το βάλετε στο μυαλό σας και να καθήσουμε να το δούμε, γιατί και γι΄ αυτό θα εγκαλεστούμε από την Ευρωπαϊκή Ένωση. Αργά ή γρήγορα θα μας έρθουν οι έλεγχοι, κύριε Υπουργέ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της Αίθουσας ΕΛΕΥΘΕΡΙΟΣ ΒΕΝΙΖΕΛΟΣ με θέμα "180 χρόνια από την Ελληνική Επανάσταση" 55 μαθητές και μαθήτριες και 4 συνοδοί καθηγητές από το Λύκειο Γιαννούλης Λάρισας. 
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Θέλω να εξηγήσω ότι συζητείται επερώτηση των Βουλευτών του Συνασπισμού της Αριστεράς και της Προόδου για την κοινωνική πολιτική και παρίστανται στην Αίθουσα οι Βουλευτές και οι κοινοβουλευτικοί εκπρόσωποι που συμμετέχουν και ο κύριος Υπουργός και ο κύριος Υφυπουργός Εργασίας και Κοινωνικών Ασφαλίσεων που απαντούν.
Το λόγο έχει ο κοινοβουλευτικός εκπρόσωπος του ΠΑΣΟΚ κ. Καστανίδης.

(ΑD)
ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κυρία Πρόεδρε.
Θα ξεκινήσω με τα θετικά της σημερινής συζήτησης. Τα επιχειρήματα και οι απόψεις του Συνασπισμού -που είχε άλλωστε και την πρωτοβουλία να καταθέσει την επερώτηση- στηρίζονται σε ένα κριτήριο: Να ενισχύσουν το κράτος αλληλεγγύης και την προσπάθεια για την κοινωνική συνοχή στη χώρα μας. Με αυτή την έννοια, υποδεχόμαστε θετικά αυτή την προσπάθεια στήριξης, ουσιαστικά, μίας εθνικής κατεύθυνσης προς μία κοινωνία συνοχής και αλληλεγγύης.
Η δεύτερη θετική πλευρά της σημερινής συζήτησης είναι ορισμένες ενδιαφέρουσες απόψεις που εξέφρασε ο Κοινοβουλευτικός Εκπρόσωπος της Νέας Δημοκρατίας. Εγώ θα επικροτήσω τη σκέψη ότι κάποια στιγμή, όταν είναι δυνατόν να ξαναδεί κανείς την αρχιτεκτονική της Κυβέρνησης, θα όφειλε να σκεφτεί τη σύνδεση -ίσως στα πλαίσια ενός ενιαίου φορέα, δηλαδή ενός ενιαίου Υπουργείου- των θεμάτων της υγείας με την κοινωνική ασφάλιση, καθώς και των θεμάτων της εργασίας με την πρόνοια.
Η δεύτερη υποχρέωσή μου, κυρία Πρόεδρε, είναι να υπερασπιστώ την αλήθεια, την ακρίβεια και την πραγματικότητα σ' αυτό το χώρο. Υπάρχουν δύο τρόποι για να προσεγγίσει κανείς τα θέματα της κοινωνικής πολιτικής, όπως και κάθε άλλο θέμα της δημόσιας ζωής στον τόπο μας. Ο πρώτος τρόπος είναι να επιλέξει έναν μακρύ κατάλογο προβλημάτων που δεν έχουν αντιμετωπιστεί, να παραμείνει σ' αυτόν και να δημιουργήσει την εικόνα ότι στον τόπο μας ουδέν συμβαίνει τα τελευταία χρόνια.
Αυτή είναι μία εύκολη προσέγγιση. Εγώ θα μπορούσα να καταγράψω για πολλές δεκαετίες προβλήματα που δεν επιλύθηκαν. Θα μπορούσα, παράλληλα, για τα τελευταία χρόνια να επιλέξω έναν μακρύ κατάλογο προβλημάτων -που εμφανίζονται το πρώτον, γιατί υπάρχει εξέλιξη σ' αυτόν τον πλανήτη, όπως και στον τόπο μας- τα οποία επίσης δεν επιλύθηκαν. Θα μου επιτρέψετε, όμως, να σας πω ότι αυτή είναι μία αρνητική στάση, η οποία δεν αποκαλύπτει την πραγματικότητα.
Υπάρχει και μία δεύτερη προσέγγιση της κοινωνικής πραγματικότητας και της δημόσιας ζωής: Να επιλέγεις τα προβλήματα που δεν επιλύθηκαν, να τα τονίζεις γιατί οφείλεις να τα επιλύσεις, αλλά συγχρόνως να επιλέγεις και έναν κατάλογο προβλημάτων που αντιμετωπίζαμε στο παρελθόν, αλλά τα επιλύσαμε και έτσι κάναμε ένα βήμα προς το μέλλον. Τότε, βεβαίως, προσεγγίζεις καλύτερα την πραγματικότητα και την αλήθεια.
Αυτό θα ήθελα να επιχειρήσω να κάνω τώρα. Θα μείνω σε μερικά στοιχεία, τα οποία τα χρησιμοποιούμε όχι γιατί προκύπτουν από τις εθνικές υπηρεσίες της χώρας μας, αλλά γιατί προέρχονται από υπηρεσίες της Ευρωπαϊκής Ένωσης, όπως είναι η EUROSTAT. Ο κύριος Υπουργός έδωσε απαντήσεις σε επιμέρους προβλήματα, στα οποία δεν θα αναφερθώ. Θα σας δώσω, όμως, μία διαδοχή μέσα στο χρόνο, μία συνέχεια των ποσοστών που δαπανούν οι ευρωπαϊκές χώρες -κυρίως οι χώρες της συνοχής- από το 1990 μέχρι σήμερα, για να δούμε τις διαφορές, καθώς αυτό είναι μία πλευρά που δεν φωτίστηκε επαρκώς.
Η Ισπανία, λοιπόν, το 1990 δαπανά για την κοινωνική προστασία 19,9% επί του Ακαθάριστου Εγχώριου Προϊόντος της και το 1999 -εννέα χρόνια μετά- 20% του ΑΕΠ της. Η αύξηση δηλαδή είναι 0,1%, αν μάλιστα σκεφτούμε πως είναι χώρα της συνοχής. Η Ιρλανδία το 1990 δαπανά για την κοινωνική προστασία ως ποσοστό στο Ακαθάριστο Εγχώριο Προϊόν της 18,4% και το 1999 δαπανά 14,7%. Μειώνεται, δηλαδή, το ποσοστό επί του ΑΕΠ της Ιρλανδίας περίπου τέσσερις ποσοστιαίες μονάδες σε μία εννιαετία. Η Ιταλία δαπανά το 1990 24,7% επί του ΑΕΠ της και το 1999 δαπανά 25,3%, έχοντας μία αύξηση της τάξης του 0,6%.
Η Ελλάδα δαπανά 22,9% επί του ΑΕΠ της το 1990, πέφτει το 1993 στο 22% και το 1999, σύμφωνα με το EUROSTAT, δαπανά 25,5%. Παρατηρείται, δηλαδή, μία αύξηση της τάξης του 3%-3,5%, που είναι η μεγαλύτερη πραγματική αύξηση δαπανών για την κοινωνική προστασία στην Ευρώπη, με όποιες συνθέσεις των επιμέρους ποσοστών θα κληθούμε να αναγνωρίσουμε είτε των ιδιωτών και εργαζομένων είτε του ίδιου του κράτους.


(PX)


Συνεπώς, δεν μπορεί κανείς να υποτιμήσει το ότι στις χώρες της συνοχής η Ελλάδα έχει το υψηλότερο ποσοστό δαπανών στο ακαθάριστο εγχώριο προϊόν της και την πιο αυξημένη μεταβολή από το 1990 μέχρι το 1999. Αυτό τι σημαίνει; 'Οτι κάναμε όλα όσα θα μπορούσαμε να έχουμε κάνει; Προφανώς όχι. 'Οτι αντιμετωπίσαμε όλα τα κοινωνικά προβλήματα; Προφανώς όχι. Αυτό σημαίνει ότι μειώθηκαν οι κοινωνικές ανισότητες στον τόπο μας στο βαθμό που θα θέλαμε; Προφανώς όχι και υπάρχουν πολλά ακόμη για να γίνουν. 
Προφανώς ναι, αλλά είναι άδικο για μια εθνική προσπάθεια που έγινε στα όρια μιας αυστηρής δημοσιονομικά περιόδου, όταν δηλαδή η χώρα μας προσπαθούσε να καλύψει έστω ονομαστικά τις υποχρεώσεις της σύγκλισης και να ενταχθούμε στη ζώνη του ευρώ. 
Είναι άδικο λοιπόν σε μια περίοδο δημοσιονομικής προσαρμογής για τη χώρα μας, σε μια περίοδο που χρειάστηκαν να γίνουν ιδιαίτερες θυσίες για να ενταχθούμε στη ζώνη του ευρώ, να υποτιμάται το γεγονός ότι η Ελλάδα έχει το πιο αυξημένο ποσοστό μεταβολής ως ποσοστό στο ακαθάριστο εθνικό προϊόν μεταξύ των χωρών της συνοχής και θα έλεγα και συνολικά ως ποσοστό μεταβολής σ' ολόκληρη την Ευρωπαϊκή 'Ένωση, αλλά λαμβάνω ως κριτήριο της χώρες συνοχή, που αντιμετωπίζουν περίπου τα ίδια προβλήματα που αντιμετώπιζε και η χώρα μας.
Αυτή την αλήθεια δεν πρέπει κανείς να την αποκρύψει, δεν πρέπει κανείς να την υποτιμήσει. Αντιθέτως πρέπει να την αναδείξει, αν όλοι εκκινούμε από την κοινή επιθυμία να βελτιώσουμε ακόμα περισσότερο το κράτος πρόνοιας στον τόπο μας.
Τώρα θα μου επιτρέψετε να απαντήσω σε ένα ερώτημα, το οποίο διατύπωσε ο Πρόεδρος του Συνασπισμού. Μας ρώτησε αν η πολιτική μας ανήκει στην όχθη του φιλελευθερισμού, ή στην όχθη της σοσιαλδημοκρατίας, δηλαδή στην όχθη των παραδοσιακών θεωριών περί κοινωνικής δικαιοσύνης. 
Θα απαντήσω κυρία Πρόεδρε και θα απαντήσω και στο Συνασπισμό. Δεν είναι εδώ αυτή τη στιγμή ο Πρόεδρος του Συνασπισμού, αλλά είναι εδώ οι συνάδελφοι Βουλευτές. Θα απαντήσω το εξής: Ναι, υπήρχαν όψεις της πολιτικής μας την τελευταία δεκαετία, για να είμαι πιο ακριβής θα πω από το 1993 και ύστερα, που φάνταζαν ότι είναι κοντά στις απόψεις του φιλελευθερισμού. 
Αλλά, θα ήθελα να ρωτήσω το εξής. Στην εποχή της διεθνούς οικονομικής διασύνδεσης, στην εποχή που μέσα στις υπερεθνικές οντότητες, όπως είναι η Ευρωπαϊκή 'Ένωση, αποφασίζονται μερικές γενικές πολιτικές που έχουν το χρώμα του φιλελευθερισμού, θα μπορούσε μια χώρα που συμμετέχει σ' αυτές τις υπερεθνικές οντότητες, δηλαδή στην Ευρωπαϊκή 'Ένωση, να αποστεί σημαντικά απ' αυτά που την αφορούν; Επαναλαμβάνω ότι αυτό γίνεται σε μια περίοδο έντονης διεθνούς οικονομικής διασύνδεσης…
(Στο σημείο αυτό χτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Θα ήθελα την ανοχή σας για λίγο. Δεν θα καθυστερήσω πολύ, κυρία Πρόεδρε. 
Θα μπορούσε να το αποφύγει αυτό η χώρα μας; Η απάντηση είναι πως όχι. 'Οταν παραδείγματος χάρη ο Γερμανός, για να το κάνω σαφέστερο, αποφασίζει, επειδή μπορεί να αξιοποιήσει το αργούν δυναμικό της ανατολικής Γερμανίας, να δώσει πολύ χαμηλές αυξήσεις στους εργαζομένους, θαρρείτε ότι ο 'Ελληνας επιχειρηματίας θα μπορούσε να επιλέξει μια ιδιαίτερα μεγάλη αύξηση στις αποδοχές των εργαζομένων, ενώ θα μπορούσε να μετακινηθεί λόγου χάρη στην Αλβανία ή στη Βουλγαρία ή στην πρώην Γιουγκοσλαβία για να αξιοποιήσει εκεί το αργούν δυναμικό ή το φτωχότερο αμειβόμενο προσωπικό; 
Για να δείτε έτσι πώς επηρεάζει η εποχή της διεθνούς οικονομικής διασύνδεσης και χώρες σαν εμάς. 'Αρα λοιπόν σας λέμε ναι, υπήρχαν όψεις, αλλά ταυτόχρονα …
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Και έφυγαν προς τα Βαλκάνια πολλοί από τους επιχειρηματίες και παράλληλα αύξησαν τα έσοδά τους. 
ΧΑΡΑΛΑΜΠΟΣ ΚΑΣΤΑΝΙΔΗΣ: Θα έχετε το Βήμα, κυρία Ξηροτύρη, για να αναπτύξετε τις δικές σας απόψεις.
Με όση αντικειμενικότητα μπορεί να διακρίνει έναν άνθρωπο, ο οποίος ανήκει σε συγκεκριμένο πολιτικό χώρο, σας λέω ότι υπήρχαν όψεις, αλλά είναι παντελώς άδικο, ακατανόητο για μένα, να ισχυρίζεται ο Πρόεδρος του Συνασπισμού -γιατί πίσω από το ερώτημα ισχυρισμός υπεκρύπτετο- ότι η πολιτική την οποία άσκησε το ΠΑΣΟΚ, είναι μια πολιτική η οποία ανήκει στις όχθες του φιλελευθερισμού, ιδιαίτερα δε όταν δεν τον δικαιώνει η αναφορά των στοιχείων που προηγουμένως σας ανέγνωσα, αναφορά στοιχείων της EUROSTAT για τη χώρα μας.
Αυτά ήθελα, κυρία Πρόεδρε, να επισημάνω. Ελπίζω ότι θα μας δοθούν και άλλες ευκαιρίες για να μπούμε σε ειδικότερα θέματα.
LM

ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμεθα στο στάδιο των δευτερολογιών.
Ο κ.Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κυρία Πρόεδρε, αναφέρθηκε και από τον Πρόεδρο του Συνασπισμού ότι είναι έξω από τις αρχές μας να μηδενίζουμε όποιες επιτεύξεις έχει κάνει η χώρα μας σε διάφορες περιόδους και με διάφορες κυβερνήσεις που ασκούσαν την εξουσία. Είμαστε όμως και αντίθετοι στον εξωραϊσμό. 
Τονίσαμε στην πρωτομιλία μας ότι δεν είμαστε πλέον ψωροκώσταινα και θέσαμε το ερώτημα "είμαστε όμως Ευρωπαίοι;".
Ο κύριος Υπουργός ανέφερε ένα πλήθος από στατιστικά στοιχεία. Κυρίως ΄όμως στάθηκε στο να περιγράψει ρυθμούς μεταβολής και όχι την υφιστάμενη κατάσταση. Γιατί στο τέλος του 2001 και στις αρχές του 2002, ο ελληνικός Τύπος κατακλύστηκε από πλήθος στατιστικών δεδομένων που περιέγραφαν την υφιστάμενη κατάσταση στη χώρα μας. Και η κατάσταση αυτή απ' όλους κρίθηκε ως μη ενθαρρυντική. Είμαστε ή τελευταίοι ή προτελευταίοι. Τελευταία θα είναι η Πορτογαλία. Το θεωρούμε παρήγορο αυτό το στοιχείο;Εμείς θεωρούμε ότι δεν κάναμε όσα έπρεπε να κάνουμε.
Γιατί το λέω αυτό; Σύμφωνα με τα επίσημα στατιστικά στοιχεία -και μάλιστα συγκρίνουμε τις χώρες του Ταμείου Συνοχής- την περίοδο 1996-2000 ο ρυθμός ανάπτυξης στην Ελλάδα ήταν 3,3%, στην Πορτογαλία 3,58%, στην Ισπανία 3,74% και στην Ιρλανδία 9,5%. 'Αρα, είχαμε το μικρότερο ρυθμό ανάπτυξης από τις 4 χώρες του Ταμείου Συνοχής.
Σε ό,τι αφορά το κατά κεφαλήν εγχώριο προϊόν σε μονάδες αγοραστικής δύναμης, την ίδια 5ετία στην Ελλάδα είχαμε αύξηση 2,7%, στην Ισπανία 3,4%, στην Πορτογαλία 4,8% και στην Ιρλανδία 26,9%. Και σ' αυτό το δείκτη είχαμε τη μικρότερη επίδοση.
Σε ό,τι αφορά την ανεργία, το ανέφερα στην πρωτομιλία μου, αλλά θα υποχρεωθώ να το επαναλάβω. Η Ελλάδα είχε αύξηση της ανεργίας 20,5%, η Ισπανία μείωση 38,4%, η Πορτογαλία μείωση 42,5% και η Ιρλανδία μείωση 65,9%. 
Οι δείκτες αυτοί δείχνουν ότι παρά το αυξημένο ακαθάριστο εθνικό προϊόν, αυτό δεν μεταφράστηκε σε κοινωνική πολιτική, ή αλλιώς το αποτέλεσμα αυτού του εθνικού πλούτου δεν διανεμήθηκε ισόποσα και δίκαια στις κοινωνικές ομάδες.
Ο κύριος Υπουργός ανέφερε μερικά στοιχεία σε ό,τι αφορά τις δαπάνες για κοινωνικά προγράμματα. 'Όλα όμως, κύριε Υπουργέ, κρίνονται εκ του αποτελέσματος. Και το ερώτημα είναι, πόσο αποτελεσματική ήταν η χρησιμοποίηση αυτή; 
Πέρσι ανακοινώθηκαν από το Υπουργείο Εργασίας 650 δις για δημιουργία 100.000 νέων θέσεων εργασίας. 'Οποιους δείκτες και να χρησιμοποιήσετε, όποια στοιχεία και να χρησιμοποιήσετε, αυτός ο αριθμός δεν είναι ορατός, όχι μόνο δια γυμνού οφθαλμού, αλλά ούτε και δια μικροσκοπίου. 
Δεν μπορεί λοιπόν να είναι τυχαίο το γεγονός ότι μόνο το 10% του πληθυσμού δείχνει ευχαριστημένο από την υφιστάμενη κατάσταση.
'Εγινε από πολλούς ομιλητές -και δικαιολογημένα- εκτεταμένη αναφορά στο θέμα της ανεργίας. Ο κύριος Υπουργός προσπάθησε να συνδέσει την ανεργία με το εργατικό δυναμικό και την απασχόληση. 
Τα στοιχεία, κύριε Υπουργέ, των τελευταίων ετών δείχνουν ότι δεν είναι αναλογικά ή αντιστρόφως αναλογικά τα μεγέθη. Είναι πολύ πιο σύνθετο το πρόβλημα.
Από την άλλη μεριά, δεν μπορεί να περάσει απαρατήρητο το γεγονός ότι στο σημερινό Τύπο αναφέρεται ότι η EUROSTAT θεωρεί αναξιόπιστα τα στοιχεία της ΕΣΥΕΑ. Πέρσι το καλοκαίρι, παρουσιάστηκε σοβαρό πρόβλημα με την αξιοπιστία των στοιχείων. Και επειδή έγινε και μια αναφορά από τον Κοινοβουλευτικό Εκπρόσωπο του ΠΑΣΟΚ στη Γερμανία, θα ήθελα να αναφέρω ότι ο επικεφαλής του Ομοσπονδιακού Γραφείου Εργασίας, δέχθηκε ισχυρή κριτική από Βουλευτές του κυβερνητικού συνασπισμού ότι εξωραίζει τα στοιχεία και είναι προσωπικώς υπεύθυνος για τη μειωμένη αξιοπιστία της υπηρεσίας του.
( PE )


Τέτοια δείγματα γραφής δεν έχουμε δει στην Ελλάδα. Ας μην αναζητούμε άλλοθι σε άλλες χώρες.
Συνολικά σε ό,τι αφορά την ανεργία, με βάση πίνακες του Υπουργείου της Εθνικής Οικονομίας, τη δεκαετία 1981-1990 είχαμε μικρότερο ποσοστό ανεργίας απ' ό,τι ο μέσος όρος στην ΕΟΚ. Τη δεκαετία 1991-2000 έχουμε ακριβώς το αντίθετο αποτέλεσμα.
Αναφερθήκατε, κύριε Υπουργέ, στο επίδομα ανεργίας και δώσατε μία προοπτική. Το θέμα είναι από το 1994, που ψηφίσατε το ν.2224, γιατί περιμένατε να φθάσουμε στο 2002, για να κάνετε τις ρυθμίσεις, και μάλιστα σε βάθος χρόνου;
Σε ό,τι αφορά τα χρέη προς το ΙΚΑ θα ήθελα να πω το εξής : Κύριε Υπουργέ, πριν ψηφιστεί ο τελευταίος νόμος που παραπέμπει στον Υπουργό Εργασίας και στο Διοικητή του ΙΚΑ να συντάξουν μία σύμβαση, υπήρχε ένα άλλο νομοθέτημα και μία άλλη δέσμευση της Βουλής, ότι δηλαδή το χρέος του 1,3 τρισεκατομμυρίων δραχμών θα αρχίσει να καταβάλλεται αυτό το 2001. Αυτό το αλλάξατε και το παραπέμψατε. Ούτε τη σύμβαση ξέρουμε ούτε την προοπτική εξόφλησης του χρέους αυτού.
Κυρία Πρόεδρε, κύριε Υπουργέ, τα θέματα, τα οποία θελήσαμε να θίξουμε με την επερώτηση, περιλαμβάνουν ασφαλώς ένα ευρύτατο φάσμα κοινωνικών δεικτών. Εμείς δεν θεωρούμε ότι κατέχουμε περίοπτη θέση στην Ευρωπαϊκή Ένωση. Δεν θεωρούμε ότι έχουμε διανύσει σημαντικά βήματα. Η προτελευταία θέση δεν μας αφήνει να εφησυχάσουμε, γιατί υπάρχουν σοβαρά κοινωνικά θέματα. Ο Συνασπισμός έχει καταθέσει τις απόψεις του, έχει καταθέσει προτάσεις νόμου. Το κοινωνικό πρόσωπο της Κυβέρνησης -αν θέλετε το νέο πρόσωπο, που θέλει να παρουσιάσει ο Γραμματέας του ΠΑΣΟΚ- θα εξαρτηθεί σε μεγάλο βαθμό όχι μόνο από τις φραστικές δεσμεύσεις, αλλά και από την πολιτική, που θα εφαρμόσει η Κυβέρνηση στους τομείς αυτούς.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η συνάδελφος, κ. Ασημίνα Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Ευχαριστώ, κυρία Πρόεδρε.
Εγώ δεν πήρα απαντήσεις στα θέματα, που έθεσα : Εάν, δηλαδή, έχει επιτευχθεί ισόρροπη ανάπτυξη, ιδίως στο χώρο της Βόρειας Ελλάδος που αντιμετωπίζει σημαντικά προβλήματα, εάν η Κυβέρνηση είναι ικανοποιημένη με την κατάσταση, την οποία παρουσιάζει σήμερα η ανεργία, κυρίως στη Βόρεια Ελλάδα. Επίσης, δεν έλαβα απαντήσεις για το εάν η Κυβέρνηση είναι ευχαριστημένη από τη διαχείριση του Α΄ και Β΄ Κοινοτικού Πλαισίου Στήριξης, από τις επενδύσεις, που έγιναν, και από τις θέσεις εργασίας, που δημιουργήθηκαν στο διάστημα της τελευταίας δεκαετίας. 
Τα στοιχεία αυτά είναι συντριπτικά και απογοητευτικά. Είναι γεγονός ότι από τα δύο Κοινοτικά Πλαίσια Στήριξης, για τα οποία η Κυβέρνηση ποτέ δεν ενημέρωσε και το ελληνικό Κοινοβούλιο, αλλά και τον ελληνικό λαό επί της ουσίας, επετεύχθη μόνο στην τελευταία δεκαετία 4% ανάπτυξη. Ενώ η Πορτογαλία, η δεύτερη δηλαδή χώρα σε μικρότερο ποσοστό, είχε 19% ποσοστιαίες μονάδες στους αναπτυξιακούς της δείκτες. 
Από την άλλη πλευρά τίθεται το εξής ερώτημα : Αυτήν τη στιγμή οι δράσεις, οι οποίες προετοιμάζονται με δυόμισι χρόνια καθυστέρηση πάνω στα θέματα των παραγωγικών επενδύσεων, πάνω στον τρόπο με τον οποίο θα κατανεμηθούν αυτοί οι πόροι μεταξύ του δημόσιου και του ιδιωτικού τομέα, για να επιτευχθεί μία αναστροφή όλων αυτών των δυσμενών καταστάσεων που υπάρχουν στη Βόρεια Ελλάδα, αλλά και στην υπόλοιπη Ελλάδα, εάν τελικά έχουν ληφθεί υπόψη, αν θα μπορέσουμε να ανατρέψουμε το χαμένο χρόνο και να αλλάξουμε την κατάσταση. Εμείς φοβούμαστε ότι με τον τρόπο, με τον οποίον εφησυχάζει η Κυβέρνηση, δεν θα τα καταφέρουμε.
Όσον αφορά το γεγονός εάν πραγματικά επιλέχθηκαν φιλελεύθερες πολιτικές ή όχι, θα ήθελα να ρωτήσω τον κύριο Υπουργό το εξής : Τι είναι τα ιδιωτικά γραφεία ευρέσεως εργασίας, κύριε Υπουργέ; Ποια είναι η κατάσταση, η οποία παρουσιάζεται με τα στοιχεία τα οποία σας είπα, -θα τα συμπληρώσω τώρα, επειδή προηγουμένως δεν μου έφθασε ο χρόνος- εξαιτίας του νομοσχεδίου της απορύθμισης των σχέσεων εργασίας;
(RG)


Και έρχεστε τώρα να στελεχώσετε τις υπηρεσίες επιθεώρησης, όταν τα στοιχεία τα οποία σας έχουν δοθεί είναι τραγικά. Από τις 5 Δεκεμβρίου μέχρι τις 23 Δεκεμβρίου του 2001 σε σύνολο 129 επιχειρήσεων, βρέθηκαν να παρανομούν 39 επιχειρήσεις, ποσοστό 30%. Η κατάσταση στη Θεσσαλονίκη δεν είναι διαφορετική απ' ότι στην υπόλοιπη Ελλάδα. Όπως προκύπτει απ' αυτούς τους ελλιπείς ελέγχους με ελάχιστον προσωπικό που διενήργησε το ΣΕΠΠΕ το τελευταίο τρίμηνο σε 586 επιχειρήσεις μικρού και μεσαίου μεγέθους εντοπίστηκαν 58 επιχειρήσεις που δεν είχαν απογραφεί στο ΙΚΑ. Επίσης 250 επιχειρήσεις απ' αυτές δεν διέθεταν καταστάσεις και πρόγραμμα εργασίας προσωπικού. Το 42% των επιχειρήσεων δεν έχει συνάψει με τους εργαζόμενους ατομικές συμβάσεις κ.ο.κ. Και αυτές οι θέσεις εργασίας οι οποίες δημιουργήθηκαν είναι θέσεις εργασίας οι οποίες δεν έχουν συμβάσεις και οι οποίες με την απορύθμιση των σχέσεων απασχολούνται ελάχιστες ώρες από το 8ωρο που έπρεπε να απασχολούνται οι εργαζόμενοι. Και τα προβλήματα που δημιουργούνται, όπως αυτό προχθές των γυναικών στη Δράμα που κλείστηκαν 38 γυναίκες γιατί δεν ήταν γραμμένες στο ΙΚΑ, συνεχώς πολλαπλασιάζονται. Άλλα βγαίνουν στην επικαιρότητα και άλλα δεν βγαίνουν κύριε Υπουργέ, για πολλούς και διαφόρους λόγους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκαν οι δευτερολογίες.
Έχετε το λόγο κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, κυρία και κύριοι συνάδελφοι αναφερόμενος στα όσα είπε η κυρία Ξηροτύρη κλείνοντας τη δευτερολογία της, πρέπει να πω ότι αυτό και μόνο αποδεικνύει ότι έχουμε κάνει μια σημαντική πρόοδο. Όλα αυτά τα στοιχεία τα οποία επικαλεστήκατε για να ασκήσετε την κριτική σας είναι στοιχεία τα οποία έχουμε εμείς ανακοινώσει. Τα στοιχεία αυτά είναι τα αποτελέσματα των ελέγχων μέσω των νέων δομών που έχουμε δημιουργήσει προκειμένου να ελέγξουμε αν στους χώρους εργασίας τηρούνται οι όροι εργασίας και οι όροι υγιεινής και ασφάλειας κατά την εργασία. Αυτό δείχνει ότι σήμερα παρά ποτέ είμαστε έτοιμοι έχουμε ένα θεσμικό αλλά και πραγματικό εξοπλισμό ώστε να αντιμετωπίσουμε προβλήματα τα οποία σε προηγούμενες περιόδους ουδείς θα τα είχε εντοπίσει και δεν θα μιλούσε γι' αυτά. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Πιστεύω ότι η συζήτηση που κάνουμε σήμερα είναι πάρα πολύ σημαντική και αποδεικνύει για θέματα τα οποία έχουν ιδιαίτερο ενδιαφέρον ότι πράγματι η πολιτική και ιδεολογική διαπάλη στη δημόσια ζωή της χώρας βρίσκεται σε υψηλό επίπεδο. Θα μου επιτρέψετε να πω ότι οι διαχωριστικές γραμμές για τις οποίες έγινε λόγος είναι υπαρκτές και πραγματικές γραμμές και βεβαίως είναι γραμμές οι οποίες αντλούν την ύπαρξή τους από την κοινωνική διαστρωμάτωση της χώρας, από τις πολιτικές που ασκούνται εν ονόματι των κοινωνικών δυνάμεων που διαφοροποιούνται αναλόγως του εισοδήματος και της θέσης τους που έχουν στο κοινωνικό διάγραμμα αναλόγως των πολιτικών που ασκούνται εν ονόματι αυτών των δυνάμεων. Και βεβαίως η όποια διαχωριστική γραμμή δεν μπορεί να προκύπτει από το σχηματικό δίπολο κυβέρνηση-αντιπολίτευση, αλλά θα πρέπει να έχει το πολιτικό, κοινωνικό και ιδεολογικό υπόστρωμα που αφορά την άσκηση μιας προοδευτικής αναπτυξιακής πολιτικής με κοινωνική αλληλεγγύη για τη διαφύλαξη της κοινωνικής συνοχής από τη μια και από την άλλη μια πολιτική η οποία παραδίδεται στις ασύδοτες δυνάμεις της αγοράς, μια πολιτική που οδηγεί τμήματα του πληθυσμού της χώρας μας στο περιθώριο για τον αποκλεισμό. 
Εμείς με την πολιτική μας, το πιστεύω αυτό, επιβεβαιώνουμε ότι ανήκουμε σταθερά στον πρώτο πόλο, ότι ασκούμε μια πολιτική η οποία ανταποκρίνεται στα συμφέροντα της μεγάλης πλειοψηφίας των εργαζομένων Ελλήνων. Άλλωστε θα πρέπει για μια ακόμη φορά να επισημάνω αυτό που κατ' επανάληψη τονίζω, ότι είναι μεγάλη η διαφορά ανάμεσα στην κυβέρνηση και την αντιπολίτευση όσον αφορά τις δυνατότητες που έχουν να ομιλούν προς το εθνικό ακροατήριο. Διότι η κυβέρνηση πρέπει να μιλάει με το έργο της, είναι παρούσα με την υπογραφή και τις αποφάσεις της, η αντιπολίτευση είναι παρούσα με το λόγο της, ο οποίος βεβαίως είναι πλέον ευρύχωρος από την όποια πράξη ή απόφαση της κυβέρνησης και γι' αυτό ακριβώς μπορεί να είναι πιο δημοφιλής. Αυτή τη δυσκολία εμείς την έχουμε δεχθεί επειδή με εντολή του λαού ζητούμε να κυβερνούμε αυτή τη χώρα γιατί η δική μας πολιτική ανταποκρίνεται στα συμφέροντα της χώρας και του ελληνικού λαού. 
(PM)


Αγαπητοί συνάδελφοι, όσον αφορά στην ανεργία, για την οποία έγινε τόσος λόγος, θα μου επιτρέψετε ευθύς εξαρχής να επισημάνω μία αντίφαση. Γίνεται αναφορά σε άλλες χώρες, όπου, με την πολιτική που ασκείται σ' αυτές, έχουν οδηγηθεί σε μείωση του ποσοστού ανεργίας, σε αντιδιαστολή με τη δική μας χώρα.
Πρώτα απ' όλα, δεν είναι αληθές αυτό, δοθέντος ότι και στη δική μας χώρα έχουμε μία φανερή πλέον, σημαντική βελτίωση και σε αυτόν τον τομέα. Είπα ότι για το δεύτερο τρίμηνο του 2001, η ανεργία έχει μειωθεί σε σχέση με το αντίστοιχο τρίμηνο του 2000 σε σημαντικό ποσοστό, κινείται στο 10,2% έναντι του 11,1% του προηγούμενου χρόνου. Αυτή είναι η αντίφαση που διαπιστώνω, ότι δεν είναι δυνατόν από τη μία μεριά να κατηγορούμε την Κυβέρνηση για την πολιτική που ακολουθεί, επικαλούμενοι κατά την άσκηση αυτής της κριτικής τις επιλογές που έκαναν οι κυβερνήσεις άλλων χωρών, της Ισπανίας ή και αλλού, αγνοώντας ή παραβλέποντας ή αποφεύγοντας να προσθέσουμε ότι αυτές οι χώρες ακολουθούν μία πολιτική όσον αφορά τη λεγόμενη ευελιξία στο χώρο της εργασίας, όπου προτάσσουν συνήθως συμβάσεις μερικής απασχόλησης ή ορισμένου χρόνου και όχι συμβάσεις πλήρους απασχόλησης, όπως κατά κύριο λόγο συμβαίνει στη χώρα μας. 
Οι συμβάσεις μερικής απασχόλησης στην Ελλάδα κινούνται, επαναλαμβάνω, σε ποσοστό 4% με 6%. Στην Ισπανία, στην οποία αναφερθήκατε, οι συμβάσεις αυτού του τύπου φθάνουν στο 33%, δηλαδή ο ένας στους τρεις εργαζόμενους στην Ισπανία απασχολείται με συμβάσεις αυτού του τύπου. Στην Ολλανδία το αντίστοιχο ποσοστό ξεπερνά το 44%. Αυτό βεβαίως ανταποκρίνεται αφενός στον τρόπο ζωής, στα κοινωνικά πρότυπα, στις επιλογές των ίδιων των πολιτών, που δέχονται τέτοιου είδους κυβερνητικές επιλογές, που συμφωνούν στην άσκηση αυτής της πολιτικής. Επίσης, μπορεί αυτή η επιλογή να είναι αποτέλεσμα της ανάγκης μίας κυβέρνησης να αντιμετωπίσει τα δημοσιονομικά και κοινωνικά της προβλήματα με τέτοιο τρόπο, ώστε να επιβάλλει πολιτικές.
Εμείς ακολουθούμε μία πολιτική πειθούς. Θέλουμε μία πολιτική διαλόγου και συναίνεσης. Δεν πιστεύουμε στην επιβολή των όποιων επιλογών μας. Βεβαίως, είμαστε μία Κυβέρνηση που ακολουθεί μία πολιτική, η οποία αφορά τους εργαζόμενους και ιδιαίτερα τα αδύναμα τμήματα του πληθυσμού της χώρας μας.
Ο λόγος που έγινε για το εθνικό σχέδιο δράσης για την κοινωνική ενσωμάτωση, με τον τρόπο με τον οποίο έγινε, αδικεί την Κυβέρνηση. Μπορώ να αναφέρω σειρά δραστηριοτήτων που εφαρμόζονται ήδη. Θα το κάνω ευθύς αμέσως, για να αναφερθώ αργότερα στις επιδόσεις μας, έτσι όπως αυτές αποκαλύπτονται από τα αριθμητικά μεγέθη, τα οποία είναι στη διάθεση παντός ενδιαφερομένου.
Όσον αφορά τους ηλικιωμένους, θα κάνω μία σταχυολόγηση από το μεγάλο αριθμό δράσεων που είναι ήδη σε εξέλιξη. Η σύνταξη των αγροτών αυξήθηκε το 2001, το γνωρίζετε πολύ καλά, και αυξάνεται πλέον σταθερά κάθε χρόνο. Αυτή είναι μία δέσμευσή μας. Έχουμε αύξηση της σύνταξης των ανασφαλίστων ηλικιωμένων κατά 70.000 δραχμές το χρόνο. Το ΕΚΑΣ, το επίδομα κοινωνικής αλληλεγγύης, που εμείς θεσπίσαμε, αυξάνεται σταθερά κάθε χρόνο, είναι και αυτό μία πραγματικότητα. Επίσης, η κατώτατη σύνταξη γήρατος και αναπηρίας του ΙΚΑ από την 1η Ιανουαρίου του 2001 έφτασε στις 152.045 δραχμές, μαζί με το ΕΚΑΣ βεβαίως. Έχουμε τη χορήγηση επιδόματος θέρμανσης σε ένα πολύ μεγάλο τμήμα του πληθυσμού της χώρας. Έχουμε φορολογικές ελαφρύνσεις και τιμαριθμοποίηση της φορολογικής κλίμακας, πράγμα που αφορά μεγάλο τμήμα του πληθυσμού της χώρας.
Όσον αφορά τώρα τους εργαζόμενους με χαμηλές αποδοχές, αυτούς δηλαδή που είναι μερικώς απασχολούμενοι ή είναι ανειδίκευτοι εργάτες, έχουμε την κατάργηση των ασφαλιστικών εισφορών των ατόμων που απασχολούνται πλήρως. Αυτό σημαίνει για καθένα απ' αυτούς ένα κέρδος 140.000 δραχμών το χρόνο. Έχουμε μία αύξηση κατά 7,5% της αμοιβής των μερικώς απασχολουμένων για λιγότερες των τεσσάρων ωρών ημερησίως. Έχουμε φορολογικές ελαφρύνσεις και για την κατηγορία αυτή των συμπολιτών μας. Έχουμε αύξηση από το 2001 του ποσού μείωσης του φόρου για κάθε προστατευόμενο παιδί, 30.000 για ένα παιδί, 70.000 δραχμές για δύο παιδιά, 150.000 δραχμές για τρία παιδιά, 240.000 δραχμές για το επόμενο παιδί κοκ.
Έχουμε κάνει δράσεις για τους μακροχρόνια ανέργους, γιατί βλέπετε ότι η πολιτική μας έχει πολλές πτυχές. Έχουμε μία εισοδηματική ενίσχυση 30.000 δραχμών για μέχρι ένα έτος σε μακροχρόνια ανέργους, που προσλαμβάνονται σε θέσεις μη πλήρους απασχόλησης. Έχουμε χρηματοδότηση των εισφορών, προκειμένου να τους δοθεί η δυνατότητα να θεμελιώσουν συνταξιοδοτικό δικαίωμα σε συμπολίτες μας άνδρες ηλικίας μεγαλύτερης των 60 ετών και σε γυναίκες ηλικίας μεγαλύτερης των 55 ετών. Έχουμε παροχή υπηρεσιών υγείας σε ανέργους και ανασφάλιστους, κάτι που δεν συνέβαινε ποτέ και δεν συμβαίνει ακόμα σε πάρα πολλές άλλες χώρες της Ευρωπαϊκής Ένωσης. 
Τώρα, όσον αφορά τις δράσεις για τις ευπαθείς ομάδες του πληθυσμού της χώρας, έχουμε προσλήψεις με ειδικό καθεστώς για τα άτομα με αναπηρία.
(ΚΑ)

'Εχουμε διάφορα επιδόματα για άτομα με αναπηρία τα οποία αυξάνονται δυστυχώς χρόνο με το χρόνο βάση δεσμεύσεων που έχουμε αναλάβει και θέτουμε σε εφαρμογή. Έχουμε προγράμματα θεραπείας και κοινωνικής επανένταξης χρηστών εξαρτησιογόνων ουσιών και πολλές άλλες δράσεις, που αφορούν μετανάστες, παλιννοστούντες, τσιγγάνους και άλλες ομάδες πληθυσμού της χώρας. 
Κυρίες και κύριοι συνάδελφοι, τα στοιχεία της EUROSTAT, τα οποία ουδείς μπορεί να αμφισβητήσει και είναι αποκαλυπτικά. Οι πίνακες αυτοί, είναι στη διάθεσή σας. Πράγματι το 1990 η Ελλάδα ξόδευε για πολιτική κοινωνικής προστασίας το 22, 9% του ΑΕΠ της χώρας. Το 1999 φθάσαμε στο 25,5%. Αυτό οδήγησε την Ελλάδα να βρίσκεται στην πρώτη γραμμή από όλες τις άλλες χώρες συνοχής. Αυτή είναι η σημαντική πρόοδος που έχουμε επιτελέσει. Ολες οι χώρες ή δεν αύξησαν ή αύξησαν με πολύ μικρότερο ρυθμό το ποσοστό των δαπανών τους για πολιτικές κοινωνικής προστασίας. Η Ελλάδα λοιπόν και στον τομέα αυτό πρωτοπορεί. 
Την ίδια ώρα που η Ελλάδα κατέβαλε αυτή τη μεγάλη προσπάθεια ξεκινώντας από τη δυσμενέστερη σε σχέση με τους άλλους ευρωπαίους αφετηρία, κατάφερε να ενταχθεί στη Οικονομική και Νομισματική 'Ενωση. Ξεκικήσαμε το 1993 μετά από δύο αποτυχημένα προγράμματα σύγκλισης επί διακυβερνήσεων της Νέας Δημοκρατίας, έπρεπε σε συμπυκνωμένο χρόνο να καλύψουμε αυτή την απόσταση και πετύχαμε σήμερα να είμαστε στη πρώτη γραμμή όσον αφορά τις δαπάνες κοινωνικής προστασίας, απ' όλες τις χώρες του λεγόμενου ευρωπαϊκού νότου. Και το 2003 θα έχουμε συγκλίνει απολύτως με το μέσο όρο των χωρών της Ευρωπαϊκής 'Ενωσης στο σύνολό της πλέον όσον αφορά τις δαπάνες κοινωνικής προστασίας. 
Πρέπει επίσης να πω ότι η πολιτική που ακολουθείται στον τομέα αυτό είναι μία πολιτική η οποία αποτυπώνεται σε δείκτες, με βάσει πρότυπα τα οποία ισχύουν για τη ζωή των πολιτών στις λεγόμενες χώρες του Ευρωπαϊκού Βορρά. Γιατί παραβλέπουν οι αρμόδιες υπηρεσίες ότι στην Ελλάδα είναι σε υψηλό βαθμό η ιδιοκατοίκηση. Η Ελλάδα είναι η πρώτη χώρα όσον αφορά αυτό το αγαθό της ιδιοκατοίκησης. Περίπου το 80% των Ελλήνων διαθέτουν δικό τους σπίτι. Πουθενά στην Ευρώπη δεν θα βρείτε αυτά τα ποσοστά. Υπολείπονται ακόμα και αυτού του 50%. Δεν είναι πολύ σημαντική η προστασία κάποιος να διαθέτει δικό του σπίτι και να μην διατρέχει τον κίνδυνο της έξωσης; 
Αυτό το στοιχείο κύριοι συνάδελφοι, δεν συμπεριλαμβάνεται στις μετρήσεις οι οποίες οδηγούν στην εξαγωγή αυτών των δεικτών. Να λοιπόν ποια είναι η πρόοδος που έχουμε κάνει. Βεβαίως ουδείς μπορεί να την μηδενίσει γιατί υπάρχει ο κριτής, ο ελληνικός λαός, ο οποίος αντιλαμβάνεται ποια είναι η προσπάθεια που έχουμε κάνει. Και ο ελληνικός λαός είναι αυτός ο οποίος επίσης γνωρίζει ποιες είναι οι αδυναμίες και οι ελλείψεις μας. Εμείς είμαστε αυτοί οι οποίοι πρώτοι μιλάμε για τα προβλήματα. Ασφαλώς και υπάρχουν προβλήματα και σε κάθε κοινωνία ανθρώπων θα συνεχίσουν να υπάρχουν προβλήματα. Η τάση όμως είναι θετική. Τα αποτελέσματα που πετύχαμε θα μπορούσαν να είναι καλύτερα. Η προσπάθειά μας όμως συνεχίζεται.
Οι τέσσερις νέες δράσεις οι οποίες συμπεριλαμβάνονται στο δίκτυο αλληλεγγύης όπως το εξαγγείλαμε τίθενται σε εφαρμογή, αφού εξασφαλίσαμε όλη τη διοικητική υποστήριξη η οποία ήταν αναγκαία. 
Τα προβλήματα τα οποία υπήρξαν όσον αφορά τη διατύπωση της σχετικής διάταξης, η οποία διάταξη πρέπει να αντικατοπτρίζει πλήρως την βούληση και τις επιλογές που κάναμε όσον αφορά αυτές τις νέες δράσεις, έχουν ξεπεραστεί και πραγματικά τίθεται σε εφαρμογή με αναδρομική ισχύ από 1ης Ιανουαρίου ώστε ουδείς από εκείνους που δικαιούνται να συμμετάσχουν σε ένα τέτοιο πρόγραμμα να στερηθεί μιας δραχμής. 
Τα προγράμματα αυτά για τα οποία θα μιλήσουμε σε λίγους μήνες και θα είμαστε στη διάθεσή σας να δεχθούμε την κριτική σας για το πώς εφαρμόζεται αυτή η νέα κοινωνική παρέμβασή μας , αφορούν νοικοκυριά, κατοίκους που ζουν σε ορεινές και μειονεκτικές περιοχές, αφορούν μακροχρόνια ανέργους συμπολίτες μας από 45 έως 65 ετών και βεβαίως αφορούν οικογένειες που ζουν σε αστικές περιοχές και ταυτόχρονα έχουν ανήλικα τέκνα.
Κύριοι συνάδελφοι, θα καταθέσω στα πρακτικά αυτούς τους τρεις πίνακες προκειμένου να υπάρχουν ως στοιχείο που συμπληρώνει τη τεκμηρίωση με την οποία θέλουμε να αναπτύσσουμε τις θέσεις μας .
(Στο σημείο αυτό ο κύριος Υπουργός καταθέτει στα Πρακτικά τους προαναφερθέντες πίνακες που έχουν ως εξής:










Θα μου επιτρέψετε επίσης να πω ότι πράγματι το θέμα που ετέθη, όσον αφορά την αντιμετώπιση της ανεργίας, είναι μείζον θέμα. Είπα ότι η ανεργία είναι κοινωνικός τρομοκράτης. Είναι στίγμα για τη κοινωνία μας. Δεν αξίζει όμως να αρκεστούμε μόνο σε τέτοιου είδους αφορισμούς. Κάνουμε προσπάθεια. Τα προγράμματα κατάρτισης αποδεικνύουν -πρόσφατα ολοκληρώθηκε η σχετική μελέτη που είχε παραγγελθεί από την προηγούμενη ηγεσία στο Υπουργείο μας- ότι οι καταρτισθέντες έχουν μεγαλύτερες δυνατότητες πρόσβασης στην αγορά εργασίας και έχουν εξασφαλίσει υψηλότερο ποσοστό, όσον αφορά την απασχόληση σε σχέση με εκείνους που δεν είχαν τη δυνατότητα να καταρτιστούν. 
(XA)


Πρέπει να πω, κύριε Αμπατζόγλου, ότι στη Γερμανία αυτό το οποίο αναφέρει το περιστατικό, επειδή το συζήτησα με το συνάδελφο στο πρόσφατο συμβούλιο που έγινε, δεν είναι έτσι τα πράγματα. Η κριτική ασκείται εκεί προς τον επικεφαλής του αντίστοιχου Οργανισμού Απασχόλησης Εργατικού Δυναμικού, επειδή ο επικεφαλής ανήκει στο κόμμα της Αντιπολίτευσης και κατηγορήθηκε ότι παραποιεί τα στοιχεία, προκειμένου να πλήξει την Κυβέρνηση σε εκλογικό έτος. Μην το αναφέρετε δηλαδή ως στοιχείο πολιτικού πολιτισμού, ως στοιχείο που δείχνει τη λειτουργία μιας πολιτισμένης χώρας. Είναι μια αντιδικία στο πλαίσιο της αντιπολίτευσης που ασκείται και εκεί απέναντι στην Κυβέρνηση.
Τέλος, κλείνω με μια μόνο αναφορά, κύριε Πρόεδρε -θα είμαι πολύ σύντομος- σε όσα είπε ο κ. Κακλαμάνης. Πράγματι έχουν πολύ ενδιαφέρον αυτές οι απόψεις και οι εισηγήσεις. Πιστεύουμε ότι θα πρέπει να προχωρήσουμε στην ολοκλήρωση του Εθνικού Συστήματος Υγείας δημιουργώντας την πρωτοβάθμια φροντίδα υγείας. Θα πρέπει οι υπηρεσίες που παρέχουν υγεία στον πληθυσμό της χώρας να είναι ενιαίες και να ανήκουν στην εποπτεία του Υπουργείου Υγείας. Θα μου επιτρέψετε να πω ότι συνιστά μια αταξία οι Υπουργοί, πέραν του Υπουργείου Υγείας, να έχουν εποπτεία και αρμοδιότητα όσον αφορά την παροχή υπηρεσιών υγείας στον ελληνικό πληθυσμό.
Από την άλλη, τα μεγάλα προβλήματα που έχουμε μπροστά μας ενόψει της διεύρυνσης της Ευρωπαϊκής Ένωσης, ιδιαιτέρως για τους Έλληνες αγρότες -γνωρίζετε τα προβλήματα που έχουν προκύψει για την αναθεώρηση της κοινής αγροτικής πολιτικής ενόψει της ένταξης της Πολωνίας στην Ευρωπαϊκή Ένωση- όλα αυτά τα προβλήματα θα τα συζητήσουμε με τους εταίρους απευθυνόμενοι και στον ελληνικό λαό, τον οποίο θα ενημερώσουμε, και θα ζητήσουμε και τη δική του συμβολή διασφαλίζοντας πάντοτε το εθνικό συμφέρον. Και πιστεύω ότι η προεδρία του χρόνου τέτοιον καιρό στην Ευρωπαϊκή Ένωση από τη χώρα μας θα σφραγίσει για μία ακόμα φορά την πορεία προόδου και της Ευρωπαϊκής Ένωσης και της Ελλάδας, όπως έγινε μέχρι τώρα στις προηγούμενες προεδρίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο για οκτώ λεπτά. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Υπουργέ, συνήθως στις δημοσκοπήσεις ασχολείται η Κυβέρνηση και το επικοινωνιακό της επιτελείο με τους δείκτες που αναφέρονται στην πρόθεση ψήφου ή στις άλλες εκλογικού χαρακτήρα ενδείξεις. Θα σας επισημάνω αυτά που γνωρίζετε. 
Σε όλες τις δημοσκοπήσεις εκείνο το οποίο φέρεται ως κυρίαρχο πρόβλημα είναι η αβεβαιότητα για την εργασία και την απασχόληση, η ανασφάλεια που υπάρχει σε πάρα πολλούς για το αύριο, για το τι μπορεί να συμβεί στον καθένα. Στην κοινωνία μας έχει εγκατασταθεί ένα αίσθημα αβεβαιότητας και ανασφάλειας και αυτό το αίσθημα συνοδεύεται από βιώματα αδικίας, ανισότητας και διαφορετικής μεταχείρισης. Μην το παραβλέπετε αυτό ως δεδομένο. Είναι το αποτέλεσμα που αθροίζει την κοινωνική σας πολιτική. Είστε μια Kυβέρνηση που επτά χρόνια είναι στην εξουσία. Δεν αναφέρομαι στην προηγούμενη περίοδο, γιατί θεωρώ ότι στην τελευταία περίοδο έχουν αλλάξει πολλά δεδομένα, κοινωνικά, διεθνή, πολιτικά και οικονομικά. Σ' αυτά τα έξι πλήρη χρόνια διακυβέρνησης της χώρας η κοινωνία δεν έχει αίσθημα ασφάλειας και προστασίας. Αυτά σας λέμε με την επερώτησή μας.
Υπάρχει κανείς που να μπορεί να ισχυριστεί ότι η κοινωνία ευτυχεί; Υπάρχει κανένας σήμερα που να μην αισθάνεται καθημερινά τη διαρκή κραυγή αγωνίας για το πώς θα τα φέρει βόλτα; Στην καθημερινότητά του το μικρό και μεσαίο νοικοκυριό πιέζεται, συμπιέζεται και εξαρθρώνεται. 
Θέλετε να πάτε στις ουρές στις Εφορίες; Θέλετε να πάτε στις ουρές στο ΙΚΑ; Θέλετε να πάτε στα εξωτερικά ιατρεία, εκεί όπου υποτίθεται ότι ο ασφαλισμένος θα μπορούσε να βρει μια ποιότητα παροχής υπηρεσιών περίθαλψης και φροντίδας; Αυτό σας λέμε με την επερώτησή μας. Και επίσης, εκείνο που σας λέμε με την επερώτησή μας είναι ότι η πολιτική σας πολλαπλασιάζει αυτά τα δυσμενή φαινόμενα, αυτές τις δυσάρεστες καταστάσεις. 
(SX)


Και καλό είναι αντί να θεωρείτε ότι η πολιτική σας είναι η συνταγή που λύνει τα προβλήματα, να καταλάβετε ότι η πολιτική σας είναι η αιτία που πολλαπλασιάζει τα προβλήματα. Και θέλω να είμαι σαφής: 
'Όταν έχετε εξαγγείλει κατά καιρούς ότι θα βελτιώσετε το επίπεδο και το περιεχόμενο της φορολογικής σας πολιτικής, δεν γνωρίζατε ότι εξακολουθεί και σήμερα η φορολογική αδικία να είναι στον πυρήνα της κοινωνικής ανισότητας και αδικίας; Δεν το έχετε καταφέρει. 
'Όταν έχετε εξαγγείλει κατά καιρούς ότι θα βελτιώσετε τη διοικητική ικανότητα των κοινωνικών υπηρεσιών, δεν βρίσκεσθε σήμερα μακρά από αυτόν το στόχο; Η διοικητική ικανότητα των κοινωνικών υπηρεσιών είναι αυτή που διαμορφώνει αυτές τις εφιαλτικές καθημερινές εικόνες που ταλαιπωρούν τον ασφαλισμένο.
'Όταν έχετε εξαγγείλει κατά καιρούς ότι θα πετύχετε την ένταξη στην αγορά εργασίας διαρκώς μεγαλύτερου αριθμού, δεν βλέπετε ότι σήμερα αυτός ο στόχος σας δεν έχει επιτευχθεί; Ούτε καν προσεγγίζεται, διότι η ανεργία ξέρετε ότι είναι στην γκρίζα και τη μαύρη περιοχή του 11%. 
'Όταν έχετε εξαγγείλει κατά καιρούς ότι θα εξασφαλίσετε ισότιμη και ουσιαστική πρόσβαση στα κρίσιμα κοινωνικά δικαιώματα και αγαθά, όπως υγεία, παιδεία, στέγαση, πληροφόρηση, δεν έχετε αντιληφθεί σήμερα ότι ούτε η υγεία, ούτε η παιδεία, ούτε η πρόνοια, ούτε η φροντίδα, ούτε η πληροφόρηση, ούτε η αντιμετώπιση των αναγκών για στέγαση καλύπτονται σε βαθμό αξιοπρεπή;
Και όταν έχετε εξαγγείλει, κατά καιρούς, ότι με την πολιτική σας θα αποτρέψετε την εμπέδωση της φτώχειας, δεν έχετε αντιληφθεί, επίσης, ότι το 22% των νοικοκυριών είναι στα όρια της ανεκτής διαβίωσης και της φτώχειας εδώ και πολύ καιρό; Αυτό σας λέμε. Μας απαντάτε ότι έχετε μελέτες και προγράμματα. 
Κύριε Υπουργέ, με το Α' και το Β΄ Κοινοτικό Πλαίσιο Στήριξης -θα το λέω συνέχεια- "σεμιναριάστηκε" όλη η Ελλάδα. 'Έγιναν μελέτες επί μελετών. Εάν τα χαρτιά των μελετών τα ρίξουμε στην Μεσόγειο, θα μπαζώσουμε τη Μεσόγειο. Μελέτες έχετε. Προγράμματα έχετε. Κάντε κάποτε μια αξιολόγηση για το τι απέδωσαν αυτά τα προγράμματα, πόσες νέες θέσεις εργασίας έφτιαξαν. 
Και επειδή απαντήσατε στην κ. Ξηροτύρη ότι διαθέτετε τους μηχανισμούς για να αποτυπώνετε τα προβλήματα, με αυτούς λοιπόν τους μηχανισμούς που έχετε θα κάνετε την αξιολόγηση. Και εμείς σας λέμε ότι η αξιολόγηση δεν είναι υπέρ της ορθολογικής αξιοποίησης των πόρων και των δυνατοτήτων. Είμαστε πίσω από εκεί που θα έπρεπε να είμαστε εάν γινόταν ορθολογική αξιοποίηση των πόρων και των δυνατοτήτων.
Θα μου επιτρέψετε να κάνω ένα σχόλιο εκμεταλλευόμενος τις καλές προσωπικές μας σχέσεις. Είπατε ότι έχετε κάνει πρόοδο διότι διαθέτετε πια μηχανισμούς που αποτυπώνουν τα προβλήματα και έτσι όλα αυτά τα στοιχεία τα οποία εμείς χρησιμοποιούμε είναι η απόδειξη της προόδου που έχετε κάνει. Εμείς σας ζητάμε άλλης ποιότητας πρόοδο. Να εφαρμόζετε πολιτικές που να μην υπάρχουν προβλήματα, ώστε να μην χρειάζονται μηχανισμοί για να τα αποτυπώνετε και να αρκείσθε στην ύπαρξη των μηχανισμών ως στοιχείο προόδου. Τα προβλήματα να λύσετε. 
Επειδή μιλήσατε για διαχωριστικές γραμμές, πολύ απλά και συγκεκριμένα θα σας πως τα εξής: Γιατί δεν εφαρμόσατε το 35ωρο; Ο Ζοσπέν στη Γαλλία κατεβαίνει για την Προεδρία επικαλούμενος ως σημαία του στον προεκλογικό αγώνα την κοινωνική του πολιτική και ιδίως την εξασφάλιση εννιακοσίων θέσεων εργασίας και ιδίως την εφαρμογή του 35ωρου και ιδίως την εξασφάλιση της εθνικής σύνταξης και του εθνικού εισοδήματος. 
Επειδή, λοιπόν, θέλετε να μιλήσουμε για το από ποια μεριά των διαχωριστικών γραμμών είμαστε, σας λέω ότι εμείς είμαστε από τη μεριά εκείνη που λέει "35ωρο χωρίς μείωση των αποδοχών", από τη μεριά εκείνη που λέει ¨"εξασφάλιση εθνικού εισοδήματος, κατώτερης σύνταξης και μισθού εθνικού έτσι ώστε να υπάρχει αξιοπρεπής διαβίωση για όλους".

(BM)
Είμαστε από τη μεριά εκείνων που λένε διεύρυνση της κοινωνικής προστασίας, διεύρυνση και όχι συρρίκνωση του κοινωνικού κράτους. Η πολιτική σας είναι από την άλλη πλευρά. Είναι από την πλευρά που αρνείται το 35ωρο, είναι από την πλευρά που αρνήθηκε την πρόταση του Συνασπισμού για αξιοπρεπή διαβίωση με ρήτρα κοινωνικής ευθύνης στο Σύνταγμα, αξιοπρεπή διαβίωση για όλους με κατώτερη σύνταξη και κατώτερο εθνικό εισόδημα. Η πολιτική σας είναι από την πλευρά εκείνη που έφερε ένα ασφαλιστικό που ξεσήκωσε όλη την κοινωνία. Η πολιτική σας είναι από την πλευρά εκείνη που λέει έμφαση στην πολιτική των τυχερών παιγνιδιών για να βρίσκουμε εύκολα έσοδα και όχι αύξηση των κοινωνικών δαπανών.
Εμείς, λοιπόν, σας λέμε πολύ απλά και συγκεκριμένα, εφαρμόστε επιτέλους το 35ωρο. Υιοθετήστε πολιτική διευρυμένης κοινωνικής προστασίας. Και σε τέσσερις άξονες σας έχουμε προτείνει κατ' επανάληψη διαφορετική προγραμματική πολιτική: παροχή υπηρεσιών υγείας, πρόνοιας, περίθαλψης και κοινωνικής φροντίδας και προστασίας σε επίπεδα αξιοπρεπή, σε επίπεδα ποιότητας που δεν υπάρχουν σήμερα. Εφαρμογή αυτής της πολιτικής με καθολικό τρόπο για όλους, ανεξαρτήτως ηλικίας, προέλευσης, υπηκοότητας για όλους δωρεάν. 
Δεύτερος συγκεκριμένος τομέας στον οποίον χρειάζονται προγραμματικές αλλαγές από την κυβερνητική σας πολιτική: Διαφάνεια, εξορθολογισμός και δικαιοσύνη στη διαχείριση των πόρων. Αποτελεσματικότητα στην εσωτερική κατανομή των δαπανών και στη χρηματοδότηση των φορέων. Ξέρετε πόσα χρήματα πάνε στο βρόντο;
Τρίτος τομέας: Αντιμετώπιση των σημερινών ανισοτήτων που προκαλούν οι εξελίξεις στην οικονομία. Γιατί αλλάζει η οικονομία, αλλά οι κοινωνικές επιπτώσεις αυτών των αλλαγών είναι πολύ σοβαρές. 
Και τέταρτον, κάλυψη των νέων αναγκών που προκαλεί η εξέλιξη στην οργάνωση, στην τεχνολογία από πλευράς μερικής απασχόλησης, μακροχρόνιας ανεργίας, φτώχειας και της ερήμωσης της υπαίθρου.
Έχετε δίπλα σας τον Υφυπουργό σας και έχετε και έχετε κι εσείς την εμπειρία από τον τόπο της καταγωγής σας και γνωρίζετε ότι είναι στόχος άπιαστος η αναδιάρθρωση της υπαίθρου.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Πρόεδρε, τελειώνετε, παρακαλώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελείωσα, κύριε Πρόεδρε.
Ο γεωγραφικός αποκλεισμός και η ανασυγκρότηση της υπαίθρου εξακολουθούν να είναι ένα μέγιστο πρόβλημα και οι πολιτικές σας δεν το έχουν αντιμετωπίσει. Τα Γρεβενά και η Πελοπόννησος είναι από τις φτωχότερες περιοχές στην Ευρωπαϊκή Ένωση.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μας πάτησε εκεί που πονάμε. 
ΠΡΟΕΔΡΕΥΩΝ (Παναγιώτης Σγουρίδης): Πονάτε στην Αρκαδία;
Ορίστε, κύριε Υπουργέ, έχετε πέντε λεπτά για να κλείσετε τη συνεδρίαση.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρία και κύριοι συνάδελφοι, πρέπει να πω ότι οι θέσεις μας είναι σαφείς και στο πλαίσιο της συζήτησης της προηγούμενης πρότασης νόμου του Συνασπισμού είπαμε ότι η ψυχή μας είναι στο 35ωρο, αλλά ο νους μας απαιτεί από εμάς να κάνουμε και μία δεύτερη σκέψη.
Στο πλαίσιο των συλλογικών διαπραγματεύσεων οι κοινωνικοί εταίροι στη χώρα μας πιστεύω ότι θα οδηγηθούν σε μία συμφωνία για την καθιέρωση της εβδομαδιαίας εργασίας 39 ωρών. Και βεβαίως όταν λέμε ότι είμαστε υπέρ των 35 ωρών εργασίας, πρέπει να πω ότι είμαστε υπέρ των 35 ωρών εργασίας εβδομαδιαίως πρώτα απ' όλα εάν αυτό μπορεί να ενταχθεί στο συμφέρον της χώρας και το συμφέρον των εργαζομένων, γιατί είμαστε υπέρ του συμφέροντος της χώρας. Και πρέπει να εξετάσουμε υπό αυτό το πρίσμα τα πράγματα. 
Είναι διαφορετική η διάρθρωση της ελληνικής οικονομίας, όπου είναι πολύ μεγάλος ο αριθμός των μικρομεσαίων επιχειρήσεων, σε σχέση με την οικονομία της Γαλλίας, όπου είναι διαφορετικά τα μεγέθη και τα στοιχεία τα οποία την συγκροτούν. Το ίδιο συμβαίνει και με άλλες χώρες. Αυτήν την ιδιαιτερότητα της δικής μας χώρας θα πρέπει να τη λάβουμε υπόψη μας, αλλιώς τότε με άστοχες πολιτικές επιλογές είναι δυνατόν να οδηγηθούμε στη δημιουργία ενός κλίματος μεγαλύτερης ανασφάλειας.
(TS)

Πιστεύω ότι σε κάθε χώρα της Ευρωπαϊκής Ένωσης, ιδίως μετά την τρομοκρατική επίθεση του περασμένου Σεπτεμβρίου, αυτά τα αισθήματα ανασφάλειας, έλλειψης σιγουριάς και βεβαιότητας καταγράφονται στις έρευνες που γίνονται με οποιοδήποτε τρόπο. Και όμως, βλέπετε ότι η Ελλάδα μέσα σ' αυτή την κρίση μπορεί να προσεγγίζει και να επιτυγχάνει τους στόχους της. Διατηρούμε τον υψηλότερο ρυθμό αύξησης του εγχώριου προϊόντος. Άλλες χώρες της Ευρωπαϊκής Ένωσης, όπως η Γερμανία στην οποία αναφερθήκατε έχουν ρυθμούς ανάπτυξης που βρίσκονται, ως προς το ποσοστό, στη μισή μονάδα. Αυτό δεν πρέπει να το παραβλέπουμε.
Πιστεύω ότι το μεγάλο επίτευγμα για το οποίο άξιζε να κάνουμε αυτή την προσπάθεια με την όποια θυσία, δηλαδή να διαθέτουμε σήμερα το ευρώ, αυτό ακριβώς από μόνο του είναι στοιχείο που παράγει σιγουριά, βεβαιότητα και ασφάλεια στους πολίτες.
Με τον ίδιο τρόπο πρέπει να κινηθούμε και στις άλλες επιλογές μας, ιδιαίτερα σ' αυτή που αφορά στην πρωτοβουλία για τη μεταρρύθμιση του ασφαλιστικού συστήματος της χώρας για να εμπεδώσουμε αυτό το κλίμα ασφάλειας και βεβαιότητας, που πρέπει να νιώθει ο κάθε πολίτης.
Αγαπητοί συνάδελφοι, άκουσα με μεγάλη προσοχή τις παρατηρήσεις σας και την κριτική σας προσέγγιση για την πολιτική μας. Πρέπει να πω ότι η ανεργία παρουσιάζει πτωτική τάση. Έχουμε αποτυπωμένη τη μέτρηση που μιλά για ποσοστό ανεργίας στο 10,2% και όχι στο 11%. Είναι σημαντική αυτή η βελτίωση.
Μπορώ δε να εκτιμήσω βάσιμα ότι για το επόμενο τρίμηνο, επειδή ακριβώς αρχίζουν και δημιουργούνται θέσεις εποχικής απασχόλησης, ο δείκτης της ανεργίας θα είναι περισσότερο βελτιωμένος. Ίσως πάμε σε μονοψήφιο δείκτη όσον αφορά στην ανεργία στην πατρίδα μας. 
Μας ικανοποιεί αυτό; Απολύτως όχι. Πρέπει να εντείνουμε την προσπάθειά μας. Βρίσκονται σε εξέλιξη τα προγράμματα τα οποία χρηματοδοτούνται από το Γ΄ Κοινοτικό Πλαίσιο Στήριξης όσον αφορά στην απασχόληση, ιδίως στην ελληνική περιφέρεια και πιστεύουμε ότι θα αποδώσουν. Πρέπει να σας πω ότι στο πλαίσιο των Περιφερειακών Επιχειρησιακών Προγραμμάτων, στη δράση της απασχόλησης με χρηματοδότηση του Ευρωπαϊκού Κοινοτικού Ταμείου, τώρα γίνεται η έναρξη εφαρμογής αυτούς του μεγάλου προγράμματος, μετά τους σχεδιασμούς και τις επιλογές που προηγήθηκαν σε επίπεδο προγραμματισμού. Θα δώσει καρπούς; Θα δώσει αποτελέσματα; 
Εγώ δεν λέω να εφησυχάσουμε. Βεβαίως να ανησυχούμε, αλλά βεβαίως να βλέπουμε την πραγματικότητα όπως είναι για να γνωρίζουμε τι είναι αυτό το οποίο πετύχαμε, τι είναι αυτό το οποίο πρέπει να βελτιώσουμε, τι είναι αυτό που πρέπει να απορρίψουμε και να το αλλάξουμε.
Σε τελευταία ανάλυση, αγαπητοί συνάδελφοι, υπάρχουν πολιτικές οι οποίες έχουν τεθεί σε εφαρμογή. Υπάρχουν εξαγγελίες, οι οποίες σύντομα θα γίνουν πράξη, όπως αυτή που αφορά στη φορολογική μεταρρύθμιση, προκειμένου να δώσουμε κίνητρα για την αύξηση της απασχόλησης. Έχουμε μία μείωση του συντελεστή, που έχει εξαγγελθεί από την Κυβέρνηση, από το 35% στο 32,5%.
Πρέπει να σας πω ότι στην Ελλάδα ο φορολογικός συντελεστής εργασίας κινείται στο 28%, όταν ο μέσος όρος στην Ευρωπαϊκή Ένωση είναι 37,2%. Μιλώ με τα τελευταία στοιχεία του 1999, τα οποία είναι διαθέσιμα. 
Ο ΟΑΕΔ με τις νέες εταιρείες που μπορούν να λειτουργούν ευέλικτα και πιο αποτελεσματικά είναι πλέον μία πραγματικότητα. Πιστεύουμε ότι θα βοηθήσει τις ενεργητικές πολιτικές για την αντιμετώπιση της ανεργίας αυτό το κρίσιμο εργαλείο το οποίο έχουμε πλέον στη διάθεσή μας, ώστε σιγά σιγά να είναι μετρήσιμο μέγεθος το αποτέλεσμα το οποίο παράγουμε με την άσκηση αυτών των πολιτικών. 
Και έχουμε το αποτέλεσμα, το οποίο μπορούμε να μετρήσουμε όσον αφορά στην απόδοση των προγραμμάτων κατάρτισης. Επαναλαμβάνω ότι οι καταρτισθέντες εργαζόμενοι σε ποσοστό έφθασαν το 32,5% έναντι 17,3% στην περίπτωση των ερωτώντων που ανήκαν στην ομάδα ελέγχου, των ατόμων δηλαδή που δεν είχαν καταρτιστεί, δεν είχαν περάσει από κάποιο πρόγραμμα κατάρτισης.
Αυτοί λοιπόν βλέπετε ότι εξασφαλίζουν μία θέση απασχόλησης κατά τρόπο πλεονεκτικό σε σχέση με εκείνους που δεν είχαν προηγουμένως καταρτιστεί. Αυτό είναι αποτέλεσμα έρευνας που σημαίνει ότι η πολιτική αυτή αποδίδει. Βεβαίως να τη βελτιώσουμε, αλλά δεν πρέπει όμως να μηδενίσουμε αυτή την απόσταση που έχουμε κάνει προς τη θετική κατεύθυνση.
Κυρίες και κύριοι συνάδελφοι, πιστεύω ότι όλοι έχουμε χρέος να ασκούμε μία πολιτική, η οποία ανταποκρίνεται στα συμφέροντα των εργαζομένων. Οι εργαζόμενοι αντιλαμβάνονται την αξία και το περιεχόμενο αυτής της πολιτικής πάνω απ΄ όλα από το αίσθημα που τους διακατέχει. Και το αίσθημα που διακατέχει τους Έλληνες πολίτες -συμφωνώ με τον κ. Κωνσταντόπουλο- σε μεγάλο βαθμό είναι ένα αίσθημα αβεβαιότητας, ανησυχίας για τις εξελίξεις, για το μέλλον. Η πολιτική πρέπει να κερδίσει και αυτό το στοίχημα.
Αντί λοιπόν να περισπώμεθα και να δαπανούμε χρόνο και ενέργεια για να ασχολούμαστε για τα ευτελή, θα πρέπει να προτάξουμε τα μείζονα και σημαντικά για τη χώρα και τον ελληνικό λαό και να κερδίσουμε αυτό το στοίχημα: Το στοίχημα της απασχόλησης, το στοίχημα της ευημερίας για όλους τους Έλληνες πολίτες.

(ST)


Εμείς αυτήν την προσπάθεια κάνουμε και καλούμε τις πολιτικές και κοινωνικές δυνάμεις να συμβάλουν, να στρατευθούν μαζί μας σε αυτήν την προσπάθεια.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση για την επερώτηση με αριθμό πρωτοκόλλου 40, που κατέθεσαν οι Βουλευτές του Συνασπισμού της Αριστεράς και της Προόδου, προς τον Υπουργό Εργασίας και Κοινωνικών Ασφαλίσεων, σχετικά με την κοινωνική πολιτική της Κυβέρνησης.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14:18, λύεται η συνεδρίαση για τη Δευτέρα, 25η Φεβρουαρίου 2002 και ώρα 18:00, με αντικείμενο εργασιών του Σώματος: α) κοινοβουλευτικό έλεγχο, συζήτηση επίκαιρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ