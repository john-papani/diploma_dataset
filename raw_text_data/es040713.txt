      ΣΥΝΟΔΟΣ Α΄
      ΣΥΝΕΔΡΙΑΣΗ Θ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      Τρίτη 13 Ιουλίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Συζήτηση επικαίρων ερωτήσεων.
α) Προς τον Υπουργό Τουρισμού, σχετικά με τη διαφημιστική προβολή της Ελλάδος στο εξωτερικό κ.λπ., σελ.
β) Προς το Υπουργό Εμπορικής Ναυτιλίας σχετικά με το πρόσφατο ατύχημα με το θάνατο δύο εργατών στη Ναυπηγοεπισκευαστική ζώνη, τη λήψη μέτρων στους εργασιακούς χώρους  κ.λπ, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1) Ψήφιση επί της αρχής των άρθρων και του συνόλου του σχεδίου νόμου του Υπουργείου Τουρισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στον τομέα του τουρισμού», σελ.
2) Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: «Ρυθμίσεις θεμάτων όλων των εκπαιδευτικών βαθμίδων», σελ.
3) Ψήφιση στο σύνολο του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων 2004 και άλλες διατάξεις», σελ.
4) Συζήτηση επί της αρχής του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού και Ενόπλων Δυνάμεων και άλλες διατάξεις», σελ.
3) Κατάθεση σχεδίου νόμου: Οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου «Κύρωση του Πρωτοκόλλου διοικητικής συνεργασίας σε θέματα δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας», σελ.
ΟΜΙΛΗΤΕΣ
Επί των επικαίρων ερωτήσεων:
ΚΕΦΑΛΟΓΙΑΝΝΗΣ Ε., σελ.
ΛΙΑΣΚΟΣ Α., σελ.
ΠΑΤΣΙΛΙΝΑΚΟΣ Ι., σελ.
ΤΣΟΧΑΤΖΟΠΟΥΛΟΣ Α., σελ.
β) Επί του σχεδίου νόμου του Υπουργείου Εθνικής Άμυνας
ΑΓΓΕΛΗΣ Α., σελ.
ΑΝΤΩΝΙΟΥ Α., σελ.
ΒΕΡΓΙΝΗΣ Ξ. σελ.
ΔΡΑΓΑΣΑΚΗΣ Ι., σελ.
ΚΑΪΣΕΡΛΗΣ Κ., σελ.
ΚΑΡΧΙΜΑΚΗΣ Μ., σελ.
ΚΟΡΤΣΑΡΗΣ Ν., σελ.
ΛΑΜΠΡΟΠΟΥΛΟΣ Ι., σελ.
ΛΟΒΕΡΔΟΣ Α., σελ.
ΜΑΝΤΟΥΒΑΛΟΣ Π., σελ.
ΠΟΛΥΔΩΡΑΣ Β., σελ.
ΣΚΟΠΕΛΙΤΗΣ Σ., σελ.
ΤΣΟΧΑΤΖΟΠΟΥΛΟΣ Α., σελ.
γ) Επί του σχεδίου νόμου του Υπουργείου Πολιτισμού:
ΠΕΤΡΑΛΙΑ-ΠΑΛΛΗ Φ., σελ.
     
     ΠΡΑΚΤΙΚΑ  ΒΟΥΛΗΣ
     ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2004
     ΣΥΝΕΔΡΙΑΣΗ  Θ΄
     Τρίτη 13 Ιουλίου 2004
     	Αθήνα, σήμερα στις 13 Ιουλίου 2004, ημέρα Τρίτη και ώρα 18.47΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Τμήμα.
     	(Ανακοινώνονται προς το Τμήμα από τον κ.  Δημήτριο Κωνσταντάρα, Βουλευτή Α΄ Αθηνών, τα ακόλουθα:
     	Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η ΕΛΜΕ Πειραιά ζητεί να μη μεταφερθούν Αστυνομικές Υπηρεσίες δίπλα στο κτίριο του 7ου Γυμνασίου Πειραιά.
     2) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η ΕΛΜΕ Πειραιά ζητεί οι μετακινήσεις των μαθητών με τα μέσα μαζικής μεταφοράς προς και από τα σχολεία τους να είναι δωρεάν.
     3) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η ΕΛΜΕ Πειραιά ζητεί την άμεση ανέγερση κτιρίου προκειμένου να στεγασθεί το 1ο Λύκειο Κερατσινίου Πειραιά.
     4) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η ΕΛΜΕ Πειραιά ζητεί να δημοσιοποιηθούν όλα τα λειτουργικά κενά των σχολείων.
     5) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Σωματείο Συνταξιούχων ΤΕΒΕ Νίκαιας – Κορυδαλλού Πειραιά ζητεί την ικανοποίηση ασφαλιστικών και συνταξιοδοτικών αιτημάτων των συνταξιούχων του ΤΕΒΕ.
     6) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία Ο Δήμος Περάματος Πειραιά ζητεί την ενίσχυση των λεωφορειακών γραμμών του ΟΑΣΑ στις διαδρομές Πέραμα – Αθήνα και Πέραμα – Πειραιάς.
     7) Οι Βουλευτές κύριοι ΓΡΗΓΟΡΗΣ ΝΙΩΤΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμος Περάματος Πειραιά ζητεί να του παραχωρηθεί χώρος για να στεγάσει τις υπηρεσίες των Δημοτικών του ιατρείων.
     8) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Περάματος Πειραιά ζητεί να αντικατασταθούν οι μεταλλικές μπάρες στις λεωφόρους Δημοκρατίας και Ειρήνης στον Πειραιά.
     9) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Περάματος Πειραιά ζητεί να μην επιτραπεί η επέκταση του ΒΙΠΑ στη λεωφόρο Σχιστού.
     10) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Κερατσινίου Πειραιά ζητεί την άμεση ανέγερση Κέντρου Υγείας, αστικού τύπου, στο Κερατσίνι.
     11) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Ιερός Ναός Θείας Μεταμορφώσεως του Σωτήρος Νέου Ικονίου και ο Δήμος Περάματος Πειραιά ζητούν να κατασκευασθεί υπερυψωμένη πεζογέφυρα για την ασφαλή πρόσβαση στον Ιερό Ναό.
     12) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Βιοτεχνικό Επιμελητήριο Πειραιά υποβάλλει προτάσεις του για αλλαγές στη φορολογία.
     13) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύνδεσμος Ελληνικών Γυμναστικών και Αθλητικών Σωματείων Πειραιά ζητεί την κατασκευή αθλητικού κέντρου και προπονητηρίου αθλητών στον Πειραιά.
     14) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμαρχος Φοίνικα Ρεθύμνης ζητεί την ολοκλήρωση έργων υποδομής στην περιοχή του.
     15) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Κέντρο Υγείας Αστακού ζητεί τον εξοπλισμό του με ασθενοφόρο και οδηγούς.
     16) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Ιατρικός Σύλλογος Αγρινίου ζητεί ενημέρωση για το ζήτημα της κατασκευής του νέου νοσοκομείου στο Αγρίνιο.
     17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Ομάδα Δικαιούχων Οικοπέδων Δ.Δ. Λάκκας Δ. Κυρρού Πέλλας διαμαρτύρεται για τον τρόπο παραχώρησης οικοπέδων.
     18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Μοσχόπουλος κάτοικος Πέλλας ζητεί την ικανοποίηση συνταξιοδοτικού του αιτήματος.
     19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σάββας Κυριακίδης ζητεί την ικανοποίηση αιτήματός του που αφορά στην ανταλλαγή αγροτεμαχίου.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα που αντιμετωπίζουν οι οδηγοί στις εθνικές οδούς.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανακαίνιση στρατιωτικών εγκαταστάσεων ενόψει Ολυμπιακών Αγώνων.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα του Δημοτικού Ωδείου Πάτρας.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κάλυψη του χειμάρρου Διακονιάρη.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά θανατηφόρο τροχαίο στην πύλη του στρατοπέδου της 116Π.Μ.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο Γυμναστήριο Πανεπιστημίου Πάτρας.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διαδικασία διορισμών των εκπαιδευτικών έτους 2003.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά καταγγελίες για τη διαδικασία κατασκευής μονάδων Πρώτων Βοηθειών.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά έργα που έγιναν μέσω της ΕΠΟ.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά παράνομη απασχόληση γυμνάστριας.
     30) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Ναυπάκτου ζητεί την ολοκλήρωση κατασκευής του έργου «παράκαμψη Ναυπάκτου».
     31) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Μουρεσίου ζητεί την ίδρυση στο Δήμο του πολυδύναμου Αγροτικού Ιατρείου.
     32) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την έκδοση διευκρινιστικής διαταγής προς τις αστυνομικές υπηρεσίες σχετικά με την ειδική αποζημίωση λόγω Ολυμπιακών Αγώνων κ.λπ.
     33) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Στέφανος Μέλτσης και η κυρία Παρθένα Ψωμιάδου, κάτοικοι Ν. Μαρμαρά Χαλκιδικής, διαμαρτύρονται για την παραχώρηση σε ιδιώτη θαλάσσιου χώρου στο λιμάνι Ν. Μαρμαρά.
     34) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμαρχος Αμπελακίων Αττικής ζητεί τη χορήγηση δαπανών για την εκτέλεση οικοδομικών εργασιών στο ΚΕΠ του Δήμου του.
     35) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία γονείς φοιτητών εισαχθέντες σε ΤΕΙ το 2000 και 2001 ζητούν την ικανοποίηση αιτήματός τους.
     36) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας που αφορά στην αποκατάσταση της κατολίσθησης στην Τσακώνα.
     37) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας που αφορά στην επαναλειτουργία της σιδηροδρομικής γραμμής Καλαμάτα - Μεσσήνη.
     38) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Ελυμνίων ζητεί την παραχώρηση στο Δήμο του αρμοδιοτήτων του Λιμενικού Ταμείου Λίμνης.
     39) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η κυρία Βασιλική Γέγου, υποδιευθυντής Εμπορικής Τράπεζας Κορωπίου ζητεί την ικανοποίηση εργασιακού της αιτήματος.
     40) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Εξωραϊστικός Πολιτιστικός Σύλλογος Διονύσου Αττικής ζητεί να σταματήσει η οικοδόμηση της δασικής έκτασης του πρώην στρατοπέδου Ντούνη.
     41) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής διαμαρτύρεται για τη δημιουργία «Ολυμπιακών φυλακών» στην περιοχή του Ασπρόπυργου.
     42) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο κ. Γεώργιος Τοπάλης και Κων/νος Κότσης μέλη της Διαχειριστικής Επιτροπής της ΟΠΑΚ ΕΑΣ Πιερίας ζητούν τον οικονομικό έλεγχο όσον αφορά στη διαχείριση κονδυλίων από μέλη της Δ.Ε. της ΟΠΑΚ.
     43) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ένωση Ιατρών Νοσοκομείων - Κέντρων Υγείας Θράκης και η Νοσοκομειακή Επιτροπή ζητούν την ολοκλήρωση των διαδικασιών μονιμοποίησης - αναβάθμισης των γιατρών - Επιμελητών Α και Β στην περιοχή της Θράκης.
     44) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Νομού Θεσσαλονίκης εκφράζει την αντίθεσή του προς το νέο τρομονόμο.
     45) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Κοινότητα Αγίου Ευστρατίου Λέσβου ζητεί την αποκατάσταση των ζημιών από τη θεομηνία του Ιανουαρίου 2004 στο λιμάνι.
     46) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού ζητεί να καταβληθούν τα δεδουλευμένα στα πληρώματα των πλοίων της ΔΑΝΕ «ΠΑΤΜΟΣ» και «ΔΙΑΓΟΡΑΣ».
     47) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Περάματος ζητεί να δοθούν στο Δήμο τα 22 στρέμματα του Αρμού από τα 1500 στρ. που έχει καταλάβει ο ΟΛΠ για πολιτιστικές ανάγκες, αθλητισμό και δενδροφύτευση.
     48) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Αγροτικός Σύλλογος και ο Αγροτικός Συνεταιρισμός Ζαγοράς ζητούν την επίλυση προβλημάτων που είναι απολύτως απαραίτητα για τη συνέχιση της καλλιέργειας του μήλου και τη στήριξη της οικονομίας της περιοχής τους.
     49) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Μωσαϊκών – Πλακάδων Πύργου «Ο ΕΡΜΗΣ» ζητεί τα φαρμακεία της πόλης να έχουν το ίδιο ωράριο με όλα τα καταστήματα της περιοχής.
     50) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κυρία Αγγελική Λερούνη ζητεί να παρθούν μέτρα έναντι της αδράνειας και κωλυσιεργίας εμπλεκομένων δημοσίων υπηρεσιών σχετικά με την κατεδάφιση αυθαιρέτου οικήματος στη Χώρα Ανάφης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1063/26-5-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 292Β/16-6-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην πιο πάνω σχετική ερώτηση, σας γνωρίζουμε ότι:
     Η από 20/12/2001 απόφαση της Ευρωπαϊκής Επιτροπής για το Κτηματολόγιο αναφέρει ανάκτηση από την κοινοτική συνδρομή προς το Κτηματολόγιο στο πλαίσιο του Β΄ ΚΠΣ, ποσού ύψους 57.917.928 €. Οι δύο δόσεις που αναφέρονται αφορούν μόνο στη διαδικασία καταβολής της επιστροφής. Στις 31 Μαρτίου 2002 ανακτήθηκε ποσό ύψους 32 εκατ. €, ενώ προβλέπεται μετά την 31 Μαρτίου 2004 να ανακληθεί και το υπόλοιπο ποσό (25.917.928 €). Σύμφωνα με την ίδια απόφαση στο τέλος του 2003 διενεργήθηκε πραγματογνωμοσύνη από ανεξάρτητη επιτροπή εξωτερικών εμπειρογνωμόνων με σκοπό να επαληθευθούν οι εργασίες που ολοκληρώθηκαν στο πλαίσιο του Β΄ ΚΠΣ, έτσι ώστε να εκτιμηθεί αν η Ευρωπαϊκή Επιτροπή θα πρέπει να προχωρήσει και σε περαιτέρω ανάκτηση πόρων.
     Στο πλαίσιο αυτό, η Ελληνική Κυβέρνηση και οι φορείς υλοποίησης του Έργου (ΟΚΧΕ και Κτηματολόγιο ΑΕ) καταβάλουν κάθε προσπάθεια ώστε αφενός να εξασφαλιστεί η ομαλή συνέχιση του έργου, σχεδιάζοντας με προσοχή τα επόμενα βήματά του και αφετέρου να περιοριστεί το ποσό της ανάκτησης της κοινοτικής συνδρομής στο μικρότερο δυνατό ποσό συνεργαζόμενοι στενά με τις αρμόδιες υπηρεσίες της ΕΕ, έτσι ώστε να αποδειχθεί ότι το Έργο του Εθνικού Κτηματολογίου έχει ξεπεράσει τα προβλήματα και τις αδυναμίες του παρελθόντος.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 1089/26-5-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 293Β/16-6-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα ακόλουθα:
     1. Με τις υπ΄ αρ. 220/2/17.3.2004 και 22112/18.3.2004 αποφάσεις του Δ.Σ του Ο.Κ.Χ.Ε περαιώθηκε η διαδικασία κτηματογράφησης για τον πρώην Δήμο Πατρέων και νυν Δ.Δ. του Δήμου Πατρέων και ορίστηκε η 30η Μαρτίου 2004 ως ημερομηνία έναρξης ισχύος του θεσμού του Κτηματολογίου στην παραπάνω περιοχή, καθόσον διαπιστώθηκε η ολοκλήρωση όλων των κατά νόμον προβλεπόμενων εργασιών και ως εκ τούτου οποιαδήποτε περαιτέρω καθυστέρηση θα επέφερε αδικαιολόγητη οικονομική επιβάρυνση σε βάρος του Ελληνικού Δημοσίου.
     2. Σύμφωνα με το άρθρο 23 του νόμου 2664/1998 για το Εθνικό Κτηματολόγιο η λειτουργία των Κτηματολογικών Γραφείων ανατίθεται μεταβατικά στα υφιστάμενα υποθηκοφυλακεία (έμμισθα ή άμισθα) και οι υποθηκοφύλακες εξακολουθούν να προΐστανται τόσο του Υποθηκοφυλακείου όσο και του Κτηματολογικού Γραφείου. Επίσης στο ίδιο άρθρο προβλέπεται ότι οι δαπάνες για τη στέγαση, λειτουργία και εκπαίδευση του προσωπικού των έμμισθων Υποθηκοφυλακείων για τη μεταβατική τους λειτουργία ως Κτηματολογικά Γραφεία βαρύνουν αποκλειστικά την KTHMATOΛOΓlO Α.Ε.
     Η ΚΤΗΜΑTOΛOΓlO Α.Ε. ανταποκρινόμενη στις προρρηθείσες υποχρεώσεις της για την έναρξη της μεταβατικής λειτουργίας του έμμισθου Υποθηκοφυλακείου Πατρών ως Κτηματολογικού Γραφείου προέβη σε πλήρη εκπαίδευση του προσωπικού, το οποίο ορίστηκε με υπόδειξη του κ. Υποθηκοφύλακα και προς ενίσχυσή του διέθεσε με δαπάνες της δύο δικηγόρους από τον οικείο δικηγορικό σύλλογο και έναν πλήρως εκπαιδευμένο χειριστή για την ηλεκτρονική καταχώριση των εγγραπτέων πράξεων. Επιπλέον, μίσθωσε με δαπάνες της χώρο για την τοποθέτηση του αρχείου κτηματογράφησης και τίτλων παλαιών ετών του Υποθηκοφυλακείου Πάτρας, προέβη στην προμήθεια και διάθεση εξοπλισμού γραφείου σύγχρονης τεχνολογίας, ενώ επίκειται και αναβάθμιση του δικτύου Η/Υ με προσθήκη επιπλέον θέσεων εργασίας και εξυπηρέτησης του κοινού και των επαγγελματιών (συμβολαιογράφων και δικηγόρων).
     3. Στις περιπτώσεις που οι δικαιούχοι ακινήτων της κτηματογραφημένης περιοχής δεν υπέβαλαν δηλώσεις κτηματολογίου, όπως ώφειλαν, και τα εν λόγω ακίνητα έχουν καταχωριστεί ως «αγνώστου ιδιοκτήτη», είναι ευνόητο ότι η διόρθωση των εν λόγω εγγραφών απαιτείται να διαταχθεί με δικαστική απόφαση, ιδίως ενόψει του σοβαρού ενδεχόμενου να πρόκειται για ακίνητο του Δημοσίου. Σημειώνεται πάντως ότι σε ορισμένες περιπτώσεις που ρητά προβλέπονται στον νόμο οι ανακρίβειες των αρχικών εγγραφών θεραπεύονται και με αποφάσεις του Προϊσταμένου του Κτηματολογικού Γραφείου.
     4. Από την έναρξη λειτουργίας του Κτηματολογικού Γραφείου Πατρών ο Ο.Κ.Χ.Ε και η KTHMATOΛOΓlO Α.Ε φροντίζουν ώστε να ενημερώνονται καθημερινά για τα τρέχοντα λειτουργικά ζητήματα είτε με την επιτόπια παρουσία στελεχών τους, είτε με τηλεφωνική επικοινωνία με τον κ. Προϊστάμενο. Επιπλέον, διοργάνωσαν με πρωτοβουλία τους ενημερωτικές ημερίδες για επιστημονικούς φορείς της πόλης των Πατρών και συμμετείχαν σε σχετικές εκδηλώσεις, όταν προσκλήθηκαν.
     Επίσης έχουν ήδη συσταθεί επιστημονικές ομάδες εργασίας στην ΚΤΗΜΑΤOΛOΓlO Α.Ε (νομικών και ειδικών της πληροφορικής),ΟΙ οποίες ασχολούνται με θέματα καταγραφής και επεξεργασίας προτάσεων για την τροποποίηση του ισχύοντος θεσμικού πλαισίου του Κτηματολογίου και τη βελτίωση των συνθηκών ηλεκτρονικής καταγραφής και επεξεργασίας των κτηματολογικών εγγραφών.
     Τέλος, ως συναρμόδιοι φορείς για το θεσμό του Κτηματολογίου προτίθενται να προβούν σε κάθε είδους ενέργεια που θα ενισχύσει τη λειτουργία του Κτηματολογικού Γραφείου Πατρών σε συνεργασία με τον κ. Προϊστάμενο και εντός των πλαισίων που ορίζουν οι κείμενες διατάξεις.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 1020/25-5-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 279Β/16-6-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στο ανωτέρω σχετικό, σας ενημερώνουμε ότι:
     Ο Οργανισμός Αθήνας σαν φορέας αρμόδιος για τον επιτελικό σχεδιασμό της Αττικής, έχει περιλάβει στο Πρόγραμμα του το έργο Επιχειρησιακό Πρόγραμμα Εξειδίκευσης και Εφαρμογής του Ρυθμιστικού Σχεδίου Αθήνας, το οποίο έχει ενταχθεί στο Επιχειρησιακό Πρόγραμμα ΠΕΡΙΒΑΛΛΟΝ Γ΄ Κ.Π.Σ. 2000-2006 του ΥΠΕΧΩΔΕ, στην κατηγορία Ρυθμιστικά Σχέδια.
     Το έργο αυτό συνίσταται στη σύνταξη ενός προγράμματος που θα εξειδικεύει τις επιλογές υψηλής προτεραιότητας του υπό επικαιροποίηση ΡΣΑ '85, ιδιαίτερα για την ενίσχυση του διεθνούς ρόλου της Πρωτεύουσας και τη βελτίωση της ποιότητας ζωής στα πλαίσια της βιώσιμης ανάπτυξης, θα σχεδιάσει επιχειρησιακά τη στρατηγική για την εφαρμογή τους και θα συνθέσει και' θα διασφαλίσει ι το χωρικό συντονισμό και τη συνέργια μεταξύ όλων των δράσεων και προγραμμάτων που προωθούνται στο σύνολο της Περιφέρειας Αττικής.
     Το Επιχειρησιακό Πρόγραμμα θα περιλαμβάνει τους εξής άξονες:
     1. Εξειδίκευση του ΡΣΑ με τον προσδιορισμό διατομεακών Σχεδίων Δράσης για τους στρατηγικούς άξονες προτεραιότητας του ΡΣΑ (όπως αυτοί που αφορούν την οικονομική αναδιάρθρωση και τον εκσυγχρονισμό, την προσέλκυση και ανάπτυξη επιχειρηματικών δραστηριοτήτων αιχμής μητροπολιτικού χαρακτήρα, την καινοτομία, τη διαχείριση του δημόσιου χώρου και την οικολογική ισορροπία), . και καθορισμός της στρατηγικής, δηλαδή προτεραιοτήτων, γενικών και ποσοτικών στόχων, και μέσων πολιτικής, ανά Σχέδιο Δράσης.
     2. Γεωγραφική εξειδίκευση (χωρική αναφορά) ανά Σχέδιο Δράσης με γεωγραφικά εντοπισμένες πολυτομεακές παρεμβάσεις σε κρίσιμες ζώνες που συνδέονται με τις μείζονες προτεραιότητες του ΡΣΑ (πχ. ζώνες που μπορούν να παίξουν καταλυτικό χαρακτήρα για την πυροδότηση πολλαπλασιαστικών φαινομένων ή ζώνες κεντρικών λειτουργιών με έντονα ειδικά προβλήματα, ή περικεντρικές περιοχές με υψηλές πυκνότητες κλπ.)
     3. Καθορισμό εργαλείων εφαρμογής (οικονομικών, θεσμικών, κλπ) ανά Σχέδιο Δράσης.
     Το έργο αυτό έχει ήδη προκηρυχθεί, έχουν υποβληθεί προσφορές, και σύντομα θα προχωρήσει η ανάθεση και έναρξη της εκπόνησης του.
     Συμπληρωματικά και για πληρέστερη ενημέρωσή σας, σας καταθέτουμε κατάλογο ενταγμένων έργων στο Επιχειρησιακό Πρόγραμμα «Περιβάλλον» 2000 - 2006 (ΕΠΠΕΡ 2000 - 2004) του ΥΠΕΧΩΔΕ τα οποία αφορούν την Περιφέρεια Αττικής.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 972/25-5-04 ερώτηση της Βουλευτού κ. Χρίστου Βερελή δόθηκε με το υπ’ αριθμ. 115/18-6-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Η Ιόνια Οδός, στο βόρειο τμήμα της από Αντίρριο έως Ιωάννινα, προωθείται με το σύστημα Σύμβασης Παραχώρησης. Εκτελούνται μελέτες Περιβαλλοντικών Επιπτώσεων και άλλες υποστηρικτικές (γεωλογικά, γεωτεχνικά κλπ.) που καθορίζουν τον αναπτυξιακό και χωροταξικό χαρακτήρα των περιοχών διέλευσης του έργου.
     Στα πλαίσια σύνταξης των ανωτέρω μελετών εξετάζονται εναλλακτικές λύσεις, οι οποίες θα τεθούν υπόψη στους φορείς ώστε η επιλογή της τελικής λύσης για το έργο να είναι η καλύτερη από τεχνικοοικονομικής πλευράς.
     Ο Υπουργός
     Γ. ΣΟΥΦΛΙΑΣ»
      5. Στην με αριθμό 969/24-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 113/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Η Ιόνια Οδός, στο βόρειο τμήμα της από Αντίρριο έως Ιωάννινα, προωθείται με το σύστημα Σύμβασης Παραχώρησης. Εκτελούνται μελέτες Περιβαλλοντικών Επιπτώσεων και άλλες υποστηρικτικές (γεωλογικά, γεωτεχνικά κλπ.) που καθορίζουν τον αναπτυξιακό και χωροταξικό χαρακτήρα των περιοχών διέλευσης του έργου.
      Στα πλαίσια σύνταξης των ανωτέρω μελετών εξετάζονται εναλλακτικές λύσεις, οι οποίες θα τεθούν υπόψη στους φορείς ώστε η επιλογή της τελικής λύσης για το έργο να είναι η καλύτερη από τεχνικοοικονομικής πλευράς.
      Ο Υπουργός
      Γ. ΣΟΥΦΛΙΑΣ»
      6. Στην με αριθμό 971/24-5-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 114/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με στοιχεία της Περιφέρειας Κεντρικής Μακεδονίας για τη βελτίωση του οδικού άξονα Μεσορράχης-Αμφίπολης απαιτείται η ολοκλήρωση των μελετών της γέφυρας Μεσολακκιάς και της ανισόπεδης διάβασης Αμφίπολης για τις οποίες έχει δοθεί εντολή εκπόνησής τους.
      Μετά την ολοκλήρωσή τους (περίπου σε 3 μήνες) θα κινηθεί η διαδικασία για την ένταξη του έργου στα συγχρηματοδοτούμενα προγράμματα.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 1110/27-5-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. Α.Π/Δ5/ΗΛ/Β/Φ6/οικ/ 185/10725/16.6.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ΄ αριθμ 1110/ 27.5.04 ερώτησης που κατατέθηκε στη Βουλή από τους ως άνω Βουλευτές, σας διαβιβάζουμε συνημμένα, το υπ’ αριθ. Γ.ΔΝΣ/1756 /15.6.2004 έγγραφο της ΔΕΗ, το οποίο καλύπτει το θέμα που μας αφορά.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 1105/27-5-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. Α.Π./Δ5/ΗΛ/Α/Φ6/49/10726/17-6-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 1105/27.5.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε, το υπ' αριθ. Γ.ΔΝΣ/1759/15-6-04  έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 981/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 118/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι σε θέματα της αρμοδιότητάς μας και σχετικά με τους τρεις θιγόμενους οδικούς άξονες η Υπηρεσία ΔΜΕΟ του ΥΠΕΧΩΔΕ επιβλέπει τις παρακάτω μελέτες, προκειμένου με την έγκρισή τους να ενταχθούν σε κατασκευαστικό πρόγραμμα.
      Α. ΟΔΙΚΟΣ ΑΞΟΝΑΣ ΧΑΛΚΙΔΑΣ - ΑΙΔΗΨΟΥ
      Περιλαμβάνει:
      α) Συμπληρωματικές μελέτες βελτίωσης κατά τμήματα της Ε.Ο 77 Χαλκίδα-Ψαχνά-Ιστιαία-Αιδηψού-Λ.Αιδηψού (τμήμα Ψαχνά-Στροφιλιά).
      Αντικείμενο της μελέτης είναι η βελτίωση της οδού από την έξοδο Ψαχνών μέχρι την παραλλαγή για σήραγγα στον Παγώντα, μήκους 7,6 χλμ. και προϋπολογισμού 792.369,77 ευρώ.
      β) Βελτίωση κατά τμήματα της οδού Πευκί-Βασιλικά-Στροφιλιά.
      Αντικείμενο της μελέτης είναι η παράκαμψη της Αγίας ΄Αννας με προϋπολογισμό 435.534,45 ευρώ.
      γ) Συμπληρωματικές μελέτες της οδού παράκαμψης Χαλκίδας-Ανισόπεδου Κόμβου Χαραυγής.
      Αντικείμενο της μελέτης είναι το έργο της παράκαμψης της Χαλκίδας με προϋπολογισμό 1.467.000,00 ευρώ.
      Β. ΟΔΙΚΟΣ ΑΞΟΝΑΣ ΧΑΛΚΙΔΑ-ΛΕΠΟΥΡΑ-ΚΥΜΗ
      Περιλαμβάνει:
      α) Μελέτη βελτίωσης Ε.Ο. Χαλκίδας-Λεπούρων-Κύμης.
      Αντικείμενο της μελέτης είναι οι παρακάμψεις Βασιλικού και Αμαρύνθου για τις οποίες εγκρίθηκαν και συμπληρωματικές μελέτες ολοκλήρωσης, συνολικού προϋπολογισμού 372.707,26 ευρώ
      β) Συμπληρωματικές μελέτες ολοκλήρωσης του οδικού άξονα Χαλκίδα-Λέπουρα- Κύμη.
      Μετά την έγκριση των περιβαλλοντικών όρων της παράκαμψης Αλιβερίου, προχωρούμε στην πραγματοποίηση τοπογραφικών εργασιών.
      Ο προϋπολογισμός της μελέτης είναι 469.552,46 ευρώ.
      Γ. ΟΔΙΚΟΣ ΑΞΟΝΑΣ ΛΕΠΟΥΡΑ-ΚΑΡΥΣΤΟΣ
      Περιλαμβάνει:
      α) Μελέτη δύο γεφυρών στις χ.θ. 9+213,50 και 9+939,81 για την κατασκευή της οδού Κάρυστος-Λέπουρα από χ.θ. 8+500 έως χ.θ. 10+300, προϋπολογισμού 30.000 ευρώ
      β) Επίσης είναι ώριμο προς δημοπράτηση, κατόπιν επάρκειας μελετών, το ορεινό τμήμα από το τέλος της παράκαμψης Ν. Στύρων, μέχρι τη διασταύρωση Μαρμαρίου (Πόρτο Λάφα).
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 1270/3-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 331Β/22-6-04 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης σχετικά με το κτίσμα στο κτήμα Συγγρού στο Μαρούσι, σας γνωρίζουμε ότι την αρμοδιότητα επί του θέματος έχει η Δ/νση ΠΕΧΩ της Περιφέρειας Αττικής, από την οποία ζητήσαμε στοιχεία. Προς απάντηση, λάβαμε το υπ' αρ. 25490/18-6-04 έγγραφο της Δ/νσης Πολεοδομίας του Δ. Αμαρουσίου, το οποίο σας καταθέτουμε προς πληρέστερη ενημέρωσή σας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 1010/25-5-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. Β 13-672/18-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθ. 1010/25-05-2004 ερώτηση, που κατέθεσε στη Βουλή των Ελλήνων ο Βουλευτής κ. Ν. Aλευράς, με θέμα «Αναγραφή τιμών στα πρατήρια καυσίμων», σας γνωστοποιούμε τα ακόλουθα:
      Σύμφωνα με την αριθμ. 3/7-2-2003 Αγορ. Διάταξη η απεικόνιση των τιμών των υγρών καυσίμων γίνεται α) σε λεπτά (Λ) όπου η τιμή είναι μικρότερη των τιμών του (1) ευρώ και β) σε ευρώ (Ε) και λεπτά (Λ) όπου η τιμή είναι μεγαλύτερη του ενός (1) ευρώ.
      Η ανάγκη αναγραφής των τιμών των υγρών καυσίμων με τρία δεκαδικά προέκυψε κατά την πρώτη εφαρμογή του Νόμου 2842/2000 (ΦΕΚ 207/Α/2000) και της Απόφασης Ζ1288/2001 (ΦΕΚ 456/Β/20-04-2001) περί μετατροπής των δραχμών σε ΕΥΡΩ και τούτο διότι λόγω του μεγάλου όγκου των πωλουμένων καυσίμων η προσαρμογή των τιμών αυτών σε δύο δεκαδικά θα συνεπάγετο σημαντική αύξηση λόγω στρογγυλοποιήσεων και κατ' επέκταση επιπλέον επιβάρυνση του καταναλωτικού κοινού, στην τελική αξία αγοράς αυτών.
      Επιπλέον σας ενημερώνουμε ότι η αρμοδιότητα τόσο των ελέγχων όσο και της επιβολής ποινικών κυρώσεων έχει μεταβιβασθεί στις Νομαρχιακές Αυτοδιοικήσεις.
      Από την αρμόδια υπηρεσία της Γενικής Γραμματείας Εμπορίου - Γ.Γ. Καταναλωτή του Υπουργείου Aνάπτυξης διενεργούνται σχετικοί έλεγχοι μόνο σε περιπτώσεις συγκεκριμένων καταγγελιών από πολίτες - καταναλωτές.
      Συνημμένα σας παραθέτουμε τις σχετικές Αγορανομικές Διατάξεις (3/03 και 1/03).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 1020/25-5-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 550/14-6-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση της Βουλευτού κ. Χριστοφιλοπούλου Εύης, σας γνωρίζουμε τα ακόλουθα:
      Καταρχήν, είναι προφανές 6rι τα αρμόδια για τα έργα υποδομής στην Περιφέρεια Αττικής είναι ασφαλώς τα συνερωτώμενα Υπουργεία (ΠΕ.ΧΩ.ΔΕ., Ανάπτυξης, Μεταφορών και Επικοινωνιών). Η - εντός του πλαισίου των αρμοδιοτήτων του- συμβολή του Υπουργείου Τουρισμού στην Τουριστική Ανάπτυξη της Περιφέρειας Αττικής εν' όψει των Ολυμπιακών Αγώνων, εστιάζεται στη διαφήμιση και προβολή της εικόνας της. Αυτό γίνεται μέσω του - ήδη ενταγμένου στο ΕΠΑΝ- διαφημιστικού προγράμματος για την προβολή της Αττικής (ύψους 3.500.000 €) στα ΜΜΕ και τις τουριστικές αγορές του εξωτερικού.
      Επιπροσθέτως, τον Σεπτέμβριο του 2003, διοργανώθηκε και φιλοξενήθηκε στην Αθήνα η ετήσια συνάντηση των INTERNATIONAL ASSOCIATION ΟF SCIENTIFIC EXPERTS ΟΡ TOURISM (AIEST) με θέμα ΤΟΥΡΙΣΜΟΣ ΑΘΛΗΤΙΣΜΟΣ, κατά τη διάρκεια της οποίας πραγματοποιήθηκε παρουσίαση του προγραμματισμού της ΕΟΕΑ ΑΘΗΝΑ 2004 στην Αθήνα. Στο πρόγραμμα του συνεδρίου συμπεριλήφθηκε επίσκεψη εργασίας σε αθλητικές εγκαταστάσεις που θα φιλοξενήσουν αθλητικές συναντήσεις κατά τη διάρκεια των Ολυμπιακών Αγώνων.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»  
      13. Στην με αριθμό 1089/26.5.04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 41/14.6.04 έγγραφο από τον Υπουργό Δικαιοσύνης η ακόλουθη απάντηση:
      «Το Υπουργείο Δικαιοσύνης Θα συνεργαστεί με το αρμόδιο, για τη λειτουργία των Κτηματολογικών Γραφείων, Υπουργείο ΠΕ.ΧΩ.Δ.Ε, προκειμένου να αντιμετωπιστούν τα προβλήματα που προέκυψαν από την εφαρμογή του νέου συστήματος μεταγραφής στα υποθηκοφυλακεία καθώς και εκείνα που αφορούν στην οργάνωση και λειτουργία των εν λόγω υπηρεσιών.
      Ο Υπουργός
      ΑΝΑΣΤΑΣΗΣ Α. ΠΑΠΑΛΗΓΟΥΡΑΣ»
      14. Στην με αριθμό 1057/26.5.04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 144/17.6.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      Σε απάντηση του μεe αριθ. πρωτ. 1057/26435 εγγράφου σας, με το οποίο μας διαβιβάστηκε ερώτηση του Βουλευτή κ. Παπαγεωργίου που κατατέθηκε στη Βουλή των Ελλήνων, σας γνωρίζουμε ότι, στο πλαίσιο αναθεώρησης της λειτουργίας των φορέων διοίκησης και εκμετάλλευσης λιμένων (Οργανισμοί Λιμένων Α.Ε., Λιμενικά Ταμεία), τα αιτήματα των Δήμων για σύσταση Δημοτικών Λιμενικών Ταμείων θα εξετασθούν κατά περίπτωση με οικονομικοτεχνικά κριτήρια, ώστε αφενός να εξασφαλίζεται υψηλού επιπέδου βιωσιμότητα των νέων Δημοτικών Λιμενικών Ταμείων και αφετέρου ο τρόπος λειτουργίας τους να επιτρέπει ένα ορθολογικό πρόγραμμα δράσης από τις Διοικήσεις τους, κυρίως όσον αφορά στα έργα λιμενικής υποδομής.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      15. Στην με αριθμό 998/25.5.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 32211/17.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρώ ερώτησης, σχετικά με την ένταξη προτάσεων του Δήμου Ζαρού στο ΟΠΑΑΧ Κρήτης, και στα πλαίσια των αρμοδιοτήτων μας, σας πληροφορούμε τα εξής:
      Όλες οι προτάσεις Δήμων για ένταξη στο ΟΠΑΑΧ Κρήτης, μεταξύ των οποίων και οι προτάσεις του Δήμου Ζαρού, τελούν υπό αξιολόγηση από την Υπηρεσία Διαχείρισης του ΠΕΠ της Περιφέρειας Κρήτης στα πλαίσια των επιχειρησιακών σχεδίων που έχουν εκπονηθεί.
      Ο Υφυπουργός
      Α. ΝΑΚΟΣ»
      16. Στην με αριθμό 980/25.5.04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 32334/16.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικό έγγραφο της Περιφέρειας Σ. Ελλάδας, σας πληροφορούμε τα εξής:
      1). Στο Δ.Δ. Λουτρών Αιδηψού του Δ. Αιδηψού εκτελείται έργο αποχέτευσης λυμάτων. Οι τάφροι όπου τοποθετούνται οι σωλήνες επιχώνονται πλήν όμως δεν αποκαθίσταται άμεσα η άσφαλτος προκειμένου να αντιμετωπιστούν πιθανές καθιζήσεις. Ήδη το κατασκευασμένο δίκτυο έχει αποκατασταθεί και δεν υπάρχει πρόβλημα σκόνης ή λάσπης. Δεδομένου ότι ακολουθεί έργο σύνδεσης των αποχετεύσεων των ιδιοκτησιών με το δίκτυο οποιαδήποτε νέα ζημία θα αποκατασταθεί πλήρως.
      2). Όσον αφορά στο τμήμα του Θερμοποτάμου που είχε υποστεί ζημιά η επικάλυψη παρέμεινε όλον τον χειμώνα χωρίς πλήρη αποκατάσταση, ώστε αφ’ ενός να ολοκληρωθεί η συμπίεση του επιχώματος (3 έως 4μ,) και αφ’ ετέρου να κατασκευαστεί και το δίκτυο αποχέτευσης. Ήδη το έργο ολοκληρώθηκε και ασφαλτοστρώθηκε ο δρόμος χωρίς να υπάρχει πλέον πρόβλημα.
      Ο Υφυπουργός
      Α. ΝΑΚΟΣ»
      17. Στην με αριθμό 985/24.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 1820/16.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην Ερώτηση 965/24-5--2004 που υποβλήθηκε στη Βουλή των Ελλήνων από το Βουλευτή κ. Βασίλη Οικονόμου και κατά το μέρος που αφορά σε αρμοδιότητα του ΥΠΕΣΔΔΑ, σας γνωρίζουμε τα παρακάτω:
      Από στοιχεία που συγκεντρώσαμε από την Περιφέρεια Αττικής προκύπτει ότι το δάσος των 77,249 στρεμμάτων, που βρίσκεται στη Θέση Λεβίδη περιφέρεια Δήμου Παλλήνης, είναι ιδιωτικό. Το αρμόδιο Δασαρχείο Πεντέλης έχει αποδεδειγμένα ειδοποιήσει δύο φορές τους ιδιοκτήτες για την υποχρέωσή τους για τον καθαρισμό και την αντιπυρική προστασία του δάσους. Επειδή μέχρι. τώρα δεν ανταποκρίθηκαν στις υποχρεώσεις τους, δόθηκαν οδηγίες από το Γενικό Γραμματέα Περιφέρειας στις αρμόδιες Δασικές Αρχές και στην οικεία Νομαρχία, κατ’ εφαρμογή των διατάξεων του άρθρου 16 του Ν. 998/79 (ΦΕΚ 289 τ. Α), για την εκτέλεση των αναγκαίων προστατευτικών έργων στο ιδιωτικό δάσος Λεβίδη.
      Συμπληρωματικά, σας πληροφορούμε ότι το ΥΠΕΣΔΔΑ με την 27788/2004 απόφασή του έκανε κατανομή στους ΟΤΑ της χώρας, μεταξύ των οποίων και ο Δήμος Παλλήνης, ποσού 18.187.600 € για την κάλυψη δράσεων πυροπροστασίας των δασών (καθαρισμός περιαστικών δασών, καθαρισμός- έλεγχος χωματερών κλπ).
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      18. Στην με αριθμό 918/20.5.04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 23484/ΕΥ Σ 3591/17.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση του Βουλευτή κ. Ε. Όθωνα, σας γνωρίζουμε ότι:
      Σύμφωνα και με τα συμπεράσματα της 5ης Επιτροπής Παρακολούθησης του ΚΠΣ (8 Ιουνίου του 2004), σι δράσεις ΒΕΠΕ-ΒΙΟΠΑ οι οποίες μέχρι σήμερα παρουσίαζαν υστέρηση στην υλοποίηση, αναμένεται με τον ορισμό της Γενικής Γραμματείας Βιομηχανίας ως τελικού δικαιούχου, και με την υποστήριξη τεχνικού συμβούλου να βελτιώσουν τους ρυθμούς υλοποίησής τους.
      Για την ένταξη των δράσεων αυτών σε Επιχειρησιακά Προγράμματα του Γ’ ΚΠΣ Θα εφαρμοσθούν σι προβλεπόμενες τυποποιημένες διαδικασίες ένταξης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      19. Στην με αριθμό 975/25.5.04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7913/18.6.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 975/2004 ερώτηση, που κατατέθηκε στη Βουλή από το Βουλευτή κ. Γ. Παπαγεωργίου, σχετικά με τη μονιμοποίηση συμβασιούχων εργαζομένων στον ΟΤΕ, σας πληροφορούμε ότι το Υπουργείο μας, θα καθορίσει με Προεδρικό Διάταγμα τους όρους και τις προϋποθέσεις για την μετατροπή των συμβάσεων ορισμένου χρόνου σε αορίστου των εργαζομένων στον ιδιωτικό τομέα, στις πρώην ΔΕΚΟ, που είναι εισηγμένες στο Χρηματιστήριο Αξιών Αθηνών, στις οποίους υπάγεται και ο ΟΤΕ.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      20. Στην με αριθμό 1071/26.5.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Δ5/ΗΛ/Β/Φ6/53/10729/17.6.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ 1071/26.5.04 ερώτηση που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, τα υπ’ αριθ. Γ.ΔΝΣ/1754/15.6.04 έγγραφο της ΔΕΗ και 0-7105/16.6.04 έγγραφο της ΡΑΕ τα οποία καλύπτουν αναλυτικά το Θέμα που μας αφορά.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      21. Στην με αριθμό 1035/25-5-04 ερώτηση των Βουλευτών κυριών Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 32213/17-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το βιολογικό καθαρισμό του Δήμου Καπετάν Μητρούση Ν. Σερρών, σας πληροφορούμε τα ακόλουθα:
      Από τη ΔΕΥΑ Σερρών έχει αποφασιστεί (8η Συνεδρίαση, 26-6-01) η αποδοχή των λυμάτων του Δήμου Καπετάν Μητρούση στην Εγκατάσταση Επεξεργασίας Λυμάτων του Δήμου Σερρών.
      Για το σκοπό αυτό ο Δήμος Κ. Μητρούση έχει προχωρήσει στη σύνταξη μελετών, μετά την ολοκλήρωση των οποίων και την λήψη των σχετικών περιβαλλοντικών δανειοδοτήσεων, θα εξετασθεί από την Περιφέρεια η δυνατότητα χρηματοδότησης του σχετικού έργου σύνδεσης.
      Ο Υφυπουργός
      Α. ΝΑΚΟΣ»
      22. Στην με αριθμό 1214/1-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 240/17-6-04 έγγραφο από τον Υπουργό Αγροτικών Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε τα εξής:
      1. Με το ν. 2520/97/ΦΕΚ Α΄173 θεσπίσθηκε μία σειρά μέτρων, μεταξύ άλλων και η επιδότηση επιτοκίου για αγορά γης. Προκειμένου ο ενδιαφερόμενος να ενταχθεί στα μέτρα του νόμου θα πρέπει, σύμφωνα με την αριθμ. 337410/10-7-98 ΚΥΑ Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Γεωργίας, να προσκομίσει μία σειρά δικαιολογητικών για να του χορηγηθεί από την αρμόδια επιτροπή της Δ/νσης Αγροτικής Ανάπτυξης η βεβαίωση ότι είναι Αγρότης. Ένα από τα δικαιολογητικά που υποχρεούται ο ενδιαφερόμενος να προσκομίσει είναι η εγγραφή του στο Μητρώο Αγροτών και Αγροτικών Εκμεταλλεύσεων.
      2. Επίσης για να ενταχθεί κάποιος. στα Προγράμματα της Πρόωρης Συνταξιοδότησης, Σχεδίων Βελτίωσης, Νέων Αγροτών, Εξισωτικής Αποζημίωσης θα πρέπει να έχει Ελληνική υπηκοότητα ή υπηκοότητα Κράτους- Μέλους της Ε.Ε.
      3. Όσον αφορά το θέμα της αδειοδότησης για αγροτικά αυτοκίνητα είναι αρμοδιότητα του Υπουργείου Μεταφορών και Επικοινωνιών, στο οποίο κοινοποιούμε το έγγραφό μας με φωτοαντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      23. Στην με αριθμό 1271/3-6-04 ερώτηση του Βουλευτή κ. Αναστασίου Καραμάριου δόθηκε με το υπ’ αριθμ. Β-567/21-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1271/3-6-2004 που κατέθεσε στη Βουλή ο Βουλευτής κ. Αναστάσιος Καραμάριος, σχετικά με τα έργα κατασκευής στο αεροδρόμιο Καλύμνου, σύμφωνα και με το αριθμό ΥΠΑ/Δ13/Α/23569/948/14-6-2004 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Η Υ.Π.Α, και κατ’ επέκταση το Υπ.Μ.Ε, δεν ευθύνονται για την πολυετή περιπέτεια κατασκευής του αεροδρομίου Καλύμνου. Απεναντίας, η από τα μέσα της δεκαετίας του 1990 και εντεύθεν παρουσία της Υ.Π.Α και η διάθεση των απαραίτητων κονδυλίων είχε ως αποτέλεσμα την δημιουργία κατάλληλης υποδομής για την λειτουργία του αεροδρομίου.
      2. Στο αεροδρόμιο αυτό έχουν υλοποιηθεί έως τώρα σημαντικά έργα που αφορούν στο πεδίο κίνησης αεροσκαφών (διάδρομο προσαπογειώσεων - δάπεδο στάθμευσης αεροσκαφών - περίφραξη).
      3. Δεν διακόπηκαν οι εργασίες αποπερατώσεως του αεροδρομίου ούτε ευρίσκονται σε εξέλιξη εργολαβίες, που διακόπηκαν.
      4. Υπολείπεται το έργο κατασκευής του νέου Αεροσταθμού, που δημοπρατήθηκε από το ΥΠΕΧΩΔΕ/ΕΥΔΕ/αεροδρόμια Νοτίου Ελλάδος και ευρίσκεται πλέον στην φάση της ανάθεσης.
      5. Παρ’ ότι, ως προαναφέρεται, εμπλέκεται και άλλος πέραν της ΥΠΑ Φορέας, εκτιμάται ότι το αεροδρόμιο θα λειτουργήσει πλήρως την θερινή περίοδο του 2006.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      24. Στις με αριθμό 1200 και 1201/1-6-04 ερωτήσεις του Βουλευτή κ. Αποστόλου Φωτιάδη δόθηκε με το υπ’ αριθμ. Β-575/21-6-04 έγγραφο από τον Υπουργό Μεταφορών και Επικοινωνιών ακόλουθη απάντηση:
      «Σε απάντηση των ερωτήσεων με αριθμ. πρωτ. 1201/01-06-04 που κατέθεσε στη Βουλή ο Βουλευτής κ. Aπ. Φωτιάδης, και της 1200/01-06-04 η οποία μας κοινοποιήθηκε από το Υπουργείο Μακεδονίας και Θράκης με το με αριθμ. πρωτ.: 3879 /16-06-04, και αναφέρατε στην πορεία του έργου « νέο αεροδρόμιο Σαμοθράκης», σύμφωνα με το με αριθμ. πρωτ. ΥΠΑ/Δ13/Α/23902/920/15-06-04 έγγραφο της. Υπηρεσίας Πολιτικής Αεροπορίας, σας πληροφορούμε τα παρακάτω:
      1. Μετά την έκδοση της σχετικής Προεγκρίσεως της χωροθετήσεως από το ΥΠΕΧΩΔΕ, σύμφωνα με την αναγνωριστική μελέτη, που εκπονήθηκε από ιδιωτικό Γραφείο, για λογαριασμό της Υπηρεσίας Πολιτικής Αεροπορίας, δεν έχουν ακόμη ολοκληρωθεί οι διαδικασίες, οι οποίες αφορούν στην λήψη Αποφάσεως για την κατασκευή αεροδρομίου στην Σαμοθράκη.
      2. Η ΥΠΑ θα συνεκτιμήσει ως οφείλει όλες τις παραμέτρους του έργου (τεχνικές, περιβαλλοντικές και οικονομικές) και, εν συνεχεία, θα οριστικοποιήσει την σχετική Απόφαση, καθώς και το χρονοδιάγραμμα ολοκληρώσεως της κατασκευής.
      Ο Υπουργός
      ΜΙΧΑΛΗΣ ΛΙΑΠΗΣ»
      25. Στην με αριθμό 411/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 85818/0092/21-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Μιχάλης Καρχιμάκης, σας γνωρίζουμε τα εξής:
      Ο θεσμός των βαρέων και ανθυγιεινών επαγγελμάτων δεν έχει επεκταθεί στο Δημόσιο με εξαίρεση, υπό ορισμένες προϋποθέσεις, μιας κατηγορίας υπαλλήλων των δήμων και εφόσον φυσικά επιλέξουν την υπαγωγή τους στο ασφαλιστικό-συνταξιοδοτικό καθεστώς των βαρέων και ανθυγιεινών επαγγελμάτων.
      Το θέμα αυτό εξετάζεται με σκοπό τη δημιουργία ενός σύγχρονου πλαισίου για τα βαρέα και ανθυγιεινά επαγγέλματα στο Δημόσιο.
      Ο Υφυπουργός
      ΠΕΤΡΟΣ ΔΟΥΚΑΣ»
      26. Στην με αριθμό 1286/4-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 337/Β/22-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Το αναφερόμενο θέμα αντιμετωπίζεται στο πλαίσιο της Νομαρχιακής Αυτοδιοίκησης Ευβοίας, η οποία έχει και την ευθύνη για την αναμόρφωση της Ειδικής Περιβαλλοντικής Μελέτης και ακολούθως, την υποβολή της στο ΥΠΕΧΩΔΕ.
      Ο χρονικός προσδιορισμός των πράξεων της διοίκησης συναρτάται άμεσα με το πότε θα υπάρξει αποδοχή της μελέτης από την τοπική κοινωνία, τους φορείς και την Νομαρχιακή Αυτοδιοίκηση Ευβοίας, ενώ η διαδικασία έκδοσης των νομικών πράξεων που απαιτούνται από την ισχύουσα νομοθεσία μπορεί να είναι σύντομη, εφ’ όσον υπάρξει συναίνεση.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Πρώτη είναι η με αριθμό 248/8-7-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αποστόλου-Αθανασίου Τσοχατζόπουλου προς τον Υπουργό Τουρισμού, σχετικά με τη διαφημιστική προβολή της Ελλάδας στο εξωτερικό κλπ.
     Η επίκαιρη ερώτηση του κ. Αποστόλου-Αθανασίου Τσοχατζόπουλου έχει ως εξής: 
     «Η παντελής έλλειψη ελέγχων, η άνοδος των τιμών και η αισχροκέρδεια δημιουργούν εύλογα ερωτηματικά στην κοινή γνώμη για το μέλλον του Τουρισμού. Η κατάσταση που επικρατεί στον Τουρισμό, είναι αυτή της πλήρους διάλυσης. Αντί η Κυβέρνηση να ενεργοποιήσει αυτή την κρίσιμη περίοδο τις αρμόδιες ελεγκτικές υπηρεσίες, παραμένει απαθής μεταθέτοντας κάθε απόφαση για το χρόνο μετά την ψήφιση του περίφημου νέου νομοσχεδίου, το οποίο θα καταθέσει, άγνωστο πότε. 
     Είναι ήδη Ιούλιος και ο διαγωνισμός για την τουριστική προβολή της χώρας το 2005 δεν έχει δημοσιευτεί, ενώ –εξ όσων γνωρίζω- δεν έχει καταρτιστεί το σχετικό Marketing Plan για τους στόχους της προβολής και δεν έχουν προσδιοριστεί ούτε οι αγορές-στόχος, ούτε το ύψος της καμπάνιας. 
     Ερωτάται ο κύριος Υπουργός Τουρισμού:
1. Πότε θα προκηρυχθεί ο διαγωνισμός για την προβολή του 2005 και γιατί δεν ολοκληρώνονται οι διαγωνισμοί για τις εξειδικευμένες μορφές τουρισμού; Σε ποιες πρόσθετες αναθέσεις προχώρησε το Υπουργείο Τουρισμού και ο ΕΟΤ και με ποιες διαδικασίες; Ζητώ να κατατεθούν στη Βουλή οι σχετικές συμβάσεις. Ποιο ήταν το αποτέλεσμα του διαγωνισμού για τα info kiosks και πότε θα τοποθετηθούν; 
2. Πρόκειται το Υπουργείο Τουρισμού να ασχοληθεί με το Real Estate; Τέλος σύμφωνα με δημοσιεύματα στον Τύπο από το Μάρτιο του 2004 έχουν εγκριθεί μόνο 31 επενδυτικά σχέδια έναντι 2000 της προηγούμενης χρονιάς. Ζητάμε να κατατεθούν τα σχετικά στοιχεία των ετών 2002-2003-2004..». 
     	Το λόγο έχει ο Υφυπουργός κ. Λιάσκος για τρία λεπτά. 
     	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κυρίες και κύριοι συνάδελφοι, ακούγοντας κανείς τον κ. Τσοχατζόπουλο να μιλάει για ακρίβεια και τα συναφή, παραπέμπεται στη Μαρία Αντουανέτα στην οποία όταν κατέθεταν ότι ο λαός δεν έχει ψωμί, απαντούσε ότι αφού ο λαός δεν έχει ψωμί, γιατί δεν τρώει παντεσπάνι; 
      Το λέω αυτό, γιατί πολύ όψιμα ο ερωτών Υπουργός ανακάλυψε φαινόμενα τα οποία όχι μόνο δεν θα έπρεπε να τα θίγει, αλλά θα έπρεπε, ειδικά για τα προβλήματα που δημιουργήθηκαν από τις προηγούμενες κυβερνήσεις του ΠΑΣΟΚ στο νεοσύστατο Υπουργείο Τουρισμού, να απολογείται σήμερα εδώ. 
      Από την πρώτη στιγμή που συστήθηκε το Υπουργείο ανέλαβε να διαχειριστεί μια χαώδη κατάσταση και μια κρίση που κληρονόμησε από την προηγούμενη κατακερματισμένη τουριστική διοίκηση της κυβέρνησης του ΠΑΣΟΚ. Θυμόμαστε όλοι τις παλινωδίες, την έλλειψη συντονισμού και στόχων στον ελληνικό τουρισμό, την επικοινωνιακή ανυπαρξία, την απουσία μάρκετινγκ, την επικάλυψη αρμοδιοτήτων των διαφόρων τουριστικών φορέων του κράτους που οδήγησε σε ακόμη μεγαλύτερη σύγχυση όλους όσους ασχολούνται με τον τουρισμό.
      Δεν μπορεί να αναφέρεται στην προβολή ο τέως Υπουργός, ο οποίος είναι και ο μοναδικός υπεύθυνος για την παντελή απουσία σύνδεσης των Ολυμπιακών Αγώνων με την τουριστική διαφήμιση της χώρας. Βέβαια εμείς από την πρώτη στιγμή δημιουργήσαμε πλέον ένα νέο δημιουργικό στη διαφήμιση. Το παρουσιάσαμε στις 7 Ιουλίου. Είμαστε έτοιμοι με ένα στρατηγικό πλάνο να προκηρύξουμε διεθνή διαγωνισμό για κατάρτιση νέου MARKETING PLAN για την επόμενη δεκαετία αμέσως μετά τους Ολυμπιακούς Αγώνες, που θα εξυπηρετεί τους μεταολυμπιακούς στόχους και τη στρατηγική της νέας τουριστικής πολιτικής. Η διαφήμισή μας θα αρχίσει πολύ έγκαιρα φέτος, γιατί κάθε χρόνο ήταν άκαιρη, άναρχη, με μειωμένα κονδύλια και θα έχει αυξημένα κονδύλια. Βέβαια να πούμε σε ό,τι αφορά τα  info kiosks πως ήδη υπάρχουν δώδεκα info desks και συνεργαζόμαστε με την «ΑΘΗΝΑ 2004», γιατί ο διαγωνισμός για τα πενήντα info kiosks χαρακτηρίστηκε άγονος. 
      Όσον αφορά το τελευταίο που μιλάει για την εικόνα της διαλύσεως και τα δημοσιεύματα στον Τύπο για τα επενδυτικά σχέδια, έχω να πω στον τέως Υπουργό ότι ο αριθμός εγκρίσεων και αξιολόγησης των επενδυτικών σχεδίων από το Μάρτιο του 2004 που είμαστε κυβέρνηση είναι 463 για το σχέδιο δράσης 222 και 104 προτάσεις για το σχέδιο δράσης 223. Κατά συνέπεια δεν μπορώ να καταλάβω πού έχει βρει το νούμερο.
      Τελειώνοντας θα ήθελα να πω μόνο μια κουβέντα. Ρωτάτε, κύριε Τσοχατζόπουλε, τι συμβαίνει. Γιατί στη νεοσύστατη σελίδα του Υπουργείου υπάρχει το real estate. Προφανώς δεν έχετε αντιληφθεί –γιατί δεν θα το κοιτάξατε ποτέ- ότι είναι η δική σας σελίδα. Εμείς δεν αλλάξαμε σελίδα. Εμείς απλώς αλλάξαμε το λογότυπο, βάζοντας το λογότυπο του Υπουργείου Τουρισμού. Αυτό κάναμε μόνο. Βέβαια η σελίδα αυτή είναι υπό κατασκευή. Συνεπώς να σας ρωτήσω εγώ: Γιατί, κύριε Τσοχατζόπουλε, είχατε βάλει μέσα το real estate; Κάνατε μεσιτικές εργασίες; Το λέω, επειδή με ρωτάτε. Πρέπει να απαντήσετε εσείς γι’ αυτό.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τσοχατζόπουλος. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΛΟΣ: Ευχαριστώ, κύριε Πρόεδρε.
      Κύριε Υπουργέ, θα ήθελα να σας υπενθυμίσω, όπως πριν από αρκετές εβδομάδες σ΄ αυτήν την Αίθουσα συζητήσαμε -παρόντος μάλιστα του Υπουργού κ. Αβραμόπουλου, ο οποίος σήμερα απ’ ό,τι βλέπω αδιαφορεί να έρθει, για να απαντήσει στην επίκαιρη ερώτηση- ότι ο χώρος οικονομίας του τουρισμού είναι ένας από τους σημαντικότερους οικονομικούς κλάδους της χώρας. Είναι ο πλέον ανταγωνιστικός. Διασφαλίζει τη δυνατότητα συμβολής στην ελληνική οικονομία κατά 17,5% στην απασχόληση και 15,5% στη διαμόρφωση του ΑΕΠ. Επομένως όποιος έχει την ευθύνη να κινητοποιήσει αυτόν τον οικονομικό κλάδο παραγωγής τουριστικού προϊόντος στη χώρα, ώστε να είναι εφάμιλλος και ανταγωνιστικός σε ευρωπαϊκό επίπεδο, πρέπει να λάβει ορισμένα πράγματα υπόψη του. Προπαντός όταν δεσμεύεται για ορισμένα πράγματα, πρέπει να τα τηρεί. 
      Γι’ αυτό ακριβώς εμείς σας ρωτάμε πού βρίσκεται το νομοσχέδιο  με το οποίο δεσμευθήκατε ν΄ αλλάξετε την πολιτική σας στο χώρο του τουρισμού.
      Δεύτερον, πού βρίσκεται η διαφήμιση η οποία επρόκειτο να προκηρυχθεί κανονικά τον Απρίλιο-Μάϊο-Ιούνιο, για να μπορέσει το Δεκέμβριο να ξεκινήσει. Όπως γνωρίζετε, κύριε Υπουργέ, τον περασμένο Δεκέμβριο ξεκίνησε η διαφήμιση του τουρισμού για τη χρονιά που εξελίσσεται και είναι η τουριστική χρονιά. Εσείς ο ίδιος παραδεχθήκατε ότι ήταν η πρώτη φορά που έγκαιρα δημοπρατήθηκε διαγωνισμός για τον τουρισμό στη χώρα μας. Ήλπιζα ότι εσείς θα το συνεχίζατε. Προχθές στο Ζάππειο, ο κύριος Υπουργός, εμφάνισε ένα λογότυπο -ωσάν αυτό που μας λείπει στον τουρισμό να είναι ο λογότυπος- και υποσχέθηκε ότι μετά τους Ολυμπιακούς Αγώνες, το φθινόπωρο θα γίνει ο διαγωνισμός διαφήμισης όπως και ο διαγωνισμός για την υλοποίηση των σχετικών προγραμμάτων. Πιστεύω ότι έχετε την ευθύνη. Καθυστερήσατε, δεν μπορείτε να ανταποκριθείτε στις ανάγκες της αγοράς τουρισμού. Επομένως εμείς δεν σας κατηγορούμε γιατί δεν εξασφαλίσατε ότι η φετινή χρονιά τουρισμού θα έχει μία ανοδική πορεία. Βέβαια και ο Υπουργός και εσείς παραδέχεστε ότι θα παραμείνει  μέσ’ στις άκρες στα ίδια επίπεδα όπως πέρυσι και πρόπερσι ο τουρισμός. Γι’ αυτό έχει μεγάλη σημασία να αρχίσει να υλοποιείται μία πολιτική, την οποία σας έχουμε αφήσει. Είναι έτοιμη η πολιτική στο Υπουργείο, σας την παραδώσαμε. Επομένως και το θέμα του real estate που με ρωτάτε, είναι μία μορφή τουρισμού, την οποία εμείς προωθούμε, ώστε σε ιδιωτικό επίπεδο να αξιοποιηθούν οι μεγάλες τουριστικές εκτάσεις, με δυνατότητα αξιοποίησης σε real estate περιοχών πάνω από τριακόσια στρέμματα, για να ενισχυθεί η οικονομική δραστηριότητα στο χώρο του τουρισμού.
      Επομένως κάτι το οποίο είναι προς κατάκτηση, το οποίο εσείς προφανώς τώρα διαπιστώσατε ότι υπάρχει στο Υπουργείο, δεν μπορείτε να το στρέψετε ως κριτική προς εμάς. Γι’ αυτό θα ήθελα να μεταβιβάσετε στον κ. Αβραμόπουλο, μια που δεν είναι σήμερα εδώ, ότι υπάρχει μεγάλη ευθύνη στην πλευρά σας, ότι λειτουργείτε όπως σας παραδώσαμε το Υπουργείο, απλά το διαχωρίσατε από το Υπουργείο Ανάπτυξης, με τη Γενική Γραμματεία Τουρισμού, με τις πολιτικές που σας είχαμε αφήσει σε πλήρη λειτουργία και πλήρη απόδοση και παραγωγικότητα. Γι’ αυτόν το λόγο το ότι δεν κινείται ο μηχανισμός του Υπουργείου, ότι δεν υπάρχει παρέμβαση και απόδοση είναι ευθύνη που πρέπει να σας υποδείξουμε, γιατί είναι απαραίτητο στη χώρα να στηρίξουμε την οικονομία του τουρισμού.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε.
      Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Πραγματικά λυπάμαι και θλίβομαι γιατί με την τοποθέτησή σας δεν βρίσκει κανείς τι να απαντήσει. Λυπάμαι ιδιαίτερα, γιατί ενώ ρωτούσατε με σκληρό τρόπο για το real estate, γιατί το έχουμε, μήπως και κάνουμε μεσιτικές εργασίες, τώρα μόλις μας είπατε ότι είναι η πολιτική σας και την υιοθετείτε και μέσω αυτής θεωρούσατε ότι μπορείτε να κάνετε τουριστική ανάπτυξη. Αυτό και μόνο είναι το δείγμα της αξιοπιστίας σας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν λέει τέτοιο πράγμα μέσα. Εσείς το λέτε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Σε ό,τι αφορά το νομοσχέδιο,. κύριε Τσοχατζόπουλε, χρόνια τώρα δεν μπορέσατε να φέρετε ένα νομοσχέδιο ολοκληρωμένο για τον τουρισμό και εσείς και οι προηγούμενοι από σας. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σας το παραδώσαμε φεύγοντας.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Το νομοσχέδιο που φέρατε για τον τουρισμό λίγες μέρες πριν τις εκλογές, στο οποίο μιλούσατε για τη δομή και την οργάνωσή του, το αποσύρατε. Συνεπώς μέσα σε τρεισήμισι, τέσσερις μήνες -γιατί εμείς θα το καταθέσουμε- δεν έχετε δικαίωμα εσείς που χρόνια ολόκληρα δεν κάνατε τίποτε σ’ αυτό, να μιλάτε για νομοσχέδιο και οργάνωση του τουρισμού.
      Σε ό,τι αφορά τη διαφήμιση, το παραδέχομαι ότι είναι η πρώτη χρονιά, η μοναδική φορά που ξεκίνησε έγκαιρα επί κυβερνήσεών σας, γιατί όλες τις προηγούμενες χρονιές ξεκινούσε όταν είχαν ήδη φθάσει ή έφευγαν οι τουρίστες από την Ελλάδα. Βρήκαμε τη διαφήμιση, αυτή που κάνατε και κάναμε έκτακτες διαφημιστικές δράσεις. Και θα τις καταθέσω στα Πρακτικά για να ξέρετε πού τις κάναμε.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος αταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παράλληλα, κάναμε το νέο δημιουργικό και προκηρύσσουμε διαγωνισμό, ώστε να ξεκινήσει από τον Οκτώβρη.
      Εμείς θα ενισχύσουμε τη διαφήμιση και δεν θα χρησιμοποιούμε όπως εσείς, τα κονδύλιά της με υπέρογκα ποσά μεταστέγασης εξήντα υπαλλήλων από την Αμερική στο Υπουργείο Ανάπτυξης που στοίχισαν 3,5 εκατομμύρια ευρώ, ούτε θα μισθώνουμε ιδιωτικά αεροπλάνα για να πηγαίνουμε στις εκθέσεις του εξωτερικού, όπως κάνατε εσείς. 
      Και αν θέλετε έχω εδώ κ. Τσοχατζόπουλε όλα τα τιμολόγια και τα καταθέτω για τα Πρακτικά για να μάθετε να ρωτάτε. 
      Τα έσοδα της ΕΤΑ, κύριε Τσοχατζόπουλε, σεις τα χρησιμοποιούσατε για μεταστέγαση τέτοιας μορφής η οποία πραγματικά είναι απαράδεκτη και για ταξίδια με μισθωμένα αεροπλάνα στο εξωτερικό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λιάσκο. 
      Προχωρούμε στη δεύτερη επίκαιρη ερώτηση με αριθμό 249/8-7-2004 του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εμπορικής Ναυτιλίας, σχετικά με το πρόσφατο ατύχημα με το θάνατο δύο εργατών στη Ναυπηγοεπισκευαστική Ζώνη, τη λήψη μέτρων στους εργασιακούς χώρους κλπ..
      Η επίκαιρη ερώτηση σε περίληψη έχει ως εξής:
      «Δύο ακόμα νεκροί, ο 43χρονος Μιχάλης Ζηλωτής και ο 29χρονος Μανώλης Κυπραίος, προστέθηκαν στο μεγάλο κατάλογο των εργατών που έχασαν τη ζωή τους για το μεροκάματο στην Ναυπηγοεπισκευαστική Ζώνη. Οι δύο εργάτες βρήκαν φρικτό θάνατο από ασφυξία στο πλοίο ΕΛΕΦΑΝΤΑΣ (πρώην ΚΑΡΑΒΟΝΗΣΙ) την Δευτέρα, 5 Ιούλη 2004, όταν -χωρίς να ληφθούν τα αναγκαία μέτρα ασφαλείας, χωρίς καν να γίνει οποιαδήποτε ενημέρωση- στάλθηκαν να ελέγξουν το σύστημα πυρόσβεσης του πλοίου.
      Οι δύο νεκροί εργάτες υπογραμμίζουν με το αίμα τους το χαρακτήρα της πολιτικής συρρίκνωσης και διάλυσης της ζώνης που εφάρμοζαν συστηματικά οι κυβερνήσεις του ΠΑΣΟΚ και συνεχίζει απαρέγκλιτα η σημερινή Κυβέρνηση της Ν.Δ. Επιδιώκοντας την παραπέρα αύξηση των κερδών τους οι εφοπλιστές και οι επιχειρηματίες επιβάλλουν την εντατικοποίηση της εργασίας και εντελώς ασύδοτοι δεν λαμβάνουν κανένα μέτρο ασφαλείας αδιαφορώντας για τη ζωή και την υγεία των εργαζομένων.
      Το «ενδιαφέρον» της Κυβέρνησης αποτυπώνεται στην αδιαφορία του Υπουργού Εμπορικής Ναυτιλίας να δεχτεί να συζητήσει με αντιπροσωπεία των εργαζομένων, όταν την Τετάρτη 7 Ιούλη 2004, ολόκληρη εργατική διαδήλωση έφτασε έξω από το Υπουργείο, όπου περίμεναν μάταια για 2 ώρες τον κύριο Υπουργό.
      Ερωτάται, ο κύριος Υπουργός, ποια μέτρα πρόκειται να πάρει η Κυβέρνηση και πότε, ώστε:
      Να ληφθούν όλα τα αναγκαία μέτρα, όπως προτείνουν οι εργαζόμενοι, προκειμένου να διασφαλιστούν ασφαλείς συνθήκες εργασίας στη Ζώνη;
      Να αναπτυχθεί η ζώνη με προσέλκυση νέων επενδύσεων, με μέτρα βελτίωσης της υποδομής της, με ανάληψη προσπαθειών από την Κυβέρνηση για ανάθεση εργασιών, προκειμένου να αντιμετωπιστεί το οξύτατο πρόβλημα ανεργίας;»
      Ο Υπουργός Εμπορικής Ναυτιλίας κ. Εμμανουήλ Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι η ερώτηση του αγαπητού συναδέλφου κ. Πατσιλινάκου έχει τρία σκέλη. Το πρώτο είναι το ατύχημα στη ναυπηγοεπισκευαστική ζώνη, το δεύτερο είναι για την πολιτική της Κυβέρνησης στο θέμα της ανάπτυξης, θα το δω θετικά, της συγκεκριμένης οικονομικής δραστηριότητας στην ευρύτερη περιοχή του Πειραιά και το τρίτο η στάση του Υπουργείου Εμπορικής Ναυτιλίας σε σχέση με τα διάφορα αιτήματα των φορέων της ναυπηγοεπισκευαστικής ζώνης.
      Πρώτα-πρώτα κύριε συνάδελφε, θέλω να εκφράσω τα θερμά συλλυπητήρια της Κυβέρνησης και της πολιτικής ηγεσίας του Υπουργείου Εμπορικής Ναυτιλίας γι’ αυτό το ατύχημα και για όλα τα ατυχήματα στη ναυπηγοεπισκευαστική ζώνη.
      Επίσης θέλω να πω στον αγαπητό συνάδελφο του ΚΚΕ ότι μπορεί να υπέγραψε αυτή την ερώτηση αλλά σίγουρα δεν την συνέταξε, γιατί ξέρει καλύτερα από μένα ότι και με αντιπροσωπείες των φορέων του Πειραιά και της ζώνης  αλλά και με τον ίδιο έχουμε συναντηθεί στο Υπουργείο περισσότερο από δέκα φορές. Στη συγκεκριμένη συνάντηση, που ήταν μάλιστα χωρίς προειδοποίηση του Υπουργού Εμπορικής Ναυτιλίας, ο Υπουργός βρέθηκε εκεί όπως και την προηγούμενη μέρα, συζήτησε μαζί του αλλά και με τους άλλους φορείς και την 7η Ιουλίου 2004, ενώ ήρθατε μαζί με το Δήμαρχο του Περάματος και τον Πρόεδρο του Επιμελητηρίου, σπεύσατε να φύγετε και ο Υπουργός Εμπορικής Ναυτιλίας  και η πολιτική ηγεσία του Υπουργείου σάς κυνηγούσε στην οδό Γρηγορίου Λαμπράκη για να σάς πει το αυτονόητο. Ποιο δηλαδή; Ότι σ΄ αυτό που είχαμε συμφωνήσει την προηγούμενη μέρα στην πολύωρη συζήτηση, η οποία είχε γίνει, ο Υπουργός Εμπορικής Ναυτιλίας τήρησε την υπόσχεσή του. Συνεννοήθηκε με τα άλλα Υπουργεία, υπέβαλε τα αιτήματα και για την ασφάλεια -που είναι το θέμα της ερώτησή σας- και για την ανάπτυξη της ναυπηγοεπισκευαστικής ζώνης του Περάματος. 
      Τώρα ας έρθουμε στο θέμα της ανάπτυξης. Έχουν γίνει ήδη πολλές συσκέψεις τους τρεις τελευταίους μήνες. Μας ενδιαφέρει πάρα πολύ να αναπτύξουμε τη συγκεκριμένη περιοχή. Πιστεύουμε ότι υπάρχουν άνθρωποι εκεί, υπάρχει μια δραστηριότητα με τεράστιες δυνατότητες, η οποία έμεινε αναξιοποίητη όλα αυτά τα χρόνια. Ο κ. Πατσιλινάκος έχει συμμετάσχει σε περισσότερες από τρεις από αυτές τις συναντήσεις. Θέλω να καταθέσω στα Πρακτικά την υπουργική απόφαση, η οποία φέρει ημερομηνία υπογραφής 7 Ιουλίου 2004 και αναφέρεται στη συγκρότηση ομάδας εργασίας για τη διαμόρφωση πολιτικής ενίσχυσης στη ναυπηγοεπισκευαστική ζώνη του Περάματος. 
      Γνωρίζετε πολύ καλά, κύριοι συνάδελφοι, και ο ίδιος το γνωρίζει πολύ καλύτερα ότι έγινε σύσκεψη στο Υπουργείο Εμπορικής Ναυτιλίας με πέντε συναρμόδια Υπουργεία. Σήμερα και κατά παραγγελία της υπουργικής απόφασης, την οποία καταθέτω στα Πρακτικά και η οποία μόλις σήμερα δημοσιεύτηκε στην Εφημερίδα της Κυβερνήσεως, έγινε νέα συνάντηση σε επίπεδο Γενικών Γραμματέων και η ημερομηνία η οποία αναφέρεται στη συγκεκριμένη υπουργική απόφαση είναι δεσμευτική, ότι με το πέρας του διμήνου η Κυβέρνηση θα ανακοινώσει συγκεκριμένη πολιτική για τη συγκεκριμένη περιοχή. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είμαστε αισιόδοξοι ότι με τη συνεργασία και των εργαζομένων, των φορέων του Πειραιά αλλά και όλων όσων εμπλέκονται και έχουν ενδιαφέρον, θα πάει καλά αυτή η υπόθεση της ανάπτυξης για τη συγκεκριμένη περιοχή που είναι δύναμη και για την εμπορική ναυτιλία και για την εθνική οικονομία. Πιστεύουμε ότι η γενναία πολιτική την οποία η Κυβέρνηση προτίθεται να χαράξει στη συγκεκριμένη περιοχή, θα φέρει συγκεκριμένα μετρήσιμα αποτελέσματα στο επόμενο χρονικό διάστημα. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πατσιλινάκος.
      ΙΩΑΝΝΗΣ ΠΑΤΣΙΛΙΝΑΚΟΣ: Ξέρετε, κύριε Υπουργέ, ότι το επεισόδιο πράγματι ήταν ατυχές, γιατί οι διαδηλωτές επί δύο ώρες περίμεναν με σαράντα βαθμούς θερμοκρασία για να πάρουν τις δικές σας απόψεις επάνω στο θέμα της υγιεινής και ασφάλειας που είχαμε κουβεντιάσει πράγματι την προηγούμενη μέρα. Έπρεπε, λοιπόν, επειδή είχαν και δύο νεκρούς, να τους δει ο Υπουργός για πέντε λεπτά και όχι να περιμένουμε επί δύο ώρες μ΄ αυτές τις συνθήκες. 
      Η συρρίκνωση της ζώνης ξέρετε ότι συνεχίζεται εδώ και δεκαπέντε χρόνια. Πράγματι η ανεργία έχει φτάσει στον κλάδο στο 80%. Η κατάσταση είναι πραγματικά τραγική. Επί τριάντα πέντε χρόνια δεν έχουν γίνει επενδύσεις στο χώρο. Ο ΟΛΠ απαγόρευε ακόμα και ιδιωτικές επενδύσεις να γίνουν στη ζώνη. Οι αγώνες που έχουν κάνει οι εργαζόμενοι είναι πάρα πολύ μεγάλοι και πάρα πολύ αποτελεσματικοί, δηλαδή, κατάφεραν να κρατήσουν τη ζώνη ανοιχτή. Κατάφεραν παρά τη συρρίκνωση, παρά την έλλειψη επενδύσεων, παρά τη λήψη μέτρων ασφαλείας, να λειτουργεί η ζώνη και κάποιοι από αυτούς να βρίσκουν δουλειά.
      Το μαχαίρι, όμως, έχει φτάσει στο κόκαλο. Είμαστε σε οριακό σημείο. Πρέπει οπωσδήποτε να λειτουργήσουν οι μεικτές επιτροπές ελέγχου όλο το εικοσιτετράωρο, να υπάρχει τεχνικός ασφαλείας στα πλοία, να υπάρχει χημικός ναυτιλίας, να γίνει επιτέλους το μητρώο των επισκευαστών. Από υποδομή είναι απαραίτητο να γίνουν οι δύο πρώτες δεξαμενές, ντόκοι, επισκευαστικές κλίνες, κατασκευαστική κλίνη, επισκευαστικός γερανός, έτσι ώστε να μπορέσει να δουλέψει η ζώνη.
      Άμεσα οι εργαζόμενοι απαιτούν, Υπουργέ, και το παλεύουν με όλες τους τις δυνάμεις να υπάρχει επιδότηση της ανεργίας τους, γιατί τα τελευταία χρόνια χάθηκαν πολλά  χρήματα σε επιδοτήσεις που πήγαιναν για ν΄ αλλάξουν δουλειά. Η τεχνογνωσία τους είναι τέτοια που πρέπει να κρατηθεί στην παραγωγική διαδικασία.  Και δεύτερο, πρόωρη συνταξιοδότηση στα πενήντα πέντε, έτσι ώστε οι μεγάλοι σε ηλικία που δεν μπορούν να βρουν δουλειά, γιατί πραγματικά «τους κοιτάζουν στα δόντια», να έχουν τακτική επιδότηση και συνταξιοδότηση στη συνέχεια.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ,  έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τώρα για την τάξη των πραγμάτων, το αίτημα για να συναντηθούμε στις 7 του μηνός Ιουλίου, ήταν στις 7.30΄με 8.00΄ η ώρα το βράδυ και δεν ήταν καταμεσήμερο. Εγώ ήμουν εκεί, είχα άλλη συνάντηση για άλλο σοβαρό θέμα. Όπως γνωρίζετε από προηγούμενη ερώτησή σας, είχαμε το θέμα της ακτοπλοΐας και της αύξησης των ναύλων το οποίο έληξε, ελπίζω, θετικά για το ευρύ κοινό, το οποίο διακινείται με τα πλοία των ακτοπλοϊκών γραμμών και έπρεπε να τελειώσει η μία συνάντηση για να γίνει η άλλη. Πάντως ο Δήμαρχος του Περάματος και ο πρόεδρος του επιμελητηρίου ήταν εκεί, συζητήσαμε και το μήνυμα πέρασε και στους ανθρώπους που είχαν οργανώσει την εκδήλωση. Τώρα όσον αφορά την ανάπτυξη της ζώνης. Εμείς πιστεύουμε στις ικανότητες του εργατικού δυναμικού. Πιστεύουμε ότι έχουμε κάτι στα χέρια μας που πρέπει να το αξιοποιήσουμε. Υπάρχει ένα συγκριτικό πλεονέκτημα το οποίο έχει μείνει αναξιοποίητο για δεκαετίες. Θα κληθούν και οι εργαζόμενοι, θα κληθούν και οι άλλοι φορείς, ασφαλώς θα κληθούν και οι Βουλευτές να συμμετάσχουν σ’ αυτές τις συζητήσεις για να χαράξουμε πολιτική. Η πολιτική ξεπερνάει τα κόμματα, ξεπερνάει τις σκοπιμότητες. Νομίζω ότι πια όλοι έχουμε ωριμάσει σε όλα τα επίπεδα. Να δούμε τα πράγματα εξ αρχής. Πιστεύω, λοιπόν, με τη συνεργασία όλων, με τη συνεννόηση όλων των ανθρώπων που έχουν ενδιαφέρον για τη συγκεκριμένη περιοχή θα έχουμε και συγκεκριμένα πράγματα να ανακοινώσουμε και βεβαίως ελπίζουμε ότι θα είναι μια πετυχημένη πολιτική για το μέλλον. Ν΄ αφήσουμε το παρελθόν πίσω μας και να δούμε με αισιοδοξία την περιοχή του Περάματος, την ευρύτερη περιοχή του Πειραιά και βεβαίως την ανάπτυξη της ναυπηγοεπισκευαστικής ζώνης.
      Επειδή έχω και λίγο χρόνο, η ερώτηση για την ασφάλεια δεν αφορά το Υπουργείο Εμπορικής Ναυτιλίας και το γνωρίζετε πολύ καλά. Είναι δύο νόμοι, ο νόμος 1767/1987 και ο νόμος 3144/2003. Την αρμοδιότητα την έχει το Υπουργείο Εθνικής Οικονομίας και Οικονομικών και βεβαίως το Υπουργείο Απασχόλησης και Κοινωνικής Προστασίας. Το Υπουργείο Εμπορικής Ναυτιλίας, επειδή όντως έχουμε ατυχήματα και εμείς θέλουμε να έχουμε το χαμηλότερο δείκτη ατυχημάτων στη ναυπηγοεπισκευαστική ζώνη, προτίθεται να υλοποιήσει το θεσμό των «ελεγκτών χημικών ναυτιλίας». Απαιτείται νομοθετική ρύθμιση και στο πρώτο νομοσχέδιο που θα καταθέσει στη Βουλή το Υπουργείο Εμπορικής Ναυτιλίας, θα συμπεριλαμβάνει και αυτή τη νομοθετική ρύθμιση, τις προϋποθέσεις, τις υποχρεώσεις και τα καθήκοντα των μελών που θα συμμετέχουν σ’ αυτές τις μικτές επιτροπές ελέγχου. 
      Επίσης το Υπουργείο Εμπορικής Ναυτιλίας εξετάζει το θέμα της συμμετοχής του προσωπικού του ΥΕΝ, το οποίο έχει ειδικότητα χημικού, κατά τη διάρκεια του διενεργούμενου ελέγχου αστυνομικής φύσεως, διότι η  μόνη δυνατότητα που έχει το Υπουργείο Εμπορικής Ναυτιλίας να ασκήσει έλεγχο, είναι μέσα απ’ αυτήν τη διαδικασία της αστυνομικής αρμοδιότητας. Όμως, εμείς στις επιτροπές που έχουμε για να διενεργούν αυτούς τους ελέγχους, θα αξιοποιήσουμε όσους λιμενικούς έχουν την ειδικότητα του χημικού, ακριβώς για να γίνονται και αυτοί οι έλεγχοι πρόσθετα μ’ αυτούς που κάνει το Υπουργείο Οικονομικών, το Γενικό Χημείο του Κράτους και το Υπουργείο Απασχόλησης, όπως άλλωστε είχαμε συζητήσει και στη συνάντηση που είχαμε στις 6 Ιουνίου. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Η τρίτη επίκαιρη ερώτηση με αριθμό 251/8-7-2004 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το εύρος κάλυψης των συμβασιούχων με το σχέδιο του προεδρικού διατάγματος κλπ. διαγράφεται λόγω κωλύματος του κυρίου Βουλευτή. 
      Ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
    Εθνικής Παιδείας και Θρησκευμάτων.
    Ψήφιση στο σύνολο του σχεδίου νόμου: «Ρυθμίσεις θεμάτων όλων των εκπαιδευτικών βαθμίδων».
    Το νομοσχέδιο θα ψηφιστεί στο σύνολο στη συνέχεια. 
    Πολιτισμού.
    Ψήφιση στο σύνολο του σχεδίου νόμου: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις».
    Το νομοσχέδιο θα ψηφιστεί στο σύνολο στη συνέχεια.
    Εθνικής Άμυνας.
    Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις».
    Το νομοσχέδιο θα συζητηθεί κατά τη σημερινή συνεδρίαση.
    Υπουργείου Τουρισμού
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στον τομέα του τουρισμού».
     Το νομοσχέδιο αυτό ψηφίστηκε ομόφωνα στην αρμόδια Διαρκή Επιτροπή. 
     Ερωτάται το Τμήμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Τουρισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στο τομέα του τουρισμού», έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωριστεί το κείμενο του νομοσχεδίου σελ. 25α)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Τμήμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, επανερχόμεθα στην ημερήσια διάταξη των νομοσχεδίων. Πρώτο είναι το σχέδιο νόμου του Υπουργείου Εθνικής Παιδείας και Θρησκευμάτων.
     Ψήφιση στο σύνολο του σχεδίου νόμου: «Ρυθμίσεις θεμάτων όλων των εκπαιδευτικών βαθμίδων».
     Κύριε Υπουργέ, έχετε να κάνετε κάποιες διορθώσεις; 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
     ΠΡΟΔΡΕΥΩΝ (Σωτήρης Χατζηγάκης): Ερωτάται το Τμήμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ρυθμίσεις θεμάτων όλων των εκπαιδευτικών βαθμίδων», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του νομοσχεδίου υπάρχει στο τεύχος των Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Τμήμα παρέσχε τη ζητηθείσα εξουσιοδότηση.
     Προχωρούμε στο νομοσχέδιο του Υπουργείου Πολιτισμού.
     Ψήφιση στο σύνολο του σχεδίου νόμου: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις». 
     Θέλετε, κυρία Υπουργέ, να κάνετε κάποιες φραστικές διορθώσεις;
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμός): Ευχαριστώ, κύριε Πρόεδρε.
     Έχω κάποιες διορθώσεις, οι οποίες είναι κυρίως φραστικές.
     Στο άρθρο 1 στην παράγραφο 3, περίπτωση ε΄ διαγράφεται η φράση «Υπουργό Πολιτισμού» και αντ’ αυτής τίθεται η φράση «Υφυπουργό Πολιτισμού, αρμόδιο για τον Αθλητισμό». Η διόρθωση έχει γίνει σε όλα τα άλλα άρθρα, αλλά από αβλεψία δεν έγινε και εδώ.
     Στο άρθρο 1, στην παράγραφο 3, περίπτωση η΄, εδάφιο γ΄ διαγράφεται η φράση «του Υπουργού Πολιτισμού» και αντ’ αυτής τίθεται η φράση «του Υφυπουργού Πολιτισμού, αρμόδιο για τον Αθλητισμό». Αναφέρεται στις λειτουργίες. 
     Στο άρθρο 17 η ημερομηνία 15.7.2004 αντικαθίσταται από την ημερομηνία 20.7.2004. 
     Στο άρθρο 14 διορθώνεται το νούμερο του ΦΕΚ και αντί ΦΕΚ 303 τίθεται ΦΕΚ 308. 
     Τις καταθέτω για τα Πρακτικά.
     Δεν υπάρχει καμία ουσιαστική μεταβολή. 
     (Στο σημείο αυτό η Αναπληρωτής Υπουργός Πολιτισμού κ. Φάνη Πάλλη-Πετραλιά καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
     «Νομοτεχνικές Διορθώσεις επί του Νομοσχεδίου
     1. Στο άρθρο 1, στην παράγραφο 3, περίπτωση ε΄, διαγράφεται η φράση «Υπουργό Πολιτισμού» και αντ’ αυτής τίθεται η φράση «Υφυπουργό Πολιτισμού, αρμόδιο για τον Αθλητισμό». σελ. 1. 
     2. Στο άρθρο 1, στην παράγραφο 3, περίπτωση η΄, εδάφιο γ΄ διαγράφεται η φράση «του Υπουργού Πολιτισμού» και αντ’ αυτής τίθεται η φράση «του Υφυπουργού Πολιτισμού, αρμόδιο για τον Αθλητισμό». σελ. 2.
     3. Στο άρθρο 17 η ημερομηνία 15.7.2004 αντικαθίσταται από την ημερομηνία 20.7.2004. σελ. 27.
     4. Στο άρθρο 14 διορθώνεται το νούμερο του ΦΕΚ και αντί ΦΕΚ 303 τίθεται ΦΕΚ 308. σελ.23.»)
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κυρία Υπουργέ.
     Ερωτάται το Τμήμα: Γίνεται δεκτό το νομοσχέδιο, όπως διανεμήθηκε με τις φραστικές και νομοτεχνικές διορθώσεις της κυρίας Υπουργού  και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Πολιτισμού «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του νομοσχεδίου υπάρχει στο τεύχος των Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Τμήμα παρέσχε τη ζητηθείσα εξουσιοδότηση.
     Κύριοι συνάδελφοι, εισερχόμαστε στο τρίτο κατά σειρά νομοσχέδιο, του Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις».
     Η Διάσκεψη των Προέδρων, στη συνεδρίασή της στις 17.6.2004, αποφάσισε να γίνει η συζήτηση του νομοσχεδίου αυτού σε δύο συνεδριάσεις. Κατά την σημερινή συνεδρίαση το Τμήμα θα συζητήσει επί της αρχής. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτρης Ρέππας για τη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις» του Υπουργείου Εθνικής Άμυνας, ορίζει ως Κοινοβουλευτικό Εκπρόσωπο του ΠΑΣΟΚ τον Βουλευτή κ. Άκη Τσοχατζόπουλο.
      Επίσης για τη συζήτηση του ίδιου νομοσχεδίου ορίζεται ως Κοινοβουλευτικός Εκπρόσωπος  ο Βουλευτής κ. Σταύρος Σκοπελίτης, εκ μέρους του ΚΚΕ, από τον Κοινοβουλευτικό του Εκπρόσωπο κ. Ορέστη Κολοζώφ.
      Τέλος εκ μέρους του Προέδρου του Συνασπισμού Ριζοσπαστικής Αριστεράς κ. Νικόλαου Κωνσταντόπουλου ορίζεται, ως ειδικός αγορητής, ο Βουλευτής κ. Ιωάννης Δραγασάκης. 
      Κύριε Υπουργέ, θέλετε να κάνετε κάποιες διευκρινίσεις πριν ξεκινήσουμε;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μάλιστα, κύριε Πρόεδρε, θέλω να κάνω κάποιες τροποποιήσεις. 
      ΠΡΟΕΔΡΕΥΩΝ (Σωτήρης Χατζηγάκης): Μπορείτε να μην τις διαβάσετε, διότι θα κατατεθούν στα Πρακτικά και θα διανεμηθούν. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Τις καταθέτω, λοιπόν, κύριε Πρόεδρε, για τα Πρακτικά.
      (Στο σημείο αυτό ο Υφυπουργός Εθνικής Άμυνας κ. Ιωάννης Λαμπρόπουλος καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
     «ΟΡΘΕΣ ΔΙΑΤΥΠΩΣΕΙΣ
     Στο ν/σ «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις »
     1. Στην παραγράφο 1 του άρθρου 64 του Ν.Δ. 1400/73 που αντικαθίσταται από το άρθρο 1 του ν/σ, μετά το αρκτικόλεξο «ΑΣΕΙ» προστίθεται η φράση «και τη Στρατιωτική Σχολή Αξιωματικών Σωμάτων (ΣΣΑΣ)».
     2. Στην παράγραφο 16 του άρθρου 64 του Ν.Δ. 1400/73, που αντικαθίσταται από το άρθρο 1 του ν/σ, μετά τη λέξη «λόγω» προστίθεται η φράση «παραίτησης ή».
     3. Στην περίοδο δ΄ της παραγράφου 1 του άρθρου 8 του Κώδικα (κυρωθέντος από το Π.Δ. 292/2003), που αντικαθίσταται από την παράγραφο 2 του άρθρου 4 του ν/σ, πριν από τη λέξη «τέκνων» προστίθεται η λέξη: «ζώντων» .
     4. Στην παράγραφο 1 του άρθρου 5 του νομοσχεδίου με την οποία προστίθεται εδάφιο στην παράγραφο 1 του άρθρου 54 του Κώδικα (κυρωθέντος από το Π.Δ. 292/2003), στη δεύτερη περίοδο διαγράφονται η λέξη και ο αριθμός «τα 2/3» και αντικαθίσταται από τη λέξη και τον αριθμό «το 1/2». Επίσης στην τελευταία περίοδο του αυτού άρθρου μετά τη λέξη «διπλάσιου» τίθεται κόμμα και προστίθενται οι λέξεις «μειωμένου κατά ένα (1) μήνα» και τίθεται κόμμα.
     5. Στην παράγραφο 1 του άρθρου 6 του ν/σ μετά τη λέξη «ανυποταξία» προστίθενται οι λέξεις: «καθώς και σε όσους βρίσκονται νόμιμα εκτός Ενόπλων Δυνάμεων».
     6. Στο δεύτερο εδάφιο της παραγράφου 2 του άρθρου 19 του ν. 1911/1990, όπως αντικαταστάθηκε από τη την παράγραφο 2 του άρθρου 12 του ν. 2109/1992, που αντικαθίσταται από το άρθρο 10 του νομοσχεδίου μετά τις λέξεις «έφεδροι αξιωματικοί», προστίθεται η φράση «το πολιτικό προσωπικό του Υπουργείου Εθνικής Άμυνας» .
     7. Στο πρώτο εδάφιο της παραγράφου 5 του άρθρου 13 του Ν.Δ. 1013/71, που αντικαθίσταται από το άρθρο 11 του νομοσχεδίου, διαγράφονται οι λέξεις «από το Δημόσιο, τα N.Π.Δ.Δ.». Στην ίδια παράγραφο 5 διαγράφεται το τελευταίο εδάφιο.
     8. Στην παράγραφο 6 του άρθρου 13 του Ν.Δ. 1013/71, που αντικαθίσταται από το άρθρο 11 του νομοσχεδίου, μετά τη λέξη «χρήση» προστίθενται οι λέξεις «χαρτογραφικών παραγώγων, διαχωριστικής ικανότητας μικρότερης του ενός (1) μέτρου» και στη συνέχεια τίθεται κόμμα.»)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο εισηγητής της Νέας Δημοκρατίας κ. Μαντούβαλος.
      ΠΕΤΡΟΣ ΜΑΝΤΟΥΒΑΛΟΣ: Κυρίες και κύριοι συνάδελφοι, έχω την τιμή σήμερα να εισηγούμαι το νομοσχέδιο του Υπουργείου Εθνικής Αμύνης που ρυθμίζει θέματα προσωπικού των Ενόπλων Δυνάμεων και άλλες διατάξεις. Πρόκειται για ένα σημαντικότατο νομοσχέδιο, που δίνει λύσεις σε χρονίζοντα προβλήματα που απασχολούν το στρατιωτικό και πολιτικό προσωπικό του Υπουργείου Εθνικής Αμύνης. 
      Παράλληλα με τις προτεινόμενες διατάξεις που περιλαμβάνονται σ’ αυτό το νομοσχέδιο, εναρμονίζεται η σχετική νομοθεσία με τις αρχές λειτουργίας της Ευρωπαϊκής Ένωσης, κατοχυρώνονται συνταγματικά δικαιώματα, ενώ ταυτόχρονα δημιουργούνται προϋποθέσεις για τη μείωση της στρατιωτικής θητείας, πράγμα που ενδιαφέρει πολύ τους νέους που πρόκειται να στρατευτούν αλλά και για την ομαλή και απρόσκοπτη εξέλιξη των στελεχών των Ενόπλων μας Δυνάμεων. 
      Ο Υπουργός Εθνικής Άμυνας και η πολιτική ηγεσία του Υπουργείου έχουν επανειλημμένως αναφερθεί στην κυβερνητική δέσμευση για ένα σύγχρονο και καλά οργανωμένο στρατό, αξιόμαχο και ικανό να υπερασπιστεί τη χώρα από οποιαδήποτε απειλή. Ο χώρος των Ενόπλων Δυνάμεων, ο χώρος της εθνικής αμύνης, δεν προσφέρεται για κομματικούς διαγκωνισμούς και στείρες αντιπαραθέσεις. Απαιτεί από όλους μας αντίληψη χρέους και υψηλή συναίσθηση ευθύνης. 
      Η Κυβέρνηση της Νέας Δημοκρατίας έχει πρόσφατη και νωπή τη λαϊκή εντολή να εναρμονίσει το πρόγραμμα που εξήγγειλε στον ελληνικό λαό. Δεν πρόκειται φυσικά για λευκή επιταγή. Είναι μία ξεκάθαρη εντολή. Από την πλευρά μας υπάρχει η πολιτική βούληση για τις αναγκαίες εκείνες τομές που θα συμβάλουν στη δημιουργία σύγχρονων και καλά οργανωμένων Ενόπλων Δυνάμεων. Το νομικό όμως πλαίσιο είναι εκείνο που θέτει τις βάσεις γι’ αυτήν την προοπτική και σήμερα με το νομοσχέδιο αυτό θεωρώ ότι γίνεται ένα πολύ σημαντικό βήμα. Ελπίζω και εύχομαι και από το Τμήμα σήμερα οι διατάξεις του νομοσχεδίου να γίνουν ομόφωνα αποδεκτές και, αν χρειάζεται, με τις προτάσεις που θα ακουστούν εδώ, όπως πολύ προσεκτικά, πολύ χρήσιμα απ’ όλες τις πλευρές του Κοινοβουλίου έγιναν προτάσεις για τροποποιήσεις -κι έγιναν αποδεκτές- και κατά τη διάρκεια μιας πολύ γόνιμης και σημαντικής συζήτησης που είχαμε στη Διαρκή Επιτροπή, με τις προσεκτικές και πολύ χρήσιμες παρεμβάσεις που έκανε και η Αντιπολίτευση και η Αξιωματική Αντιπολίτευση με τους συναδέλφους που παρενέβησαν. Άρα, λοιπόν, μέσα σ’ αυτό το κλίμα συναίνεσης, μέσα σ’ αυτόν το γόνιμο και δημιουργικό διάλογο, θέλουμε και σήμερα στο Τμήμα να πορευτούμε γι’ αυτό το νομοσχέδιο. 
      Με τα δύο πρώτα άρθρα του νομοσχεδίου εναρμονίζεται κι εκσυγχρονίζεται απόλυτα η νομοθεσία σε ό,τι αφορά τις υποχρεώσεις παραμονής στο στράτευμα των μονίμων αξιωματικών αλλά και των μονίμων υπαξιωματικών και ανθυπασπιστών των Ενόπλων Δυνάμεων, καθώς και των υποχρεώσεων που αναλαμβάνουν λόγω της εκπαίδευσής τους. Η νομοθεσία αυτή έρχεται σε πλήρη αντιδιαστολή με τις συμβατικές δεσμεύσεις και υποχρεώσεις που έχει αναλάβει η χώρα μας με την κύρωση του Ευρωπαϊκού Κοινωνικού Χάρτη, όπου στην παράγραφο 2 του άρθρου 1 του Χάρτη, αναφέρεται ότι «τα συμβαλλόμενα μέρη- κράτη αναλαμβάνουν την υποχρέωση να προστατεύουν με αποτελεσματικό τρόπο το δικαίωμα του εργαζομένου να κερδίζει τη ζωή του με την εργασία που αναλαμβάνει ελεύθερα».
      Αυτός ο συγκεκριμένος όρος της ελεύθερης επιλογής εργασίας έρχεται σε αντιδιαστολή με το υφιστάμενο νομικό πλαίσιο, που, όπως προείπα, έθετε ιδιαίτερα πιεστικά και μακροχρόνια πλαίσια παραμονής στο στράτευμα των μονίμων αξιωματικών, των υπαξιωματικών και των ανθυπασπιστών των Ενόπλων μας Δυνάμεων. 
      Μέχρι τώρα ο υποχρεωτικός χρόνος παραμονής κυμαινόταν μεταξύ των 12 και 18 ετών, ενώ με το νέο νόμο μειώνεται στα 8 έτη. Εναρμονίζεται, λοιπόν, η νομοθεσία μας σύμφωνα με τις αρχές του Ευρωπαϊκού Κοινοτικού Χάρτη. Πλέον η Ελλάδα δεν θα βρίσκεται στη δυσχερή θέση να απολογείται απέναντι στις παρατηρήσεις του Συμβουλίου Αντιπροσώπων του Ευρωπαϊκού Κοινοτικού Χάρτη. 
      Μία άλλη σημαντική μεταρρύθμιση γίνεται με το άρθρο 3 του νομοσχεδίου και αφορά την αναβάθμιση της ακαδημαϊκής εκπαίδευσης των σπουδαστών της Σχολής Αξιωματικών Νοσηλευτικής του Υπουργείου Εθνικής Αμύνης, καθώς επίσης και των Σχολών που αποφοιτούν οι Αξιωματικοί Νοσηλευτικής και γίνεται πλέον η απόλυτη εξομοίωσή της με τα Ανώτατα Εκπαιδευτικά Ιδρύματα. Έτσι καθορίζεται η πλήρης ισοτιμία πτυχίων των δύο αυτών κατηγοριών, τόσο δηλαδή, της Σχολής Αξιωματικών Αδελφών Νοσοκόμων, όσο και της Σχολής Αξιωματικών Νοσηλευτικής. 
      Επίσης μία άλλη σημαντική καινοτομία, που ίσως θα έπρεπε από καιρό να έχει γίνει, τίθεται σε εφαρμογή με τα άρθρα 14 και 15. Αναφέρομαι στη δημιουργία ειδικότητας μονίμων αξιωματικών με ειδικότητα ψυχολόγου και στους τρεις κλάδους των Ενόπλων Δυνάμεων αρχής γενομένης από το ακαδημαϊκό έτος 2005 μέχρι το 2006 με την είσοδο των νέων φοιτητών στη Σχολή Αξιωματικών Σωμάτων στο Τμήμα Κλινικής Ψυχολογίας στη Θεσσαλονίκη. 
      Πιστεύω ότι αυτή η προοπτική θα πρέπει να συναντήσει την ομόθυμη στήριξη όλων μας, αφού στοχεύει και στην ενίσχυση και στην πλήρη αναβάθμιση της ψυχοκοινωνικής μέριμνας των στρατευμένων αλλά και του μόνιμου προσωπικού των Ενόπλων Δυνάμεων. Είναι βέβαιο ότι με αυτόν τον τρόπο θα μειωθούν και θα ελαχιστοποιηθούν τα ήδη ελάχιστα και ατυχή περιστατικά στο στράτευμα, που οφείλονται σε ψυχολογικού χαρακτήρα επιπτώσεις. 
      Ένα σημαντικό μέρος αυτού του νομοσχεδίου, στο οποίο θα ήθελα να αναφερθώ, είναι το σημείο που εκτενώς αναφέρεται στις διατάξεις του άρθρου 4 και έχει σχέση με τη μείωση της στρατιωτικής θητείας. Μετά την επιτυχία του θεσμού των Επαγγελματιών Οπλιτών αλλά και τη νέα δομή των Ενόπλων μας Δυνάμεων δημιουργούνται οι προϋποθέσεις για τη μείωση της στρατιωτικής θητείας. Υπάρχει λοιπόν, δυνατότητα απόλυσης των οπλιτών με τη συμπλήρωση κατ’ ελάχιστον του 1/4 της πλήρους, του 1/3 της δωδεκάμηνης και του ημίσεως της εξάμηνης θητείας. Φυσικά η όποια μείωση της θητείας θα γίνει σταδιακά και με γνώμονα τις ανάγκες του στρατεύματος. 
      Επίσης θα ήθελα να αναφερθώ στις παραγράφους που αφορούν τη μείωση της θητείας, που αφορούν την προστασία του θεσμού της οικογένειας αλλά και την αντιμετώπιση του οξύτατου δημογραφικού προβλήματος που αντιμετωπίζει η χώρα μας. Αυτό γίνεται μέσα από τις ευεργετικές διατάξεις, όπως αυτή της παραγράφου 2, που προβλέπει την απαλλαγή από τη στράτευση όσων έχουν τρία ή περισσότερα τέκνα και όχι τέσσερα ή περισσότερα τέκνα, όπως ίσχυε μέχρι σήμερα. Με αυτόν τον τρόπο η Κυβέρνηση δίνει σαφές δείγμα γραφής και εκπληρώνει μια βασική προεκλογική εξαγγελία. Τι; Την ενίσχυση της πολύτεκνης οικογένειας. 
      Στην ίδια κατεύθυνση κινείται και η παράγραφος 3 που προβλέπει μειωμένη δωδεκάμηνη θητεία και για το μόνο ή το μεγαλύτερο αδελφό από τα τρία αδέλφια. 
      Επίσης με την παράγραφο 5 η πολιτεία επιδεικνύει την κοινωνική ευαισθησία θεσπίζοντας την αναβολή κατάταξης στις Ένοπλες Δυνάμεις των ατόμων, τα οποία κατά την ημερομηνία της πρόσκλησής τους είναι πατέρες δύο τέκνων. Αυτή η διάταξη αφορά πρόσωπα, κυρίως αθιγγάνους, οι οποίοι συνήθως δημιουργούν οικογένεια σε πολύ μικρή ηλικία. Με αυτόν τον τρόπο η πολιτεία δείχνει τη μέριμνά της απέναντι σε αυτήν την κοινωνική ομάδα. 
      Ένα ιδιαίτερα μεγάλο κεφάλαιο είναι και αυτό των ανυπότακτων, το οποίο θα πρέπει να αντιμετωπιστεί κάποια στιγμή με έναν τρόπο δίκαιο, αποτελεσματικό και προσαρμοσμένο στα σημερινά δεδομένα. Μέχρι τώρα η είσοδος και παραμονή ανυπότακτων του εξωτερικού στην Ελλάδα γινόταν με προσωπική και ονομαστική άδεια που δινόταν από τον Υπουργό και εφόσον προέκυπταν σοβαροί ατομικοί και οικογενειακοί λόγοι. 
      Αυτή η ρύθμιση δεν ταιριάζει με τη γενικότερη στόχευση που πρέπει να έχουμε ως χώρα και επιδιώκει την ψυχική και σωματική επανασύνδεση με τους αποδήμους Έλληνες που είναι ανυπότακτοι. Η παράγραφος 5 του άρθρου 4 έρχεται να συμβάλει προς αυτήν την κατεύθυνση αφού δίνει τη δυνατότητα στους ανυπότακτους του εξωτερικού να έρχονται και να παραμένουν στην πατρίδα μας για χρονικό διάστημα που δεν υπερβαίνει τις τριάντα ημέρες είτε συνολικά είτε τμηματικά. 
      Με την επομένη παράγραφο, την παράγραφο 6, δίνεται η δυνατότητα στους Έλληνες ανυπότακτους του εξωτερικού να έλθουν και να παραμείνουν στην Ελλάδα για το χρονικό διάστημα από 1-8-2004 μέχρι 30-9-2004 λόγω των Ολυμπιακών και Παραολυμπιακών Αγώνων. 
      Φυσικά από τις διατάξεις αυτές εξαιρούνται οι λιποτάκτες. Στο ζήτημα των ανυπότακτων υπάρχει και μια άλλη κατηγορία ατόμων για τους οποίους η πολιτεία πρέπει και οφείλει να δώσει λύση.
      Αναφέρομαι στο πρόβλημα των ανυπότακτων που είναι μεγάλης σχετικά ηλικίας και για διάφορους λόγους δεν έχουν εκπληρώσει τις στρατιωτικές τους υποχρεώσεις. Τα άτομα αυτά δεν θα πρέπει να αποκοπούν από τον εθνικό κορμό και βέβαια θα πρέπει να ληφθεί υπόψη το αδιαμφισβήτητο γεγονός ότι τα άτομα αυτά διαμένουν μόνιμα στο εξωτερικό και έχουν εκεί δημιουργήσει τη δική τους προσωπική, οικογενειακή και επαγγελματική ζωή. 
      Άλλο σημαντικό ζήτημα είναι αυτό που ρυθμίζει τους αντιρρησίες συνείδησης που πλέον εκτελούν άοπλη θητεία. Με δεδομένο ότι στο εγγύς μέλλον ίσως υπάρξει μείωση της ένοπλης θητείας, θα πρέπει να υπάρξει πρόβλεψη και για την άοπλη και εναλλακτική θητεία. Με την παράγραφο 1, του άρθρου 5 καθορίζεται το κατώτερο όριο για την άοπλη και εναλλακτική θητεία και έτσι εκδηλώνεται η κοινωνική ευαισθησία αλλά και αποφεύγονται κυρώσεις από την Ευρωπαϊκή Ένωση. Με την παράγραφο 2, του άρθρου 5, προβλέπεται η μείωση της θητείας για ορισμένες κατηγορίες στρατευσίμων και αποκαθίσταται η κοινωνική δικαιοσύνη αφού απαλείφονται οι προϋποθέσεις που έρχονται σε καταφανή αντίθεση με την κοινωνική πραγματικότητα.
      Με την παράγραφο 3, του άρθρου 5, αναγνωρίζεται ως χρόνος στρατιωτικής υπηρεσίας ο χρόνος κατά τον οποίο οι ‘Ελληνες υπηρέτησαν με στρατιωτική ιδιότητα σε τακτικές ένοπλες δυνάμεις συμμαχικού κράτους και παρέχεται η δυνατότητα εξαγοράς του υπολοίπου των στρατιωτικών τους υποχρεώσεων στην πατρίδα μας μετά την αναγνώριση υπηρεσίας τουλάχιστον τριών μηνών. Μόνο που ως συμμαχικά κράτη θεωρούνται τα κράτη με τα οποία η χώρα μας συνδέεται με στρατιωτική συμμαχία. Με τη νέα διάταξη το μέτρο επεκτείνεται και στις χώρες της Ευρωπαϊκής Ένωσης που δεν είναι μέλη του ΝΑΤΟ.
      Με το άρθρο 7 αίρονται δύο σημαντικές αδικίες που αφορούν τους εθελοντές μακράς θητείας αλλά και το προσωπικό του Μετοχικού Ταμείου Στρατού. Οι εθελοντές μακράς θητείας, όπως είναι γνωστό, καθίστανται μέτοχοι των μετοχικών ταμείων από την ημερομηνία κατάταξή τους στις ‘Ενοπλες Δυνάμεις με πρόσθετη κράτηση για χρονικό διάστημα που υπηρετούσαν ως εθελοντές πενταετούς θητείας. Το ίδιο άρθρο αντιμετωπίζει και το ζήτημα της υγειονομικής περίθαλψης των υπαλλήλων και συνταξιούχων του Μετοχικού Ταμείου Στρατού.
      Στο άρθρο 8 και συγκεκριμένα στην παράγραφο 1 υπάρχει μία διάταξη κοινωνικού χαρακτήρα αλλά και ευαισθησίας. Συγκεκριμένα αυξάνεται το όριο αδείας μετ’ αποδοχών πέραν της κανονικής για το μόνιμο στρατιωτικό προσωπικό των Ενόπλων Δυνάμεων των οποίων τα τέκνα πάσχουν από νοσήματα για τα οποία απαιτείται περιοδική κάθε φορά νοσηλεία των παιδιών όπως π.χ. οι μεταγγίσεις αίματος. Με τη ρύθμιση που προτείναμε αυξάνεται το όριο άδειας από δεκαπέντε σε τριάντα ημέρες για λόγους προστασίας της οικογενείας, προβλέπεται όμως και η ύπαρξη της συζύγου ή του συζύγου στρατιωτικού ως πάσχοντος προσώπου, δεν περιορίζεται δηλαδή το θέμα αυτό μόνο στα τέκνα. 
      Μία από τις σημαντικότερες ρυθμίσεις αυτού του νομοσχεδίου είναι και η παράγραφος 3, του άρθρου 8. Σύμφωνα μ’ αυτή προβλέπεται ότι η διάταξη που προέβλεπε τη συνυπηρέτηση στην ίδια περιοχή τακτικών υπαλλήλων δημοσίων υπηρεσιών και νομικών προσώπων δημοσίου δικαίου, εφόσον είναι σύζυγοι στρατιωτικών των Ενόπλων Δυνάμεων, του ενστόλου προσωπικού της Ελληνικής Αστυνομίας, του Πυροσβεστικού και του Λιμενικού Σώματος επεκτείνεται για τους υπαλλήλους Οργανισμών Τοπικής Αυτοδιοίκησης Α’ και Β’ βαθμού. Με τον τρόπο αυτό προστατεύεται και ενισχύεται επίσης ο θεσμός της οικογένειας. 
      Με την παράγραφο 4, του άρθρου 8 δίνεται η δυνατότητα στον Υπουργό της Εθνικής Αμύνης με απόφασή του να καλεί ως εθνοφύλακες προσωπικό με συμπληρωμένο το τεσσαρακοστό πέμπτο έτος της ηλικίας τους μέχρι και τη συμπλήρωση του εξηκοστού έτους.
      Με την παράγραφο 7, δίνεται η δυνατότητα στα μέλη των οικογενειών του μόνιμου πολιτικού προσωπικού του Υπουργείου Εθνικής Αμύνης αλλά και των απεσπασμένων και μετακλητών υπαλλήλων του να εξυπηρετούνται ως πρόσωπα που δικαιούνται αυτήν τη δυνατότητα από τα στρατιωτικά φαρμακεία.
      Στο άρθρο 9 του νομοσχεδίου υπάρχει μία ακόμη ρύθμιση που αποδεικνύει την κοινωνική ευαισθησία που οφείλει σε ειδικές περιπτώσεις να επιδεικνύει η πολιτεία. Με το άρθρο αυτό προβλέπεται η εφαρμογή του μειωμένου ωραρίου εργασίας κατά μία ώρα ημερησίως για το στρατιωτικό προσωπικό αλλά και τους στρατιωτικούς δικαστές των Ενόπλων Δυνάμεων που είχαν ή έχουν την επιμέλεια τέκνου ή συζύγου με πνευματική, ψυχική ή σωματική αναπηρία. Εφόσον μάλιστα η αναπηρία είναι άνω του 67% στο μειωμένο ωράριο εργασίας, δεν θα ισχύει ανάλογη περικοπή αποδοχών. 
      Στο άρθρο 10 του νομοσχεδίου και στην παράγραφο 1, συναντούμε μία διάταξη που συνιστά ελάχιστο φόρο τιμής απέναντι σ’ αυτούς που πολέμησαν, που αγωνίστηκαν για την πατρίδα μας. Με την παράγραφο αυτή παρέχεται τιμητικά ο βαθμός του σημαιοφόρου στους ανθυπασπιστές και υπαξιωματικούς του Πολεμικού μας Ναυτικού που συμμετείχαν ως πληρώματα πολεμικών πλοίων στο Β’ Παγκόσμιο Πόλεμο και στη συνέχεια αποστρατεύτηκαν για οποιοδήποτε λόγο εκτός την περίπτωση δυσμενούς κρίσεως. 
      Στην παράγραφο 3 προβλέπεται η αύξηση ορίου ηλικίας των βαθμών συνταγματάρχου, ταξιάρχου, υποστρατήγου καθώς και των αντιστοίχων των άλλων κλάδων, για την περίπτωση αποστρατείας. Η διάταξη αφορά και τους αξιωματικούς Σωμάτων Υγειονομικού των τριών κλάδων, όπου συμπεριλαμβάνονται γιατροί κτηνίατροι, οδοντίατροι, φαρμακοποιοί και νοσηλευτές, αντί μόνο για τους ιατρούς όπως υπήρχε μέχρι σήμερα και μάλιστα για τρία μόνο έτη.
      Με τις παραγράφους 5 και 6 δημιουργούνται οι προϋποθέσεις για τη μέγιστη δυνατή ευελιξία στη λειτουργία της διοίκησης. Συγκεκριμένα, προβλέπεται ότι με απόφαση του Υπουργού Εθνικής Άμυνας, μετά την πρόταση των γενικών επιτελείων, επιτρέπεται η μεταφορά κενών οργανικών θέσεων από γενικό επιτελείο σε γενικό επιτελείο.
      Με την παράγραφο 6 διευκολύνεται η ενιαία διοίκηση του πολιτικού προσωπικού του Υπουργείου Εθνικής Αμύνης, αφού δίδεται η δυνατότητα μεταφοράς των οργανικών θέσεων από υπηρεσίες του Υπουργείου είτε σε γενικό επιτελείο είτε σε άλλες υπηρεσίες του Υπουργείου Εθνικής Άμυνας.
      Στην παράγραφο 7 προβλέπεται η επέκταση του ορίου κρίσεων αξιωματικών των Ενόπλων Δυνάμεων, κάτι που είναι αναγκαίο λόγω της διενέργειας των Εθνικών Εκλογών στις 7 Μαρτίου. Έτσι οι προαχθέντες αξιωματικοί το Μάρτιο και τον Απρίλιο του 2004 στις τακτικές και έκτακτες κρίσεις στους βαθμούς υποστρατήγου, ταξιάρχου και συνταγματάρχου, θα επανακριθούν και στις αντίστοιχες κρίσεις.
      Στην παράγραφο 8 του νομοσχεδίου διασφαλίζεται η ανανέωση και η αξιοκρατία και η συνεχής αξιολόγηση της ηγεσίας των Ενόπλων Δυνάμεων. Με την παράγραφο αυτή καταργείται η διετής θητεία των αρχηγών των Γενικών Επιτελείων, το γνωστό «2 συν 1», αφού οι αρχηγοί θα κρίνονται και αυτοί με ετήσια βάση. Με τη διάταξη αυτή εκτός του ότι αποσυμφορείται η επετηρίδα και δίνονται δυνατότητες ταχύτερης εξέλιξης στα μεσαία στελέχη αποφεύγεται η καλλιέργεια δημοσιοϋπαλληλικής νοοτροπίας, με την κακή έννοια, και απαιτείται εγρήγορση και άοκνη εργασία για τους εκάστοτε αρχηγούς.
      Υπενθυμίζω ότι η σχετική διάταξη υπήρχε ως ιδέα και προοπτική και από την προηγούμενη πολιτική ηγεσία του Υπουργείου Αμύνης. Σήμερα η Κυβέρνηση της Νέας Δημοκρατίας θεσμοθετεί τη διαφάνεια και την αξιοκρατία, κατοχυρώνει την αξιοπρέπεια του Έλληνα αξιωματικού και ενισχύει τις Ένοπλες Δυνάμεις, προκειμένου να είναι σε θέση να επιτελέσουν την αποστολή τους.
      Κυρίες και κύριοι συνάδελφοι, κωδικοποιημένα είχα την τιμή και σήμερα –και θα το δούμε στη συνέχεια της συζητήσεως του νομοσχεδίου- να αναλύσω διεξοδικά τις ρυθμίσεις αυτές που εισηγείται ο Υπουργός Εθνικής Αμύνης για το προσωπικό των Ενόπλων Δυνάμεων και τις άλλες διατάξεις. Τα ζητήματα δηλαδή που αφορούν τις Ένοπλες Δυνάμεις και για τα οποία φρονώ ότι θα πρέπει να αντιμετωπίζονται με σοβαρότητα, υπευθυνότητα και ευρεία συναίνεση όπως έγινε από όλα τα κόμματα κατά τη διάρκεια της συζητήσεως στη Διαρκή Επιτροπή.
      Δεν είναι τυχαίο ότι το κυρίαρχο αίτημα εντός των Ενόπλων Δυνάμεων εξακολουθεί να είναι η αξιοκρατία και η διαφάνεια. Βρισκόμαστε σε μία ιδαίτερα ευαίσθητη χρονικά περίοδο, στην οποία οι Ένοπλες Δυνάμεις έχουν επιδοθεί σε μία προσπάθεια αναβάθμισης των επιχειρησιακών τους δυνατοτήτων.
      Εμείς που συμβάλλουμε στο νομοθετικό έργο πρέπει να λειτουργήσουμε ως αρωγοί σε αυτήν την προσπάθεια. Πρέπει όλοι μαζί να δημιουργήσουμε τις προϋποθέσεις για ένα αξιόμαχο και αξιόπιστο στράτευμα, όπως είναι μέχρι αυτή τη στιγμή. Πρέπει να συμβάλουμε στην επίλυση των χρόνιων προβλημάτων που απασχολούν το προσωπικό των Ενόπλων Δυνάμεων, πρέπει να προασπίσουμε την αξιοπρέπεια του Έλληνα αξιωματικού, να τον θωρακίσουμε με την εμπέδωση της αξιοκρατίας, με τη συνεχή εκπαίδευση προκειμένου να είναι σε θέση εάν και όποτε κληθεί να προασπίσει την εθνική ασφάλεια και την ακεραιότητα. 
      Ένας σύγχρονος και καλά οργανωμένος στρατός απαιτεί από όλους μας υπευθυνότητα και σύνεση όταν ασχολούμεθα με θέματα Ενόπλων Δυνάμεων. Ευελπιστώ ότι αυτό θα καθορίσει στο μέλλον την πολιτική συμπεριφορά όλων μας. Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λοβέρδος, εκ μέρους του ΠΑΣΟΚ, έχει το λόγο.
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
      Κύριε Υφυπουργέ, χαίρομαι που είσθε πάλι μαζί μας και όπως δημιουργικά διεξήχθησαν οι συζητήσεις μας στη Διαρκή Επιτροπή Εξωτερικών και Άμυνας, είμαι βέβαιος πως και σήμερα θα συνεχίσουμε να δουλεύουμε ούτως ώστε αύριο το μεσημέρι να παραδώσουμε έναν καλό νόμο στο προσωπικό των Ενόπλων Δυνάμεων, που ως προς τα θέματά του θα εφαρμοσθούν οι διατάξεις του. Δουλέψαμε πάρα πολύ καλά, συμφωνώ με τον κ. Μαντούβαλο στη Διαρκή Επιτροπή, όμως είμαι υποχρεωμένος, κύριε Πρόεδρε, να αναρωτηθώ, βλέποντας και το πρακτικό της επιτροπής, πώς αποτυπώνεται όλη αυτή η δουλειά που κάναμε.
      Ξέρω ότι τη σημαντικότερη δουλειά για μας την κάνουν οι πρακτικογράφοι της Βουλής. Κύριε Πρόεδρε, στις Διαρκείς Επιτροπές πια, ειδικά όταν δουλεύουμε με βάση τη νέα συνταγματική διαδικασία, συζητούμε και ψηφίζουμε, δεν επεξεργαζόμαστε απλώς τα σχέδια νόμου. Οι ζωντανοί διάλογοι, αποτυπωνόμενοι, δίνουν τη δυνατότητα στον ερμηνευτή να καταλάβει ποιος ήταν ακριβώς ο σκοπός μας. Όμως, στις Διαρκείς Επιτροπές συνηθίζουμε να δουλεύουμε με ελάχιστους πρακτικογράφους παρόντες κι έτσι το προϊόν της δουλειάς μας δεν αποτυπώνεται πλήρως, και το πρακτικό είναι πια πολύ λακωνικό. Αναφέρεται απλώς στο ότι λάβαμε το λόγο. 
      Αναρωτιέμαι μήπως θα πρέπει τουλάχιστον ως προς τις νέες συνταγματικές διαδικασίες για τις αρμοδιότητες των Διαρκών Επιτροπών να αλλάξουμε τον τρόπο υποστήριξης της δουλειάς μας μέσα από τις υπηρεσίες της Βουλής. Δεν μπορεί ο ερμηνευτής να μη διαθέτει το υλικό που παράγουμε εμείς, αφού εκεί γίνεται κατά κύριο λόγο η συζήτηση. 
      Κύριοι συνάδελφοι, αυτό σας το λέω γιατί έχω πάρει πολλές φορές το λόγο, -αυτή είναι κριτική εκ μέρους όλων μας και για το καλό όλων μας- αλλά τα πρακτικά δεν αποτυπώνουν όπως εδώ, στο Τμήμα, τις επί μέρους στιγμές του διαλόγου. Αυτές οι επί μέρους στιγμές όμως είναι πάρα πολύ χρήσιμες. Θα αναδείξω μία απ’ αυτές τις στιγμές σήμερα κατά τη διάρκεια της αγόρευσής μου. 
      Πριν μπω στην ουσία του νομοσχεδίου θέλω, κύριε Υφυπουργέ, να επανέλθω -και να μου το επιτρέψετε αυτό- σε μία αναφορά μας στη Διαρκή Επιτροπή όταν συζητήσαμε τη δική μας πρόταση νόμου σχετικά με δηλώσεις του Υπουργού Εθνικής Άμυνας ως προς τον εναέριο χώρο και όχι μόνο. Τον καλέσαμε διά του Προέδρου της Διαρκούς Επιτροπής να παράσχει εξηγήσεις στο Σώμα. Δεν δέχθηκε να έλθει.
      Κυρίες και κύριοι Βουλευτές, επαναλαμβάνουμε και στη σημερινή μας σύνθεση του πρώτου τμήματος των διακοπών αυτό το αίτημά μας. Η Εθνική Αντιπροσωπεία δεν γνωρίζει τι ακριβώς σκέπτεται το Υπουργείο Εθνικής Άμυνας. Ο Υπουργός φυγομαχεί. Δεν έρχεται να δώσει εξηγήσεις όχι για πολλά και διάφορα, αλλά για δύο πολύ συγκεκριμένα θέματα.
      Πρώτον, η Κυβέρνηση σχεδιάζει να προβεί σε μονομερή μείωση του εναέριου μας χώρου διά της αλλαγής νόμου ισχύοντος από το 1931;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μπορώ να σας απαντήσω;
      ΑΝΔΡΕΑΣ ΛΟΒΕΡΔΟΣ: Κύριε Υφυπουργέ, μπορείτε να απαντήσετε και τώρα και όποτε θέλετε, αφού ολοκληρώσω τα ερωτήματά μου.
      Δεύτερον, θεωρείτε το ζήτημα των χωρικών υδάτων ένα ζήτημα που αφορά τις διμερείς ελληνοτουρκικές σχέσεις; Είναι ή δεν είναι ένα ζήτημα εφαρμογής των κανόνων του Διεθνούς Δικαίου αυτό το ζήτημα; Πρέπει να τοποθετηθείτε και όσο ο Υπουργός σας δεν έρχεται εδώ, για μας το θέμα μένει εκκρεμές. Πρέπει να πείτε στον ελληνικό λαό τι σκέπτεσθε. Αν θέλετε, διακόψτε με.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, μπορώ να απαντήσω;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, πραγματικά λυπάμαι γιατί ο κύριος συνάδελφος επαναφέρει ένα θέμα που δεν υπάρχει. Προχθές στην επιτροπή ετέθη πάλι και έδωσα την απάντηση και δεν την έχω δώσει εγώ μόνο. Την έδωσε το Υπουργείο Εθνικής Άμυνας, την έδωσε ο ίδιος ο Πρωθυπουργός, την έδωσε ο Υπουργός Τύπου, την έχει δώσει η Κυβέρνηση. Δεν υπάρχει κανένα θέμα. Ό,τι ίσχυε θα ισχύει, δεν υπάρχει καμία αλλαγή στην πολιτική μας, δεν υπάρχει καμία αλλαγή στρατηγικής. Δεν καταλαβαίνω ποιος είναι ο λόγος που επανερχόμαστε σε ένα θέμα το οποίο για την Κυβέρνηση δεν υπάρχει. Οι αρχές υπάρχουν, η πολιτική είναι μία, είναι σταθερή, είναι ενιαία και δεν υπάρχει κανένα πρόβλημα. Γιατί, λοιπόν, να συζητάμε και να ξανασυζητάμε γι’ αυτό το θέμα;
      Φυσικά ο Υπουργός Εθνικής Άμυνας είναι στη διάθεσή σας όποτε θέλετε. Γνωρίζετε πολύ καλά ότι είχε καλέσει και τον τομέα με την κ. Διαμαντοπούλου να επισκεφθεί το Υπουργείο και να τους ενημερώσει για όλα. Δεν υπάρχει, λοιπόν, κανένα πρόβλημα, αυτό είναι ξεκάθαρο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Συνεχίστε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Τότε μένει εκκρεμής μία συνέντευξη της οποίας τα απομαγνητοφωνημένα πρακτικά που δημοσιεύτηκαν από την «ΧΟΥΡΙΕΤ» εκθέτουν το Υπουργείο Εθνικής Άμυνας.
Τότε πείτε ότι αυτή η συνέντευξη, η οποία θέτει τα ζητήματα που σας λέω, δεν εδόθη ποτέ. Πείτε, όμως, κάτι. Μας λέτε -και είμαστε στην ευχάριστη θέση να σας ακούμε- και στη Διαρκή Επιτροπή κι εδώ πως θέμα δεν υφίσταται. Αυτό, όμως, αντιφάσκει με την υφισταμένη συνέντευξη. Πείτε ότι ουδέποτε εδόθη και έτσι το θέμα αυτό θα τελειώσει. Όσο δεν το λέτε, τα λόγια του πολιτικού σας προϊσταμένου μένουν εκκρεμή, αγαπητέ κύριε Υφυπουργέ.
      Επί της ουσίας του σχεδίου νόμου που εισάγεται σήμερα στο Τμήμα Διακοπής των Εργασιών. 
      Θέλω να ενημερώσω τους κυρίους και τις κυρίες Βουλευτές ότι στις 20 Μαΐου οι Βουλευτές του ΠΑΣΟΚ καταθέσαμε μία πρόταση νόμου η οποία, παρ΄ ότι συνοδευόταν και από έκθεση του Γενικού Λογιστηρίου, δεν συζητήθηκε πρώτη στη Διαρκή Επιτροπή. Κατετέθη αργότερα το σχέδιο νόμου του Υπουργείου Εθνικής Αμύνης, συζητήθηκε στη Διαρκή Επιτροπή πρώτο αυτό και στη συνέχεια ήρθε, αφού είχαμε τοποθετηθεί πάνω στο σχέδιο νόμου, η πρότασή μας.
      Τα θέματα που ρυθμίζουν τα δύο νομοθετικά κείμενα, το σχέδιο αφ΄ ενός και η πρόταση αφ΄ ετέρου, στα πιο πολλά τους σημεία –αν όχι σε όλα- συμπίπτουν. Εμείς, παρ΄ ότι ο χειρισμός δεν ήταν ο καλύτερος δυνατός, είπαμε στη Διαρκή Επιτροπή και το επαναλαμβάνουμε σήμερα ενώπιόν σας ότι δεν θα τσιγκουνευτούμε, δεν θα κρυφτούμε, θα πούμε ευθαρσώς ότι η δουλειά μας, που κατέστη κομμάτι της δουλειάς της νυν πολιτικής ηγεσίας του Υπουργείου Εθνικής Αμύνης, εφόσον ήρθε εδώ –ας ήρθε από την Κυβέρνηση της Νέας Δημοκρατίας- θα υποστηριχθεί και από τους Βουλευτές μας και επί της αρχής, κύριε Υφυπουργέ, και ως προς τις διατάξεις αυτής, περίπου σε όλες. Δεν λειτουργούμε με μικροψυχία. Δουλεύουμε χάριν της εύρυθμης λειτουργίας των τομέων στους οποίους αναφέρεται το συγκεκριμένο σχέδιο νόμου.
      Ωστόσο, περιμένουμε και από την πλευρά σας –διότι κάτι τέτοιο ανοιχτά και δημόσια απολύτως δεν έχει γίνει- να δεχθείτε ότι εν προκειμένω -ο κ. Μαντούβαλος έκανε μία αναφορά- νομοθετούμε από κοινού για ορισμένα θέματα που αφορούν στο προσωπικό των Ενόπλων Δυνάμεων.
      Είπαμε όμως και στη Διαρκή Επιτροπή –και είμαι υποχρεωμένος να το επαναλάβω- να διορθώσετε λίγο το κείμενο της εισηγητικής έκθεσης, διότι από αυτήν προκύπτει ο χρόνος της σύνταξής της. 
      Κυρίες και κύριοι συνάδελφοι, στην εισηγητική έκθεση αναφέρεται τον Ιούνιο η Μάλτα ως υποψήφιο κράτος-μέλος της Ευρωπαϊκής Ένωσης. Αυτό δείχνει το χρόνο σύνταξης του σχεδίου νόμου. Δεν επιτρέπεται το τελικό σας κείμενο, που κατατέθηκε στη Βουλή μετά την 1η Μαΐου, να έχει στο εσωτερικό του αυτήν την αντίφαση. Και ελπίζω και εσείς σήμερα -όπως το προσέγγισε το θέμα και ο κ. Μαντούβαλος- να κάνετε μία συγκεκριμένη αναφορά στη δική μας στάση κατά το νομοθετικό έργο.
      Το ψηφίζουμε, λοιπόν. Και το ψηφίζουμε γιατί είναι δημιούργημα της δικής μας δουλειάς και προϊόν των δικών μας απόψεων. Μάλιστα, η αρτιότητα της δουλειάς μας προκύπτει και από το γεγονός ότι η Επιστημονική Υπηρεσία της Βουλής, η Διεύθυνση Επιστημονικών Μελετών -που παρατηρώ τους τελευταίους μήνες να κάνει μακροσκελέστατες εκθέσεις καταγράφοντας αδυναμίες των νομοθετικών σας πρωτοβουλιών- εδώ δεν παρατηρεί προβλήματα, αντίθετα ενισχύει τη ρύθμιση για τις γυναίκες ανθυπασπιστές. Γίνεται, δηλαδή, η εκτίμηση ότι η δουλειά μας αυτή είχε προετοιμαστεί με επάρκεια και, συνεπώς, δεν δημιουργούσε συνταγματικά ή άλλα νομικά θέματα.
      Θέλω να κάνω ορισμένες παρατηρήσεις επί της αρχής. Μία παρατήρηση επί της αρχής δεν είναι παρατήρηση εγκλωβισμένη σε μία συγκεκριμένη και ειδική νομοθετική διάταξη. Οι παρατηρήσεις επί της αρχής πρέπει να εμπεριέχουν επιχειρήματα επί της αρχής, επιχειρήματα που καλύπτουν το σύνολο του σχεδίου νόμου.
      Η πρώτη μου πολιτική παρατήρηση είναι πως εάν, κυρίες και κύριοι Βουλευτές, είχαμε φέρει εμείς αυτό το σχέδιο νόμου, είμαστε βέβαιοι πως με την εμπειρία που συσσωρεύτηκε τον τελευταίο τουλάχιστον χρόνο στην Εθνική Αντιπροσωπεία θα υφιστάμεθα κατηγορίες, μομφές εκ μέρους σας ότι ρυθμίζουμε ζητήματα για να βολέψουμε κομματικές πελατείες κλπ. Αυτές ήταν οι μόνιμες παρατηρήσεις σας τον τελευταίο τουλάχιστον χρόνο προ των εκλογών όταν ρυθμίζαμε θέματα προσωπικού. Εμείς δεν θα κάνουμε αυτήν την εύκολη αντιπολίτευση, την αντιπολίτευση του ποδαριού. Θα μπαίνουμε επί της ουσίας στα ζητήματα χωρίς να επιλέγουμε δρόμους εύκολους, γλυστερούς.
      Κύριε Υφυπουργέ, πρέπει να παραδεχθείτε -εγώ το λέω και περιμένω και από σας να το πείτε- ότι εφόσον έχουμε πια τη δυνατότητα να ρυθμίζουμε διατάξεις, όπως αυτές που περιλαμβάνει το σχέδιό σας, δηλαδή ζητήματα που αφορούν τα δικαιώματα των γυναικών υπαξιωματικών και ανθυπασπιστών, ζητήματα που αφορούν τους επίτακτους, ζητήματα που αφορούν τους αντιρρησίες συνείδησης και τους υπηρετούντες άοπλη θητεία, εφόσον ρυθμίζουμε ζητήματα που αφορούν την εκπαίδευση στο πεδίο των Ενόπλων Δυνάμεων, εφόσον ρυθμίζουμε ζητήματα που αφορούν τους ανυπότακτους, αυτό σημαίνει ότι οι Ένοπλες Δυνάμεις της πατρίδας είναι σε πάρα πολύ καλή κατάσταση. Αυτό σημαίνει ότι έχει γίνει πολλή δουλειά. Αυτό σημαίνει ότι έχουμε την πολυτέλεια -που δεν είχαμε σε παρελθούσες δεκαετίας- να ρυθμίζουμε με γενναιοδωρία, να ρυθμίζουμε με αίσθηση δικαιοσύνης ζητήματα του προσωπικού των Ενόπλων Δυνάμεων. Και αυτό σημαίνει πως οι Ένοπλες Δυνάμεις δεν είναι γκρίζα ζώνη. Σημαίνει ότι η πατρίδα μπορεί να είναι υπερήφανη που διαθέτει αυτές τις Ένοπλες Δυνάμεις. Συνεπώς μπορούμε να ρυθμίζουμε ζητήματα που άλλες εποχές εμφανίζονταν ως πολυτελή, κύριε Υφυπουργέ. 
      Και μία νομοτεχνική παρατήρηση: Διατηρούνται τα κείμενα των άρθρων σας χωρίς τίτλους. Μας είπατε στη Διαρκή Επιτροπή πως αυτή ήταν παρατήρηση της νομοπαρασκευστικής επιτροπής, της ΚΕΝΕ. Σας παρακαλώ να έχουμε το κείμενο αυτής της γνωμοδοτήσεως γιατί είμαι περίεργος να δω πώς τόσο έμπειροι άνθρωποι διατυπώνουν τέτοια σκέψη. 
      Επίσης, κάτι πολύ χρήσιμο: Κυρίες και κύριοι Βουλευτές, δεν είχαμε και δεν έχουμε για όλες τις επί μέρους διατάξεις που αφορούν θέματα προσωπικού και μία ποσοτική προσέγγιση, για πόσους ανθρώπους δηλαδή πρόκειται, θέματα πόσων κοινωνών, πόσων ανθρώπων τελικώς ρυθμίζονται. Όταν το κάνατε αυτό με τους αντιρρησίες συνείδησης βγήκε ένα στοιχείο πολύ ενδιαφέρον για τη Βουλή που νομοθετεί. Σε ένα σημείο της εκθέσεως που το αναφέρετε αυτό -νομίζω για τους πολύτεκνους άρρενες γονείς- πάλι προκύπτει το εύλογο της ρύθμισης, στην οποία προβαίνετε. Νομίζω ότι αυτή η παρατήρηση είναι πολύ σημαντική. Θα βοηθάει στο μέλλον την Εθνική Αντιπροσωπεία να δουλεύει καλύτερα και είμαι υποχρεωμένος να την κάνω στο μέτρο που δεν καλύπτονται όλες οι ρυθμίσεις του σχεδίου από τέτοιου είδους επισημάνσεις.
      Κυρίες και κύριοι Βουλευτές, έχουμε αύριο την κατά άρθρο συζήτηση, όπου θα πούμε πολλά σχετικά με επί μέρους διατάξεις. Στο χρόνο που μου μένει θέλω να κάνω τρεις παρατηρήσεις.
      Η πρώτη παρατήρηση αφορά μία διάταξη, η οποία εμπεριέχει ρύθμιση που θέτει θέμα αρχής, κύριε Υφυπουργέ. Το είχαμε συζητήσει και στη Διαρκή Επιτροπή. Μιλώ για το άρθρο 10, παράγραφος 8. 
      Κυρίες και κύριοι Βουλευτές, το 1995 και το 1996 η τότε πολιτική ηγεσία του Υπουργείου Εθνικής Άμυνας είχε ρυθμίσει έτσι τα πράγματα ούτως ώστε οι Αρχηγοί των Επιτελείων και ο Αρχηγός ΓΕΕΘΑ να επιλέγονται για διετή θητεία, η οποία εδύνατο να ανανεωθεί για ένα ακόμη χρόνο. Ο νυν Υπουργός Εθνικής Άμυνας, παριστάμενος τότε στη Βουλή, δεν τοποθετήθηκε αρνητικά για τη συγκεκριμένη ρύθμιση. Πέρασε ο καιρός, δεν ξέρω ποια εμπειρία συσσωρεύθηκε και ξαφνικά έρχεται μία ρύθμιση στο παρόν σχέδιο νόμου -σας την επισημαίνω, είναι το άρθρο 10, παράγραφος 8- με την οποία καταργείται αυτή η θητεία των δύο συν ένα ετών. Μετά από συζήτηση που είχαμε στη Διαρκή Επιτροπή -και μας βοηθήσατε σε αυτό- αντιληφθήκαμε -και σας καλώ, κυρίες και κύριοι Βουλευτές, να το κάνετε κοιτώντας τα κείμενα- ότι απαλείφεται η διάταξη για τη θητεία των δύο συν ένα και μπαίνει μία τελεία στην παλαιά ρύθμιση.
      Άρα συμπεραίνεται ότι μπορεί να ανανεώνεται ποια θητεία; Αναρωτιέμαι: η ετήσια θητεία; Δεν το καταλαβαίνω. Δεν προκύπτει. Εν πάση περιπτώσει, η αόριστη θητεία-  εσαεί όμως. Δηλαδή μπορεί να έχουμε ανανέωση για τέταρτη φορά, για πέμπτη φορά ή μπορεί να έχουμε απόλυση και εκδίωξη σε μια εβδομάδα. Πιο νεφελώδη διάταξη για ένα τόσο κρίσιμο θέμα δεν έχω ξαναδεί.
      Και ερωτώ, για να γίνω συγκεκριμένος: Κύριε Υφυπουργέ, αν παρακολουθούσα τα επιχειρήματα του εισηγητού της Πλειοψηφίας, του κ. Μαντούβαλου, αυτή η νέα ρύθμιση θα γινόταν, κύριε συνάδελφε, όπως είχατε πει χαρακτηριστικά, για το «ξεμπλοκάρισμα» –είναι λέξη δική σας- στις θέσεις των αξιωματικών, στην ιεραρχία; Μα αν υπάρχει το ενδεχόμενο, όπως μας είπατε και αποκαλύπτεται –το «αποκαλύπτεται» δεν είναι αρνητικό, είναι ένας τρόπος του ομιλείν- ότι μπορεί να ανανεώνεται, δηλαδή ότι μπορεί ο νυν ή κάποιος επόμενος να πάει και τέταρτο και πέμπτο και  έκτο χρόνο, τότε η ανάγκη αυτή δεν υπηρετείται, ενώ ταυτοχρόνως κάθε Αρχηγός Επιτελείου, ο Αρχηγός ΓΕΕΘΑ με το διορισμό του δεν θα γνωρίζει αν την επόμενη εβδομάδα θα είναι στη θέση του. Εφόσον ως γνωρίζετε είναι δυνατόν επί περιπτώσεως ενός αξιωματικού που τρελαίνεται -ας μιλήσουμε με τον πιο αθώο τρόπο- έχετε τη δυνατότητα να προβείτε μέσα από κρίση συλλογικού οργάνου στην αλλαγή, γιατί σας χρειάζεται η διάταξη που αφήνει νεφελώδη τα όρια της θητείας; Πρέπει να μας πείτε. Αν δεν μας προσδιορίσετε με συγκεκριμένο τρόπο σήμερα τι ακριβώς εννοείτε, ξέρετε ότι και εμείς θα σκεφτούμε για το ποια θα είναι  η στάση μας, γιατί θεωρούμε  ότι ένα τέτοιο ζήτημα είναι σοβαρότατο στο μέτρο που….
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΑΝΔΡΕΑΣ ΛΟΒΕΡΔΟΣ: Δεν έχω ολοκληρώσει. Είχα διακοπή.
      ΠΡΟΕΔΡΕΥΩΝ (Σωτήρης Χατζηγάκης): Είχα κρατήσει τη διακοπή.
      ΑΝΔΡΕΑΣ ΛΟΒΕΡΔΟΣ: Όχι. Κρατήσατε από το χρόνο ένα λεπτό μετά. Αν μου το δώσετε αυτό το λεπτό…
      ΠΡΟΕΔΡΕΥΩΝ (Σωτήρης Χατζηγάκης): Σας έχω δώσει δυο λεπτά. Ολοκληρώστε, παρακαλώ.
      ΑΝΔΡΕΑΣ ΛΟΒΕΡΔΟΣ: Θέλω επίσης να πω, κύριε Υφυπουργέ, ότι δεν είχαμε συζητήσει στη Διαρκή Επιτροπή το άρθρο 11 σχετικά με τη Γεωγραφική Υπηρεσία, την οποία τιμώ και η οποία είναι μια υπηρεσία που ιδρύθηκε από το 1889 και αξίζει να ειπωθούν καλά λόγια γι’ αυτήν. Έχουμε όμως μια σειρά διαμαρτυριών όσον αφορά το περιεχόμενο του άρθρου 11 σχετικά με τους χάρτες και το σχετικό υλικό, μια σειρά διαμαρτυριών από τα δύο τμήματα του πολυτεχνείου, του Μετσοβίου και της Θεσσαλονίκης, καθώς και από το Τεχνικό Επιμελητήριο που κάνουν αναφορά στα ζητήματα των ρυθμίσεων της.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Στις τροποποιήσεις που κάναμε αναφέρονται.
      ΑΝΔΡΕΑΣ ΛΟΒΕΡΔΟΣ: Αναφέρονται σ’ αυτές που καταθέσατε σήμερα;
      Εν πάση περιπτώσει, είδα μια σχετική αναφορά. Η λέξη «χρήση» συμπληρώνεται «χαρτογραφικών παραγώγων διαχωρητικής ικανότητας μικρότερης του ενός μέτρου». Θέλω όμως να μας δώσετε μια εικόνα σχετικά με την τύχη, αφού υιοθετηθεί η ρύθμισή σας, ως τροποποιείται, του Οργανισμού Χαρτογραφήσεων Κτηματολογίου Ελλάδος. Αυτός ο οργανισμός έχει πια αντικείμενο; Οι διαμαρτυρίες των πολυτεχνείων ικανοποιούνται με αυτές τις παρατηρήσεις.
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, ολοκληρώστε παρακαλώ. Έχετε και τη δευτερολογία σας.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, θα είχα διάφορα πράγματα να πω, αλλά δεν προλαβαίνω. Θα χρησιμοποιήσω τη δευτερολογία μου και ελπίζω μετά από τις διευκρινίσεις που θα έχουμε στην κατ’ άρθρον συζήτηση αύριο να καταλήξουμε σε ένα συμπέρασμα καλό για τους πολίτες εκείνους τους οποίους αφορούν οι ρυθμίσεις του σχεδίου νόμου.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα πως οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Πρωτοκόλλου διοικητικής συνεργασίας σε θέματα δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας».
      Επίσης, οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα»
      Παραπέμπονται στην αρμόδια Διαρκή Επιτροπή.
      Το λόγο έχει ο κ. Σταύρος Σκοπελίτης εκ μέρους του Κομμουνιστικού Κόμματος Ελλάδος.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, κυρίες και κύριοι συνάδελφοι, κατά τη συζήτηση του νομοσχεδίου στην αρμόδια επιτροπή είχαμε τονίσει ότι το νομοσχέδιο έχει μια θετική κατεύθυνση. Και αυτό γιατί έρχεται να αντιμετωπίσει ζητήματα προσωπικού, δηλαδή ζητήματα ανθρώπινα. Είχαμε δε επισημάνει ότι αυτήν τη φορά -είναι από τις ελάχιστες φορές- δεν έχουμε να συζητήσουμε ένα νομοσχέδιο του Υπουργείου Εθνικής Άμυνας για το εάν θα περισσέψουν  ή όχι χρήματα από τον άγρια φορολογούμενο Έλληνα εργαζόμενο για να καταβάλλονται προμήθειες ή να γίνει προμήθεια όπλων, για τα οποία κανείς ποτέ δεν έδωσε εξήγηση στον ελληνικό λαό για τη χρησιμότητά τους, ούτε και για τον τρόπο που αυτά θα χρησιμοποιηθούν, ώστε να υπηρετήσουν τα πραγματικά ελληνικά συμφέροντα και όχι τα συμφέροντα των ιμπεριαλιστικών οργανισμών.
      Αντιμετωπίζει, λοιπόν, το νομοσχέδιο ζητήματα που αφορούν το ανθρώπινο δυναμικό των Ενόπλων Δυνάμεων. Εδώ θα ήθελα να επισημάνω ότι τα ζητήματα αυτά θα μπορούσαν να αντιμετωπιστούν εδώ και καιρό -να μην πω εδώ και χρόνια- και να λυθούν βέβαια, πολύ περισσότερο δε που και γνωστά είναι και αρκετά από αυτά έχουν γίνει αντικείμενο συζήτησης σε αυτήν την Αίθουσα, όπως για παράδειγμα αυτά που αφορούν στους επίτακτους.  Η ευθύνη γι’ αυτό ανήκει και στα δύο κόμματα και στο ΠΑΣΟΚ που κυβερνούσε και στη Νέα Δημοκρατία που κυβερνά σήμερα. Αυτή η ευθύνη έπρεπε να φρονηματίσει και τα δύο κόμματα και όχι να τα οδηγήσει να ερίζουν για το ποιος προηγήθηκε στην κατάθεση νόμων για την αντιμετώπισή τους.
      Κυρίες και κύριοι συνάδελφοι, στη συζήτηση που έγινε στην αρμόδια επιτροπή μας δόθηκε η δυνατότητα να τοποθετηθούμε στις ρυθμίσεις που προωθεί το νομοσχέδιο και να καταθέσουμε τις απόψεις του Κομμουνιστικού Κόμματος της Ελλάδας, να τονίσουμε τις αντιρρήσεις μας, τις διαφωνίες μας αλλά και τις συμφωνίες μας με το νομοσχέδιο, συμφωνίες που κύρια έχουν να κάνουν με προβλήματα που αφορούν στο προσωπικό των Ενόπλων Δυνάμεων. 
      Σήμερα δεν χρειάζεται να επιμείνουμε σε όλα τα θέματα και θα σταθούμε σε ορισμένα μόνο ζητήματα, που κατά τη γνώμη μας η αναφορά τους στο Τμήμα έχει μια ιδιαίτερη σημασία. Θα αρχίσω από εκείνο το σημείο του νομοσχεδίου που αναφέρεται στα θέματα της θητείας των αξιωματικών και της υπηρέτησής τους σε τακτικούς στρατούς άλλων χωρών. Επικαλείσθε στην προκειμένη περίπτωση μόνο την Ευρωπαϊκή Ένωση.
      Εμείς, κύριε Υπουργέ, θέσαμε και τότε στην επιτροπή και σας θέτουμε και σήμερα το εξής ερώτημα: γιατί μόνο όσοι υπηρέτησαν στους τακτικούς στρατούς της Ευρωπαϊκής Ένωσης; Τακτικοί στρατοί και μάλιστα με στρατιωτική επάρκεια υπάρχουν και σε άλλες χώρες εκτός της Ευρωπαϊκής Ένωσης. Δεν έπρεπε να συμπεριλαμβάνονται σε αυτούς; Εκτός βέβαια εάν υπάρχει καμία δέσμευση γι’ αυτό. Εάν υπάρχει, καλό είναι να μας το πείτε. Το Κομμουνιστικό Κόμμα της Ελλάδος πάντως δεν βρίσκει καθόλου λογικό αυτό που γίνεται, δηλαδή να συντμήσετε τη χώρα μας μέσα στην «ιμπεριαλιστική στρούγκα».
      Συνάμα, αυτό σας είναι άχρηστο, γιατί εάν πάρετε τον ευρωστρατό για μεγάλο τμήμα της ελληνικής επικράτειας αυτός δεν αναλαμβάνει την υπεράσπισή της, παρά το ότι συμμετέχουμε με τα μπούνια, όπως λέει ο λαός μας, σε αυτόν ως χώρα. Περιμένουμε την τοποθέτησή σας, κύριε Υφυπουργέ, πάνω σε αυτό το θέμα.
      Όσον αφορά στη θητεία των Αρχηγών των Ενόπλων Δυνάμεων, εκείνο που θέλουμε να τονίσουμε, είναι ότι σε καμία περίπτωση δεν πρέπει αυτό το πρόβλημα να αποβεί εις βάρος του αξιόμαχου των Ενόπλων Δυνάμεων. Είναι γεγονός ότι στον ένα χρόνο που θα παραμείνει ο κάθε Αρχηγός στη θέση του, δεν προλαβαίνει ούτε καν να γνωρίσει τους συνεργάτες του, πολύ περισσότερο δεν προλαβαίνει να κάνει εκείνες τις αλλαγές που βελτιώνουν τη δομή και τη διάταξη του στρατεύματος.
      Βεβαίως θα μου πείτε ότι με αυτά τα προβλήματα και κύρια τα προβλήματα της διάταξης λύνονται από άλλους και μάλιστα έξω από την ελληνική επικράτεια. Και όταν λέμε αυτό, εννοούμε τους νατοϊκούς, αυτούς που ζητάνε συγκεκριμένα από τα κράτη-μέλη να προσαρμόσουν ένα σημαντικό κομμάτι των Ενόπλων Δυνάμεων της χώρας -και συγκεκριμένα το 40%- σύμφωνα με τα πρότυπα που ορίζει η νατοϊκή δύναμη ταχείας επέμβασης. Μάλιστα δε, το 8% από αυτό το 40% να αποκτήσει τη δυνατότητα μόνιμης παρουσίας στα σημερινά και μελλοντικά πεδία εμπλοκής του ΝΑΤΟ.
     Ένα άλλο θέμα στο οποίο ήθελα να σταθώ -σταθήκαμε και κατά τη συζήτηση στην αρμόδια επιτροπή- είναι αυτό που αναφέρεται στο άρθρο 11 και αφορά το γεωγραφικό υλικό, τις αεροφωτογραφίες, τη γεωγραφική υπηρεσία. Εκείνο που θα θέλαμε, κύριε Υφυπουργέ, να τονίσουμε εμείς είναι ότι η υπηρεσία αυτή σε καμία περίπτωση δεν πρέπει να φύγει από τον έλεγχο του δημοσίου. Πρέπει να είναι στη δική του αρμοδιότητα, στη δική του ευθύνη. Το αν θα ανήκει στο Υπουργείο Εθνικής Άμυνας ή σε κάποιο άλλο Υπουργείο, είναι ένα θέμα που το συζητάμε. Το συζητάμε στη βάση βέβαια ότι θα διασφαλιστούν τα εργασιακά και τα άλλα δικαιώματα των εργαζομένων σε αυτήν την υπηρεσία.
     Τώρα, σε σχέση με τα όσα λέγονται στο συγκεκριμένο άρθρο, και κατανοητά δεν είναι πολλά από αυτά και κάπου κοροϊδευόμαστε, κύριε Υφυπουργέ. Αλήθεια, καταβάλλει το ΝΑΤΟ, η αμερικάνικη διαστημική υπηρεσία, έξοδα πνευματικής ιδιοκτησίας στο Γενικό Επιτελείο Στρατού για να παράγει χάρτες ή το κάνουμε για να εξυπηρετήσουμε ιδιώτες; Είναι ένα ερώτημα στο οποίο την απάντηση πρέπει να τη γνωρίζουμε, πρέπει να τη γνωρίζει βέβαια και ο ελληνικός λαός.
     Έχουμε τονίσει, κυρίες και κύριοι συνάδελφοι, πολλές φορές ότι το ΚΚΕ είναι αντίθετο με την ανάθεση αστυνομικών καθηκόντων στους ανθρώπους των Ενόπλων Δυνάμεων. Είναι απαράδεκτο όσο και επικίνδυνο να παίρνετε ανθρώπους εκπαιδευμένους από τις σχολές και να τους φορτώνετε με τα καθήκοντα που έχουν τα αστυνομικά όργανα της χώρας. Γιατί αυτό κάνετε με το υπό συζήτηση νομοσχέδιο και συγκεκριμένα με το άρθρο 12. Ακόμα, δέχεστε αναπροσαρμογή του εκπαιδευτικού προγράμματος των στρατιωτικών σχολών προκειμένου να παίξουν αυτόν το ρόλο. Εμείς -επαναλαμβάνω ρητά και κατηγορηματικά- όχι μόνο είμαστε αντίθετοι με την ανάθεση καθηκόντων αστυνόμευσης σε τμήματα των Ενόπλων Δυνάμεων αλλά και την καταδικάζουμε με όποιο πρόσχημα και αν γίνεται αυτή, όπως συμβαίνει τώρα με πρόσχημα τους Ολυμπιακούς Αγώνες. 
     Τόνισα και στην αρχή της παρέμβασής μου ότι υπάρχει ένα ζήτημα που έρχεται και ξαναέρχεται συνεχώς στη Βουλή χωρίς να δίνεται λύση, χωρίς να αντιμετωπίζεται. Αυτό είναι το θέμα των επίτακτων. Όπως τονίσαμε και κατά την συζήτηση στην αρμόδια επιτροπή, αντιμετωπίζουμε θετικά τη ρύθμιση που προωθείται μέσα από το νομοσχέδιο για τους επίτακτους. Πρέπει όπως, κύριε Υφυπουργέ, ρητά και κατηγορηματικά να αντιμετωπιστούν τα θέματα που έχουν σχέση με τα συνταξιοδοτικά τους. Υπάρχουν ναυτεργάτες -το γνωρίζετε πάρα πολύ καλά, το θίξαμε και στη σχετική ερώτηση που είχαμε υποβάλει στη Βουλή και συζητήθηκε- οι οποίοι μετακινήθηκαν χωρίς τη βούλησή τους στο ΙΚΑ με δυσμενείς συνταξιοδοτικές και μισθολογικές προϋποθέσεις. Κάτι τέτοιο έγινε με τους ναυτεργάτες στον «Πυθέα» και στο «Ναυτίλο». 
     Στις 20 Απριλίου είχαμε υποβάλλει ένα αίτημα και ο κύριος Υπουργός είχε τοποθετηθεί θετικά. Σήμερα θέλουμε να ξέρουμε, να ξέρουν αυτοί οι άνθρωποι: Θα επανέλθουν ή όχι στο ΝΑΤ; Ο κύριος Υπουργός είπε ότι μπορούν να επανέλθουν μετά από σχετική αίτηση που θα κάνουν. Θα εξεταστεί αυτή η αίτηση, θα περάσει ένα χρονικό διάστημα. Ήδη έχουν περάσει δύο χρόνια. Θα υπολογιστούν αυτά τα χρόνια στη σύνταξή τους; Είναι ένα θέμα, γιατί το συνταξιοδοτικό είναι το μεγάλο θέμα για αυτούς τους ανθρώπους. 
     Από τους διακόσιους τρεις αυτούς τους εργαζόμενους υπάρχουν ναυτεργάτες στο ΝΑΤ που είναι ενάμιση χρόνο πριν από τη σύνταξη και αυτοί οι εργαζόμενοι δεν μπορούν να μείνουν ξεκάρφωτοι, κύριε Υφυπουργέ. Στο κάτω κάτω της γραφής, δεν φταίνε αυτοί που βρέθηκαν να είναι επίτακτοι. Άλλοι τους έκαναν επίτακτους. Εμείς λέμε ότι πρέπει να αφήσετε μια ευχέρεια επιλογής του ταμείου για όσους έχουν δουλέψει δεκαπέντε και πλέον χρόνια σαν επίτακτοι. 
      Όμως, αυτοί οι άνθρωποι, που ζητάνε να επιστρέψουν στο ΝΑΤ, πρέπει να επιστρέψουν. Και θα ήθελα να αναφερθώ και σε ένα άλλο θέμα, που δεν συμπεριλαμβάνεται στο νομοσχέδιο και είναι ένα ερώτημα το γιατί, που αφορά τους ναρκαλιευτές. Ζητούν -δεν ξέρω πόσοι είναι ακριβώς- να έχουν αύξηση του επιδόματος επικινδυνότητας. Από ότι λένε, σε συγκεκριμένο υπόμνημα που είδαμε, υπάρχει συγκεκριμένη προεκλογική δέσμευση του κόμματος της Νέας Δημοκρατίας ότι θα τακτοποιηθεί το θέμα, ότι θα δοθεί η αύξηση, ότι θα γίνει ο διπλασιασμός του επιδόματός τους. Κάτι τέτοιο όμως δεν γίνεται. Ή ξέχασε την υπόσχεση η Νέα Δημοκρατία ή είναι σαν τις άλλες υποσχέσεις που έδωσε προεκλογικά και θα μείνουν ανεκπλήρωτες γιατί είναι υποσχέσεις ψηφοθηρικές. 
      Κυρίες και κύριοι συνάδελφοι, στην αρμόδια επιτροπή είχαμε τονίσει ότι στο υπό συζήτηση νομοσχέδιο εμείς ως ΚΚΕ θα δηλώσουμε «παρών». Αυτό δε σημαίνει ότι δηλώνουμε «παρών» και στη γενικότερη πολιτική που αναφέρεται στις Ένοπλες Δυνάμεις της χώρας μας, πολιτική που προωθείται και από τα δύο κόμματα και που χώνει καθημερινά τη χώρα μας μέσα στην ιμπεριαλιστική στρούγκα. Παραμένουν οι ιδεολογικές μας διαφορές για την παροχή υπηρεσιών άμυνας καθώς και η μετατροπή  των Ενόπλων Δυνάμεων λόγω της συμμετοχής στο ΝΑΤΟ και στην Ευρωπαϊκή Ένωση σε ένα είδος ευέλικτης προσοδοφόρας εταιρείας. 
      Το «παρών» που είπαμε ότι θα δηλώσουμε έχει σχέση με τις λύσεις που δίνονται σε αιτήματα των μελών των Ενόπλων Δυνάμεων και που με τις περισσότερες απ’ αυτές είμαστε σύμφωνοι. Όμως, σήμερα δεν θα δηλώσουμε «παρών». Θα το καταψηφίσουμε. Και αιτία καταψήφισης είναι η τροπολογία με γενικό αριθμό 44 και ειδικό 20, που αναφέρεται στις επιτάξεις πλοίων, πλωτών μέσων, προσώπων κλπ. Αυτή η τροπολογία είναι κομμένη και ραμμένη στα μέτρα των αποφάσεων του ΝΑΤΟ, που πάρθηκαν κατά καιρούς αλλά και πρόσφατα στην Κωνσταντινούπολη. Η συγκρότηση των δυνάμεων ταχείας επέμβασης, στις αναφερθήκαμε, προκειμένου να λειτουργήσουν, προβλέπει αποφάσεις παρόμοιες με αυτές που προωθούνται με τη συγκεκριμένη τροπολογία. Η τροπολογία λέει «εφόσον υπάρχουν διακρατικές συμφωνίες, μπορούν να χρησιμοποιηθούν και πλοία άλλων χωρών….για κάλυψη διεθνών υποχρεώσεων της χώρας μας». Και τέτοιες υποχρεώσεις που απορρέουν από διακρατικές συμφωνίες, είναι και εκείνες που έχουμε αναλάβει σαν χώρα στα πλαίσια του ΝΑΤΟ. Θα ναυλώνουμε και θα επιτάσσουμε πλοία για να μεταφέρεται ο στρατός του ΝΑΤΟ και ο δικός μας στρατός στις χώρες που με πρόσχημα την τρομοκρατία και με πραγματικό λόγο την υποταγή και τον έλεγχό τους, έχουν  αποφασιστεί από τις ιμπεριαλιστικές δυνάμεις.
      Καταψηφίζουμε επί της αρχής το νομοσχέδιο, τονίζοντας ότι δεν έχουμε αντίρρηση να δίνονται λύσεις στα προβλήματα του προσωπικού των Ενόπλων Δυνάμεων, αλλά γιατί είμαστε αντίθετοι στην εξυπηρέτηση των βρώμικων σχεδίων των ιμπεριαλιστών της νέας τάξης πραγμάτων σε βάρος της ανθρωπότητας που γίνεται με τη συγκεκριμένη τροπολογία. Αποσύρετε την τροπολογία για να επιμείνουμε στην αρχική μας θέση.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το νομοσχέδιο που συζητούμε είχε υποστεί επεξεργασία και στην αρμόδια Επιτροπή Άμυνας της Βουλής με συμμετοχή από μέρους μας του συναδέλφου κ. Αλαβάνου. Μελέτησα τα πρακτικά και συμφωνώ με τα σχόλια που διατύπωσε ο κ. Αλαβάνος και τη θέση που τελικά πήρε. Δεν κρίνω σκόπιμο να τα επαναλάβω. Απλώς θα ήθελα να υπογραμμίσω ξανά το θέμα των αντιρρησιών συνείδησης και την ανάγκη να βελτιώσουμε τη νομοθεσία μας, όπως μας έχει υποδειχθεί από πολλές πλευρές, θέμα το οποίο ο κύριος Υπουργός –απ’ ό,τι είδα στην τοποθέτησή του- δεν το αρνήθηκε.
      Επίσης, να επισημάνω το θέμα της επαγγελματοποίησης των Ενόπλων Δυνάμεων, θέμα βεβαίως ευρύτερο και γενικότερο, ότι κάποια στιγμή πρέπει να συζητηθεί στη Βουλή. Υπάρχουν σοβαρές παρενέργειες, υπάρχουν προβληματισμοί. Πρόσφατα έτυχε στο συμβούλιο της Ευρώπης να ακούσω τον Υπουργό Άμυνας της Γερμανίας, ο οποίος τοποθετούμενος ακριβώς στο θέμα αυτό, του πλήρως δηλαδή επαγγελματικού στρατού, επεσήμανε μια σειρά επιφυλάξεις και προβλήματα μεταξύ των οποίων και το δυσβάστακτο δημοσιονομικό κόστος, χωρίς να είναι η μοναδική πλευρά αυτή.
      Επίσης, θα ήθελα να κάνω με αφορμή το νομοσχέδιο αυτό μια γενικότερη παρατήρηση που έχει να κάνει με το ύψος των στρατιωτικών δαπανών. Κάποτε, κύριε Υπουργέ, καλό είναι η ελληνική κοινωνία να μάθει επιτέλους τι γίνεται.
      Στην προηγούμενη Βουλή, στην αρμόδια επιτροπή, είχα ρωτήσει τον Υπουργό τότε, τον κ. Παπαντωνίου, σε τι ύψος είναι οι στρατιωτικές δαπάνες. Μας είχε πει και είναι γραμμένο στα πρακτικά της επιτροπής ότι οι στρατιωτικές δαπάνες είχαν ήδη μειωθεί στο 3,2% του ΑΕΠ. Πρόσφατα, προχθές στις εφημερίδες διάβαζα στοιχεία, σύμφωνα με τα οποία οι στρατιωτικές δαπάνες ήταν τον περασμένο χρόνο 4,2%. Και προχθές στο «ΒΗΜΑ» διάβαζα τη συνέντευξη του κυρίου Υπουργού, να μιλάει, να εξαγγέλλει μείωση των εξοπλιστικών δαπανών κατά 20%. Επειδή τον Οκτώβριο θα έχουμε τον Προϋπολογισμό, καλό είναι μέχρι τότε να υπάρξει μια πλήρης, διαφανής, συγκεκριμένη ενημέρωση: Πόσες είναι οι στρατιωτικές δαπάνες; Ποιος είναι ο στόχος της Κυβέρνησης για μείωσή τους και με ποιο ρυθμό θα πραγματοποιηθεί αυτό;
      Το νομοσχέδιο το καταψηφίζουμε επί της αρχής, λόγω της γενικότερης φιλοσοφίας του, αλλά διαπιστώνουμε ότι περιέχει πολλές θετικές ρυθμίσεις και επιφυλασσόμαστε να ψηφίσουμε αρκετά άρθρα τα οποία επιλύουν συγκεκριμένα προβλήματα.
      Επίσης, διάβασα στα πρακτικά της επιτροπής, την ομιλία του Υπουργού κ. Σπηλιωτόπουλου, και είδα να αντιμετωπιζει με ανοικτό πνεύμα μια σειρά επί μέρους προβλήματα τα οποία επιλύονται ή μπορούν να επιλυθούν. Με αφορμή, λοιπόν, αυτό το πνεύμα του Υπουργού και του νομοσχεδίου, εγώ θα ήθελα να θέσω ορισμένα συγκεκριμένα προβλήματα, τα οποία μου έχουν επισημανθεί και από συνεργάτες ή  ενδιαφερόμενους και που η πρώτη εντύπωσή μου είναι ότι είναι επιλύσιμα. Και έχουν κατατεθεί με τροπολογίες τα περισσότερα. 
      Θα παρακαλούσα τον κύριο Υπουργό και τους συνεργάτες του να τα δουν και, εφόσον πράγματι δεν υπάρχουν παρενέργειες, αλλά  επιλύονται, όπως είπα, συγκεκριμένα προβλήματα, να μπορέσουμε μ’ αυτό το νομοσχέδιο να τα λύσουμε. 
      Πρώτο θέμα είναι το θέμα του ορίου ηλικίας μέχρι το οποίο έχουν οι Έλληνες πολίτες υποχρέωση στράτευσης. Σύμφωνα με την υπάρχουσα νομοθεσία το έτος αυτό είναι το τεσσαρακοστό πέμπτο. Υπάρχουν αρκετοί λόγοι, αρκετά επιχειρήματα για να τεκμηριωθεί η άποψη ότι το όριο αυτό μπορεί να μειωθεί. Επισημαίνω ότι και ο Υπουργός κ. Σπηλιωτόπουλος σε συνέντευξή του παλιότερα είχε δηλώσει πως σκέφτεται να κατεβάσει το όριο στράτευσης στα σαράντα δύο χρόνια. Θεωρούμε ότι είναι μια ευκαιρία αυτό το νομοσχέδιο να κάνει ένα βήμα προς αυτήν την κατεύθυνση. Με την τροπολογία που έχω καταθέσει εμπρόθεσμα, προτείνεται το τεσσαρακοστό έτος. Ο Υπουργός και οι συνεργάτες του μπορούν να το δουν και να υπάρξει κάποιο βήμα προς αυτήν την κατεύθυνση.
      Δεύτερο θέμα είναι το ζήτημα ότι όσοι Έλληνες έχουν υπηρετήσει σε στρατό συμμαχικού κράτους, τους παρέχεται η δυνατότητα εξαγοράς του υπολοίπου των στρατιωτικών υποχρεώσών τους στην Ελλάδα. Το πρόβλημα εδώ τώρα είναι τι εννοούμε συμμαχικό κράτος. Σύμφωνα με την μέχρι πρότινος ισχύουσα αντίληψη, εθεωρούντο συμμαχικά κράτη τα μέλη του ΝΑΤΟ και η Κύπρος.
Σήμερα γίνεται κάποια βελτίωση η οποία όμως δεν είναι επαρκής. Εμείς θα θέλαμε να διευρυνθεί αυτό το θέμα γενικότερα. Γιατί, δηλαδή, κάποιος Έλληνας ο οποίος γεννήθηκε ή έζησε για αρκετά χρόνια στην Ουκρανία και υπηρέτησε στον ουκρανικό στρατό να είναι σε μειονεκτική θέση έναντι κάποιου ο οποίος γεννήθηκε ή, εν πάση περιπτώσει, υπηρέτησε στην Αγγλία ή στη Γαλλία κ.ο.κ..
      Στην επιτροπή, ο κύριος Υπουργός επικαλέστηκε το επιχείρημα της συμβατότητας ή μη των οπλικών συστημάτων. Τι να πει κανείς γι’ αυτό; Υπάρχουν διάφορες ειδικότητες. Δεν σημαίνει ότι όλοι ειδικεύονται σε ειδικού τύπου πυραύλους. Φαντάρος ήταν και είτε υπηρέτησε στην Ουκρανία είτε στη Γαλλία, δεν έχει σημασία. Θα θέλαμε, λοιπόν, από το Υπουργείο να δει αυτό το θέμα με μία ευρύτητα. Άμεσα, όμως, θεωρούμε ότι είναι εφικτή μία διεύρυνση της αντίληψης της έννοιας.
      Προτείνουμε, λοιπόν, τη διατύπωση «συμμαχικό κράτος με το οποίο έχουμε υπογράψει συμφωνίες αμυντικής στρατιωτικής συνεργασίας ή κράτος-μέλος της Ευρωπαϊκής Ένωσης». Δηλαδή, προτείνουμε να θεωρήσουμε συμμαχικό κάθε κράτος με το οποίο έχουμε μία συμφωνία στρατιωτικής αμυντικής συνεργασίας. Για παράδειγμα η Αλβανία με τον ισχύοντα ορισμό δεν θεωρείται συμμαχικό κράτος, αλλά έχουμε στενή συνεργασία με την Αλβανία. Γιατί, λοιπόν, ένας Βορειοηπειρώτης που υπηρέτησε στον αλβανικό στρατό να τεθεί σε δυσμενέστερη μοίρα, όπως είπα, από κάποιον που υπηρέτησε σε μία χώρα του ΝΑΤΟ; Θεωρώ ότι είναι υπερώριμο και εφικτό να λυθεί αυτό το θέμα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Τρίτο θέμα είναι το γνωστό πρόβλημα -γνωστό στους ειδικούς, εν πάση περιπτώσει, και ασφαλώς στο Υπουργείο- της έννοιας του «μονίμου κατοίκου του εξωτερικού» από στρατολογική άποψη. Υπάρχουν νομολογίες, υπάρχουν αποφάσεις του Συμβουλίου της Επικρατείας και υπάρχει και ο Συνήγορος του Πολίτη ο οποίος, με το πόρισμά του στις 26 Μαρτίου 2002, θεωρεί σκόπιμο να επανεξεταστεί η εν λόγω διάταξη και να επαναπροσδιοριστεί ο εννοιολογικός προσδιορισμός του στρατολογικού όρου «μόνιμος κάτοικος του εξωτερικού», ώστε αυτός να συσχετιστεί περισσότερο με τη συγκεκριμένη χρονική διάρκεια παραμονής παρά με τον προσδιορισμό συγκεκριμένης ηλικίας αποδημίας.
      Ο σημερινός Υπουργός κ. Σπηλιωτόπουλος σε δήλωσή του στις 23 Φεβρουαρίου 2004, λίγο πριν τις εκλογές, εξήγγειλε την τροποποίηση του στρατολογικού νόμου περί μεταναστών και μονίμων κατοίκων εξωτερικού, προκειμένου να υπάρχει ισονομία για τους απόδημους και τους ομογενείς. Ο κύριος Υπουργός είπε τα εξής: «Πρόθεσή μας είναι να υπάρξει ενιαία αντιμετώπιση με ενοποίηση των δύο κατηγοριών χωρίς γεωγραφική και ηλικιακή διαφοροποίηση με μόνιμη ρύθμιση».
      Όσον αφορά το συγκεκριμένο θέμα, εμείς προτείνουμε κάποια συγκεκριμένη διατύπωση την οποία μπορείτε να δείτε ή να βελτιώσετε, και είναι η εξής: «Στις διατάξεις περί μεταναστών και μονίμων κατοίκων εξωτερικού υπάγονται και όσοι κάτοικοι εξωτερικού έχουν συμπληρώσει πενταετή συνεχή παραμονή εκτός ελληνικής επικράτειας. Η διαμονή τους στο εξωτερικό εξετάζεται σύμφωνα με τις περί κατοικίας διατάξεις του Αστικού Κώδικα».
      Τέταρτο θέμα είναι αυτό το οποίο αφορά τους ερευνητές οι οποίοι έκαναν διδακτορικές και μεταδιδακτορικές σπουδές. Το άρθρο 6 παράγραφος 1 τους δίνει ένα ευεργέτημα που έγκειται στο δικαίωμα εξαγοράς του υπολοίπου των στρατιωτικών τους υποχρεώσεων με την προϋπόθεση ότι θα έχουν συμπληρώσει το τριακοστό πέμπτο έτος της ηλικίας τους. Εδώ, λοιπόν, έχουμε το εξής παράδοξο φαινόμενο κάποιος που τελειώνει στην ηλικία των τριάντα δύο ετών να πρέπει υποχρεωτικά να είναι ανυπότακτος για τρία χρόνια προκειμένου να μπορέσει να ευεργετηθεί από αυτό το άρθρο.
      Κύριε Υπουργέ, στο σημείο αυτό θα ήθελα να σημειώσω -είμαι βέβαιος ότι το γνωρίζετε- ότι πάρα πολλές χώρες δίνουν ειδικά κίνητρα προσέλκυσης των νέων ερευνητών, των νέων επιστημόνων. Επομένως και το θέμα αυτό μπορεί να ρυθμιστεί εάν το όριο ηλικίας μειωθεί από το τριακοστό πέμπτο έτος στο τριακοστό τρίτο έτος, σύμφωνα βέβαια με τα όσα μου έχουν υποδείξει κάποιοι ενδιαφερόμενοι.
      Όσον αφορά το θέμα της εξαγοράς της θητείας, τώρα έχουμε το εξής φαινόμενο. Η νόμιμη θητεία είναι είκοσι τέσσερις μήνες. Η πραγματική θητεία όμως μπορεί να είναι δωδεκάμηνη, αλλά μπορεί να γίνει και εξάμηνη. Όταν κάποιος θέλει να εξαγοράσει τη θητεία, υπολογίζεται με βάση του 24 μήνες. Αυτό το μέτρο μου θυμίζει «τσιγκούνη» Υπουργό Οικονομικών! Το θέμα μπορεί να ρυθμιστεί λέγοντας ότι οι εξαγοράσιμοι μήνες δεν θα πρέπει να είναι περισσότεροι από την πραγματική θητεία που υπηρέτησε η τελευταία ΕΣΟ που απολύθηκε, εν πάση περιπτώσει, πριν την εξαγορά.
      Το έκτο θέμα αξίζει να το προσέξουμε. Με βάση το Γενικό Κανονισμό Υπηρεσίας Στρατού οι οπλίτες και οι μόνιμοι δεν επιτρέπεται να απευθύνουν παράπονα, αιτήσεις ή οτιδήποτε άλλο σε κανέναν πλην του διοικητή της μονάδας όπου υπηρετούν. Η παράβαση της απαγόρευσης αποτελεί ιδιώνυμο πειθαρχικό παράπτωμα. Επειδή αυτή η διάταξη μπορεί να ερμηνευτεί καμιά φορά στενά, οδηγεί σε παραλογισμούς και σε περιορισμούς συνταγματικών δικαιωμάτων των στρατευσίμων. Το πρόβλημα νομίζουμε πως μπορεί να λυθεί με τη διευκρίνιση ότι η υποβολή αιτήσεων και αναφορών απευθείας σε μη στρατιωτική δημόσια αρχή, κατ’ εξάσκηση συνταγματικά κατοχυρωμένου δικαιώματος, δεν συνιστά υπέρβαση ιεραρχίας με την έννοια του Γενικού Κανονισμού Υπηρεσίας στο Στρατό.
      Υπάρχουν ορισμένα θέματα που αφορούν το πολιτικό προσωπικό των Ενόπλων Δυνάμεων, όπου ζητούν μια εξομοίωση με το στρατιωτικό προσωπικό και τα αιτήματά τους φαίνονται εύλογα, ιδίως σε ό,τι αφορά για παράδειγμα την πρόσληψη στο δημόσιο ενός μέλους χηρεύουσας οικογένειας κλπ., όπως είναι το θέμα των οργανικών θέσεων να υπάρχει μία διαβούλευση με τα σωματεία των εργαζομένων κοκ.
      Επίσης οι γυναίκες αξιωματικοί να μην κρίνονται με διαφορετικά κριτήρια από τους λοιπούς συναδέλφους τους, κάτι που αναφέρεται στο άρθρο 13, παράγραφος 9.
      Για την Εθνική Μετεωρολογική Υπηρεσία, της οποίας το έργο νομίζω όλοι εκτιμούμε και είναι σημαντικό, υπάρχει το πρόβλημα ότι αποδυναμώνεται. Κλείνουν σταθμοί στην Εύβοια, τη Θράκη και αλλού. Επομένως πρέπει να ληφθεί μία μέριμνα και προτείνεται σε σχετική τροπολογία που έχουμε καταθέσει να εξαιρείται από το άρθρο 16 του ν. 3205 έως ότου καλυφθεί το 80% των οργανικών θέσεων που χρειάζονται. Το πολιτικό μήνυμα είναι να ενισχυθεί η ΕΜΥ διότι προσφέρει χρήσιμο και πολύτιμο κοινωνικό έργο.
      Κάπου εδώ θα σταματήσω. Υπάρχουν κάποια θέματα που καλύπτονται από τροπολογίες και στην κατάλληλη στιγμή θα επανέλθω. Θέλω όμως να ζητήσω την ευαισθητοποίηση του Υπουργού και των συνεργατών του για θέματα που μπορούν να λυθούν με αυτό το νομοσχέδιο, να τα δουν με συμπάθεια.
      ΠΡΟΕΔΡΕΥΩΝ (Ιωάννης Τραγάκης): Ο κ. Κορτσάρης έχει το λόγο για τρία λεπτά.
      ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
      Το υπό συζήτηση σχέδιο νόμου είναι το πρώτο που καταθέτει στη Βουλή το Υπουργείο Εθνικής Άμυνας και κατ’ εμέ περιλαμβάνει ρυθμίσεις υπέρ του στρατιωτικού προσωπικού, αλλά και διαφόρων κατηγοριών Ελλήνων πολιτών. Δίνει λύσεις σε χρονίζοντα προβλήματα του προσωπικού των Ενόπλων Δυνάμεων, ένστολου ή μη, ενώ ταυτόχρονα επιχειρεί τις πρώτες τομές θεσμικού χαρακτήρα ενός σύγχρονου και καλά οργανωμένου στρατού.
      Παράλληλα εναρμονίζεται η ελληνική νομοθεσία με τον Ευρωπαϊκό Κοινωνικό Χάρτη προκειμένου και να εκσυγχρονιστεί αλλά και να αποφεύγονται καταγγελίες και καταδικαστικά ψηφίσματα από την πλευρά της Ευρωπαϊκής Ένωσης.
      Σε αυτά τα πλαίσια εντάσσεται η μείωση του ανωτάτου ορίου παραμονής στο στράτευμα για αξιωματικούς και υπαξιωματικούς, προκειμένου να μη θεωρείται καταναγκασμός η παραμονή τους.
      Επιχειρείται αναβάθμιση της ακαδημαϊκής εκπαίδευσης των Ελλήνων αξιωματικών με μία σειρά μέτρων που οδηγούν σ’ αυτήν την κατεύθυνση.
      Ιδιαίτερα σημαντική κρίνεται η διάταξη με την οποία δίνεται η δυνατότητα στον εκάστοτε Υπουργό Εθνικής Άμυνας να προχωρά, λαμβάνοντας υπόψη τα ισχύοντα δεδομένα, στη μείωση της θητείας μέχρι τους έξι μήνες.
      Από το σχέδιο νόμου δεν λείπουν οι κοινωνικού χαρακτήρα ρυθμίσεις, όπως είναι η μείωση της θητείας των αντιρρησιών συνείδησης, η μονιμοποίηση του επίτακτου προσωπικού του Πολεμικού Ναυτικού, οι διατάξεις που δίνουν οριστική λύση στο πρόβλημα των λεγόμενων ανυπότακτων του εξωτερικού μέσω της εκπλήρωσης από την πλευρά τους, του χρόνου θητείας που τους αναλογεί και στη συνέχεια της εξαγοράς του υπολοίπου.
      Σημαντική θεωρείται και η ρύθμιση που επεκτείνει τη συνυπηρέτηση στην ίδια περιοχή συζύγου αξιωματικού, που εργάζεται σε δημόσια υπηρεσία αρκεί βεβαίως αυτό, κύριε Υφυπουργέ, να τηρείται με συνέπεια και τυπικότητα που πολλές φορές μέχρι στιγμής δεν λύνεται. Με τη νέα ρύθμιση το μέτρο επεκτείνεται και για σύζυγο που εργάζεται σε ΟΤΑ, πρώτου ή δευτέρου βαθμού.
      Λύνεται επίσης το πρόβλημα που αφορούσε στην προαγωγή γυναικών ανθυπασπιστών των Ενόπλων Δυνάμεων, ενώ με ειδική ρύθμιση γύρω από τη μετακίνηση υπαλλήλων από επιτελείο σε επιτελείο σε κενές οργανικές θέσεις επιτυγχάνεται η μέγιστη δυνατή ευελιξία λειτουργίας της διοίκησης.
      Όσον αφορά στους επίτακτους του Υπουργείου Εμπορικής Ναυτιλίας, που παρέχουν προσωπική εργασία στο Πολεμικό Ναυτικό, κατόπιν διαταγής επίταξης κατατάσσονται σε κενές οργανικές θέσεις αντίστοιχου κλάδου και ειδικότητας του Γενικού Επιτελείο Ναυτικού.
      Για τους ανυπότακτους του εξωτερικού παρέχεται το δικαίωμα εξαγοράς του υπολοίπου των στρατιωτικών υποχρεώσεων σε αυτούς, οι οποίοι έχουν συμπληρώσει το τριακοστό πέμπτο έτος της ηλικίας τους και αφού προηγουμένως εκπληρώσουν χρόνο στρατεύσιμης υποχρέωσης τουλάχιστον ίσο με αυτό της εκάστοτε προβλεπόμενης βασικής εκπαίδευσης οπλίτη.
      Με την ευκαιρία της σημερινής μου τοποθέτησης θα ήθελα να ευχαριστήσω τον κύριο Υπουργό, όπως και τον κύριο Υφυπουργό, γιατί με ιδιαίτερη προσοχή άκουσαν και προσωπικά και οι δύο τους δεσμεύτηκαν στην επιτροπή να αυξήσουν τον αριθμό των υπηρετούντων οπλιτών και να αυξήσουν και τις μονάδες στο Νομό Φλώρινας και για την τόνωση του κοινωνικού χαρακτήρα που έχει αυτή η κίνηση, κύριε Υφυπουργέ, αλλά και προς υποβοήθηση του έργου των συνοροφυλάκων που ξέρετε πόσο δύσκολο και επίπονο είναι.
      Η εθνική άμυνα είναι ένας χώρος που προσφέρεται για ευρύτατη συναίνεση και επίδειξη πνεύματος υπευθυνότητας από όλες τις πολιτικές δυνάμεις. Οι Ένοπλες Δυνάμεις χρειάζονται ένα σύγχρονο θεσμικό και λειτουργικό πλαίσιο, που θα λειτουργήσει υποβοηθητικά για την επιτυχή εκτέλεση της αποστολής τους.
      Πιστεύω, κύριε Πρόεδρε, κύριε Υφυπουργέ, ότι το νομοσχέδιο κινείται προς αυτή την κατεύθυνση. Αυτή η εντύπωσή μου ενδυναμώνεται και από τη συνολική κριτική της Αντιπολίτευσης, που ήταν ήπια και με πνεύμα συναίνεσης και συνεννόησης.
      Σας ευχαριστώ.
       ΠΡΟΕΔΡΕΥΩΝ (Ιωάννης Τραγάκης): Η κ. Αντωνίου έχει το λόγο.
      ΑΝΤΩΝΙΑ ΑΝΤΩΝΙΟΥ: Κύριε Πρόεδρε και κύριε Υπουργέ, μιλώντας επί της αρχής έχω την εκτίμηση ότι το προτεινόμενο σχέδιο νόμου με το οποίο ρυθμίζονται θέματα στρατιωτικού και πολιτικού προσωπικού των Ενόπλων Δυνάμεων, βρίσκεται σε ορθή κατεύθυνση. Για εμάς η ρύθμιση αυτών των θεμάτων είναι πάρα πολύ σημαντική, γιατί αφορά πρώτα από όλα ανθρώπους, αφορά εργαζόμενους. Και θα πρέπει να αναγνωρίσουμε και να τονίσουμε ότι η άμυνα της χώρας μας δεν βασίζεται μόνο στις δομές, στα υλικά μέσα ακόμη και στις πολιτικές που ασκούνται, αλλά στηρίζεται πάνω από όλα στο ανθρώπινο δυναμικό. Οι άνθρωποι που υπηρετούν στην άμυνα της χώρας μας είναι και αυτοί εργαζόμενοι και όπως όλοι οι εργαζόμενοι έχουν και αυτοί συγκεκριμένες ανάγκες και οικονομικές και προσωπικές και κοινωνικές. Γι’ αυτό πιστεύουμε ότι όσο περισσότερο αυτές τις ανάγκες τις ικανοποιούμε τόσο περισσότερο οι άνθρωποι αυτοί είναι παραγωγικοί και αποτελεσματικοί με υψηλό ηθικό και με ζήλο για την εκπλήρωση του έργου που τους έχει ανατεθεί. Γι’ αυτό και επί της αρχής υποστηρίζουμε το σχέδιο νόμου, στο οποίο άλλωστε περιέχονται σε πολύ μεγάλο βαθμό ταυτόσημες προβλέψεις με το σχέδιο νόμου που κατατέθηκε από το ΠΑΣΟΚ και θα το συζητήσουμε βέβαια την Πέμπτη θα έλεγα σε μια ετεροχρονισμένη διαδικασία.
      Με αυτό το νομοσχέδιο ρυθμίζονται θέματα που αφορούν πάρα πολλές κατηγορίες. Όπως είπε και ο εισηγητής μας, έρχονται σήμερα να καλύψουν αυτές τις ανάγκες με ιδιαίτερη ευαισθησία, παραδείγματος χάρη για τους αντιρρησίες συνείδησης και τους ανυπότακτους. Μιλάμε πλέον για ένα στρατό καλά οργανωμένο, με σύγχρονο πνεύμα. Μπορούμε να ανταποκριθούμε στις σύγχρονες απαιτήσεις και του προσωπικού που υπάρχει στις Ένοπλες Δυνάμεις και των νέων ανθρώπων που εμπλέκονται με τις Ένοπλες Δυνάμεις.
      Θα ήθελα να σταθώ κυρίως σε δύο σημεία: Το πρώτο είναι οι ρυθμίσεις του άρθρου 13, με τις οποίες δίνετε τέλος στις υπάρχουσες ανισότητες και αδικίες εις βάρος γυναικών-στελεχών των Ενόπλων Δυνάμεων στο θέμα της προαγωγής και της εξέλιξής τους σε σχέση με τους άντρες συναδέλφους τους. Όπως τόνισα και στην επιτροπή, κύριε Υπουργέ, ήταν μια τεράστια αδικία. Μας προσβάλλει ως πολιτεία, διότι όχι μόνο ήταν αντισυνταγματικό, αλλά δεν μπορούν να υπάρχουν και να διέπουν τέτοιες αντιλήψεις σήμερα τις πολιτικές μας και τη Δημόσια Διοίκηση. Έρχεται, λοιπόν, το νομοσχέδιο να απαλείψει τέτοιες αδικίες. Όμως, κατά την άποψή μου, δεν τις απαλείφει πλήρως, διότι ενώ αναγνωρίζει την αδικία, καλύπτει το θεσμικό μέρος και όχι το οικονομικό.
      Θα μου πείτε, κύριε Υπουργέ, ότι δεν το ζήτησαν. Το είπατε και στην Επιτροπή και νομίζω ότι δεν το ζήτησαν, γιατί πάλευαν χρόνια να ξεπεραστεί αυτή η αδικία. Υπήρχαν παρωχημένες αντιλήψεις και δεν περίμεναν πολύ εύκολα να το αποδεχτούν. Αυτή είναι η άποψή μου.
      Όσον αφορά το θέμα των επιτάκτων -ένα θέμα που όντως έρχεται να ρυθμίσει ανάγκες εργαζομένων- δεν μπορώ να καταλάβω το σκεπτικό αυτής της διάταξης, που αναγνωρίζει ότι θα πρέπει να δούμε πλέον την εργασιακή τους σχέση, να γίνουν εργαζόμενοι του χώρου με οργανική θέση. Βέβαια δεν αναγνωρίζουμε την προϋπηρεσία τους, όσον αφορά τα συνταξιοδοτικά τους ζητήματα. Αυτό δεν μπορώ να το αντιληφθώ. Νομίζω ότι αφήνουμε ένα θέμα ανοικτό. Στο μέλλον θα έρθουμε πάλι να το αντιμετωπίσουμε. Δεν νομίζω ότι είναι τόσο πολλοί άνθρωποι, που να δημιουργεί τόσο μεγάλο οικονομικό πρόβλημα.
      Πέρα από τις θετικές ρυθμίσεις, υπάρχει, κατά την άποψή μας, στο άρθρο 10 στην παράγραφο 8, ένα θέμα που για μας είναι πάρα πολύ σοβαρό. Για μας δεν είναι θέμα διαδικαστικό. Είναι θέμα θεσμικό και πάρα πολύ σοβαρό πώς βλέπουμε εμείς την ηγεσία των Ενόπλων Δυνάμεων. Βέβαια στην επιτροπή, όταν ζητήσαμε από τον κ. Σπηλιωτόπουλο να μας ενημερώσει ποια είναι αυτή τη στιγμή η φιλοσοφία της Κυβέρνησής σας και του Υπουργείου σας, η αντίληψη του Υπουργού ήταν ότι, βεβαίως, έχουν γίνει πολύ σοβαρά βήματα τα τελευταία χρόνια, για να έχουμε ένα σύγχρονο και καλά οργανωμένο στρατό, για να έχουμε αξιοκρατία και διαφάνεια, για να μπορούμε να ανταποκριθούμε στις νέες απαιτήσεις, όπως είπε και ο εισηγητής της Πλειοψηφίας.
      Συμφωνούμε ότι θέλουμε έναν τέτοιο στρατό, αλλά όταν συμφωνεί και ο Υπουργός ότι πρέπει να συνεχίσουμε τη διακλαδικότητα και τη λειτουργικότητα, δεν μπορούμε να αντιληφθούμε το θέμα της ηγεσίας των Ενόπλων Δυνάμεων, δηλαδή πώς θα λειτουργούν, αν θα υπάρχει ή όχι θητεία. Κατά την άποψή μας, αυτό μας οδηγεί σε άλλες εποχές, όχι έτσι ώστε να ανταποκριθούμε στις νέες απαιτήσεις. Διότι το πρώτο επιχείρημα γι’ αυτό το άρθρο ήταν ότι χρειαζόμαστε ανανέωση, διότι πρέπει να ξεμπλοκάρουμε την επετηρίδα.
      Συγγνώμη, αλλά δεν μπορώ να συμφωνήσω με μία τέτοια αντίληψη, δηλαδή όταν νομοθετούμε για την ηγεσία που έχει τεράστιες ευθύνες να λέμε ότι πρώτα απ’ όλα πρέπει να δούμε πώς θα ξεμπλοκάρουμε την επετηρίδα. Μπορείτε να φέρετε νόμο -και μάλλον θα τον φέρετε- για τις προαγωγές. Εκεί μπορούμε να δούμε ποιες άλλες ρυθμίσεις μπορούν να υπάρχουν, έτσι ώστε να ξεμπλοκάρουμε τέτοια ζητήματα. Όμως, δεν μπορούμε να συγχέουμε την ηγεσία του στρατεύματος με τη λογική να ξεμπλοκάρουμε την επετηρίδα. Βέβαια, λέτε ότι δεν πρέπει να υπάρχει δημοσιοϋπαλληλική νοοτροπία.
      Το συζητήσαμε πάλι στην επιτροπή. Θεώρησα ότι ήταν μία αδόκιμη έκφραση -ας το πούμε έτσι- διότι δεν μπορούμε να λέμε ότι με δύο χρόνια θητεία στην ηγεσία των Ενόπλων Δυνάμεων θα υπάρχει φόβος και ανασφάλεια μήπως υπάρχει αντίληψη δημοσιοϋπαλληλικής νοοτροπίας. Αυτήν τη στιγμή φέρνετε μια τροπολογία που λέτε ότι αυτοί που έχουν την ευθύνη για τα  πάντα αυτήν τη στιγμή στην άμυνα και στην ασφάλεια της χώρας, θα κρίνονται από την επόμενη μέρα μέχρι κάποιο διάστημα. Δεν μας έχετε πει αν υπάρχει συγκεκριμένος χρόνος ή όχι. Και βασικά κατά την αντίληψή μας δεν υπάρχει φόβος να γίνει δημόσιος υπάλληλος, αλλά υπάλληλός σας. Το λέω αυτό διότι, κύριε Υπουργέ, ξέρετε πολύ καλά ότι ο Έλληνας φορολογούμενος επενδύει αυτήν τη στιγμή σε στελέχη, όπως χρειαζόμαστε στην σύγχρονη εποχή, που έχουν περάσει μέσα από μία σκληρή διαδικασία και επιλογών και κριτηρίων, αλλά πιστεύω και γνώσεων, που όταν ο άλλος καταλαμβάνει τη θέση Α/ΓΕΕΘΑ , εκεί του Α/ΓΕΝ κοκ. θα πρέπει να τους δώσουμε το χρόνο, έτσι ώστε να μπορούν να κάνουν την πολιτική τους και να μη θεωρούν ότι την επόμενη εβδομάδα, αν δεν τους κρίνει καλά ο πολιτικός προϊστάμενος, θα πάνε σπίτι τους.
      Επειδή ένα άλλο επιχείρημά σας ήταν ότι «αν υπάρξει σοβαρό πρόβλημα, πώς θα τον αλλάξουμε», η άποψή μας είναι ότι υπάρχει αυτό το θεσμικό πλαίσιο, υπάρχει το ΚΥΣΕΑ, αλλά αν δεν υπάρχει, είμαστε εδώ για να αποφασίσουμε ποια ασφαλιστική δικλίδα θα υπάρχει για να αλλάξει η ηγεσία, αν χρειαστεί.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κι εμείς σας ευχαριστούμε κυρία συνάδελφε.
      Ο κ. Βεργίνης έχει το λόγο για οκτώ λεπτά.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Έρχομαι να συγχαρώ την Κυβέρνηση, τον κύριο Υπουργό και τον κύριο Υφυπουργό για το παρόν νομοσχέδιο. Είναι ένα νομοσχέδιο που πράγματι έρχεται να αντιμετωπίσει θέματα κοινωνικής και οικονομικής μέριμνας για όλο το δυναμικό των Ενόπλων Δυνάμεων. Θέματα -που βρίσκουν τη λύση τους βέβαια μετά από αρκετά χρόνια ταλαιπωρίας- όχι μονάχα του στρατιωτικού προσωπικού των Ενόπλων Δυνάμεων, αλλά και του πολιτικού προσωπικού. Αυτό γίνεται, πιστεύω -όταν διατρέξει κανείς όλο το νομοσχέδιο- με μία διασφάλιση της ομαλής λειτουργίας του στρατεύματος των Ενόπλων Δυνάμεων της χώρας. Δεν μειώνεται, πιστεύω, η άμυνα, κύριε Πρόεδρε, και βεβαίως δεν βλέπουμε ούτε στο μέλλον να αποδυναμώνεται και η πειθαρχία, αλλά και η παραγωγικότητα-αποτελεσματικότητα του στρατεύματος. Θα έλεγα αντίθετα ότι έρχεται να ενισχύσει και τις δύο αυτές βασικές αρχές, γιατί, κύριε Πρόεδρε, πρώτιστο καθήκον -και νομίζω η πολιτική ηγεσία του Υπουργείου αυτό επιδιώκει με το νομοσχέδιο- είναι η ασφάλεια των συνόρων και βεβαίως η ενεργός δράση των Ελλήνων πολιτών, των κατοίκων της χώρας που διασφαλίζεται από αυτήν την προστασία ή το αίσθημα της ασφάλειας που δίνουν οι Ένοπλες Δυνάμεις. Δεν μειώνει την εθνική υπερηφάνεια, ενισχύει, όπως είπα στην αρχή, την ανταγωνιστική αποτελεσματικότητα.
      Για να επιτευχθούν αυτοί οι στόχοι πρέπει να υπάρξει στο στράτευμα μια διαρκής εσωτερική γαλήνη, ομοψυχία και ενότητα στην αυτοπεποίθηση. Και αυτό μπορεί να επιτευχθεί μόνο αν στο στράτευμα επικρατήσουν οι αρχές της αξιοκρατίας και της μη διάκρισης. Οι αρχές αυτές διασφαλίζουν την ενσυνείδητη, ή, άλλως, συμμετοχική, θα έλεγα, πειθαρχία, ενώ παράλληλα δίνουν μία αύξηση στην υπηρεσιακή δυνατότητα των Ενόπλων Δυνάμεων, που παράλληλα δημιουργούν ευκαιρίες προσφοράς έργου, όχι μόνο σε περιόδους πιθανώς εμπόλεμους, αλλά και σε περιόδους ειρήνης στο πολιτικό πεδίο.
      Θέλω επίσης, κύριε Υπουργέ, να εξάρω κάποια από τα σημεία του νομοσχεδίου.
      Πρώτον, τις ρυθμίσεις που αναφέρονται στην εκπαίδευση των Ενόπλων Δυνάμεων. Θεωρώ ότι η εκπαίδευση των Ενόπλων Δυνάμεων είναι πρώτιστο αγαθό. Ενισχύει όχι μόνο τη νοητική ικανότητα, αλλά κυρίως την ευχέρεια χρήσης της νέας τεχνολογίας.
      Έτσι, λοιπόν, ενισχύεται η αποτελεσματικότητα του στρατεύματος. Η εκπαίδευση -από ό,τι διατρέχει το νομοσχέδιο- αναφέρεται και στους αξιωματικούς και στους υπαξιωματικούς, αλλά και στους στρατιώτες και το πολιτικό προσωπικό του στρατεύματος και των δύο φύλων και αυτό είναι αξιέπαινο.
     Επίσης προς αυτήν την κατεύθυνση πρέπει να εξάρει κανείς την πανεπιστημιακή εκπαίδευση των Ενόπλων Δυνάμεων που επιδιώκεται με το νομοσχέδιο, αλλά και των μεταπτυχιακών σπουδών. Θέλω, επίσης, να εξάρω εδώ την εξομοίωση που επιδιώκει των πτυχίων σχολών των Ενόπλων Δυνάμεων προς τις πολιτικές σχολές του έθνους, πανεπιστημιακού επιπέδου.
     Υπογραμμίζω ιδιαίτερα -και αυτό, κύριε Πρόεδρε! Είναι πράγματι εξαιρετικό η δημιουργία τμήματος ψυχολόγων στη Στρατιωτική Σχολή Αξιωματικών Σωμάτων. Αυτό είναι εξαιρετικό σημείο. Ιδιαίτερα, κύριε Πρόεδρε, στην εποχή που ζούμε, τα ψυχικά προβλήματα διατρέχουν όλον τον πληθυσμό, όχι μόνο της χώρας αλλά γενικά της υφηλίου, και είναι προβλήματα εξέχοντα, στα οποία πρέπει πραγματικά κανείς να δώσει μεγάλη προσοχή, ακόμα και αν πρόκειται για τους στρατιώτες και τους αξιωματικούς. Γιατί πράγματι, εκεί χρειάζεται η σωστή αντιμετώπιση των ψυχολογικών προβλημάτων και των προβλημάτων ψυχικής υγείας.
     Δεύτερον, θέλω να αναφερθώ σε ρυθμίσεις που αφορούν αποκατάσταση οικονομικών και κοινωνικών θεμάτων. Το παρόν νομοσχέδιο αντιμετωπίζει τα θέματα πραγματικά με μια ορθότητα και κυρίως με την αρχή της μη διάκρισης. Το άρθρο 4, για παράδειγμα, αναφέρεται στην απαλλαγή από την στράτευση των πατέρων με τρία τέκνα και όχι μόνο όσων έχουν τέσσερα τέκνα και περισσότερα.
     Κύριε Πρόεδρε, αυτό το σημείο, επίσης, προσφέρει και στην περίπτωση του δείκτη γονιμότητας. Γιατί όχι; Είναι ένα από τα μέτρα που μπορεί και ενισχύει την γονιμότητα, δεδομένου ότι σήμερα ο δείκτης γονιμότητας είναι στο 1,3, όταν ο δείκτης ασφαλείας επιβάλλει 2 και κάτι. Αυτό το μέτρο θεωρώ, κύριε Υπουργέ, ότι ενισχύει και αυτή την κατεύθυνση και αξίζετε συγχαρητηρίων.
     Το θέμα των ανυποτάκτων είναι και αυτό, κύριε Πρόεδρε, ένα σημαντικό σημείο. Δεν μπορούσαν να έρθουν στην Ελλάδα. Σήμερα, λοιπόν, ξέρει ο καθένας ότι μπορεί να έρθει στην Ελλάδα για ένα μήνα, χωρίς να ελέγχεται και χωρίς βεβαίως να διατρέχει τον κίνδυνο να συλληφθεί και να σταλεί όχι προς τα πίσω, αλλά να τον κρατήσουν στη χώρα, με αποτέλεσμα να χάσει είτε τη συνέχεια των σπουδών του είτε και την επαγγελματική του αποκατάσταση.
     Η συνυπηρέτηση των συζύγων, αλλά και οι μετακινήσεις, όλα αυτά βρίσκουν τη λύση τους στο νομοσχέδιο. Στο άρθρο 13 η κατάργηση διάκρισης μεταξύ γυναικών και ανδρών σε ό,τι αφορά τους υπαξιωματικούς είναι εξίσου σημαντικό. Στην παράγραφο 1 του άρθρου 13 επιδιώκεται πράγματι να αρθεί η αδικία που υπήρξε σε βάρος των γυναικών όλα αυτά τα χρόνια. 
     Κύριε Υπουργέ, θα ήθελα να προσέξετε ένα σημείο στο άρθρο αντικατάστασης του άρθρου 64. Αναφέρεται ότι ο χρόνος φοίτησης στις παραγωγικές σχολές Μονίμων Αξιωματικών λογίζεται από της εγγραφής του μαθητού στη δύναμη της σχολής. Πιο κάτω λέει: «Εάν απεφοίτησε της Σχολής και ωνομάσθη Ανθυπασπιστής, ο χρόνος από της ονομασίας του ταύτης μέχρι της προαγωγής του εις τον βαθμό του Ανθυπολοχαγού, Σημαιοφόρου ….».
     Και εγώ ερωτώ: Ποιας σχολής, κύριε Υπουργέ; Αφορά την ίδια σχολή, τις παραγωγικές σχολές; Εγώ δεν γνωρίζω –τουλάχιστον από όσα ξέρω- ότι υπάρχει περίπτωση να αποφοιτήσει κάποιος από παραγωγική σχολή Μονίμων Αξιωματικών και να ονομάζεται Ανθυπασπιστής. Μήπως είναι περίπτωση προκήρυξης, από διαγωνισμό;
      Αυτό, κύριε Υπουργέ, ας το σημειώσετε. Θα επανέλθω, αν χρειαστεί, στην κατ’ άρθρον συζήτηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Θα τα πείτε και αύριο.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, θεωρώ ότι το νομοσχέδιο είναι στη σωστή κατεύθυνση και προτείνω την ψήφισή του.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο κ. Καρχιμάκης έχει το λόγο για οκτώ λεπτά.
    ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, θέλω να κάνω μια γενικότερη παρατήρηση ξεκινώντας την τοποθέτησή μου. Είπε ο κύριος Υπουργός ότι το θέμα που προέκυψε από τη συνέντευξη του Υπουργού Εθνικής Άμυνας στην «Χουριέτ» δεν υπάρχει. Υπάρχουν, όμως, θέματα, ζητήματα, που πρέπει να σας θυμίσω γιατί θεωρώ ότι υπάρχει μια πλήρης αναντιστοιχία σε όσα με επιθετικότητα υπερασπιζόσασταν στο παρελθόν και σε όσα ισχύουν σήμερα.
    Συγκεκριμένα, στις 28-5-2003 υπάρχει δημόσια δήλωση του σημερινού Υπουργού Εθνικής Άμυνας περί απειλής θερμού επεισοδίου στο Αιγαίο, όπου ο Υπουργός αναφέρει ότι υπάρχει απόλυτη σύγχυση ρόλων και αρμοδιοτήτων, ο μεν Υπουργός Εξωτερικών εξαγγέλλει μέτρα οικοδόμησης εμπιστοσύνης αρμοδιότητας του Υπουργού Εθνικής Άμυνας κι ο Υπουργός Εθνικής Άμυνας, λειτουργώντας ως Υπουργός Εξωτερικών, προτάσσει την ευρωπαϊκή προοπτική της Τουρκίας. Δηλαδή ο Υπουργός Εθνικής Άμυνας με τις δηλώσεις που έκανε στην «Χουριέτ» σε ποιανού χωράφια μπήκε; Δεν μπήκε στα χωράφια του Υπουργού Εξωτερικών; Δεν υπάρχει μια αναντιστοιχία δηλώσεων τότε, που συγκυριακά οτιδήποτε υπήρχε, οτιδήποτε αντιλαμβανόσασταν το καταγγέλλατε τελείως άκριτα;
    Και συνεχίζει: «Και την ίδια στιγμή που οι Υπουργοί Εξωτερικών των δύο χωρών συναντώνται στην Κρήτη, λίγα μίλια από τις ακτές του νησιού η τουρκική Πολεμική Αεροπορία εισβάλλει για άλλη μια φορά στα εναέρια σύνορά μας και εμπλέκεται σε αερομαχίες με ελληνικά μαχητικά. Είναι προφανές ότι αυτή η έλλειψη συντονισμού στα θέματα αμυντικής και εξωτερικής πολιτικής μειώνει σημαντικά την αποτελεσματικότητά της». Δηλαδή δικός σας συντονισμός, όταν δινόταν αυτή η συνέντευξη στην «Χουριέτ», υπήρξε; Ρωτήθηκε ο Υπουργός Εξωτερικών, όταν ο κ. Σπηλιωτόπουλος έδινε αυτήν τη συνέντευξη; Με αυτά που λέτε εσείς δεν μειώνετε την αποτελεσματικότητα της εξωτερικής μας πολιτικής; Αυτά είναι ζητήματα. Έχουν καταγραφεί, τα έχετε βάλει και στις ιστοσελίδες σας και νομίζω ότι σας εκθέτουν σήμερα.
    Επίσης στις 15-5-2003 μιλούσατε για τουρκικές προκλήσεις, για κάποια τουρκικά αεροσκάφη που παρενόχλησαν επικίνδυνα ελληνικά αεροσκάφη F4. Και λέγατε: «Πρέπει επιτέλους η Κυβέρνηση να αντιληφθεί την κρισιμότητα των ενεργειών αυτών της Τουρκίας και να συνειδητοποιήσει ότι αμφισβητήθηκε η εθνική κυριαρχία και το νομικό καθεστώς του Αιγαίου. Η κλιμάκωση της έντασης και η μεταφορά της στο κέντρο του Ελληνικού Αρχιπελάγους υποδηλώνει σαφώς την αμφισβήτηση του επιχειρησιακού του ελέγχου». Αυτά λέγατε. Στις δηλώσεις της συνέντευξης για τα χωρικά ύδατα, όταν ρωτήθηκε ο Υπουργός για το ότι η  Τουρκία δεν υπέγραψε τη συμφωνία του Δικαίου της Θάλασσας, ξέρετε τι είπε στην απάντησή του; «Το γνωρίζουμε, αλλά κανείς δεν στέκεται στο θέμα αυτό». Υποβαθμίζετε πλήρως και εκχωρείτε πλήρως τα κυριαρχικά μας δικαιώματα. Άλλα λέγατε πριν, άλλα λέτε τώρα.
    Σε αμερικάνικη εφημερίδα ο Υπουργός λέει: «Η τουρκική απειλή εξακολουθεί να είναι υπαρκτή και ζώσα για την Ελλάδα. Το ίδιο το τουρκικό καθεστώς χαρακτηρίζει την Ελλάδα ως υπ’ αριθμόν 1 απειλή για την Τουρκία και έχει διακηρύξει ότι η επέκταση των χωρικών μας υδάτων στα δώδεκα μίλια -κάτι που έχουμε δικαίωμα εκ του νόμου να πράξουμε- θα αποτελέσει αιτία πολέμου. Καλούμε την Τουρκία να σεβαστεί το Διεθνές Δίκαιο και τις συνθήκες που έχουν υπογραφεί». Αυτά λέγατε.
    Στις 3-11-2003…
    ΝΙΚΟΛΑΟΣ ΚΟΡΤΣΑΡΗΣ: Αυτά περιλαμβάνονται στο νομοσχέδιο, κύριε Πρόεδρε;
    ΜΙΧΑΗΛ ΚΑΡΧΙΜΑΚΗΣ: Μπορεί ο κύριος συνάδελφος να με αφήσει να συνεχίσω;
    ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
      ΜΙΧΑΗΛ ΚΑΡΧΙΜΑΚΗΣ: 3.11.2003: Το ναυάγιο των διαπραγματεύσεων στον ελληνοτουρκικό διάλογο για τους αεροδιαδρόμους. Μας καταγγέλλατε ότι υπήρξε μονομερής κατάργηση με απόφαση του ελληνικού Υπουργείου Εξωτερικών. Μας καταγγέλλατε για όλα αυτά. Εσείς τι έχετε κάνει για όλα αυτά που μας εγκαλούσατε;
      ΠΡΟΕΔΡΕΥΩΝ (Ιωάννης Τραγάκης): Τώρα, έχουν αυτά σχέση με το νομοσχέδιο;
      ΜΙΧΑΗΛ ΚΑΡΧΙΜΑΚΗΣ: Θα συνεχίσω. Θα πω και για το νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, παρακαλώ. Έχουν ήδη περάσει πέντε λεπτά και έχετε στη διάθεσή σας άλλα τρία λεπτά. Σκέφτομαι πότε θα καταλήξετε στο διά ταύτα, γι’ αυτό σας διέκοψα. Για να μην παραπονιέστε μετά για το χρόνο.
      ΜΙΧΑΗΛ ΚΑΡΧΙΜΑΚΗΣ: Ο χρόνος είναι δικός μου και θα τον αξιοποιήσω, όπως εγώ νομίζω.
      ΠΡΟΕΔΡΕΥΩΝ (Ιωάννης Τραγάκης): Δικός σας είναι ο χρόνος, αλλά πρέπει να είστε και εντός του νομοσχεδίου. Με συγχωρείτε για τη διακοπή, αλλά συνεχίστε σχετικά με το νομοσχέδιο.
      ΜΙΧΑΗΛ ΚΑΡΧΙΜΑΚΗΣ: Μιλήσατε για τους εξοπλισμούς. Κάνατε προτάσεις ήσσονος σημασίας. Να σας θυμίσω τι λέγατε εσείς για το θέμα των εξοπλισμών; «Θα επεκτείνουμε το καθεστώς ελέγχου των εξοπλισμών σε μια βάση μελλοντικής πρόβλεψης απόκτησης οπλικών συστημάτων και φυσικά με την προϋπόθεση ότι η Άγκυρα θα δεχθεί να συμπεριλάβει στον έλεγχο των οπλικών συστημάτων ή των εξοπλιστικών της προγραμμάτων και την περιοχή της Νοτιοανατολικής Τουρκίας που εξαιρείται αυτήν τη στιγμή».
      Εσείς δεν κάνατε αυτά που είπατε προεκλογικά. Ουσιαστικά κάνατε προτάσεις μείωσης των εξοπλισμών ήσσονος σημασίας, για τις οποίες προτάσεις η Τουρκία ουσιαστικά έκανε και τη δύσκολη και είπε ότι θα τα μεταφέρει στο τούρκικο Υπουργείο Εθνικής Άμυνας και στα επιτελεία της με αποτέλεσμα και αυτή η εξαγγελία που κάνατε να μην έχει κανένα αποτέλεσμα.
      Όσον αφορά το νομοσχέδιο, θεωρώ ότι είναι ένα νομοσχέδιο, το οποίο στο μεγαλύτερο του μέρος το είχαμε φέρει με την πρόταση νόμου. Δεν μπορούμε παρά να συμφωνήσουμε επί της αρχής. Θα ψηφίσουμε το νομοσχέδιο. Υπάρχουν σημαντικά άρθρα τα οποία λύνουν πάρα πολλά προβλήματα των Ενόπλων Δυνάμεων, του προσωπικού των Ενόπλων Δυνάμεων.
      Όμως θα ήθελα κι εγώ να σταθώ στο σημείο της ρύθμισης, όπου καταργείται ουσιαστικά η διετής θητεία για τους Αρχηγούς των επιτελείων. Η ρύθμιση αυτή για διετή τουλάχιστον θητεία των Αρχηγών που έγινε με το ν. 2292/1995 αποτελεί την εναρμόνιση της ελληνικής νομοθεσίας με τα ισχύοντα στις ανεπτυγμένες χώρες και στόχο είχε να δώσει τη δυνατότητα στους Αρχηγούς να ασκήσουν απερίσπαστοι τα καθήκοντά τους.
      Η επαναφορά στο καθεστώς της κατ’ έτος επανάκρισης και ανανέωσης ή μη της θητείας θεωρώ ότι αποτελεί μια οπισθοδρόμηση και τους θέτει υπό την πίεση της κομματικής «λαιμητόμου».
      Θεωρώ ότι είναι ένα σημαντικό νομοσχέδιο από τη στιγμή που στα 15 άρθρα του περιλαμβάνει τα ένδεκα σημεία που είχαν περιληφθεί και στη δική μας πρόταση νόμου. Αυτό το νομοσχέδιο είμαστε υποχρεωμένοι να το ψηφίσουμε. Συμφωνούμε, λοιπόν, και το ψηφίζουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Αγγελής έχει το λόγο για οκτώ λεπτά.
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, ακούγοντας βέβαια την επιχειρηματολογία των συναδέλφων του ΠΑΣΟΚ είναι να απορεί κανείς. Η αναπόληση του παρελθόντος, η αναζήτηση επιχειρημάτων ασύνδετων αποδεικνύει βεβαίως την έλλειψη πολιτικού λόγου, τη στιγμή μάλιστα που επί των θεμάτων που ετέθησαν και σαφής ήταν η απάντηση του κυρίου Υπουργού, αλλά βεβαίως σαφέστερη ήταν η απάντηση η οποία εδόθη και από τον ίδιο τον Πρωθυπουργό και από τον Υπουργό Επικρατείας τον κ. Ρουσόπουλο.
      Αλλά ας έλθουμε στην ουσία. Το νομοσχέδιο αναφέρεται σε τρέχοντα θέματα τα οποία βεβαίως επί χρόνια υπήρχαν, ήταν δεδομένα, αλλά η Κυβέρνηση του ΠΑΣΟΚ δεν τα επέλυσε. Δεν τα επέλυσε βεβαίως από τον Ιούνιο του 2003, όταν είχαν δει το φως της δημοσιότητος κάποιες προθέσεις.
      Αναφέρθηκε προηγούμενα ότι υπάρχουν έντεκα προτάσεις. Με το νυν νομοσχέδιο επιλύονται σαράντα συγκεκριμένα προβλήματα τα οποία, αγαπητοί συνάδελφοι, είχατε όλο το χρόνο να τα επιλύσετε. Δεν το κάνατε!
      Πρέπει να αντιληφθείτε ότι ζούμε σε μία πραγματικότητα. Είναι σύγχρονος ο όρος, εκσυγχρονισμός των Ενόπλων Δυνάμεων. Δεν το κάνατε και να σας πω γιατί δεν το κάνατε. Ένα παράδειγμα μόνο θα αναφέρω για να αντιληφθεί η Βουλή πως εννοούσε η κυβέρνηση του ΠΑΣΟΚ το γενικότερο πνεύμα που έπρεπε να επικρατεί στα θέματα των Ενόπλων Δυνάμεων. Βάσει του εκσυγχρονισμού των Ενόπλων Δυνάμεων διαλύσατε όλη την άμυνα. Δεν αφήσατε στρατό στην παραμεθόριο. Λέω το εξής και είμαι συγκεκριμένος γιατί έχω μάθει να ομιλώ συγκεκριμένα. Στην Καστοριά διαλύσατε τη 15η Ταξιαρχία. Επί δύο χρόνια φωνάζαμε. Ήρθε η Κυβέρνηση της Νέας Δημοκρατίας και μέσα σε δύο μήνες αποκατέστησε τα πράγματα φέρνοντας το ΚΕΒΟΠ στην Καστοριά. Και δημόσια βεβαίως ευχαριστούμε την πολιτική και τη στρατιωτική ηγεσία, η οποία εκ του σύνεγγυς είδε το πρόβλημα. Αυτές είναι οι απαντήσεις που δίνονται.
      Αλλά να πάμε και σε άλλα θέματα, ξεφεύγοντας και εγώ -και ίσως είναι λάθος μου- από το γενικότερο πνεύμα του νομοσχεδίου. Γίνεται μία επίθεση εναντίον του Υπουργού Εθνικής Άμυνας. Διερωτάται η Βουλή γιατί; Ένα μόνο θα σας πω. Μέσα στο 2003 δαπανήσατε 1,5 δισεκατομμύριο ευρώ για διαφημίσεις. Αυτούς τους μήνες που διοικεί ο συγκεκριμένος Υπουργός είναι μηδέν οι δαπάνες για διαφήμιση. Η διεύθυνση ενημέρωσης δαπάνησε 600.000, δεκαεπτά ευρώ έναντι 64.000 χιλιάδων περίπου που δαπανήθηκαν τώρα σε διάστημα βεβαίως τριών μηνών.
      Αντιλαμβάνεστε ότι η Κυβέρνηση της Νέας Δημοκρατίας προσεγγίζει το θέμα των αμυντικών δαπανών βάσει της ευρύτερης πολιτικής που ασκεί. 
      Κατά 20% μειώνονται οι αμυντικές δαπάνες. Εξοικονομούνται δύο δισεκατομμύρια ευρώ στον κρατικό προϋπολογισμό. Αντιλαμβανόμαστε όλοι ότι υπάρχει ένα νέο πνεύμα, το οποίο θέλει ο κάθε απλός πολίτης και ειδικότερα οι πολίτες οι οποίοι ζουν στην παραμεθόριο.
      Και βεβαίως το νομοσχέδιο ρυθμίζει θέματα σημαντικά. Είναι σημαντικό το ότι απελευθερώνονται οι στρατιωτικοί από την υποχρεωτική θητεία των δεκαοκτώ ετών και περιορίζεται αυτή στα οκτώ έτη.
      Είναι σημαντικό που αναβαθμίζεται η στρατιωτική νοσηλευτική σχολή σε επίπεδο πανεπιστημίου. Είναι σημαντικό που υπάρχει ισοτιμία των πτυχίων των παλιών νοσοκόμων  με αυτά της νοσηλευτικής.
      Είναι σημαντική, αγαπητοί συνάδελφοι, στο πνεύμα ενίσχυσης των πολυτέκνων η απαλλαγή όσων έχουν τρία παιδιά και πάνω.
      Είναι σημαντική η παρέμβαση περί αναβολής. Και βεβαίως αφορά τη συμπαθή τάξη των αθίγγανων για αναβολή για πατέρες που έχουν δύο παιδιά. 
      Είναι σημαντική η παρέμβαση η οποία γίνεται για τις γυναίκες ανθυπασπιστές. Μιλάμε για οκτακόσιες γυναίκες ξεχασμένες από το 1979-1980-1981-1982. Υπήρχαν όλα τα περιθώρια να ρυθμιστούν αυτά τα θέματα.
      Είναι σημαντική η ρύθμιση για τους επίτακτους. Είναι διακόσιοι και πλέον. Γιατί δεν τα κάνατε όλο αυτό το διάστημα όλα αυτά; Γιατί δεν είχατε την πολιτική βούληση. Κατά συνέπεια είναι περίεργο -και για μας βεβαίως είναι κατανοητό- να προσπαθείτε, ενώ συμφωνείτε σε όλα να αναζητείτε κάποια αιτία να διαφωνήσετε. Και την εστιάζετε πού; Στο δύο συν ένα. Βάσει του άρθρου 45 του Συντάγματος η Κυβέρνηση δεν ελέγχει το στρατό, διοικεί όμως. Και βεβαίως είναι ξεκάθαρη η θέση της Κυβέρνησης της Νέας Δημοκρατίας, όπως ξεκάθαρη είναι και η εντολή του ελληνικού λαού!
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης):  Ο κ. Καϊσερλής έχει το λόγο για οκτώ λεπτά.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε. 
      Είναι αλήθεια ότι το σημερινό νομοσχέδιο έρχεται να καλύψει, να τακτοποιήσει και να διορθώσει πολλές ελλείψεις και πολλές ανάγκες του προσωπικού των Ενόπλων Δυνάμεων. Πρέπει, όμως, να παραδεχθούμε ότι αυτές οι ρυθμίσεις δεν θα μπορούσαν να γίνουν ούτε μάλιστα θα μπορούσαμε να τις διανοηθούμε πριν από δέκα χρόνια. Τι φανερώνει αυτό; Φανερώνει και καταδεικνύει την πρόοδο που έχει γίνει στη χώρα μας τα τελευταία χρόνια, το αίσθημα ασφάλειας που κατακτήσαμε και φυσικά το υψηλό επίπεδο της λειτουργίας και των συνθηκών διαβίωσης των ενόπλων στελεχών μας που υπάρχει σήμερα. Γι’ αυτό και μπαίνουμε σε αυτές τις πρόσθετες, ποιοτικές -κατά την κρίση μου- σε πολλές περιπτώσεις ρυθμίσεις. Όλες αυτές οι ρυθμίσεις γίνονται γιατί υπάρχουν τα περιθώρια και πάνω απ’ όλα γιατί κατοχυρώνεται ολοένα και περισσότερο η ασφάλεια και η ειρηνική συμβίωση των λαών της περιοχής μας.
      Κύριε Πρόεδρε, εύχομαι προσωπικά αυτή η εξέλιξη να συνεχιστεί και να εδραιωθεί ακόμη περισσότερο στη χώρα μας, ώστε να μας δίνεται η δυνατότητα ψήφισης και άλλων ευεργετικών παρόμοιων διατάξεων και ρυθμίσεων που έχουν ανάγκη οι ένοπλοι φύλακες των συνόρων μας. 
      Πήρα το λόγο, κύριε Πρόεδρε, για να μου επιτρέψετε να αναφερθώ σε κάποιο συγκεκριμένο άρθρο και να παρακαλέσω τον κύριο Υπουργό να το μελετήσει και να προσθέσει μία ρύθμιση. 
      Κύριε Υπουργέ, έτυχε να είμαι δήμαρχος στην Κω για είκοσι δύο ολόκληρα χρόνια και έζησα από κοντά την αγωνία, αλλά και τη σοβαρότατη συμμετοχή των Ενόπλων Δυνάμεών μας στην ειρηνική επιβίωση, αλλά και στην ανάπτυξη του τόπου μας. Επειδή ήμουν δήμαρχος, είδα ότι πράγματι υπήρχε πρόβλημα -και σας συγχαίρω γι’ αυτό- στους ένοπλους αξιωματικούς μας, οι οποίοι όταν έπαιρναν μετάθεση δεν μπορούσαν να το κατανοήσουν όταν είχαν παντρευτεί σύζυγο που υπηρετούσε στο Δήμο. Στη ρύθμιση που θέτετε εφαρμόζοντας τις διατάξεις του άρθρου 21 του ν. 2946 και στους υπαλλήλους των Οργανισμών Τοπικής Αυτοδιοίκησης, θα ήθελα να προσθέσετε και των νομικών προσώπων των οργανισμών τοπικής αυτοδιοίκησης και των δημοτικών επιχειρήσεων.
      Υπάρχει πρόβλημα, υπάρχουν αξιωματικοί που έχουν παντρευτεί γυναίκες που υπηρετούν ως νηπιαγωγοί για παράδειγμα, σε βρεφονηπιακούς σταθμούς των δήμων και αξίζει τον κόπο να καλυφθούν και αυτές οι περιπτώσεις. Παρακαλώ θερμά γι’ αυτήν την περίπτωση.
      Σας ευχαριστώ, κύριε Πρόεδρε, που με ακούσατε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε, για την κατανόηση του χρόνου. 
      Ο κύριος Υφυπουργός έχει το λόγο για είκοσι πέντε λεπτά.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, θέλω κατ΄ αρχήν να ευχαριστήσω όλες τις πτέρυγες της Βουλής, όλους τους συναδέλφους που μετείχαν στην επιτροπή και βεβαίως που μίλησαν και σήμερα, για το πολύ άριστο κλίμα που επικράτησε σ’ αυτήν τη συζήτηση σε αυτό το νομοσχέδιο. Ένα κλίμα που πράγματι όλοι μας πιστεύουμε ότι πάντα τέτοιο πρέπει να είναι όταν θα συζητάμε θέματα που αφορούν το Υπουργείο Εθνικής Άμυνας, θέματα που αφορούν τις Ένοπλες Δυνάμεις μας.
      Οι Ένοπλες Δυνάμεις είναι ένας χώρος, όπου δεν έχουν θέση οι αντιπαραθέσεις. Τις Ένοπλες Δυνάμεις τις τιμά όλος ο ελληνικός λαός και τις εμπιστεύεται. Αρκεί μόνο να πούμε ότι μία τελευταία δημοσκόπηση έδειξε ότι το 85% των Ελλήνων εμπιστεύεται τις Ένοπλες Δυνάμεις όσο τίποτε άλλο στην ελληνική κοινωνία.
      Όλοι μας, λοιπόν, έχουμε χρέος να συνεισφέρουμε και να συμβάλουμε ώστε να ενώσουμε τις ιδέες μας και τις προσπάθειές μας σε όποιο κόμμα και αν ανήκουμε. Όλοι έχουμε ιδέες, όλοι έχουμε θέσεις, όλοι είμαστε χρήσιμοι. Έτσι θα κάνουμε τις Ένοπλες Δυνάμεις μας ακόμη καλύτερες, ακόμη πιο αξιόμαχες, θα τις σηκώσουμε όσο πιο ψηλά μπορούμε, θα τους δώσουμε τις προϋποθέσεις που χρειάζονται για να είναι έτοιμες και εν καιρώ ειρήνης και να είναι έτοιμες να επιτελέσουν το καθήκον τους, όταν θα απαιτηθεί. Βέβαια ευχόμαστε αυτό να μη χρειαστεί ποτέ να γίνει, αλλά οι Ένοπλες Δυνάμεις θα πρέπει να είναι πάντα έτοιμες να επιτελέσουν το καθήκον τους.
	Πάνω σ’ αυτό το κλίμα εγώ δε θα ήθελα να απαντήσω στον κ. Καρχιμάκη, ο οποίος πιστεύω πραγματικά ότι με την τοποθέτησή του πήγε να χαλάσει το κλίμα. Ίσως δεν αντελήφθη αυτό το κλίμα, ίσως δεν άκουσε την προηγούμενη συζήτηση και την προηγούμενη δήλωσή μου, ίσως δε θέλει να κατανοήσει τις δηλώσεις που έχουν γίνει πάνω σ’ αυτό το θέμα από τον ίδιο τον Πρωθυπουργό και από όλη την Κυβέρνηση. Δεν ξέρω ποιος είναι ο βαθύτερος λόγος που έγινε αυτό. Ίσως οι θέσεις και η σημερινή πολιτική του Υπουργείου Εθνικής Άμυνας πάνω σε θέματα εξοπλισμών, πάνω σε θέματα εξυγίανσης στο όλο σύστημα των εξοπλισμών να ενοχλούν κάποιους.
      Εγώ δε θα προχωρήσω άλλο. Επανέρχομαι και λέω ότι πρέπει όλοι μας να συνεισφέρουμε με θετικό τρόπο και εδώ δε χωρούν πολιτικές αντιπαραθέσεις.
	Σήμερα συζητάμε ένα σημαντικό νομοσχέδιο, το οποίο επιλύει πολλά και χρόνια προβλήματα των Ενόπλων Δυνάμεων, κυρίως προβλήματα του προσωπικού. Δέσμευση της Κυβέρνησης της Νέας Δημοκρατίας είναι η επίλυση των προβλημάτων που αφορούν το προσωπικό. Ξεκινάμε πάντα από το προσωπικό. Αν το προσωπικό μας δεν έχει αυτά που πρέπει να έχει, αν δεν έχει τη στήριξη που πρέπει να έχει είτε οι αξιωματικοί είτε οι στρατιώτες μας, είτε το πολιτικό προσωπικό των Ενόπλων Δυνάμεων -που και αυτό συνεισφέρει τα μέγιστα στην ασφάλεια της χώρας μας και εν γένει στην οργάνωση των Ενόπλων Δυνάμεών μας- αν, λοιπόν, δεν έχουν τη στήριξη που πρέπει, το όποιο οπλικό σύστημα δε θα έχει την απόδοση που θέλουμε να έχει.
      Βεβαίως με το σημερινό νομοσχέδιο δεν επιλύονται όλα τα προβλήματα. Κάνουμε πάνω από σαράντα ρυθμίσεις, αλλά δεν επιλύονται όλα τα προβλήματα. Από όλους τους εισηγητές και από πολλούς ομιλητές ετέθησαν και άλλα θέματα όπως τα στρατολογικά. Δεν ήταν δυνατόν να επιλυθούν όλα τα προβλήματα τώρα, γιατί χρειάζεται και κάποια μελέτη.
      Ήδη σήμερα συζητούσαμε με τον Αρχηγό ΓΕΕΘΑ και με επιτελείς να αναμορφώσουμε τελείως και να κάνουμε ριζικές και βαθιές μεταβολές σε όλα τα στρατολογικά θέματα. Ήδη έχουμε συστήσει επιτροπή που άρχισε να λειτουργεί και να συζητάει. Επίσης θα ακολουθήσει άλλο νομοσχέδιο που θα επιλύει τα θέματα που πολύ σωστά ετέθησαν από πολλούς συναδέλφους. Τέτοια θέματα είναι τα στρατολογικά, είναι τα μισθολογικά, είναι τα συνταξιοδοτικά, είναι πολλά θέματα που πρέπει να συζητήσουμε και που πρέπει στη συνέχεια να νομοθετήσουμε.
	Θέλω να πω δύο κουβέντες ακόμα. Ειπώθηκαν εδώ σήμερα πολλά για την πατρότητα του νομοσχεδίου, όπως ειπώθηκαν και στην επιτροπή. Η αλήθεια είναι μία, ότι εμείς φέρνουμε ένα νομοσχέδιο, το οποίο επιλύει πάνω από σαράντα θέματα, ένα νομοσχέδιο που δεν είχε κατατεθεί προηγουμένως.
      Δεν υπήρχε κατάθεση ανάλογου νομοσχεδίου στη Βουλή. Μπορούν να μας το διαβεβαιώσουν. Δεν ξέρουμε αν είχε ετοιμαστεί. Η Κυβέρνηση είχε δέκα χρόνια στην εξουσία και υπήρχαν θέματα πολλά και καυτά, όπως με τις γυναίκες ανθυπασπιστές, που δεν επιλύθηκαν. Δεν κατατέθηκε κανένα νομοσχέδιο. Κατατέθηκε μόνο, όταν επίσημα εμείς είχαμε καταθέσει το δικό μας νομοσχέδιο και είχε πάει στο Γενικό Λογιστήριο,  μια πρόταση νόμου από την πλευρά της σημερινής Αντιπολίτευσης, που έχει όλα και όλα πέντε-έξι άρθρα, συζητήθηκε στην επιτροπή και θα συζητηθεί εδώ στο Τμήμα μεθαύριο την Πέμπτη και επιλύει μόνο πέντε θέματα από τα σαράντα και πλέον που επιλύει το νομοσχέδιο που εμείς σήμερα συζητάμε.
      ΑΝΔΡΕΑΣ ΛΟΒΕΡΔΟΣ: Κάνετε λάθος, κύριε Υπουργέ.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Περιττεύει, λοιπόν, να κάνουμε την όποια συζήτηση.
      Θα μου επιτρέψετε επιγραμματικά, επειδή τονίστηκαν οι επιμέρους ρυθμίσεις από όλους τους εισηγητές, να βάλω τα σπουδαιότερα θέματα που επιλύουμε με το υπό συζήτηση νομοσχέδιο. Κατ’ αρχάς, με τα άρθρα 1 και 2 μειώνουμε στο διπλάσιο από το τριπλάσιο που ισχύει τον χρόνο υποχρεωτικής παραμονής στις Ένοπλες Δυνάμεις και καταργούμε τη διάταξη που απαγόρευε την υποβολή παραίτησης πριν τη συμπλήρωση του χρόνου υποχρεωτικής παραμονής. Ήταν υποχρέωσή μας να συμμορφωθούμε με την αρχή της ελεύθερης ανάληψης εργασίας που κατοχυρώνεται στον ευρωπαϊκό κοινωνικό χάρτη που έχουμε κυρώσει με το ν. 1426/84. Οι ρυθμίσεις αυτές ισχύουν αναλόγως και στους μόνιμους υπαξιωματικούς.
      Καθιστούμε τη Σχολή Αξιωματικών Νοσηλευτικής ανώτατο στρατιωτικό εκπαιδευτικό ίδρυμα οι μαθητές του οποίου για την ακαδημαϊκή τους εκπαίδευση θα φοιτούν από το ακαδημαϊκό έτος 2005-2006 στο Τμήμα Νοσηλευτικής του Πανεπιστημίου Αθηνών.
      Πιστοί στις προεκλογικές μας εξαγγελίες, παρέχουμε τη δυνατότητα περαιτέρω μείωσης της στρατιωτικής θητείας μέχρι και τους έξι μήνες. Στα πλαίσια, λοιπόν, της αναδιοργάνωσης του στρατεύματός μας και με την αρχή ότι θέλουμε ένα στρατό, ο οποίος θα είναι αριθμητικά μικρότερος, πιο ευέλικτος, πιο οργανωμένος, πιο εκπαιδευμένος, πιο αποτελεσματικός πιστεύουμε ότι στην πορεία θα μας δοθεί η ευκαιρία να μειώσουμε τη θητεία και να φθάσουμε ακόμη και στους έξι μήνες. 
      Απαλλάσσουμε από τη στράτευση τους πατέρες τριών ή περισσότερων ζώντων τέκνων αντί των τεσσάρων που ισχύει σήμερα και μεταφέρουμε στους υπόχρεους μειωμένης θητείας εννιάμηνης διάρκειας το μόνο ή μεγαλύτερο αδελφό από τρία ή περισσότερα ζώντα αδέλφια. Καθιερώνουμε για πρώτη φορά αναβολή τριών ετών για στρατεύσιμους που κατά την αρχική πρόσκληση έχουν δυο ζώντα τέκνα. Τούτο καταδεικνύει το ενδιαφέρον μας για την προστασία της οικογένειας.
      Όσον αφορά τους αντιρρησίες συνείδησης, της άοπλης θητείας από είκοσι τέσσερις μήνες που υπηρετούσαν μέχρι τώρα θα υπηρετούν πλέον δεκαοκτώ μήνες, της εναλλακτικής θητείας από τριάντα μήνες που υπηρετούσαν μέχρι τώρα θα υπηρετούν πλέον είκοσι τρεις μήνες. Νομίζω ότι είναι μια γενναία μείωση.
      Καθιερώνουμε την ελεύθερη είσοδο και παραμονή των ανυποτάκτων του εξωτερικού στην Ελλάδα, μέχρι τριάντα ημέρες το χρόνο χωρίς έλεγχο της στρατολογικής τους κατάστασης και με ειδική ρύθμιση παρέχουμε τη δυνατότητα εισόδου στους ανυπότακτους από 1.8.2004 έως 30.9.2004, για να παρακολουθήσουν τους Ολυμπιακούς Αγώνες. Όπως όλοι ξέρουμε, το θέμα των ανυποτάκτων είναι ένα πολύ σοβαρό θέμα. Με υπολογισμούς μας πρέπει να είναι δεκαπέντε με είκοσι χιλιάδες οι ανυπότακτοι. Δεν πιστεύουμε και εμείς στο Υπουργείο Εθνικής Άμυνας ότι με αυτές τις ρυθμίσεις που κάνουμε και θα ακούσετε και παρακάτω, θα λύσουμε το πρόβλημα, γιατί πάντα ανυπότακτοι θα υπάρχουν.
      Έχουμε ξεκινήσει μια συζήτηση -θα τη θέσουμε και υπόψη των κομμάτων- για να βρούμε ένα ριζικό τρόπο -ένας τρόπος είναι, δεν είναι απόφασή μας ακόμα, τη συζητάμε- να υπάρχει ένα ευεργέτημα σ’ αυτούς που θα καλούνται από το δέκατο όγδο έτος της ηλικίας τους για να υπηρετήσουν τη θητεία τους: να έχουν μία γενναία μείωση της θητείας τους. Είναι ένας τρόπος, τον οποίο δεν έχουμε ακόμα αποφασίσει. Το θέτουμε προς συζήτηση και στην πορεία θα το δούμε.
      Με το άρθρο 6 του νομοσχεδίου παρέχεται δικαίωμα εξαγοράς των στρατιωτικών υποχρεώσεων στους ανυπότακτους που έχουν συμπληρώσει το τριακοστό πέμπτο έτος της ηλικίας τους και αφού υπηρετήσουν την προβλεπόμενη βασική εκπαίδευση, η οποία ξέρουμε ότι είναι πάρα πολύ μικρή. Θα καθοριστεί σε συνεργασία με τα επιτελεία, γιατί σήμερα είναι άλλη στην Αεροπορία, άλλη στο Ναυτικό, άλλη στο Στρατό. Θα είναι πάρα πολύ μικρή. Είπαμε να είναι της τάξης των δύο μηνών. Θα είναι πολύ μικρότερη.
      Ως προς την παροχή διευκολύνσεων: Καθιερώνουμε γι’ αυτούς που θα εξαγοράσουν την τμηματική καταβολή, οπότε δεν υπάρχει κανένα πρόβλημα. Επιλύουμε επίσης το θέμα που τέθηκε από όλους τους συναδέλφους στην επιτροπή της Βουλής -το είχαμε κι εμείς επεξεργαστεί- για τους νόμιμα εκτός στρατεύματος ευρισκομένους στο εξωτερικό. Παρέχουμε ευελιξία στην ανάδειξη -και θέλω αυτό να γίνει κατανοητό- της ηγεσίας των Ενόπλων Δυνάμεων αποδεσμευόμενοι από τη θητεία των Αρχηγών των Γενικών Επιτελείων. Η νέα ρύθμιση βεβαίως δεν αφορά τους νυν Αρχηγούς, οι οποίοι θα εξαντλήσουν στο ακέραιο τη θητεία τους. Σύμφωνα με τη νέα ρύθμιση οι Αρχηγοί θα επιλέγονται κανονικά από το ΚΥΣΕΑ, χωρίς όμως χρόνο θητείας.
      Εν προκειμένω, όλοι γνωρίζουμε τη διάταξη του Συντάγματος που αναφέρει ότι η Κυβέρνηση ασκεί τη διοίκηση των Ενόπλων Δυνάμεων. Σ’ αυτό το σημείο θέλω να πω το εξής: Από καμιά πολιτική ηγεσία δεν θα υπάρξει ποτέ σκέψη, οι άξιοι, οι ικανοί, οι εργατικοί ηγέτες να μην αποστρατεύονται. Καμία πολιτική ηγεσία δεν θα θέλει να στερηθεί αυτόν που θα πετύχει σ’ αυτό το ύψιστο καθήκον να είναι Αρχηγός Επιτελείου ή ΓΕΕΘΑ. 
      Να δούμε όμως και την άλλη όψη: Αν κάποιος δεν μπορέσει να ανταποκριθεί, γιατί η πολιτική ηγεσία να είναι δεσμευμένη για δύο και για τρία χρόνια; Γιατί να μην έχει την ευελιξία; Δεν είναι δημόσιοι υπάλληλοι. Αυτοί οι άνθρωποι δίνουν τη ζωή τους, έχουν αφιερώσει όλα τους τα χρόνια στο στράτευμα. Κρινόμαστε όλοι, οι πάντες: Υπουργοί, Υφυπουργοί, διοικητές. Όλοι κρινόμαστε από την απόδοση, από το έργο μας. Δεν μπορεί κανείς να πει «εγώ θα είμαι τρία χρόνια και θα γίνω δημόσιος υπάλληλος». Όλοι κρινόμαστε. Και επαναλαμβάνω: ο άριστος, ο καλός θα είναι στη θέση του. Θα του δώσουμε τη δυνατότητα να προσφέρει.
      Εμείς σεβόμαστε τις ηγεσίες. Συνεργαζόμαστε και με τις σημερινές ηγεσίες, τις οποίες βρήκαμε, άριστα. Κουβεντιάζουμε, ακούμε, συναποφασίζουμε. Τις σεβόμαστε με κάθε τρόπο. Δεν τις παρακάμπτουμε. Δεν είναι μόνο λόγια, που άλλα αποφάσιζαν κάποτε οι ηγεσίες και άλλα εξοπλιστικά προγράμματα αγοράζονταν. Εμείς σεβόμαστε, τιμούμε και νομίζω ότι θα διευκολύνουμε τα πράγματα προς τη σωστή κατεύθυνση.
     Όσον αφορά τη Γεωγραφική Υπηρεσία Στρατού: Σας διαβεβαιώνουμε ότι κατοχυρώνουμε το έργο της και την αναβαθμίζουμε. Βεβαίως αποδεχθήκαμε τις προτάσεις του Επιμελητηρίου και του Εθνικού Μετσόβιου Πολυτεχνείου. Κάνουμε κάποιες τροποποιήσεις, τις οποίες θα δούμε αύριο και στη συζήτηση επί των άρθρων.
     Προχωρούμε σε κάποιες άλλες ακόμη ρυθμίσεις με κοινωνική ευαισθησία. Χορηγούμε ειδική άδεια με αποδοχές μέχρι τριάντα ημέρες το χρόνο στο στρατιωτικό προσωπικό των Ενόπλων Δυνάμεων που έχει τέκνα ή σύζυγο που δεν εργάζεται και πάσχουν από νόσημα που απαιτεί τακτικές μεταγγίσεις αίματος.
      Εφαρμόζουμε μειωμένο ωράριο εργασίας κατά μια ώρα ημερησίως, χωρίς περικοπή των αποδοχών στο στρατιωτικό προσωπικό που έχουν ή επιμελούνται τέκνα ή σύζυγο με πραγματική ψυχική ή σωματική αναπηρία.
      Διευρύνουμε τη δυνατότητα -και εδώ έχει πάρα πολύ μεγάλη σημασία- διορισμού στο δημόσιο ενός μέλους της χηρεύουσας οικογένειας, που ισχύει για οπλίτες και εφέδρους αξιωματικούς, οι οποίοι καθίστανται ανάπηροι συνεπεία τραυματισμού ή ασθένειας σε ποσοστό άνω του 67% κατά την εκτέλεση διατεταγμένης υπηρεσίας και ένεκα αυτής και στους μονίμους αξιωματικούς και ανθυπασπιστές, μόνιμους και εθελοντές, εθελόντριες υπαξιωματικούς, Ε.Π.Υ., ΕΠ.ΟΠ. και στους πολιτικούς υπαλλήλους του ΥΠΕΘΑ που καθίστανται ανάπηροι συνεπεία τραυματισμού ή ασθένειας σε ποσοστό άνω του 67% κατά την εκτέλεση διατεταγμένης υπηρεσίας και ένεκα αυτής.
      Με το άρθρο 13 του νομοσχεδίου προάγονται στο βαθμό του ανθυπολοχαγού και αντιστοίχως στα άλλα Σώματα,  οι μόνιμες ανθυπασπίστριες του ν. 705/77 και μετά από κρίση και στο βαθμό του υπολοχαγού. Ήταν ένα χρονίζον πρόβλημα για το Υπουργείο Εθνικής Άμυνας. Ήταν μια ηθική δικαίωση γι’ αυτές τις γυναίκες που πρώτες ανταποκρίθηκαν και εισήλθαν στις Ένοπλες Δυνάμεις και άλλαξαν την όψη των Ενόπλων Δυνάμεων και πραγματικά βοήθησαν και βοηθούν τα μέγιστα.
      Μάλιστα ικανοποιείται αυτό χωρίς οικονομικό κόστος. Και δεν υπάρχει πρόβλημα, γιατί μισθολογικά έχουν πάρει. Να δούμε κάποια στιγμή για την τελευταία σειρά, αλλά μισθολογικά δεν υπάρχει κανένα πρόβλημα. Ήταν περισσότερο γι’ αυτές ηθική ικανοποίηση, ηθική δικαίωση.
      Τέλος, επιλύουμε το πρόβλημα του επίτακτου προσωπικού του Πολεμικού Ναυτικού. Ήταν μια άσχημη ιστορία για το Υπουργείο Άμυνας, βεβαίως και για το Ναυτικό. Πώς ξεκίνησαν οι επίτακτοι, το γνωρίζουμε; Δεν το γνωρίζαμε ούτε εγώ το γνώριζα. Ξεκίνησαν οι επίτακτοι το 1974 για να καλύψουν κάποιες ανάγκες έκτακτες λόγω των έκτακτων καταστάσεων τότε, σε βοηθητικά σκάφη του Πολεμικού μας Ναυτικού.
      Έκτοτε, λοιπόν, αυτή η ιστορία μεγάλωσε με αποτέλεσμα να πω ότι το1994 μέχρι το 2000 που δεν υπήρχαν πλέον ούτε έκτακτες ανάγκες και αυτές οι προσλήψεις έγιναν με κάποιο νόμο του 1929, την περίοδο 1994-2000 διορίστηκαν επτακόσιοι άνδρες και γυναίκες και στην περίοδο 2001-2002 άλλα ογδόντα ένα άτομα. Ούτε ΑΣΕΠ βέβαια ούτε τίποτε. Από παράθυρα και όταν διαβεβαιώναμε τον κόσμο ότι γίνονται όλα με τον ΑΣΕΠ! Από αυτούς, προσέξτε, οι εκατόν σαράντα ένα διορίστηκαν για υπηρεσίες ξηράς, για γραφεία, όχι για τα σκάφη του βοηθητικού ναυτικού και είκοσι έξι  μόνο για στελέχωση των βοηθητικών πλοίων!
      Εμείς, λοιπόν, αποδεχθήκαμε αμέσως τη 615/2002 γνωμοδότηση της ολομέλειας του Νομικού Συμβουλίου του Κράτους και το Υπουργείο Εθνικής Άμυνας άνοιξε το δρόμο της υπηρεσιακής τακτοποίησης με νομοθετική ρύθμιση αυτών των ανθρώπων που δεν θελήσαμε πλέον να τους έχουμε όμηρους.
      Το επίτακτο προσωπικό αριθμεί σήμερα εκατόν ενενήντα οκτώ άτομα, από τα οποία επαναλαμβάνω τα εκατόν σαράντα ένα είναι σε υπηρεσίες ξηράς. Ως προς την αναγνώριση του χρόνου υπηρεσίας του προσωπικού, πρέπει να πω ότι μια τέτοια αρίθμηση δεν θα μπορούσε να συμπεριληφθεί στο νομοσχέδιο γιατί είναι συνταξιοδοτικού χαρακτήρα, άρθρο 73 παράγραφος 2 του Συντάγματος. Ως προς τη διατήρηση της τυχόν διαφοράς αποδοχών, μέχρι την εξίσωσή τους, κάτι τέτοιο είχε προβλεφθεί στο αρχικό μας σχέδιο, απορρίφθηκε όμως  από το Υπουργείο Οικονομικών, από το Γενικό Λογιστήριο.
      Σημειώνουμε, όμως, και δεσμευόμαστε: Αυτές είναι εκκρεμότητες. Τα ζητήματα αυτά εμείς θα τα αντιμετωπίσουμε στο επόμενο νομοσχέδιο οικονομικού χαρακτήρα σε συνεργασία με το Υπουργείο Οικονομικών, το οποίο θα έρθει σε σύντομο χρόνο. Θα τακτοποιηθεί, λοιπόν, το θέμα γιατί σήμερα δεν μας άφησε το Υπουργείο Οικονομικών.
      ΣΤΑΥΡΟΣ ΣΚΟΠΕΛΙΤΗΣ: Οι ναυτεργάτες θα επανέλθουν στο ΝΑΤ.;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Θα τακτοποιηθεί πλήρως το θέμα. Σας διαβεβαιώνουμε γι’ αυτό.
      Θέλω να πω και για τους ανθυπασπιστές, επειδή στην επιτροπή είχε κατά κόρον ακουστεί. Υπάρχει ο ν. 445/1974 που λέει ότι οι ανθυπασπιστές στο Στρατό, στην Αεροπορία, στο Πολεμικό Ναυτικό προάγονται στα δεκαεννέα χρόνια. Παίρνουν βαθμό ανθυπολοχαγού και αντίστοιχα. Αυτό μέχρι τώρα δεν είχε τηρηθεί. Περνούσαν τα δεκαεννέα χρόνια και δεν τους απονέμετο ο βαθμός που έπρεπε. Νόμος υπάρχει. Εμείς δεσμευόμαστε. Θα απευθυνθούμε στα επιτελεία και θα διευθετηθεί, θα λυθεί το συντομότερο δυνατό και αυτό το θέμα.
      Κύριοι συνάδελφοι, δεν νομίζω ότι έχω αυτήν τη στιγμή να προσθέσω κάτι επιπλέον. Αύριο στη συζήτηση επί των άρθρων και πάλι ανοιχτοί θα είμαστε… 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Για την Τοπική Αυτοδιοίκηση;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το βλέπουμε πάρα πολύ δίκαιο και σωστό αυτό που θέσατε για την Τοπική Αυτοδιοίκηση, γιατί είναι ένα μεγάλο πρόβλημα των αξιωματικών. Και εδώ θα πρέπει πάντοτε αυτό να το σκεφτόμαστε όταν μιλάμε για ανθρώπινο παράγοντα και αξιωματικό, ότι είναι αναγκασμένοι κάθε δύο, κάθε τρία, κάθε τέσσερα χρόνια να είναι με μία βαλίτσα στο χέρι και να βρίσκονται σε όλη την Ελλάδα με ό,τι σημαίνει αυτό για τις οικογένειές τους, για τα παιδιά τους, για τις γυναίκες τους. Είμαστε, λοιπόν, υποχρεωμένοι, αναγκασμένοι, χρέος έχουμε -το επαναλαμβάνω- να βρούμε τις απαραίτητες ρυθμίσεις για να διευκολύνουμε τα πράγματα.
      Πιστεύω ότι αύριο στη συζήτηση επί των άρθρων θα το συζητήσουμε πάλι και θα δώσουμε λύση.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε Υπουργέ.
      Ο κ. Τσοχατζόπουλος έχει το λόγο για δεκαπέντε λεπτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα έλεγα ότι η σημερινή μας συζήτηση έχει δύο κενά.
      Το πρώτο είναι -και παρακαλώ τον κύριο Υφυπουργό να το μεταφέρει στον Υπουργό Εθνικής Άμυνας- ότι ήταν αναγκαία η παρουσία του σήμερα εδώ. Διότι αν ήταν εδώ ο κύριος Υπουργός Εθνικής Αμύνης, κύριε Υφυπουργέ -και δεν έχω τίποτα εναντίον της δικής σας παρουσίας, απεναντίας αποδεικνύεται ότι είναι πάρα πολύ δημιουργική, είστε πολύ συνεργάσιμος και μπορούμε νομίζω να προχωρήσουμε- θα μπορούσε να απαντήσει ο ίδιος στα ερωτήματα, τα οποία ετέθησαν και από τον εισηγητή μας αλλά και από μία σειρά συναδέλφων, που σχετίζονται με τη φιλοσοφία αυτού του νομοσχεδίου, το οποίο συζητούμε σήμερα εδώ και για το οποίο διεξοδικά έγινε η συζήτηση στην επιτροπή, όπου είχε παρευρεθεί ο κύριος Υπουργός. Γι’ αυτό μου κάνει εντύπωση που δεν βρίσκεται σήμερα εδώ. Από την άλλη μεριά, όμως, θα είχε τη δυνατότητα να δώσει και σαφείς απαντήσεις για πολιτικά θέματα τα οποία έχουν δημιουργηθεί, στα οποία αναφέρθηκε ρητώς ο κύριος συνάδελφος ως εισηγητής του κόμματός μας.
      Από την άλλη μεριά, όμως, ακούγοντας και την τοποθέτησή σας, κύριε Υφυπουργέ, θα έλεγα ότι δεν ξεπερνιέται έτσι απλά το θέμα που και εσείς και συνάδελφοι της Νέας Δημοκρατίας προσπάθησαν να αιτιολογήσουν λέγοντας «μα, υπήρξε διάψευση για τη συνέντευξη του κυρίου Υπουργού Εθνικής Αμύνης στην τουρκική εφημερίδα και από τον Κοινοβουλευτικό Εκπρόσωπο και από τον Πρωθυπουργό και από το Υπουργείο Εθνικής Αμύνης».
      Θα έλεγα ότι η διάψευση του Υπουργείου Εθνικής Αμύνης περισσότερο χρησιμοποιήθηκε από τη μεριά του Πρωθυπουργού, για να επιβεβαιώσει ότι δεν έχουμε καμία αλλαγή της εθνικής στρατηγικής και των εθνικών θέσεων στο συγκεκριμένο θέμα, είτε αφορούν τα ελληνοτουρκικά είτε το Κυπριακό είτε το Αιγαίο. Και ως εκ τούτου ήταν πάρα πολύ χρήσιμη η διάψευση. Με τη διάψευση, όμως, αυτή δεν λύνεται το θέμα το οποίο υπάρχει, το πολιτικό και το ηθικό θέμα, αν θέλετε, σε σχέση με τα στελέχη των Ενόπλων Δυνάμεων, αλλά και τον ελληνικό λαό και τα στελέχη του Κοινοβουλίου οι οποίοι δεν μπορούν να φανταστούν ότι είναι δυνατόν ελαφρά τη καρδία να γίνεται συζήτηση για παραχώρηση κυριαρχικού εθνικού χώρου στο Αιγαίο στο πλαίσιο μιας συζήτησης με μία δημοσιογράφο από τον Υπουργό Εθνικής Αμύνης.
Όπως ξέρετε, πολλές δεκαετίες, και επί κυβερνήσεων Κωνσταντίνου Καραμανλή και επί κυβερνήσεων Ανδρέα Παπανδρέου και επί κυβερνήσεων Κώστα Σημίτη υπήρχε μια καθαρή εθνική στρατηγική, δηλαδή ότι είναι αδιαπραγμάτευτος εθνικός ενιαίος χώρος ασφάλειας και άμυνας για τη χώρα το Αιγαίο. Το FIR ΑΘΗΝΩΝ προσδιορίζει με σαφήνεια για τη δική μας πολιτική ασφάλειας και άμυνας, την οριοθέτηση του χώρου, την οποία εμείς έχουμε την υποχρέωση να υπερασπισθούμε ως χώρο ασφάλειας για τη χώρα μας.
      Και βέβαια ο χώρος ασφάλειας, κυρίες και κύριοι συνάδελφοι,  είναι κάτι το διαφορετικό. Προσδιορίζεται από τη στρατιωτική και την πολιτική ηγεσία και είναι διαφορετικός από τα κυριαρχικά δικαιώματα, είτε στον εναέριο είτε στο θαλάσσιο χώρο.
      Κύριε συνάδελφε, πιστεύω ότι για αυτά πρέπει να τιμήσει τη Διαρκή Επιτροπή ο κύριος Υπουργός, όπως έκανε ο Υπουργός των Εξωτερικών κ. Μολυβιάτης και να συζητήσουμε διεξοδικά. Δεν υπάρχει αυτήν τη στιγμή η απορία εάν πράγματι ειπώθηκαν ή δεν ειπώθηκαν -δεν μπαίνω σ’ αυτήν την κουβέντα. Για το θέμα που είναι κρίσιμο για εμάς στο Κοινοβούλιο, είναι για εσάς στο Υπουργείο της Εθνικής Άμυνας, επειδή έχετε την ευθύνη να υπερασπισθείτε την ασφάλεια της Ελλάδος στο χώρο του Αιγαίου, πρέπει να υπάρχει ξεκάθαρη απάντηση, ξεκάθαρη δέσμευση, ξεκάθαρη πολιτική τοποθέτηση, η οποία να στέλνει το μήνυμα προς πάσα κατεύθυνση ότι «εδώ βρισκόμαστε, αυτά συζητάμε, αυτά είναι αδιαπραγμάτευτα», έτσι ώστε να μπορέσει να προχωρήσει η συζήτηση που γίνεται για την υφαλοκρηπίδα, που όπως έχουμε συμφωνήσει όλοι μας στην εθνική στρατηγική, είναι το μόνο θέμα το οποίο έχουμε ως διαφορά με την Τουρκία. Η Συνθήκη του Ελσίνκι μας δίνει τη δυνατότητα να το διεκδικήσουμε, μέσα από μια πορεία προσαρμογής προς την Ευρωπαϊκή Ένωση.
      Όλο αυτό είχε μια μεγάλη σημασία, διότι υπάρχει η εντύπωση ότι έχουμε πλέον μια διαφορετική εθνική στρατηγική, η πολιτική λύση του Κυπριακού, αλλά και τα ελληνοτουρκικά δεν θα συνδέονται με τα θέματα των ευρωτουρκικών σχέσεων. Κάπου φαίνεται ότι έχουν αποδεσμευτεί. Επιλέγεται μία άλλη τακτική και αυτό δημιουργεί σε εμάς την υποχρέωση -είμαστε Αντιπολίτευση εξάλλου, εδώ μας έχει κατατάξει ο ελληνικός λαός- να ζητήσουμε από εσάς να μας δώσετε εξηγήσεις. Πού αλλού, λοιπόν, πέραν του Υπουργού Εθνικής Αμύνης και του Υπουργού Εξωτερικών μπορούμε να ζητήσουμε εξηγήσεις για τη συγκεκριμένη εθνική στρατηγική την οποία εφαρμόζετε;
      Η συζήτηση πάνω σ’ αυτά τα θέματα, κυρίες και κύριοι συνάδελφοι, δεν έχει να κάνει με επικοινωνιακού χαρακτήρα προσπάθεια, όπως ειπώθηκε προηγουμένως από κάποιο συνάδελφο, αλλά συνδέεται άμεσα με τη φιλοσοφία του συγκεκριμένου νομοσχεδίου, το οποίο συζητάμε, διότι αυτό το νομοσχέδιο δεν είναι πλίνθοι και κέραμοι ατάκτως ειρρημμένων ρυθμίσεων που προέκυψαν από τις υπηρεσίες, τα επιτελεία, από οπουδήποτε αλλού.
      Θέλω να ευχαριστήσω ιδιαίτερα στελέχη του Υπουργείου Εθνικής Άμυνας, τα οποία συνέβαλαν καθοριστικά και από το στρατιωτικό και από το πολιτικό επίπεδο να δημιουργηθούν και να ρυθμισθούν οι παραπάνω διατάξεις. Νομίζω ότι έχουμε υποχρέωση να τους ευχαριστήσουμε για τη συμβολή τους στο να είναι ολοκληρωμένες διατάξεις κοινής αποδοχής, όπως είδατε στη μεγάλη τους έκταση.
      Θα μπορούσαμε να είχαμε ρυθμίσει αυτό το θέμα, κύριε Υπουργέ, εάν είχατε δεχθεί να συζητήσουμε μαζί με τη δική σας πρόταση και την πρόταση νόμου την οποία έχει κάνει το ΠΑΣΟΚ. Τη συζητήσαμε στην επιτροπή εάν, όμως, τα συζητούσαμε σήμερα μαζί και τα δύο, θα φαινόταν καθαρά γιατί εμείς επιμένουμε στην πρότασή μας, στην πρόταση που το ΠΑΣΟΚ ως κυβέρνηση ακόμη είχε καταθέσει στο ελληνικό Κοινοβούλιο και όπως είπε και ο συνάδελφος είχε φθάσει μέχρι και το επίπεδο της ΚΕΝΕ, ανεξάρτητα εάν δεν προχώρησε μετά.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Υπήρχαν συγκεκριμένοι λόγοι που δεν έδωσαν τη δυνατότητα να προχωρήσουν μια σειρά από νομοσχέδια. Είχα και άλλα νομοσχέδια και εγώ στο Υπουργείο Ανάπτυξης, τα οποία δεν μπόρεσαν να προχωρήσουν, διότι είχαν απομείνει πλέον ελάχιστες μέρες μέχρι τις εκλογές και έτσι έμειναν πίσω και δεν μπόρεσαν να ψηφισθούν.
      Αυτό, όμως, δεν αναιρεί τη δουλειά που έχει γίνει. Δεν υπάρχει λόγος να αντιδικούμε. Η δουλειά είναι πολύτιμη, είναι χρήσιμη. Ούτε δικιά σας είναι ούτε δικιά μας. Είναι δουλειά των επιτελείων, είναι δουλειά των στελεχών, που έχουν διαμορφώσει αυτήν την πρόταση, η οποία -εδώ είναι η βασική διαφορά στην οποία θέλω να επιμείνω, κύριε Πρόεδρε- δεν αποτελείται από τυχαίες ρυθμίσεις.
Εντάσσονται σε μία βασική φιλοσοφία την οποία εφαρμόσαμε τα τελευταία χρόνια με συνέπεια στο χώρο του Υπουργείου Εθνικής Αμύνης, γιατί υπήρξε η μεγαλύτερη μεταρρύθμιση στο χώρο των Ενόπλων Δυνάμεων η αμυντική στρατηγική αναθεώρηση. Στη στρατιωτική γλώσσα χρησιμοποιείται η ορολογία «στρατιωτική επανάσταση» στα ΝΑΤΟϊκά θέματα. Πραγματοποιήθηκε σε αρκετές χώρες της Ευρώπης, ήταν συνέπεια των εξελίξεων του τέλους του «ψυχρού πολέμου», ώστε πραγματικά οι σύγχρονοι στρατοί να μπορέσουν να αποκτήσουν  πλέον ικανότητα υψηλής τεχνολογίας, υψηλής ισχύος, περιορισμένη δύναμη όσον αφορά τον όγκο των Ενόπλων Δυνάμεων αλλά υψηλότερης αποτελεσματικότητας.
      Και βέβαια προϋπόθεση για αυτό ήταν να υπάρξουν στελέχη εκπαιδευμένα, τα οποία έχουν πρόσβαση συνεχώς στη γνώση, την κατάρτιση, τη συνεχή επικαιροποίηση των ικανοτήτων τους, ώστε να μπορέσουν να στηρίξουν με μεγαλύτερη αποτελεσματικότητα ένα στρατό σύγχρονης εποχής, ένα στρατό του 21ου αιώνα, ένα στρατό ο οποίος όσον αφορά τον όγκο είναι μεν μικρότερος, αλλά όσον αφορά την ισχύ, όσον αφορά την αποτρεπτική του ικανότητα, όσον αφορά τις δυνατότητες εγγύησης, ασφάλειας, άμυνας και ειρήνης στην περιοχή, πραγματικά να έχει πολύ μεγαλύτερη αποτελεσματικότητα.
      Σε αυτήν την κατεύθυνση αυτής της πολιτικής η εκπαίδευση, η εξέλιξη των στελεχών είναι το πρώτο θέμα. Χαιρετίζω και εγώ, όπως και εσείς και άλλοι συνάδελφοι, το γεγονός ότι συνδέουμε την ισότιμη, πανεπιστημιακού χαρακτήρα εκπαίδευση και σε μία σειρά νέων στρατιωτικών στελεχών, όπως κάναμε στο παρελθόν. Η Σχολή Αξιωματικών Νοσηλευτικής εξισώνεται πλέον τώρα με τη Σχολή Αξιωματικών Αδελφών Νοσοκόμων όχι απλά με μία διάταξη νόμου αλλά δια της υποχρεωτικής φοίτησης στο Καποδιστριακό Πανεπιστήμιο. Έτσι εξασφαλίζεται η πανεπιστημιακή εκπαίδευση σε αυτά τα στελέχη των Ενόπλων Δυνάμεων. Το ίδιο ακριβώς γίνεται για τους ψυχολόγους. Δια της υποχρεωτικής φοίτησης στο Αριστοτέλειο Πανεπιστήμιο Θεσσαλονίκης στη Σχολή Υγείας εξασφαλίζεται ώστε να έχουμε ψυχολόγους πανεπιστημιακά εκπαιδευμένους στις Ένοπλες Δυνάμεις. Και γνωρίζετε, κύριε Υπουργέ, πάρα πολύ καλά την τεράστια σημασία που έχουν και οι νοσηλευτές και οι ψυχολόγοι, διότι η μάχη ενάντια στα ναρκωτικά στο στρατό στηρίζεται ακριβώς σε αυτά τα στελέχη.
      Έχετε τώρα και εσείς εμπειρία. Εμείς έχουμε αποκτήσει πολλά χρόνια εμπειρία πάνω σε αυτόν τον αγώνα τον οποίο δώσαμε και ο οποίος πρέπει να συνεχιστεί με αμείωτη ένταση, διότι είναι πράγματι ένα πρόβλημα το οποίο απασχολεί την ελληνική κοινωνία και νομίζω ότι δεν αντιμετωπίζεται απλά με προγράμματα μεθαδόνης, τη στιγμή που υπάρχουν ακόμη αντιρρήσεις στον πολιτικό και τον κοινωνικό χώρο ώστε ο ΟΚΑΝΑ να στήσει τα απαραίτητα κτήριά του για να καλύψει τα προγράμματα μεθαδόνης. Καταλαβαίνετε πόση σημασία έχει στις Ένοπλες Δυνάμεις να μπορούμε να προχωρήσουμε με υψηλού, πανεπιστημιακού επιπέδου καταρτισμένα στελέχη-ψυχολόγους, για να στηρίξουν αυτήν την πολιτική την οποία και εσείς εφαρμόζετε και χαίρομαι γι’ αυτό. Θα έχετε την πλήρη στήριξή μας, διότι πράγματι είναι μια κοινωνικής προτεραιότητας παρέμβαση σε αυτόν το χώρο.
      Τώρα, κύριε Υπουργέ, θα έλεγα ότι η σημασία των περισσοτέρων ρυθμίσεων είναι δεδομένη. Οι συνάδελφοί μου κατέθεσαν αναλυτικά την άποψή τους. Εγώ δεν πρόκειται να τα επαναλάβω. Εκείνο, όμως, που θέλω να τονίσω είναι το εξής. Σε δύο σημεία έχουμε μεγάλες διαφορές. Λυπούμαι γι’ αυτό, αλλά αυτές οι διαφορές κοντεύουν να άρουν το θετικό χαρακτήρα αυτής της φιλοσοφίας των ρυθμίσεων τις οποίες μας φέρατε. 
      Από τη μία μεριά να λέμε ότι θέλουμε να αντιμετωπίσουμε το πρόβλημα των ανυποτάκτων. Είναι ένα πάγιο πρόβλημα από το οποίο υποφέρει ο ελληνικός στρατός; Το πρόβλημα δεν είναι απλά να εξασφαλίσουμε ότι κάποιοι θα έρθουν πίσω να κάνουν τη θητεία τους. Το ξέρετε πολύ καλά ότι σ’ ένα μεγάλο ποσοστό η υποχρεωτική -και ωραία το είπατε- εκπαίδευση των δύο μηνών πρέπει τουλάχιστον να καλυφθεί και από εκεί και πέρα προβλέπετε τη δυνατότητα εξαγοράς! Όμως, πώς είναι δυνατόν να συμβιβάζεται να ρυθμίζουμε ότι από εδώ και πέρα ένα μήνα το χρόνο πλέον, πάντοτε θα ισχύει η δυνατότητα ελεύθερα όλοι οι ανυπότακτοι να έρχονται στην Ελλάδα, να έχουν δηλαδή το δικαίωμα άδειας από εδώ και πέρα και να το γνωρίζουν; Αυτή είναι η αντίρρησή μας, κύριε συνάδελφε.
      Λέτε στο νομοσχέδιο «οποτεδήποτε υπάρχει η δυνατότητα για τους ανυπότακτους να τη χρησιμοποιούν» και καταλαβαίνετε ότι τινάζετε στον αέρα την λογική που είχαμε μέχρι σήμερα έναντι των εφάπαξ ρυθμίσεων για θέματα των ανυπότακτων. Ερχόμαστε εκ των υστέρων να ρυθμίσουμε θέματα ανθρώπων που έγιναν με δική τους βούληση ανυπότακτοι. Δεν προβλέπουμε διαδικασίες να νομιμοποιείται ο ανυπότακτος, ότι δηλαδή έχει τη δυνατότητα νομιμοποίησης ο Έλληνας που βρίσκεται στο εξωτερικό και κάνει την καριέρα του χωρίς να έχει κάνει τη θητεία του. Αυτό είναι μία αντίφαση. Το γεγονός ότι το συνδυάζετε με τη μείωση της εξαγοράς της θητείας, νομίζω ότι είναι μεγάλη αντίφαση, που δημιουργεί πρόβλημα. Θα έχουμε στρατιές ανυποτάκτων με μειωμένη και εύκολη εξαγορά και μόνιμη δυνατότητα να έρχονται κάθε χρόνο για ένα μήνα για διακοπές στην Ελλάδα. Αυτό δημιουργεί την εντύπωση ότι δε ρυθμίζουμε ορθά το θέμα. Και αυτό έχει μεγάλη σημασία γιατί δώσαμε εμείς μάχη στο Υπουργείο και τώρα δίνετε και εσείς μάχη -ελπίζω όχι πολύ γρήγορα- για να μειώσετε τη θητεία. Χρειαστήκαμε τρία ολόκληρα χρόνια. Ξεκινήσαμε από τον Οκτώβριο του 2001 και φθάσαμε στις 16 Δεκεμβρίου 2003 για να μπορέσει να μειώνεται η θητεία κατά δύο μήνες για όλους και να φθάνουν να υπηρετούν δώδεκα μήνες. Και έτσι μπορείτε με όλα όσα πετύχαμε -με αυτήν την ισχύ των Ενόπλων Δυνάμεων, με τα εκπαιδευμένα στελέχη, με την υποχρεωτική θητεία των δώδεκα μηνών-  να μιλήσετε για περαιτέρω μείωση . Υπολογίζω ότι αυτό μπορεί να γίνει μετά από κάποιο διάστημα διότι οι ανάγκες του στρατεύματος είναι δεδομένες, δεν είναι ούτε εικονικές ούτε θεωρητικές. Ούτε εγώ ούτε εσείς μπορείτε να τις προσδιορίσετε. Είναι υπαρκτές, ξέρετε πολύ καλά ότι έχουμε μικρότερο αριθμό σωμάτων και δομών των Ενόπλων Δυνάμεων. Λυπούμαι που ο συνάδελφος θεώρησε την κατάργηση ενός στρατιωτικού σώματος σε μία περιοχή ως μεγάλο μειονέκτημα. Είναι, όμως, μέσα στα υποχρεωτικά, αρνητικά πλαίσια αυτής της αμυντικής στρατηγικής αναθεώρησης, γιατί όταν μειώνεις τον Στρατό από εκατόν ογδόντα χιλιάδες σε εκατόν είκοσι πέντε χιλιάδες, κάποιες μονάδες πρέπει να κλείσουν. Από τη στιγμή που θα κλείσουν, δημιουργούνται προβλήματα. Εκεί  πράγματι πρέπει να μπει μία πολιτική υποστήριξης. Η ανταλλαγή των στρατοπέδων σε εκείνη την περιοχή με την Τοπική Αυτοδιοίκηση, είναι μία ολοκληρωμένη πολιτική για να στηρίξει αυτήν την ιστορία. Το γεγονός είναι ότι πρέπει με πολλή προσοχή να χειριστούμε αυτά τα θέματα. Δεν πρέπει να δώσουμε την εντύπωση ότι η εξαγορά μέρους της θητείας αποτελεί προνομιακή μεταχείριση κάποιων, γιατί η ισότητα έναντι των Ελλήνων δεν επιτρέπεται να μειωθεί. Γι’ αυτό το λόγο εμείς έχουμε μία μεγάλη ένσταση.
      Η φιλοσοφία αυτού του νομοσχεδίου ανατρέπεται επίσης από τη λογική ότι ενώ θέλουμε να αξιοποιήσουμε τα στελέχη, θέλουμε να τους εκπαιδεύσουμε πανεπιστημιακά, θέλουμε να τους αξιοποιήσουμε όσο γίνεται περισσότερο, εν τούτοις ξαφνικά με μία διάταξη καταργείτε αυτό το οποίο έχουμε καθιερώσει στο ελληνικό κράτος εδώ και χρόνια, ότι η θητεία στο ανώτατο επίπεδο της Δημόσιας Διοίκησης, της λειτουργίας του εθνικού κράτους είναι εφικτή, είναι θεμιτή, είναι σωστή. Μάλιστα ο κ. Παυλόπουλος διαπραγματεύεται με την ΑΔΕΔΥ να επαναφέρει έναντι της μονιμότητας των γενικών διευθυντών την τριετή θητεία, ώστε να έχει το δικαίωμα να αποκτά και για τρία χρόνια τη θέση αφού θα κριθεί, αλλά και να κρίνεται και να παραμένει ανταγωνιστικός. Μία ρύθμιση που είχαμε κατοχυρώσει από το 1996 και άφηνε τη δυνατότητα για δύο συν ένα χρόνια να ασκήσουν τα δικαιώματά τους οι Αρχηγοί των Ενόπλων Δυνάμεων, εσείς τη θεωρήσατε επικίνδυνη και λέτε «αν είναι λάθος η επιλογή, θα είμαι υποχρεωμένος να τον έχω δύο χρόνια;» Οι επιλογές δεν γίνονται από κάποιον Υπουργό. Οι επιλογές του ΑΓΕΕΘΑ και των Αρχηγών των Ενόπλων Δυνάμεων  γίνονται από το ΚΥΣΕΑ, είναι μία διαδικασία συνολική. Επομένως αν δεν εμπιστεύεται κανείς τις επιλογές για την ανώτατη ηγεσία των Ενόπλων Δυνάμεων και θέλει να προβλέψει δικλείδες ασφαλείας έναντι πιθανού λάθους, υπονομεύοντας την υποχρέωση να έχει χρόνο στη διάθεσή του αυτός που είναι αρχηγός για να αναπτύξει τη δική του συμβολή στη λειτουργία του πόστου του, τότε αυτό είναι μία αντίφαση, που κινδυνεύει να ανατρέψει τη φιλοσοφία όλου του νομοσχεδίου.
      Από τη μια μας λέτε ότι, στηρίζουμε τα στελέχη των Ενόπλων Δυνάμεων και  προσπαθούμε να τα αξιοποιήσουμε με τον καλύτερο δυνατό τρόπο, ότι διευκολύνουμε μια σειρά κατηγοριών που ανήκουν στις Ένοπλες Δυνάμεις, ώστε να μπορέσουν να αξιοποιηθούν και την ίδια στιγμή στο υψηλότατο σημείο της πυραμίδας της στρατιωτικής ηγεσίας έρχεσθε και βάζετε μία ρύθμιση η οποία λέει ότι, ελεύθερα πλέον, όποιος καταλάβει αυτήν τη θέση στο τέλος της καριέρας του είναι απροστάτευτος, δεν έχει σαφή θητεία και πλαίσιο μέσα στο οποίο να κινηθεί. Αυτό δεν νομίζω ότι τιμά τη θέση του Αρχηγού ΓΕΕΘΑ. Μην ξεχνάτε ότι με την στρατηγική αμυντική αναθεώρηση δώσαμε εξουσίες αρχηστρατήγου σε καιρό ειρήνης, που κάποιος για να τις ασκήσει πρέπει να έχει βάθος χρόνου, σιγουριά και όχι να κοιμάται και να ξυπνά κάθε μέρα αγωνιώντας αν αύριο θα είναι στη θέση του.
      Αυτά, κύριε Πρόεδρε, ήθελα να πω. Εμείς, επί της αρχής του νομοσχεδίου, όπως είπε και ο εισηγητής μας, συμφωνούμε. Θα περιμέναμε, όμως, από τη μεριά σας, κύριε Υφυπουργέ, να δούμε κάποιες ανταποκρίσεις στις αγωνίες που καταθέσαμε, για να μπορέσουμε να ολοκληρώσουμε το νομοσχέδιο και να έχουμε κοινή στήριξη.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Παίρνοντας αφορμή από την αναφορά του κ. Τσοχατζόπουλου για την αναβάθμιση των σπουδών των Αξιωματικών Νοσηλευτικής και Ψυχολόγων, πάντα σε σχέση με τα ναρκωτικά, δράττομαι της ευκαιρίας να παρακαλέσω τον κύριο Υφυπουργό να επισπευσθεί η υλοποίηση της σύμβασης που υπεγράφη μεταξύ του Υπουργείου Εθνικής Άμυνας και του ΟΚΑΝΑ, για την αντιμετώπιση του προβλήματος των ναρκωτικών. Είναι θέμα πολύ σημαντικό και ιδιαίτερης σημασίας σε ό,τι αφορά το χώρο των Ενόπλων Δυνάμεων.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Πολύ εύστοχη ήταν η παρατήρησή σας, κύριε Πρόεδρε, για την επίσπευση της διαδικασίας της κύρωσης της σύμβασης μεταξύ ΟΚΑΝΑ και Υπουργείου Εθνικής Άμυνας, ώστε να υπάρχει η ευχέρεια και η δυνατότητα οι συντεταγμένες δυνάμεις να δώσουν τη μάχη και στον ευαίσθητο τομέα των ναρκωτικών από πλευράς Υπουργείου Εθνικής Άμυνας. Η φύση των πραγμάτων, η νεότητα, η ένταση και όλα τα άλλα έρχονται ως θλιβερές δικαιολογίες για την αντιμετώπιση του θέματος.
      Πάντως στην παρέμβασή μου θα περιοριστώ σε μερικές πολιτικές παρατηρήσεις, όπως αυτές γεννήθηκαν στη σκέψη μου από τη ροή της συζητήσεως. Εκτιμώ ότι το κλίμα της συζητήσεως ήταν άριστο και αυτό μαρτυρεί το υψηλό αίσθημα ευθύνης όλων των συναδέλφων που έλαβαν το λόγο για το συγκεκριμένο θέμα της Εθνικής Άμυνας. Δεν μένουν περιθώρια για φιλέριδες διαθέσεις και συναφείς διατυπώσεις.
      Πολιτικά έχουν εγερθεί δύο, τρία ζητήματα για τα οποία θα ήθελα να εκφέρω τη γνώμη μου. Θεωρώ πολύ σημαντικό το γεγονός ότι εγείρεται η ένσταση για τις δηλώσεις του Υπουργού Εθνικής Άμυνας κ. Σπηλιωτόπουλου, διότι δεν είναι κάτι επουσιώδες.
Σας ζητώ, όμως, κύριοι συνάδελφοι, να δεχτούμε τις δηλώσεις ήθους και ευθύνης, αλλά και ουσίας του παρισταμένου Υπουργού κ. Λαμπρόπουλου, του ίδιου του Υπουργού Εθνικής Άμυνας, του Πρωθυπουργού κ. Κώστα Καραμανλή και των άλλων οι οποίοι έκαναν τις συναφείς, ως όφειλαν, αντιδράσεις πάνω στο θέμα.
      Εγώ με τη σειρά μου, θα ήθελα να τονίσω ότι δεν υπάρχει θέμα στρατηγικής. Δεν υπάρχει καν θέμα πολιτικής μεταβολής ή σκέψεων για μεταβολή. Μένουμε στις ίδιες στρατηγικές αρχές και παραδοχές με τις οποίες κινείται η εξωτερική μας πολιτική για την προάσπιση των εθνικών μας συμφερόντων. Καμία απόκλιση και κατά μείζονα λόγο καμία έκπτωση.
      Θέλω, ενώ αποδέχομαι και την εγρήγορσή σας και τις ενστάσεις σας και τις συζητήσεις σαν, να μην μακραίνεται ο λόγος, διότι δεν είναι σωστό. Άλλωστε, μην νομίζετε ότι δεν θα δοθούν εξηγήσεις και στην Διαρκή Επιτροπή, όπως ζήτησε ο Κοινοβουλευτικός Εκπρόσωπος του ΠΑΣΟΚ κ. Τσοχατζόπουλος. Δεν υπεκφεύγει κανένας. Είμαι βέβαιος -και χωρίς να έχω συνεννοηθεί - ότι θα δοθούν οι εξηγήσεις αρμοδίως την κατάλληλη στιγμή. 
      Εν παρενθέσει, θα ήθελα να πω ότι δεν είναι μικράς σημασίας το  γεγονός ότι δεν πήγε η κ. Διαμαντοπούλου με τους άλλους συναδέλφους στην προγραμματισμένη συνάντηση με τον Υπουργό. Κάποια εκκρεμότητα ανεφύη. Κάποια εκκρεμότητα εδημιουργήθη. Ούτε με ενδιαφέρει να παρακολουθήσω τις δικαιολογίες, τους λόγους για τους οποίους δεν πήγε. Εγώ θυμάμαι -βάσει της ενημέρωσης που είχα από τον κύριο Υφυπουργό, αλλά και από τα δημοσιεύματα στον Τύπο- ότι υπήρχε «ανοιχτή πόρτα» του Υπουργού Εθνικής Άμυνας για την αρμόδια επιτροπή του ΠΑΣΟΚ, ώστε να δοθούν οι εξηγήσεις σχετικά με το θέμα. Η πόρτα ήταν ανοιχτή και έμεινε ανοιχτή. Δεν προσήλθαν εκείνοι που ήσαν στη συνάντηση. 
      Με αυτόν τον τρόπο βάζω τελεία, με τη βεβαιότητα ότι θα αντιληφθείτε αυτό για το οποίο σας προτρέπω. Σας ζητώ, δηλαδή, να με ελέγξετε. Δεν χρειάζεται να μακραίνουμε τη συζήτηση πάνω στο θέμα. Δεν υπάρχει θέμα. Το είπαμε με σαφήνεια και κατηγορηματικότητα. Τα υπόλοιπα τα αφήνω στη φαντασία σας.
      Επίσης θα ήθελα να κάνω μία άλλη παρατήρηση η οποία αφορά αυτό που ετέθη πάλι και από τον κ. Λοβέρδο και από τον κ. Τσοχατζόπουλο και από πολλούς άλλους -ίσως τους περισσοτέρους- ομιλητές, κυρίως από την πλευρά της Αξιωματικής Αντιπολίτευσης. Ο κ. Μαντούβαλος, ο εισηγητής μας, μάς έδωσε πολύ καλές εξηγήσεις.
      Πράγματι υπάρχει ένα σκεπτικό –αναφέρομαι στην Ηγεσία των Ενόπλων Δυνάμεων, δηλαδή στον Αρχηγό ΓΕΕΘΑ και τους Αρχηγούς των Επιτελείων- σχετικά με το χρόνο θητείας και παραμονής στη θέση. Ο κ. Μαντούβαλος είπε ότι αυτό το «2+1» φαίνεται ότι διασφαλίζει κάποιο πλεονέκτημα το οποίο, όμως, δεν εξισώνεται με το πλεονέκτημα που υπάρχει στο σκεπτικό του παλαιού νόμου, δηλαδή του νόμου που καταργείται. Δεν εξισώνεται δηλαδή με τα πλεονεκτήματα που εμφανίζει η περίπτωση της απαλείψεως της θητείας. Και αυτό συμβαίνει -επιτρέψτε μου να πω και εγώ τη γνώμη μου- διότι αυτά τα θέματα κορυφής -το είπε και ο κύριος Υπουργός- δεν πρέπει να ορίζονται με κανονιστικές πράξεις δημοσιοϋπαλληλικού χαρακτήρα. Εκεί, πρέπει να κυριαρχεί ένα πολιτικό στρατιωτικό και ήθος θέσεως, θα έλεγα, το οποίο μόνο του δείχνει το δρόμο. Για παράδειγμα, φαίνεται κανείς στέρεος, όταν εισάγει «2+1». Τον τέταρτο χρόνο τον αφήνετε εκτός. Και εάν η ζωή επιβάλλει να κάνει θητεία τετάρτου χρόνου, θα πρέπει να κάνουμε μέχρι και νομοθετική ρύθμιση για να πάει στο ΚΥΣΕΑ το οποίο θα κάνει τη μεταβολή.
      ΑΝΤΩΝΙΑ ΑΝΤΩΝΙΟΥ: Μα, δεν θα ανανεώσουμε το στράτευμα έτσι! Αυτό είναι το βασικό επιχείρημά σας.
      ΒΥΡΩΝ ΠΟΛΥΔΩΡΑΣ: Αυτό ισχύει. Τώρα με το να μένει κενό, έχεις τις ευχέρειες υπέρ του στρατεύματος, υπέρ της ηγεσίας. Έχεις ορθάνοιχτες τις ευχέρειες.
      Υπάρχουν εκεί τώρα οι ευχέρειες. Εγώ σας λέω μια δυσκαμψία μια ανελαστικότητα που βρίσκω. Καλό είναι το σκεπτικό με το οποίο θεσπίστηκε η παλαιά διάταξη αλλά εγώ βλέπω τώρα με τη δική μου ανάγνωση αυτά που σας  εκθέτω. 
      Τον τέταρτο χρόνο νομίζω εσείς μας το είπατε κ. Αντωνίου με μια γενναιότητα επιχειρήματος ότι κάποια βλάβη θα έχει πάθει ο αρχηγός του επιτελείου αν θα κριθεί περίπου με τη διαδικασία της ανικανότητας της ιατρικής. 
      ΑΝΤΩΝΙΑ ΑΝΤΩΝΙΟΥ: Δεν ήμουν εγώ.
      ΒΥΡΩΝ ΠΟΛΥΔΩΡΑΣ: Δεν θα πάμε σε αυτήν την ακραία περίπτωση όπου θα αποφανθούν ιατρογνωμοδοτικά για την κατάσταση του Αρχηγού ΓΕΕΘΑ ή επιτελείου. Μπορεί να προκύπτει θέμα στον τρόπο συνεργασίας. Να μην συναντάται η πολιτική ηγεσία που έχει μια εντολή από το Σύνταγμα να συναντηθεί στο διοικείν με την ηγεσία των Ενόπλων Δυνάμεων. Και αυτό το αδιέξοδο δεν μπορεί να οδηγηθεί στη Βουλή πάλι, δηλαδή, νομοθετική ρύθμιση ώστε στον ένα χρόνο να γίνει η διευθέτηση αυτής της εκκρεμότητας που έχει να κάνει με τον τρόπο συνεργασίας.
      Πολιτικό διοικητικό και στρατιωτικό ήθος πρώτον. Δεύτερον οι κατηγορηματικές δεσμεύσεις το ήθος της πολιτικής ηγεσίας του Υπουργείου Εθνικής Αμύνης όπως λέει «εμείς θέλουμε να συνεργαστούμε». Δηλαδή άπαγε της βλασφημίας ότι θέλω να κάνω κάτι στο επίπεδο κορυφής με μικρή κομματική ιδιοτέλεια. Και ζητούμε από την Εθνική Αντιπροσωπεία εγώ δηλαδή θέλω να δώσω τη συναίνεσή μου ναι πράξατε έτσι σας εμπιστευόμαστε. Αυτό το μίνιμουμ της εμπιστοσύνης ότι δεν θα παίζει με καρατομήσεις κορυφής οποιαδήποτε κυβέρνηση και η Κυβέρνηση της Νέας Δημοκρατίας, θέλω να το συμφωνήσουμε και να το δεχθούμε. 
      Επιπλέον θέλω να πούμε δύο λόγια για το πώς είναι η φυσιογνωμία του στρατεύματος ποια είναι η φιλοσοφία. Εγώ το αποδέχομαι ότι η φιλοσοφία του στρατεύματος είναι μια έκφραση, δηλαδή, αυτή που διέπει και τα νομοθετήματα και την πολιτική μια έκφραση συνέχειας του κράτους που έχει να κάνει και με τη μείωση του πληθυσμού και με τη μείωση της θητείας, που έρχεται από την αδήριτη πραγματικότητα. Δηλαδή έτσι μετεξελίσσονται οι στρατοί οι συνθήκες υπαγορεύουν και τις διατάξεις των κειμένων μας ή και τις πολιτικές. Θέλω, όμως, να πω και εγώ με τη σειρά μου -ελέχθη και από άλλους συναδέλφους- το πιο απλό: Το ατομικό τυφέκιον δεν καταργείται ποτέ σε κανένα στρατό και χρειάζεται χέρια και ψυχή moral φρόνημα για να το κρατήσουν. Και δεν μιλάω μόνο για το τυφέκιον μιλάω για τον ηλεκτρονικό υπολογιστή για τα έξυπνα όπλα για τα οπλομηχανήματα της τελευταίας τεχνολογίας και της δεύτερης και τρίτης και τέταρτης γενιάς. Εκεί πάει ο επαγγελματισμός. Δεν μπορεί ένας μόνο με τη σωματική του κατάσταση και με το φρόνημά του να χειριστεί. Έτσι, λοιπόν, μονοδρομείται η φιλοσοφία και η φυσιογνωμία του στρατεύματος των Ενόπλων μας Δυνάμεων και για τον επαγγελματικό χαρακτήρα και για την παρακολούθηση των δεδομένων από πλευράς πληθυσμού που υπηρετεί στον Στρατό. Εδώ τα πράγματα είναι δυσάρεστα συμπλέκονται με το δημογραφικό, δεν μπορούμε να κρατάμε ούτε τις φρουρές. Είναι 1,3 η μήτρα της παραγωγικής γυναίκας που γεννά ανθρώπους και είμαστε κάτω από το όριο ασφαλείας 2,1. 
      Αν σκεφθούμε την υπεργεννητικότητα των αδερφών μουσουλμάνων Ελλήνων πολιτών, την υπεργεννητικότητα των αδερφών Αθίγγανων Ελλήνων πολιτών και την υπεργεννητικότητα  των οικονομικών και άλλων μεταναστών εδώ στον τόπο μας, έχουμε κάποια πάρα πολύ δυσάρεστα συμπεράσματα από πλευράς δημογραφικού.
      Σε αυτές τις παρατηρήσεις που κάνω θέλω να εκτιμήσουμε ιδιαίτερα το γεγονός ότι δεν μπορούμε να έχουμε σύνορα χωρίς σκοπιές. Δεν μπορούμε να έχουμε Φλώρινα, Καστοριά, Θεσπρωτία χωρίς σκοπιές. Απαγορεύω στον εαυτό μου τη σκέψη ότι θα έχω μισθοφόρους και μόνο ή αλλοεθνείς για σκοπιές. Είναι φορτίο που -είτε εθελοντικά είτε υποχρεωτικά είτε επαγγελματικά είτε ερασιτεχνικά- ανήκει στις πλάτες του Έλληνα πολίτη. Ανήκει στην αποκλειστική μας ευθύνη. Θα είμαστε επίορκοι και επιλήσμονες, αν αυτό το καθήκον δεν το κρατάμε ζωντανό, για να κρατήσουμε την εδαφική εθνική ακεραιότητα και την εθνική ανεξαρτησία με τα χέρια μας.
      Ο έπαινος των διατάξεων ζητώ να εννοείται, αλλά τον διατυπώνω και ρητά. Όταν μία κυβέρνηση μ’ ένα νομοθέτημα επιλύει ζητήματα, είναι άξια συγχαρητηρίων. Δεν μπορούσα και δεν μπορώ να φανταστώ την τελμάτωση των προβλημάτων. Σας εγκαλώ ευθέως, κύριοι του ΠΑΣΟΚ. Μπορώ και δεν έχω κανένα δισταγμό να αναγνωρίσω -νομίζω ότι το έκανε και ο κ. Λαμπρόπουλος- ότι είχατε κάνει δουλειά. Υπήρχε μια προεργασία για πέντε από τα σαράντα θέματα που λύει. Σεβαστό. Δεν είναι, όμως, αυτό το θέμα. 
      Το θέμα μου είναι ότι από το 1977 οι γυναίκες αξιωματικοί, ανθυπασπιστές ήταν μια εκκρεμότητα. Δεν τιμά αυτό την πολιτεία. Αυτό είναι η τελμάτωση! Θέλω να προχωρούμε στην πρόοδο και να συντάσσουμε τα οραματικά και μεγαλόπνοα σχέδιά μας, αυτά που μας φέρνουν κοντά στο όνειρο, όπως μας έφερε η Εθνική Ελλάδος στο Ευρωπαϊκό Κύπελλο. Να τα συντάσσουμε, αλλά ταυτόχρονα τη ρουτίνα πρέπει να την κονιορτοποιούμε, να τη νικάμε, να βρίσκουμε δρόμους και διεξόδους. Είναι υποχρέωση της διοικήσεως και της νομοθετικής εξουσίας!
      Αυτό πράττει και για την εκπαίδευση και για τις γυναίκες ανθυπασπιστές και για τους ανυπότακτους του εξωτερικού -θα πω μια λέξη για τον κ. Τσοχατζόπουλο- και για τους αντιρρησίες συνειδήσεως με ένοπλη θητεία, με υπηρεσία γραφείου. Είναι πολύτιμες ρυθμίσεις οι οποίες είχαν τελματώσει. Συγχαίρω, λοιπόν, ότι βγαίνουμε έξω από το τέλμα! Προχωρούμε. Είναι καλύτερο το κλίμα στο Υπουργείο Εθνικής Αμύνης μετά το νομοθέτημά μας. Σας συγχαίρω που το υπερψηφίζετε στην αρχή και έχετε τις επιφυλάξεις σας στα άρθρα.
      Η τελευταία παρατήρησή μου είναι για τους ανυπότακτους με την άδεια. Λέει ο κ. Τσοχατζόπουλος με μια καλή και αξιοσέβαστη λογική ότι βάζουμε μόνο τη βασική εκπαίδευση και το δικαίωμα της επισκέψεως για τριάντα μέρες. Πού βρισκόμαστε; Καλή η λογική αλλά παλαιά, δηλαδή ξεπερασμένη. Δεν τιμά την ελληνική πολιτεία ένας εκβιαστικός χαρακτήρας «μην πατήσεις για τριάντα μέρες, γιατί θέλω να σε υποχρεώσω να τακτοποιήσεις την υπόθεσή σου». Η έννοια του «υπηρετείν» είναι πολύ υψηλότερη και ευρύτερη από το αν θα πραγματοποιήσει την επίσκεψη των τριάντα ημερών στην πατρίδα του ή όχι. Την θέλει. Δεν ακυρώνεται η έννοια της τακτοποίησης του ανυπότακτου με το να του δώσουμε το πρόσθετο δικαίωμα των τριάντα ημερών.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ισχύει για τους παρανόμως ευρισκομένους στο εξωτερικό και γι’ αυτό πρέπει να ισχύσει και για τους νομίμως.
      ΒΥΡΩΝ ΠΟΛΥΔΩΡΑΣ: Κυρίως η συζήτηση αφορά τους παρανόμους. Αλλιώς δεν είναι ανυπότακτοι του εξωτερικού ούτως ή άλλως.
      Εκφράζω την ικανοποίησή μου, όπως είπα και στην αρχή, για το κλίμα της συζητήσεως και συγχαίρω το Υπουργείο Εθνικής Άμυνας ότι κατέθεσε ένα καλό, πρακτικό και ωφέλιμο νομοσχέδιο και για το «διοικείν», την αρχαιότερη λειτουργικότητα στο Υπουργείο Εθνικής Άμυνας και για τη σχέση της κοινωνίας προς τις Ένοπλες Δυνάμεις.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα.
      Ο εισηγητής της Νέας Δημοκρατίας κ. Πέτρος Μαντούβαλος έχει το λόγο. 
      ΠΕΤΡΟΣ ΜΑΝΤΟΥΒΑΛΟΣ: Ευχαριστώ πολύ, κύριε Πρόεδρε. 
      Δεν θα σας κουράσω πολύ γιατί ήδη έχει εξαντληθεί το θέμα. Σε αυτήν τη φάση, αυτό που βγαίνει μέσα από αυτήν την κοινοβουλευτική αντιδικία, έτσι όπως προηγουμένως ακούστηκε, βγαίνει με κόσμιο, δημιουργικό και αποτελεσματικό τρόπο και μέσα από μια διαδικασία σύνθεσης. Γι’ αυτό θα ήθελα ιδιαίτερα να ευχαριστήσω όλους τους εκλεκτούς και διακεκριμένους συναδέλφους και μάλιστα το διακεκριμένο συνάδελφο εισηγητή της Μειοψηφίας κ. Λοβέρδο και όλους τους συναδέλφους για το τόσο προσεχτικό νομοσχέδιο που ήλθε -και πολλά συγχαρητήρια, κύριε Υπουργέ, και σε σας και στους συνεργάτες σας που σκύψατε τόσο προσεκτικά πάνω σε αυτό το νομοσχέδιο- για να το συζητήσουμε με τέτοιες συνθήκες, μέσα στο καλοκαίρι στα Τμήματα Διακοπών, αλλά ελπίζω πολύς κόσμος να το παρακολουθήσει.
      ΑΝΔΡΕΑΣ ΛΟΒΕΡΔΟΣ: Χωρίς εφημερίδες και τηλεόραση.
      ΠΕΤΡΟΣ ΜΑΝΤΟΥΒΑΛΟΣ: Και χωρίς εφημερίδες και τηλεοράσεις, αλλά δεν έχει καμιά σημασία αυτό. Σημασία έχει το ότι στην πατρίδα μας, το ότι στο στράτευμα, το ότι στην πολιτεία, εμείς μέσα από μια διαδικασία σύνθεσης -και μακριά από κομματικούς παραγκωνισμούς και στείρες αντιπαραθέσεις που δεν είχαν θέση εδώ- ανταμώσαμε εδώ με τις αντιδικίες που είχαμε, που χρήσιμες ήταν και πλουτίσαμε. Και να γιατί πράγματι σε αυτές τις στιγμές απαιτείται από όλους μας αντίληψη χρέους και υψηλό συναίσθημα ευθύνης. Μέσα από αυτό το κλίμα, λοιπόν, συναίνεσης και συνθήκες δημιουργικού διαλόγου πήραμε και εμείς μαθήματα. Γιατί, κύριε Πρόεδρε, και εμείς μαθαίνουμε μέσα από αυτήν τη διαδικασία, γινόμαστε ωριμότεροι για να  αποδίδουμε και να αποδώσουμε στο μέλλον ή και τώρα. Είναι μεγάλη και δύσκολη αυτή η προσπάθεια και αυτό που θα αποδοθεί μεθαύριο, νομίζω ότι θα είναι χρήσιμο,  ωφέλιμο και θα έχει διάρκεια. Βεβαίως και πήραμε κομμάτια από το ΠΑΣΟΚ, τα οποία είδαμε, τα αλλάξαμε, τα τροποποιήσαμε.  Επί χρόνια ήταν στην εξουσία και παρακολουθούσαν τα θέματα. Το κράτος, όμως, έχει συνέχεια, η πολιτεία έχει διαδρομή. Προσεκτικά έσκυψαν ο Υπουργός Εθνικής Άμυνας κ. Σπηλιωτόπουλος και οι κύριοι Λαμπρόπουλος, Μιχαλολιάκος και οι συνεργάτες τους και μας το έφεραν εδώ, ώστε πράγματι να νομοθετήσουμε.
      Αν δούμε αυτό το σχέδιο νόμου, που είναι σύμφωνο με το κυβερνητικό μας πρόγραμμα, θα δούμε ότι τα 14 άρθρα του έχουν κοινωνικής φύσεως διατάξεις: Εναρμόνιση με τις οδηγίες της Ευρωπαϊκής Ένωσης σε σχέση με τις στρατιωτικές σχολές και τους αξιωματικούς που βγαίνουν από αυτές, καθορισμός χρόνου παραμονής στις Ένοπλες Δυνάμεις αξιωματικών και υπαξιωματικών, αναβάθμιση των Σχολών Αξιωματικών Νοσηλευτικής και τη δημιουργία Σώματος Ψυχολόγων με τη ΣΑΣ που θα παρακολουθούν από του χρόνου, πρόβλεψη για εξάμηνη θητεία αντί για δωδεκάμηνη, με την κλιμάκωση που θα έχει, διεύρυνση των στρατευσίμων που εντάσσονται στους υπόχρεους μειωμένης στρατεύσεως, στους ανυπότακτους, στους επιθυμούντες να υπηρετήσουν άοπλη θητεία, στην εξαγορά του υπολοίπου της θητείας των ανυποτάκτων, στην παροχή ιατροφαρμακευτικής περίθαλψης που διευρύνεται από τα στρατιωτικά φαρμακεία, στην παροχή επιπλέον αδείας σε στρατιωτικό προσωπικό με μέλος που έχει γνώση και σ’ άλλα θέματα, όπως ιδιαίτερα τονίσατε για το θέμα των ναρκωτικών με την προσεκτική και γόνιμη παρέμβασή σας, ώστε να υπάρξει άμεση συνεργασία ΟΚΑΝΑ-Υπουργείου Εθνικής Άμυνας-πανεπιστημιακών φορέων, τη μείωση ωραρίου για τα στελέχη που έχουν ένα μέλος με κάποιο πρόβλημα, την αύξηση ορίου ηλικίας αξιωματικών υγειονομικού, την πρόβλεψη για ορθολογική και νόμιμη χρήση υπηρεσιών που προσφέρονται από τη Γεωγραφική Υπηρεσία Στρατού -και να μην ανησυχεί κανένας, γιατί άκουσα μερικές ανησυχίες που εκφράστηκαν και εκδηλώθηκαν από την Αντιπολίτευση ως προς την Γεωγραφική Υπηρεσία Στρατού- τη ρύθμιση θεμάτων διοικητικής φύσεως για το προσωπικό των Ενόπλων Δυνάμεων που υπηρετεί με ειδικές συνθήκες στους Ολυμπιακούς Αγώνες -άοπλοι θα είναι οι στρατεύσιμοι και με ειδικό ρόλο και ειδικά άτομα θα είναι αυτά που θα πάνε να ενισχύσουν την ασφάλεια των Ολυμπιακών Αγώνων- την απονομή βαθμών στις γυναίκες ανθυπασπίστριες του ν. 77 που τόσα χρόνια αδικήθηκαν, τη ρύθμιση του θέματος του επίτακτου προσωπικού που υπηρετούσε για τόσα χρόνια στα ειδικά βοηθητικά σκάφη του Πολεμικού μας Ναυτικού και ρυθμίζεται.
      Και πράγματι εμείς αυτό μπορέσαμε να προσφέρουμε. Μπορέσαμε, κύριε Πρόεδρε, να το προσφέρουμε σύντομα. Μπορέσαμε να το προσφέρουμε σύμφωνα με τις προεκλογικές μας εξαγγελίες. Μπορέσαμε να το επεξεργαστούμε και να το φέρουμε συνεργαζόμενοι. Μπορέσαμε και το φέραμε μέσα σε τέσσερις μήνες. 
      Αυτό είχα την τιμή να εισηγηθώ. Αυτό είχα την τιμή να παρακολουθήσω και να πλουτίσω κοινοβουλευτικά κατά τη διάρκεια της παραμονής μου σήμερα και αύριο εδώ και όσα χρόνια βέβαια θητεύω στη Βουλή, αλλά είναι άλλη η ευθύνη αυτής της στιγμής. Αύριο πλέον αναλυτικότερα, διεξοδικότερα και φαντάζομαι με την ίδια ηρεμία, με την ίδια προσοχή και με την ίδια αποδοτικότητα όλοι θα το επεξεργαστούμε και θα το τελειώσουμε. Γι αυτό και ευχαριστώ ιδιαίτερα και εσάς για την ανοχή σας και τους συναδέλφους όλους για την συνεργασία μας.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Εξέφρασε ο κ. Μαντούβαλος την ικανοποίησή του για τη συναίνεση, για την εθνική συνεννόηση, που πράγματι ανεβάζει το κύρος του Κοινοβουλίου και κατά σύμπτωση την απουσία των δημοσιογράφων. 
      Εγώ από ότι γνωρίζω ορισμένοι, αν όχι όλοι, δεν θα προέβαλλαν αυτό το επίπεδο της συζήτησης, γιατί συνήθως προβάλλουν τις οξύτατες αντιπαραθέσεις και κάποιες εκτροπές που υπάρχουν πολλές φορές στις αντιπαραθέσεις μεταξύ των κομμάτων. 
     Το λόγο έχει ο εισηγητής του ΠΑΣΟΚ κ. Ανδρέας Λοβέρδος. 
     ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε. 
     Θέλω να επισημάνω κάτι στον Κοινοβουλευτικό Εκπρόσωπο της Νέας Δημοκρατίας τον κ. Πολύδωρα, και να απαντήσω στον αξιότιμο κύριο Υφυπουργό, πως εάν ο κύριος Υπουργός Εθνικής Αμύνης είχε ενημερώσει τη Διαρκή Επιτροπή, ο χρόνος δεν θα ήταν τόσο μακρύς. Θα είχαμε τελειώσει και το θέμα οπωσδήποτε δεν θα ερχόταν στην Ολομέλεια.
     Σε ό,τι δε αφορά το ραντεβού μας δύο εβδομάδες πριν στο Υπουργείο Εθνικής Αμύνης, είχαμε ζητήσει σε μια προηγούμενη συζήτηση στη Διαρκή Επιτροπή από τον Υπουργό ενημέρωση για τις εξελίξεις στο ΝΑΤΟ. Μας είχε καλέσει να μας κάνει ενημέρωση στο Υπουργείο, αλλά δύο μέρες πριν είχε προκύψει το ζήτημα με τη συνέντευξή του. Του είχαμε ζητήσει να έρθει στην Διαρκή Επιτροπή μέσω του Προέδρου της, του κ. Μαγγίνα. Αρνήθηκε να έρθει. Συνεπώς δεν θα υποκαθιστούσαμε την ανάγκη ενημέρωσης του Τμήματος με μια κατ’ ιδίαν συνομιλία στο Υπουργείο Εθνικής Αμύνης.
     Φυσικά προϊόντος του χρόνου και αυτή η συνάντηση θα γίνει για την ενημέρωσή μας, αλλά και ελπίζω ότι κάποια στιγμή θα δώσει ο Υπουργός κάποιες διευκρινήσεις -σε άλλο επίπεδο βέβαια έντασης- σε σχέση με ό,τι είχε ο ίδιος πει στην εφημερίδα «ΧΟΥΡΙΕΤ». Αυτά για την αποκατάσταση της αλήθειας. 
     Αξιότιμε κύριε Υπουργέ, στη δική σας αγόρευση δεν είσασταν αυτήν τη φορά τόσο γενναιόδωρος όσο στη Διαρκή Επιτροπή. Δηλαδή θα θέλαμε, και σας κάλεσα να το κάνετε, να δεχθείτε, όπως και ο αξιότιμος Κοινοβουλευτικός Εκπρόσωπος και ο συνάδελφός μου κ. Μαντούβαλος ως εισηγητής της Πλειοψηφίας δέχθηκαν, και τη δική μας συμβολή. 
     Θα ήθελα και σας το είχα ζητήσει να είστε πιο γενναιόδωρος ως προς αυτό. Δεν πειράζει. Έχουμε χρόνο και αύριο στη συζήτηση των άρθρων. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ήμουν γενναιόδωρος. 
     ΑΝΔΡΕΑΣ ΛΟΒΕΡΔΟΣ: Διαφωνούμε, όμως -και αυτό θέλω να το τονίσω, αύριο μάλιστα θα το συζητήσουμε διεισδυτικότερα- με την επιμονή σας στο άρθρο 10, παράγραφος 8, που έχει να κάνει με τη θητεία των Αρχηγών. Αύριο θα έχουμε το χρόνο, κύριε Υπουργέ, να τα πούμε αναλυτικότερα. 
     Εμείς, ως Αξιωματική Αντιπολίτευση, περιμέναμε να το κρατούσατε το θέμα. Ίσως στο πλαίσιο μιας συνολικότερης ρύθμισης -την υπαινίχθηκε η κ. Αντωνίου- για ζητήματα που έχουν να κάνουν με την ιεραρχία στις Ένοπλες Δυνάμεις, να είχατε τη δυνατότητα συνολικώς να διευθετούσατε ζητήματα και προβλήματα που έχουν να κάνουν με την ιεραρχία και τους βαθμούς των αξιωματικών και των υπαξιωματικών, αλλά και άλλα γενικότερα ζητήματα που έχουν να κάνουν με την ηγεσία των Ενόπλων Δυνάμεων. Ίσως εδώ δεν έχει το πλαίσιό του το ζήτημα στο οποίο αναφέρεστε ρυθμιστικά.
   Και είχα πει και στη Διαρκή Επιτροπή ότι αποκαλύπτει την εμβαλωματικότητα αυτής της ρύθμισης η εισηγητική έκθεση, η οποία ενώ για το άρθρο 10 κάνει μακρύ λόγο, για την παράγραφο 8, με την τόσο καίρια σημασία, αφιερώνει μόνο λίγες λέξεις: «Με την παράγραφο 8 διασφαλίζεται η ανανέωση της ηγεσίας των Ενόπλων Δυνάμεων». Ο αξιότιμος εισηγητής της Πλειοψηφίας αυτό είχε αναφέρει στην αγόρευσή του. Ο κ. Πολύδωρας αναφέρθηκε σε άλλο ζήτημα. Μας υπογράμμισε το γεγονός τι θα συμβεί εάν κάποιον καλό θέλουμε να τον κρατήσουμε και για τέταρτο χρόνο. Αποφασίστε -και αυτό το λέω με καλή διάθεση- ποιος είναι ο λόγος για τον οποίο κάνετε αυτήν την αλλαγή. Και σας παρακαλώ ιδιαιτέρως, πείτε μας αύριο ποια αρνητική εμπειρία συσσωρεύτηκε κατά τα έτη 1995 έως 2004 που σας οδηγεί –η εμπειρία, εννοώ- σ’ αυτήν την αλλαγή μείζονος σημασίας, όπως τουλάχιστον εμείς την εκτιμούμε.
               Τώρα, ως προς τους ανυποτάκτους έχετε την εμπιστοσύνη μας. Κάνετε μια ρύθμιση η οποία δίνει λύσεις. Σας το είχαμε πει και στη Διαρκή Επιτροπή. Είχαμε επισημάνει εκεί την ανάγκη να ρυθμιστούν και τα θέματα των ευρισκομένων νομίμως εκτός στρατεύματος. Και ήρθατε σήμερα και το συμπληρώνετε. Μας το είχατε πει στη Διαρκή Επιτροπή πως θα το κάνατε και πράγματι πράξατε έτσι. Και εμείς αυτήν τη διάταξη θα την ψηφίσουμε. Σας ζητούμε αύριο να δώσετε μια διευκρίνιση στο Τμήμα ποιες είναι, κύριε Υφυπουργέ, οι ασφαλιστικές δικλίδες οι οποίες θα αποτρέπουν έναν πολίτη από το να μη εκπληρώσει, να αποφεύγει, τις υποχρεώσεις του στην πατρίδα. Μήπως -αναρωτηθήκαμε- ανοίγεται ένας δρόμος για μια «σχολή», μια «κατηγορία» ανυποτάκτων; Είχαμε τονίσει ότι ανυπότακτος είναι εκείνος ο πολίτης που περιπίπτει σε μια δυσμενή κατάσταση. Δεν είναι αυτός ο οποίος θέλει να επωφεληθεί από τις συγκεκριμένες ρυθμίσεις. Δεν είναι προνομιούχος. Γι’ αυτό πείτε αύριο στη Βουλή των Ελλήνων πώς αποκλείεται κάτι τέτοιο να συμβεί. Εν πάση περιπτώσει, όμως, να λέμε το βασικό, ότι συμφωνούμε με τη διάταξη και  χαιρόμαστε που συμπληρώσατε τη ρύθμιση, με προσθήκη που σήμερα μας ανακοινώσατε για τη ρύθμιση και του θέματος των νομίμως ευρισκομένων εκτός στρατεύματος.
Θέλω να αναφέρω και το ζήτημα των αντιρρησιών συνείδησης, που νομίζω ότι στις τροποποιήσεις το ρυθμίζετε θετικότερα σήμερα και αυτό είναι πολύ καλό. Και αυτό, κύριε Πρόεδρε, προέκυψε από τη συζήτηση στη Διαρκή Επιτροπή. Είχα κάνει και τότε μια αναφορά στην ιστορία του θεσμού. Είχε από το 1997 προκύψει νόμος, ο ν. 2510, –ο κ. Τσοχατζόπουλος τον είχε εισηγηθεί, είχε ασκήσει την νομοθετική πρωτοβουλία- όπου προβλέφθηκε η εναλλακτική κοινωνική και πολιτική θητεία. Μας δώσατε έναν αριθμό ότι μέχρι σήμερα περίπου επτακόσιοι άνθρωποι είχαν ακολουθήσει αυτήν τη διαδρομή, που σημαίνει ότι δεν υπήρξε περιγραφή, καταστρατήγηση  της νομοθεσίας, διότι είχαμε προβλέψει μια θητεία μεγαλύτερη από αυτήν των υπολοίπων στρατευμένων. Παραλλήλως, όμως, είχα πει πως λύθηκαν και πάρα πολλά προβλήματα της καθημερινότητας που αντιμετώπιζαν οι αντιρρησίες συνείδησης. Δεν θέλαμε να είναι τιμωρητική η επιπλέον θητεία ή η θητεία τους. Θέλαμε να είναι μια θητεία που προσιδιάζει στην αντίρρησή τους και αυτό μέσα από την πράξη, με πολλές προσπάθειες, το είχαμε καταφέρει. Και έρχεστε και μειώνετε –και το επιδοκιμάσαμε αυτό- τη θητεία και αυτών που υπηρετούν άοπλη θητεία και αυτών που υπηρετούν την κοινωνική, εναλλακτική, πολιτική θητεία. Σωστά. Είχαμε πει ότι όσο αποδεικνύεται ότι αυτοί οι άνθρωποι εκφράζουν ειλικρινή αντίρρηση και δεν είναι πονηροί, τόσο θα μπορεί και η ελληνική πολιτεία να μειώνει την υπερβάλλουσα θητεία τους. Το πραγματοποιείτε και θα μας πείτε αύριο ακριβώς τι ρυθμίζει η τροπολογία σας και κατά πόσο περαιτέρω ρυθμίζετε τη θητεία αυτών των ανθρώπων.
    Θέλω να πω επίσης ότι ως προς το θέμα των επιτάκτων έμειναν δύο εκκρεμή θέματα: το ζήτημα, κύριε Υπουργέ, της αναγνώρισης της υπηρεσίας τους και το ζήτημα των αποδοχών τους όταν η οργανική θέση την οποία θα καταλάβουν αμείβεται με χρήματα λιγότερα από αυτά που έπαιρναν οι άνθρωποι κατά την προηγούμενη προσφορά υπηρεσιών τους.
      Το είχαμε προτείνει στο δικό μας νομικό σχεδίασμα, αναρωτιέμαι εάν και εσείς θα σεβαστείτε αυτού του είδους την πρόταση. Θα μας πείτε αύριο.
      Τέλος για τις γυναίκες ανθυπασπιστές που υφίσταντο καθυστερήσεις χάριν μίας δήθεν αναλογικής εφαρμογής της αρχής της ισότητος, επιτέλους δίνεται ένα τέλος στην άνιση αυτή μεταχείριση και γι’ αυτό το λόγο θεωρήσαμε το θέμα των γυναικών ανθυπασπιστών ως μείζονος σημασίας και από κοινού με τα θέματα των αντιρρησιών, τα θέματα των επιτάκτων και άλλα είπαμε ότι οι θετικές ρυθμίσεις συγκροτούν δικαιοκρατικό επιχείρημα επί της αρχής που οδηγεί την Αξιωματική Αντιπολίτευση να σας πει, ναι. Από το σύνολο των διατάξεων είδαμε ποιες είναι εκείνες με δικαιοκρατικό χαρακτήρα που επιτρέπει να υπερβούμε τις διαφωνίες μας σε άλλα επιμέρους και να σας πούμε, ναι. Και σας το είπαμε αυτό το ναι. Όμως...
      ΒΥΡΩΝ ΠΟΛΥΔΩΡΑΣ: Το θέμα της ισότητας ωραία το διατυπώνει η έκθεση της επιτροπής.
      ΑΝΔΡΕΑΣ ΛΟΒΕΡΔΟΣ: Η έκθεση της Διεύθυνσης Μελετών της Βουλής για το άρθρο 13 είναι αναλυτική. Είναι το μόνο θέμα το οποίο πραγματεύεται και το πραγματεύεται υπέρ της ρύθμισης, η οποία εισάγεται αναλύοντας όλες τις πτυχές, νομικές και συνταγματικές, του προβλήματος.
      Τα περισσότερα από αυτά τα θέματα, κύριε Πρόεδρε -και με αυτό τελειώνω- έχουν προκύψει από τη δεκαετία του 1970. Σήμερα μας ενημερώσατε, κύριε Υπουργέ, ότι και το θέμα των επιτάκτων έχει προκύψει από τότε. Οι γυναίκες ανθυπασπιστές, τα προβλήματα των επιτάκτων που είπατε, οι αντιρρησίες κοκ. Πέρασαν χρόνια και δεν ρυθμίστηκαν. Προετοίμασε η Κυβέρνησή μας τις ρυθμίσεις, φτάσαμε στην ΚΕΝΕ, διαλύθηκε η Βουλή, τα φέρατε εσείς. Ενισχύουμε την προσπάθειά σας, όμως, θα πρέπει κάτι εδώ να ειπωθεί για τη θετική μας στάση και με αυτό εγώ θα κλείσω.
      Πέρασαν χρόνια και οι κυβερνήσεις του ΠΑΣΟΚ και της Νέας Δημοκρατίας δεν τα ρύθμισαν. Ρυθμίζονται τα τελευταία χρόνια και σήμερα, γιατί όπως είπα και στην πρώτη μου τοποθέτηση ο ελληνικός Στρατός, οι ελληνικές Ένοπλες Δυνάμεις έχουν φτάσει σε σημείο τέτοιο, όπως και η χώρα έχει φτάσει σε σημείο τέτοιο που να μπορεί να ρυθμίζει αυτά τα θέματα που, κύριε Πρόεδρε, άλλες εποχές η ρύθμισή τους φάνταζε πολυτελής!
      Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Η κ. Αντωνίου έχει το λόγο.
     ΑΝΤΩΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ και κύριοι συνάδελφοι, θα είμαι πάρα πολύ σύντομη. Πιστεύω και εγώ ότι σήμερα έγινε μία πολύ ουσιαστική και παραγωγική συζήτηση για να λυθούν θέματα τα οποία απασχολούν το προσωπικό στις Ένοπλες Δυνάμεις και ανθρώπους που έχουν με τον άλφα ή βήτα τρόπο σχέση με τις Ένοπλες Δυνάμεις μας. Σίγουρα με αυτό το νομοσχέδιο επιλύουμε θέματα πάρα πολύ σοβαρά και βέβαια θα συμφωνήσω με τον κύριο Υπουργό, ότι υπάρχουν πάρα πολλά θέματα ακόμη σε εκκρεμότητα τα οποία πρέπει να τα δούμε άμεσα.
      Θα ήθελα και εγώ με τη σημερινή μου τοποθέτηση να πω ότι έχουμε καταφέρει να επιλύουμε θέματα που κάποτε ήταν ταμπού, όπως ήταν το θέμα της κοινωνικής θητείας, ζητήματα των ανυπότακτων και άλλα. Και βέβαια, περνώντας τα χρόνια βλέποντας τις κοινωνικές αναγκαιότητες με διαφορετικό μάτι πλέον, η πολιτική και στρατιωτική ηγεσία αντιλαμβάνεται τις σύγχρονες ανάγκες και ερχόμαστε σιγά-σιγά, βήμα-βήμα να λύνουμε τέτοια θέματα όπως ήταν και το θέμα των γυναικών. Και όσον αφορά αυτό το θέμα έχω πει πολλές φορές ότι παρωχημένες αντιλήψεις οδηγούσαν ακόμη και την πολιτεία να μην παίρνει θέση και να υπάρχουν αυτές οι αντισυνταγματικές ρυθμίσεις.
      Από την τοποθέτησή σας, κύριε Υπουργέ, πρέπει να πω ότι εγώ τουλάχιστον δεν καλύφθηκα με τη φιλοσοφία σας και το σκεπτικό σας όσον αφορά το άρθρο 10 παράγραφος 8. Τοποθετούμαι ξανά όχι από τη λογική εμμονών, αλλά γιατί πιστεύω ότι αυτό το θέμα σ’ ένα τέτοιο νομοσχέδιο δεν πηγαίνει, γιατί δεν έχει τη φιλοσοφία του νομοσχεδίου. Καλό θα ήταν να το δούμε σ’ ένα άλλο νομοσχέδιο, διότι με την τοποθέτηση την οποία κάνατε νομίζω ότι αναιρούνται τα βασικά επιχειρήματα του εισηγητή της Πλειοψηφίας, γιατί έρχεσθε να κάνετε αυτήν τη ρύθμιση, δηλαδή της ανανέωσης και να μην αποκτηθεί δημοσιοϋπαλληλική νοοτροπία, διότι εμείς στη συζήτηση στην επιτροπή νομίζαμε ότι αυτή η ρύθμιση θα αφορά ένα χρόνο και τώρα βλέπουμε ότι μπορεί να αφορά από δύο μήνες, έξι μήνες μέχρι και τέσσερα χρόνια και δεν ξέρω πόσα. Το λέω αυτό, διότι δεν μπορώ να καταλάβω το σκεπτικό σας. Άλλα ήταν τα επιχειρήματα και τελικά αλλού καταλήγουμε.
      Κλείνοντας θα ήθελα να πω ότι ήταν πολύ θετική η τοποθέτησή σας για θέματα που αφορούν στο νομοσχέδιο, για ζητήματα οικονομικής φύσεως και όχι μόνο, διότι νομίζω ότι το θέμα των εκτάκτων δεν είναι μόνο θέμα οικονομικό ή οικονομικής φύσεως. Όπως είπα και πριν, δεν μπορεί για ανθρώπους εργαζόμενους να μην αναγνωρίζουμε τα χρόνια υπηρεσίας τους για τα συνταξιοδοτικά τους.
      Ακόμη και για άλλα ζητήματα για τα οποία τοποθετηθήκατε και είπατε ότι τα βλέπετε με θετικό μάτι και σύντομα θα τα φέρετε σε άλλο νομοσχέδιο, πιστεύω ότι η τοποθέτησή σας θα εκφράζει την Κυβέρνηση της Νέας Δημοκρατίας και όχι την τοποθέτηση του Υπουργείου Εθνικής Άμυνας, του Υπουργού Εθνικής Άμυνας. Διότι γνωρίζουμε πάρα πολύ καλά ότι συνήθως λέμε πώς εμείς θέλουμε, δεν θέλει, όμως, το Υπουργείο Εθνικής Οικονομίας.
      Από την τοποθέτησή σας κατάλαβα ότι αυτή είναι τοποθέτηση της Κυβέρνησης της Νέας Δημοκρατίας. Έτσι περιμένουμε σε σύντομο χρονικό διάστημα να επιλυθούν αυτά τα θέματα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις».
    Ερωτάται το Τμήμα: Γίνεται δεκτό το νομοσχέδιο επί της αρχής;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΣΤΑΥΡΟΣ ΣΚΟΠΕΛΙΤΗΣ:  Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του νομοσχεδίου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις» έγινε δεκτό επί της αρχής κατά πλειοψηφία.
	Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 29 Ιουνίου 2004 και Τετάρτης 30 Ιουνίου 2004 και ερωτάται το Τμήμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Τρίτης 29 Ιουνίου 2004 και Τετάρτης 30 Ιουνίου 2004 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
	Με τη συναίνεση του Τμήματος και ώρα 22.31΄ λύεται η συνεδρίαση για αύριο ημέρα Τετάρτη 14 Ιουλίου 2004 και ώρα 10.30΄ με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις» σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ

      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ Θ΄
      Τρίτη 13 Ιουλίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Συζήτηση επικαίρων ερωτήσεων.
α) Προς τον Υπουργό Τουρισμού, σχετικά με την διαφημιστική προβολή της Ελλάδος στο εξωτερικό κ.λπ., σελ.
β) Προς του Υπουργό Εμπορικής Ναυτιλίας σχετικά με το πρόσφατο ατύχημα με το θάνατο δύο εργατών στη Ναυπηγοεπισκευαστικής ζώνη, τη λήψη μέτρων στους εργασιακούς χώρους  κ.λπ, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1) Ψήφιση επί της αρχής των άρθρων και του συνόλου του σχεδίου νόμου του Υπουργείου Τουρισμού «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στο τομέα του τουρισμού», σελ.
2) Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων «Ρυθμίσεις θεμάτων όλων των εκπαιδευτικών βαθμίδων», σελ.
3) Ψήφιση στο σύνολο του σχεδίου νόμου του Υπουργείου πολιτισμού «Ρύθμιση θεμάτων των Ολυμπιακών και Παραολυμπιακών Αγώνων 2004 και άλλες διατάξεις», σελ.
4)Συζήτηση επί της αρχής του σχεδίου νόμου του Υπουργείου Εθνικής Άμυνας «Ρυθμίσεις θεμάτων προσωπικού και Ενόπλων Δυνάμεων και άλλες διατάξεις», σελ.
3)Κατάθεση σχεδίου νόμου: οι Υπουργοί Δικαιοσύνης Εξωτερικών και Οικονομίας και Οικονομικών κατέθεσαν σχέδιο νόμου «Κύρωση του Πρωτοκόλλου διοικητικής συνεργασίας σε θέματα δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας», σελ.
ΟΜΙΛΗΤΕΣ
Επί των Επικαίρων ερωτήσεων:
ΚΕΦΑΛΟΓΙΑΝΝΗΣ Ε., σελ.
ΛΙΑΣΚΟΣ Α., σελ.
ΠΑΤΣΙΛΙΝΑΚΟΣ Ι., σελ.
ΤΣΟΧΑΤΖΟΠΟΥΛΟΣ Α., σελ.
β) Επί του σχεδίου νόμου του Υπουργείου Εθνικής Άμυνας
ΑΓΓΕΛΗΣ Α., σελ.
ΑΝΤΩΝΙΟΥ Α., σελ.
ΒΕΡΓΙΝΗΣ Ξ. σελ.
ΔΡΑΓΑΣΑΚΗΣ Ι., σελ.
ΚΑΪΣΕΡΛΗΣ Κ., σελ.
ΚΑΡΧΙΜΑΚΗΣ Μ., σελ.
ΚΟΡΤΣΑΡΗΣ Ν., σελ.
ΛΑΜΠΡΟΠΟΥΛΟΣ Ι., σελ.
ΛΟΒΕΡΔΟΣ Α., σελ.
ΜΑΝΤΟΥΒΑΛΟΣ Π., σελ.
ΠΟΛΥΔΩΡΑΣ Β., σελ.
ΣΚΟΠΕΛΙΤΗΣ Σ., σελ.
ΤΣΟΧΑΤΖΟΠΟΥΛΟΣ Α., σελ.
γ) Επί του σχεδίου νόμου του Υπουργείου Πολιτισμού
ΠΕΤΡΑΛΙΑ-ΠΑΛΛΗ Φ., σελ.
ΣΥΝΕΔΡΙΑΣΗ 13-7-04		ΣΕΛ.-62

