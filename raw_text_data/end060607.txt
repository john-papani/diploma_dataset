ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄ 
ΣΥΝΟΔΟΣ Β΄
ΣΥΝΕΔΡΙΑΣΗ ΡΝΑ΄

Τετάρτη 7 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 4ο Δημοτικό Σχολείο Σαλαμίνας και το 2ο Δημοτικό Σχολείο Χώρας Μεσσηνίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 8-6-2006, σελ.
4. Συζήτηση Επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Αγροτικής Ανάπτυξης και Τροφίμων σχετικά με την πολιτική της Κυβέρνησης στον Αγροτικό τομέα, σελ.

ΟΜΙΛΗΤΕΣ
Επί της Επερώτησης:
ΑΛΑΒΑΝΟΣ Α., σελ.
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Μ., σελ.
ΔΡΑΓΑΣΑΚΗΣ Ι., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΠΑΣΙΑΚΟΣ Ε., σελ.
ΣΚΟΠΕΛΙΤΗΣ Σ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΝΑ΄
      Τετάρτη 7 Ιουνίου 2006
      Αθήνα, σήμερα στις 7 Ιουνίου 2006, ημέρα Τετάρτη και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6.6.2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΝ΄ συνεδριάσεώς του, της Τρίτης 6 Ιουνίου 2006, σε ό,τι αφορά την ψήφιση στο σύνολο των σχεδίων νόμων: α) «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις», β) «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις» και γ) «Παραγωγή Ηλεκτρικής Ενέργειας από Ανανεώσιμες Πηγές Ενέργειας και Συμπαραγωγή Ηλεκτρισμού και Θερμότητας Υψηλής Απόδοσης  και λοιπές διατάξεις».)
      Θα ήθελα να ξεκινήσω με μια μικρή παρατήρηση επειδή βλέπω και τον Πρόεδρο του Συνασπισμού ο οποίος ήρθε στην ώρα του. Εγώ, κύριε Πρόεδρε, ήρθα 10.30΄ υπακούοντας την υπόδειξή σας που είχατε κάνει στην προηγούμενη συνεδρίαση που αφορούσε την προ ημερησίας διατάξεως συζήτηση και το τονίζω ότι όταν ξεκινώ εγώ τις συνεδριάσεις θα έρχομαι ακριβώς στην ώρα μου και θα το καταγράφω μετά με την έναρξη της συνεδρίασης, στις 10.30΄ακριβώς ήμουν στην Αίθουσα.
      Παρακαλείται ο κύριος Γραμματέας να ανακοινώσει τις αναφορές προς το Σώμα:
      (Ανακοινώνονται προς το Σώμα από την κ. Ασημίνα Ξηροτύρη-Αικατερινάρη, Βουλευτή Α΄ Θεσσαλονίκης, τα ακόλουθα:
      Α. ΚATAΘΕΣΗ ΑΝΑΦΟΡΩΝ
      1) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία η Νομαρχιακή Αυτοδιοίκηση Ηλείας ζητεί τη χρηματοδότηση των εργασιών ανάδειξης του χώρου της Αρχαίας Ήλιδας.
      2) Οι Βουλευτές Α΄ Πειραιώς και Β΄ Αθηνών κ. ΕΛΠΙΔΑ ΠΑΝΤΕΛΑΚΗ και κ. ΑΝΤΩΝΗΣ ΣΚΥΛΛΑΚΟΣ αντίστοιχα και ο Γ΄ Αντιπρόεδρος της Βουλής και Βουλευτής Β΄ Πειραιώς ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την πρόσληψη προσωπικού, την οικονομική αναβάθμιση των Λιμενικών κ.λπ..
      3) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο κ. Ηλίας Μαυρομμάτης, κάτοικος Αγρινίου, ζητεί την κατασκευή αρδευτικών έργων στα Δημοτικά Διαμερίσματα Σταμνάς και Αγίου Ηλία του Δήμου Αιτωλικού Αιτωλ/νίας.
      4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Περιβαλλοντικές Οργανώσεις ΑΡΧΕΛΩΝ, MEDASSET & WWF Ελλάς καταγγέλλουν ενέργειες που απειλούν τον προστατευόμενο βιότοπο της θαλάσσιας χελώνας στον Κόλπο Λαγανά Ζακύνθου.
      5) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Δήμος Πλατανιά Νομού Χανίων διαμαρτύρεται για την καθυστέρηση στην έκδοση Υπουργικής Απόφασης σχετικά με την επανέγκριση της Πολεοδομικής Μελέτης του οικισμού Παλαιό Γεράνι και ζητεί την άμεση έκδοσή της για την ορθολογική ανάπτυξη της περιοχής.
      6) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία  ο Σύλλογος Φίλων Σπηλαιολογίας και Περιβάλλοντος Σιντικής «ΜΑΥΡΟΣ ΒΡΑΧΟΣ» ζητεί οικονομική ενίσχυση για την εκτέλεση αρχαιολογικών ερευνών στην περιοχή του Σιδηροκάστρου.
      7) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμαρχος Κορμίστας Σερρών διαμαρτύρεται για τα υπέρογκα ποσά που πληρώνουν στα κατά τόπους συνεργεία της ΠΑ.Σ.Ε.ΓΕ.Σ. οι αγρότες του Δήμου του.
      8) Ο Γ΄ Αντιπρόεδρος της Βουλής και Βουλευτής Β΄ Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμαρχος Περάματος Πειραιά ζητεί την ένταξη στο 4ο Κοινοτικό Πλαίσιο Στήριξης κονδυλίου για την ολοκλήρωση του 2ου δρόμου Περάματος.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10358/4-5-06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β1/21/12345/2456/22-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ' αριθ.10358/4-5-06 ερώτησης που κατατέθηκε στη Βουλή από το Βουλευτή κ. Οικονόμου Βασίλειο, αναφορικά με την άμεση κατασκευή ιδιόκτητου κτιρίου Διοικητικών και Υγειονομικών Υπηρεσιών του ΙΚΑ-ΕΤΑΜ στην Ελευσίνα ,σας γνωρίζουμε τα εξής:
      Η ανέγερση υποκαταστήματος ΙΚΑ-ΕΤΑΜ Ελευσίνας είναι έργο πρώτης προτεραιότητας, σύμφωνα με το εγκεκριμένο Οικοδομικό Πρόγραμμα του Ιδρύματος.
      Μόλις ολοκληρώθηκε η αρχαιολογική ανασκαφική έρευνα ,εκπονήθηκε από τη Δ/νση Τεχνικής και Στέγασης προμελέτη του κτιρίου, με σκοπό τη δημοπράτηση του έργου με το. σύστημα «μελέτη- κατασκευή» .
      Όμως μετά την ψήφιση του ν.3316/05 «ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις», δεν ήταν δυνατό το έργο να δημοπρατηθεί με το σύστημα αυτό.
      Επειδή το έργο παραμένει στην ομάδα έργων πρώτης προτεραιότητας, θα γίνει προκήρυξη για επιλογή μελετητή και εν συνεχεία θα δημοπρατηθεί σύμφωνα με τις διατάξεις του ν.3316/05.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      2. Στην με αριθμό 10389/4-5-06 ερώτηση των Βουλευτών κυρίων Δημητρίου Ρέππα και Εμμανουήλ Φραγκιαδουλάκη δόθηκε με το υπ’ αριθμ. 90022/11430/529/23-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην 10389/4.5.06 ερώτηση, που κατατέθηκε στη Βουλή από τους Βουλευτές κ.κ. Δημήτρη Ρέππα και Μάνο Φραγκιουδάκη, σχετικά με την λειτουργία του Ταμείου Προνοίας Ορθοδόξου Εφημεριακού Κλήρου (ΤΠΟΕΚΕ), σας γνωρίζουμε τα ακόλουθα:
      Μετά από αίτημα του Ιερού Συνδέσμου Κληρικών Ελλάδος ψηφίστηκε η διάταξη της παρ. 1 του άρθρου 22 του ν. 3232/04 σύμφωνα με την οποία οι ασφαλισμένοι κληρικοί του ΤΠΟΕΚΕ μπορούν να ζητήσουν την καταβολή του εφάπαξ βοηθήματος που αναλογεί στα έτη ασφάλισής τους στο οικείο Ταμείο κατά τον χρόνο άσκησης του λειτουργήματός τους και με την προϋπόθεση ότι κατά τον χρόνο υποβολής της σχετικής αίτησής έχουν συμπληρώσει το 650 έτος της ηλικίας τους και 15ετή ασφάλιση.
      Κατά την πρώτη εφαρμογή της παραπάνω διάταξης παρουσιάστηκε αυξημένος αριθμός κληρικών άνω των 65 και πριν το 700 έτος που ζήτησαν εφάπαξ βοήθημα, και δημιουργήθηκαν προβλήματα στο Ταμείο επειδή δεν είχε προβλεφθεί στον Προϋπολογισμό του 2004 η εν λόγω οικονομική επιβάρυνση.
      Το Δ.Σ. του ΤΠΟΕΚΕ που συγκροτήθηκε με την Φ30216/30040/2096/24.12.2004 απόφαση του Υπουργού Απασχόλησης και Κοινωνικής Προστασίας και με τον διορισμό του νέου Γενικού Διευθυντή άρχισε αμέσως με ταχύ ρυθμό τη χορήγηση των εφάπαξ βοηθημάτων στους δικαιούχους.
      Η κατάσταση θα ομαλοποιηθεί σε εύλογο χρονικό διάστημα.
      Πάντως, οι κληρικοί που θα κάνουν χρήση της εν λόγω ρύθμισης υποβάλλοντας τη σχετική αίτηση, εάν κρίνουν μεταγενέστερα και πριν την ολοκλήρωση της διαδικασίας για τη λήψη του βοηθήματος ότι δεν θα είναι προς το συμφέρον τους έχουν το δικαίωμα να αποσύρουν την αίτηση τους.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      3. Στην με αριθμό 10434/8-5-06 ερώτηση της  Βουλευτού  κ. Παρασκευής Χριστοφιλοπούλου δόθηκε με το υπ’ αριθμ. 1049471/1036/25-5-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 10434/8.5.06 ερώτησης που κατέθεσε η Βουλευτής κ. Εύη Χριστοφιλοπούλου, σχετικά με το ανωτέρω θέμα, σας γνωρίζουμε τα εξής:
      Η αρμόδια υπηρεσία μας, σύμφωνα με το άρθρο 13 του π.δ. 344/1995 (ΦΕΚ 183Α΄/6.9.1995) «Περί καθιέρωσης συστήματος μεταθέσεων υπαλλήλων του Υπουργ. Οικονομικών με αντικειμενικά κριτήρια» υποχρεούται μέχρι την 15η Μαΐου κάθε έτους να ανακοινώνει τις κενές θέσεις με σκοπό την ενίσχυση των προβληματικών Δημόσιων Οικονομικών Υπηρεσιών. Σε εκτέλεση της άνω ρύθμισης η ανωτέρω υπηρεσία με τη σύμφωνη γνώμη του Υπηρεσιακού Συμβουλίου, που συνεδρίασε την 15.5.2006, ανακοίνωσε με το υπ' αριθμ. 1046381/3489/0002Α/16.5.2006 έγγραφό της τις προς κάλυψη κενές θέσεις του τρέχοντος έτους. Μεταξύ των ενισχυόμενων υπηρεσιών βρίσκεται και η ΔΟΥ Κορωπίου, όπως προκύπτει από το άνω έγγραφο, η οποία πρόκειται να ενισχυθεί με 3 υπαλλήλους κλάδου ΠΕ Εφοριακών, αποσκοπώντας με τον τρόπο αυτό πρωτίστως στη σωστή και αποδοτικότερη στελέχωση αυτής, ώστε να δύναται να λειτουργήσει απρόσκοπτα.
      Η κάλυψη των άνω κενών θέσεων θα γίνει με τη μετάθεση εφοριακών υπαλλήλων σύμφωνα με τις διαδικασίες του π.δ. 344/1995 (ΦΕΚ 183Α΄/6.9.1995) και τη σύμφωνη γνώμη του Υπηρεσιακού Συμβουλίου. Οι διαδικασίες των μεταθέσεων ολοκληρώνονται μέχρι και το τέλος του μηνός Αυγούστου.
      Ήδη έχουμε προβεί σε απόσπαση ενός εφοριακού υπαλλήλου κλάδου ΔΕ/Α στην ως άνω ΔΟΥ μέχρι και την 31.12.2006.
      Τέλος, σας γνωρίζουμε ότι προς το παρόν δεν εξετάζεται ίδρυσης νέας ΔΟΥ στην περιοχή των Μεσογείων.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      4. Στην με αριθμό 10374/4-5-06 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. Φ.90022/12116/2510/19-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ. αριθμ.10374/04.05.2006 ερώτηση που κατατέθηκε στη Βουλή από το Βουλευτή κ. Δημήτρη Γεωργακόπουλο και η οποία αφορά την αντικατάσταση του ελεγκτή μόνιμου ιατρού και προϊστάμενου υγειονομικών υπηρεσιών στο υποκατάστημα ΙΚΑ-ΕΤΑΜ Αμαλιάδος, σας πληροφορούμε τα ακόλουθα, όπως μας γνωστοποίησε το ΙΚΑ-ΕΤΑΜ:
      Το Υποκατάστημα ΙΚΑ-ΕΤΑΜ Αμαλιάδας δεν λειτουργεί ως αυτόνομη μονάδα υγείας και ως εκ τούτου, δεν προβλέπεται θέση Προϊσταμένου στην υγειονομική Υπηρεσία, αλλά αυτή λειτουργεί ενταγμένη στις διοικητικές υπηρεσίες του Υποκαταστήματος.
      Η απόφαση του ΙΚΑ-ΕΤΑΜ για ανάθεση καθηκόντων υπεύθυνου της Υγειονομικής Υπηρεσίας δεν αποτελεί τοποθέτηση σε θέση προϊσταμένου, ούτε κρίση από το Υπηρεσιακό Συμβούλιο. Έχει υποστηρικτικό χαρακτήρα για την εύρυθμη λειτουργία του υποκαταστήματος.
      Όσον αφορά την απαλλαγή του μόνιμου ιατρού από τα ανωτέρω καθήκοντα και την ανάθεση αυτών σε συμβασιούχο, είναι καθ' όλα νόμιμη. Αυτό προκύπτει από τις διατάξεις του άρθρου 18 του ν. 2150193, που ορίζει ότι οι εκάστοτε ισχύουσες διατάξεις, ως προς τα καθήκοντα, τις πάσης φύσεως άδειες, το ωράριο εργασίας, που ισχύουν για τους μόνιμους, ισχύουν και για τους συμβασιούχους ιατρούς.
      Επομένως ο ιατρός που τοποθετήθηκε, δεν κατείχε ούτε θέση Διευθυντή, ούτε θέση προϊσταμένου για την ως άνω θέση του υπεύθυνου.
      Σύμφωνα με τις διατάξεις του άρθρου 28 του Κανονισμού Ασφαλιστικής Αρμοδιότητας οι Υγειονομικές Επιτροπές του ΙΚΑ-ΕΤΑΜ συγκροτούνται από τρεις (3) ιατρούς του Ιδρύματος οποιασδήποτε ειδικότητας και υπηρεσιακής σχέσης με αυτό.
      Επίσης στην εγκύκλιο με αριθμό 13/98 του ΙΚΑ-ΕΤΑΜ προβλέπεται ότι στις Υγειονομικές Επιτροπές Αναπηρίας, που συγκροτούνται με τις διατάξεις του άρθρου 28 του Κ.Α.Α. (δηλ. δεν έχει εφαρμοσθεί ακόμα ο θεσμός του Ειδικού Σώματος), ορίζεται Πρόεδρος ο Διευθυντής της Υγειονομικής Μονάδας ή προκειμένου περί Μονάδων που δεν λειτουργούν με αυτοτέλεια (όπως είναι το ΙΚΑ Αμαλιάδας), ο Υπεύθυνος της Υγειονομικής Υπηρεσίας ή ο αναπληρωτής αυτού.
      Σύμφωνα επομένως με τα παραπάνω, αμέσως μετά την τοποθέτηση του νέου Υπευθύνου Υπηρεσιών Υγείας στο ΙΚΑ Αμαλιάδας, η Διευθύντρια του Υποκαταστήματος προέβη στην έκδοση της υπ' αριθμ. 11184/19.4.06 τροποποιητικής απόφασης, με την οποία Πρόεδρος της Α ΥΕ αναπηρίας ορίστηκε ο νέος υπεύθυνος.
      Από τα παραπάνω προκύπτει ότι η συγκρότηση και λειτουργία της ΑΥΕ αναπηρίας του ΙΚΑ-ΕΤΑΜ Αμαλιάδας είναι καθ' όλα σύμφωνη με τη αρχή της νομιμότητας, επομένως και οι εκδιδόμενες απ' αυτή γνωματεύσεις είναι καθ' όλα νόμιμες.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      5. Στην με αριθμό 9745/10-4-06 ερώτηση τoυ Βουλευτή κ. Γεωργίου Ντόλιου δόθηκε με το υπ’ αριθμ. 2168/26-5-06 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής εώτησης, σας γνωρίζουμε τα ακόλουθα:
      1. Το έργο εκβάθυνσης του λιμένος εντάχθηκε τον lούνιο του 2004 στη ΣΑΕ διότι δεν είχαν συνταχθεί οι αναγκαίες για την ουσιαστική ωριμότητα της δημοπράτησης, σχετικές μελέτες, κατά τα προηγούμενα χρόνια 2002-2003.
      2. Η εξέλιξη της δημοπρασίας του έργου που διακηρύχθηκε το 2005 (υποβολή προσφορών 20.10.05) είναι γνωστό ότι έχει εμπλακεί με αλλεπάλληλες προσφυγές διαγωνιζόμενης εταιρείας στο Συμβούλιο της Επικρατείας και είναι προφανές ότι δεν έπρεπε να δοθούν απαντήσεις σε υπό εκδίκαση θέματα κάθε βήμα της όλης διαδικασίας για την προστασία των συμφερόντων του Ελληνικού Δημοσίου.
      3. Στο διαγωνισμό της 20.10.2005, υποβλήθηκαν προσφορές από δύο μόνο εταιρείες την «Χ.Δ. Κωνσταντινίδης Α.Ε» που προσέφερε έκπτωση 3,826% έναντι της «ΒΙΣΤΩΝΙΣ Α.Ε.» που προσέφερε έκπτωση 1 ,06%..
      Με απόφασή μας λόγω του μικρού αριθμού των διαγωνισθέντων και της μικρής έκπτωσης του «τελευταίου μειοδότη» κρίναμε το αποτέλεσμα του διαγωνισμού μη συμφέρον για το Δημόσιο, ακυρώσαμε άμεσα το διαγωνισμό και προκηρύξαμε νέο διαγωνισμό.
      4. Ο ανάδοχος κατά την εξέλιξη της διαδικασίας άσκησε διαδοχικά δύο προσφυγές στο Συμβούλιο της Επικρατείας κατά της απόφασης μας, την πρώτη κατά της ακύρωσης του διαγωνισμού και τη δεύτερη κατά των τευχών της επαναληπτικής δημοπράτησης.
      5. Το ΣτΕ θεώρησε μη επαρκή την αιτιολόγηση της απόφασης του ΥΠΕΧΩΔΕ. Το Υπουργείο με βάση την απόφαση του ΣτΕ και το σκεπτικό της εξέδωσε νέα απόφαση πλήρως αιτιολογημένη, που κοινοποιήθηκε στους διαγωνιζομένους με απόρριψη πάλι της προσφοράς της μειοδότριας εταιρείας.
      6. Επί της απορριπτικής αυτής αποφάσεως του Υπουργού ασκήθηκε ενδlκοφανής προσφυγή από την ενδιαφερόμενη ίδια εταιρεία και στη συνέχεια εκδόθηκε νέα Υπουργική απόφαση απόρριψης της προσφυγής αυτής.
      7. Η ενδιαφερόμενη εταιρεία υπέβαλε πάλι στο ΣτΕ αίτηση Ασφαλιστικών μέτρων κατά της τελευταίας απόφασης Υπουργού, η οποία θα εκδικασθεί στις 29.5.06.
      8. Δεν προβλέπουμε απώλεια πιστώσεων και σε κάθε περίπτωση το έργο δεν πρόκειται να ματαιωθεί.
      9. Για το δεύτερο μέρος των έργων (αυτό των ανωδομών) απαιτείται η σύνταξη αντίστοιχης μελέτης, μετά την έγκριση του Προγραμματικού Σχεδίου και θα ακολουθήσει η δημοπράτηση του έργου.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 10360/4-5-06 ερώτηση του Βουλευτή κ. Νικολάου Γεωργιάδη δόθηκε με το υπ’ αριθμ. Β13-255/22-5-06 έγγραφο από τον Υφυπουργό Ανάπτυξης η ακόλουθη απάντηση:
      «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ν. Γεωργιάδης με θέμα «Χρήση πλαστικών σακουλών στην Ελλάδα» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ. Καταναλωτή του Υπ. Ανάπτυξης, σας γνωστοποιούμε τα ακόλουθα:
      Στο οριοθετημένο πλαίσιο της Αγορανομικής Νομοθεσίας, όπως αυτό ισχύει, δεν περιλαμβάνει διατάξεις που να επιβάλλει - υποχρεώνει τα καταστήματα λιανικής πώλησης να διαθέτουν σακούλες χάρτινες ή νάυλον προκειμένου οι αγοραστές να τοποθετούν τα αγοραζόμενα από το κατάστημα είδη τους με ή χωρίς χρέωση τους. Συνεπώς, πρόκειται για θέμα επιλεγμένης εμπορικής - τιμολογιακής πολιτικής των επιχειρήσεων και εναπόκειται στο κάθε κατάστημα λιανικής πώλησης να διαθέτει στους πελάτες του της αναγκαίες, για την εναπόθεση των αγοραζομένων ειδών τους, σακούλες.
      Στην περίπτωση όμως κατά την οποία οποιοδήποτε κατάστημα λιανικής πώλησης έχει επιλέξει να διαθέτει με επιβάρυνση των πελατών του τις απαραίτητες σακούλες είναι υποχρεωμένο στο χώρο διάθεσης - πάγκους ταμείων να αναγράφει σε αναρτημένη πινακίδα με τρόπο ευκρινή - ευμεγέθη και ευανάγνωστο την τιμή πώλησης - χρέωσης της κάθε μιας σακούλας (Α.Δ. 1/2006).
      Ο Νόμος 2939/2001 για τις «Συσκευασίες και εναλλακτική διαχείριση των συσκευασιών και άλλων προϊόντων - ίδρυση Εθνικού Οργανισμού Εναλλακτικής Διαχείρισης Συσκευασιών και Άλλων Προϊόντων (Ε.Ο.Ε.Δ.Σ.Α.Π.) και άλλες διατάξεις», ο οποίος αναφέρεται στο κείμενο της ερώτησης του Βουλευτή κ. Γεωργιάδη δεν άπτεται της αρμοδιότητας της Διεύθυνσης Πολιτικής Καταναλωτή της Γ. Γ. Καταναλωτή του Υπουργείου Ανάπτυξης.
      Εν τούτοις στα πλαίσια του εκπαιδευτικού έργου της Διεύθυνσης έναντι του καταναλωτικού κοινού σε θέματα αειφόρου κατανάλωσης και ευαισθητοποίησης του γενικά, όσον αφορά την προστασία του περιβάλλοντος, ενθαρρύνουμε κάθε πρωτοβουλία η οποία αποσκοπεί σε ένα καθαρότερο περιβάλλον.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 10460/8-5-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΤΚΕ/Φ1/10757 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. 10460/ 8.5.2006, που κατέθεσε στη Βουλή ο Βουλευτής κ. Γιάννης Δραγασάκης με θέμα "Οξύτατο πρόβλημα έλλειψης προσωπικού στο Γενικό Νοσοκομείο Σητείας ", σας γνωρίζουμε ότι:
      Το σχέδιο Κοινής Υπουργικής Απόφασης «Οργανισμός του Γενικού Νοσοκομείου - Κέντρου Υγείας Σητείας» ευρίσκεται, ήδη, για υπογραφή στην ηγεσία της υπηρεσίας μας, ύστερα από αλλεπάλληλες συννενοήσεις με την καθ' ύλην αρμόδια υπηρεσία του Υπουργείου Υγείας & Κοινωνικής Αλληλεγγύης, δεδομένου ότι το ανωτέρω σχέδιο Κ.Υ.Α. προκάλεσε πολλές και σημαντικές παρατηρήσεις από την υπηρεσία μας. Η αντιμετώπιση των παρατηρήσεων αυτών απαίτησε επανηλλειμένες συνεννοήσεις με την αρμόδια διεύθυνση του Υπουργείου Υγείας & Κοινωνικής Αλληλεγγύης, διαδικασία που αναπόφευκτα υπήρξε χρονοβόρος.
      Σημειώνεται, ότι η κατάρτιση νέου οργανισμού ενός φορέα είναι εξαιρετικά σημαντικό και σύνθετο ζήτημα και απαιτεί την ανάλογη προσοχή, δεδομένου ότι πρέπει να ανταποκρίνεται στις ανάγκες των πολιτών που υπηρετεί ο φορέας με σύγχρονο και αποτελεσματικό τρόπο, χωρίς να παραβλέπει τα καλώς εννοούμενα δικαιώματα και συμφέροντα των εργαζομένων. Τυχόν λανθασμένες οργανωτικές διευθετήσεις θεσπισμένες με τον οργανισμό, μπορεί να υπονομεύσουν τη λειτουργία του φορέα.
      Όσον αφορά στα θέματα μετατάξεων του προσωπικού από φορέα σε φορέα αυτά ρυθμίζονται με ειδικές διατάξεις, οι οποίες ορίζουν τους όρους και τις προϋποθέσεις διενέργειας αυτών.
      Αναφορικά με τις υπηρεσιακές μεταβολές των υπαλλήλων του Υπουργείου Υγείας και Κοινωνικής Αλληλεγγύης καθώς και τον προγραμματισμό στελέχωσης των υπηρεσιών αυτού, αρμόδιο ν’ απαντήσει είναι το συνερωτώμενο Υπουργείο Υγείας & Κοινωνικής Αλληλλεγγύης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 8 Ιουνίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της  Βουλής) 
      1. Η με αριθμό 788/5.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Δημόσιας Τάξης και Δικαιοσύνης, σχετικά με την πρόσφατη απόδραση από τις φυλακές Κορυδαλλού κ.λπ..
      2. Η με αριθμό 789/5.6.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων. 
      3. Η με αριθμό 792/5.6.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ύψος των αυξήσεων στους χαμηλοσυνταξιούχους κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 786/5.6.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τον Υπουργό Μεταφορών και Επικοινωνιών, σχετικά με την αλλαγή των κανονισμών εργασίας στον Ο.Τ.Ε.  σύμφωνα με το ν. 3429/2005 κ.λπ..
      2. Η με αριθμό 790/5.6.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την απομάκρυνση της λυματολάσπης από την Ψυτάλλεια κ.λπ.. 
      3. Η με αριθμό 793/5.6.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Απασχόλησης και Κοινωνικής Προστασίας, σχετικά με τις επενδύσεις των Ασφαλιστικών Ταμείων κ.λπ..  
      
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 67/25-5-2006 επερώτηση των Βουλευτών του Συνασπισμού Ριζοσπαστικής Αριστεράς κ.κ. Ασημίνας Ξηροτύρη-Αικατερινάρη, Φώτη Κουβέλη, Ιωάννη Δραγασάκη, Αθανασίου Λεβέντη, Νίκου Κωνσταντόπουλου και του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον αγροτικό τομέα. 
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή με την οποία ορίζεται ως Κοινοβουλευτικός Εκπρόσωπος ο Βουλευτής κ. Μιλτιάδης Βαρβιτσιώτης. 
      Επίσης, από το Προεδρείο της Κοινοβουλευτικής Ομάδας του ΠΑ.ΣΟ.Κ. λάβαμε επιστολή με την οποία ορίζεται ως Κοινοβουλευτικός Εκπρόσωπος για την παρούσα επερώτηση ο Βουλευτής κ. Αργύρης. 
      Το λόγο έχει η πρώτη επερωτώσα κ. Ασημίνα Ξηροτύρη-Αικατερινάρη.
        ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Η αγροτική ανάπτυξη και η μέριμνα για τον αγροτικό πληθυσμό πρέπει να αποτελούν βασικούς άξονες μιας εθνικής αγροτικής πολιτικής. Ο αγροτικός τομέας έχει μεγάλη σημασία για την ελληνική οικονομία και την κοινωνία, ενώ το χαμηλό αγροτικό εισόδημα της χώρας μας είναι δείκτης της ακολουθούμενης αγροτικής πολιτικής. Οι όροι και οι δεσμεύσεις που τίθενται για την καλύτερη εφαρμογή της αναθεωρημένης Κ.Α.Π. αποτελούν μεν υποχρέωση για τη χώρα μας, αποτελούν όμως ταυτόχρονα και πεδίο κριτικής από τη σκοπιά του πόσο εξυπηρετεί την ελληνική γεωργία, με τα σημερινά δεδομένα, αλλά και αν διασφαλίζει την προοπτική επιβίωσής της.
      Η ειλικρινής αιτιολόγηση της αναθεώρησης θα πρέπει να γνωστοποιεί στους Έλληνες πολίτες τα εξής στοιχεία: Απόφαση της Ευρωπαϊκής Ένωσης είναι να περιορίσει την ποσοστιαία συμμετοχή των γεωργικών δαπανών στον προϋπολογισμό. Απόφαση της Ευρωπαϊκής Ένωσης είναι να μην αυξήσει το πλαφόν της εισφοράς των κρατών-μελών στον προϋπολογισμό, παρά τις πρόσθετες δαπάνες λόγω διεύρυνσης. Εισάγεται έτσι μία περιορισμένη αναδιάταξη των δαπανών για τη γεωργία, ώστε να μη θιγούν υπερβολικά οι μεγάλες γεωργικές εκμεταλλεύσεις της Ευρώπης, οι οποίες θα εξακολουθούν να απολαμβάνουν τη μερίδα του λέοντος στις ενισχύσεις και να μειωθούν οι μικρομεσαίες εκμεταλλεύσεις γιατί κρίνονται οικονομικά ασύμφορες. Τελικά, αυτό που κυριαρχεί πλέον ως βασικό και καθοριστικό στοιχείο της νέας Κ.Α.Π. είναι αφ’ ενός η αποσύνδεση και αφ’ ετέρου η εφαρμογή των ορθών περιβαλλοντολογικών πρακτικών. Η πρώτη, στην περίπτωση της ολικής αποσύνδεσης, οδηγεί ήδη στη σταδιακή εγκατάλειψη της παραγωγής και η δεύτερη στην απώλεια των ενισχύσεων υπό μορφήν περικοπών και προστίμων. 
      Η αιτιολόγηση για την ολική αποσύνδεση μας είναι γνωστή. Αν δεχθούμε το επιχείρημα των δύο κομμάτων ότι οι επιδοτήσεις της νέας Κ.Α.Π. διασφαλίζουν στον παραγωγό μία εγγυημένη εισοδηματική βάση βρέξει χιονίσει, ποιος μπορεί να υποστηρίξει σοβαρά ότι ο παραγωγός θα συνεχίσει να παράγει, με δεδομένο το υψηλό, σχετικά, κόστος παραγωγής και την ανασφάλεια ως προς τη διάθεση του προϊόντος, σε μια αγορά δηλαδή όπου οι τιμές και η ζήτηση θα εξαρτώνται από τις διαθέσεις της βιομηχανίας και των εξαγωγέων; Η περίπτωση του καπνού είναι ιδιαίτερα ενδεικτική. 
      Βέβαια οι αδυναμίες αυτού του συστήματος δεν είναι ίδιες για όλες τις χώρες, γι’ αυτό και ορισμένες εκφράστηκαν με ενθουσιασμό από την αρχή και όχι τυχαία. Είναι οι χώρες με ανταγωνιστική γεωργία, με λίγους και μεγάλους επιχειρηματίες γεωργούς, με ελάχιστη σημασία του γεωργικού τομέα στη σύνθεση του ΑΕΠ και της απασχόλησης. Όμως οι χώρες όπως η Ελλάδα, που δεν ανταποκρίνονται  σε κανένα απ’ αυτά τα γνωρίσματα, θα έπρεπε τουλάχιστον να ανησυχήσουν πολύ με όλα αυτά τα θέματα. Σε κάθε περίπτωση, κύριοι  συνάδελφοι, το ζητούμενο είναι να αποτιμήσουμε μέχρι τώρα την πορεία των μέτρων και να προβλέψουμε τις πιθανές επιπτώσεις από την εφαρμογή της νέας Κ.Α.Π. και να πάψουμε να θεωρούμε συμφέρον της χώρας την εισροή πόρων ανεξάρτητα από την αξιοποίησή τους. 
      Υπάρχει μια κοινή διαπίστωση. Η χώρα μας, οι υπηρεσίες, οι μηχανισμοί, οι φορείς των αγροτών και κυρίως οι αγρότες είναι απροετοίμαστοι για να ανταποκριθούν στους όρους και τις προϋποθέσεις εφαρμογής της Κ.Α.Π., μερικές από τις οποίες μάλιστα ξεκίνησαν από το 2005.  Η διάλυση του Υπουργείου είναι έργο της προηγούμενης Κυβέρνησης, αλλά και η νέα πολιτική ηγεσία του Υπουργείου στέκει αμήχανη και δεν παίρνει αποφάσεις. Το κύριο πρόβλημα του Υπουργείου είναι η συνεργασία των υπηρεσιών σε τρία διοικητικά επίπεδα: Υπουργείο, Περιφέρειες, Νομαρχιακές Αυτοδιοικήσεις, και η επανασύσταση των Υπηρεσιών Γεωργίας που υπάγονται διοικητικά στο Υπουργείο. 
      Επίσης, η ίδρυση μέχρι τώρα και η  λειτουργία τόσων πολλών οργανισμών και ανώνυμων εταιριών στο Υπουργείο έχει αποδυναμώσει και αποδιοργανώσει τις υπηρεσίες τους, χωρίς να παράγεται το αναμενόμενο έργο. 
      Η Κυβέρνηση πήρε την ευθύνη και την απόφαση για ολική αποσύνδεση, αποδέσμευση των ενισχύσεων από την παραγωγή, θεωρώντας ότι έτσι εφαρμόζει με τον καλύτερο τρόπο την Κοινή Αγροτική Πολιτική στην ελληνική γεωργία. Επέλεξε την ολική αποσύνδεση γιατί θεώρησε ότι απλοποιείται η διαδικασία καταβολής των ενισχύσεων στους δικαιούχους. Δεν έλαβε υπ’ όψιν της ότι δεν υπάρχουν επαρκή στοιχεία, ότι τα μητρώα, ιδιαίτερα το ελαιοκομικό, είναι ελλιπή, με αποτέλεσμα σήμερα να αναδεικνύεται σε μέγιστο πρόβλημα η διαδικασία ενεργοποίησης των δικαιωμάτων, να δίνονται συνέχεια παρατάσεις και να υποβάλλονται οι αγρότες σε δαπάνες για διόρθωση λαθών, για τα οποία δεν ευθύνονται. 
      Το ρόλο λοιπόν, της καταβολής των ενισχύσεων ανέλαβε η ΠΑ.ΣΕ.ΓΕ.Σ. η οποία δηλώνει δια του Προέδρου της ότι δεν θα φορτωθούν οι συνεταιρισμοί τις αδυναμίες της δημόσιας διοίκησης, συγχρόνως όμως σε αγαστή σύμπνοια με το Υπουργείο χρεώνει το κόστος πρώτα των προσωρινών δικαιωμάτων και τώρα των οριστικών δικαιωμάτων στους αγρότες μέλη των συνεταιρισμών. Οπότε προκύπτει ένα θεμελιώδες ερώτημα κύριοι συνάδελφοι: Οι συνεταιρισμοί από ποιους αποτελούνται και σε ποιόν ανήκουν; Είναι άλλα τα νομικά πρόσωπα ιδιωτικού δικαίου που θα δουλέψουν για την ενεργοποίηση των δικαιωμάτων και θα εισπράξουν 64.000.000 ευρώ περίπου; Παρεμπιπτόντως η ΠΑ.ΣΕ.ΓΕ.Σ. έναντι ποίου έργου θα εισπράξει τις 300.000 ευρώ; Και άλλα είναι τα φυσικά πρόσωπα, οι αγρότες μέλη που θα τα πληρώσουν; Φανταστείτε εάν αυτό συνέβαινε σε έναν άλλο τομέα της κοινωνίας και της οικονομίας. Φανταστείτε να συνέβαινε στη Γ.Σ.E.Ε., στην Α.Δ.Ε.Δ.Υ., από τους μισθωτούς και συνταξιούχους να πληρώσουν αυτοί για να διορθώσει το Υπουργείο Οικονομικών τις βάσεις δεδομένων και όλα τα άλλα στοιχεία. 
      Αυτό, όμως, που δεν απασχολεί κανέναν και δεν απασχολεί και το Υπουργείο –και το έχουμε πει πολλές φορές- είναι το ενδεχόμενο ότι το έργο αυτό έπρεπε να το είχε αναλάβει το ίδιο το Υπουργείο, οι περιφερειακές του υπηρεσίες με τις νομαρχίες. Η προσπάθεια όμως των προηγούμενων κυβερνήσεων του ΠΑ.ΣΟ.Κ. που συνεχίζει η τωρινή Κυβέρνηση με την πολιτική της αποδυνάμωσης του Υπουργείου και της ανάθεσης έργων και αρμοδιοτήτων σε ιδιωτικές εταιρείες έχουν φέρει αυτό το αποτέλεσμα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μου λέτε σας παρακαλώ ποιες ιδιωτικές εταιρείες εννοείτε;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Θα σας πω. 
      Κατ’ αυτόν τον τρόπο το Υπουργείο βρίσκεται σε διπλή ομηρία. Από τη μία πλευρά από τις ιδιωτικές εταιρείες που έχουν εμπλακεί, όπως η εταιρεία που έχει αναλάβει την ηλεκτρονική διαχείριση των μητρώων  του Ο.Π.Ε.Κ.Ε.Π.Ε. και από την άλλη πλευρά από τις συνεταιριστικές οργανώσεις οι οποίες μεταφέρουν το κόστος στους αγρότες και επωφελούνται εισπρακτικά, αποξενώνονται όμως από τους παραγωγούς μέλη τους και απομακρύνονται από το βασικό τους σκοπό, δηλαδή την παραγωγική και εμπορική αξιοποίηση των προϊόντων τους. 
      Το υψηλό κόστος από την άλλη πλευρά στην παραγωγή αγροτικών προϊόντων δεν είναι τωρινό φαινόμενο, αλλά αποτελεί ένα σχεδόν μεγάλο διαρθρωτικό πρόβλημα με το οποίο κανείς δεν ασχολήθηκε σοβαρά γιατί προϋποθέτει βούληση για τον έλεγχο της αγοράς αγροτικών εφοδίων και λοιπών εισροών, αλλά και ενίσχυση των παραγωγών με επιδοτήσεις και άλλες διευκολύνσεις κατά την αγροτική παραγωγή. Κανείς δεν αμφισβητεί πλέον ότι από τα επίσημα στοιχεία αποδεικνύεται ότι η Ελλάδα είναι μια από τις χώρες της Ευρωπαϊκής Ένωσης με το υψηλότερο κόστος παραγωγής αγροτικών προϊόντων. Οι τιμές των ζωοτροφών, των λιπασμάτων, του πολλαπλασιαστικού υλικού και της αγροτικής γης σε πολλές περιπτώσεις είναι κατά πολύ υψηλότερες από χώρες όπως η Γαλλία, η Ολλανδία, χώρες με εκμεταλλεύσεις εντατικής μορφής. Αλλά και στις μεσογειακές χώρες όπως η Ιταλία και η Ισπανία, οι οποίες παράγουν ομοειδή με την Ελλάδα αγροτικά προϊόντα υπάρχουν χαμηλότερες τιμές. 
       Το χειρότερο είναι ότι το κόστος παραγωγής στη χώρα μας όχι μόνο είναι υψηλό, αλλά μήνα με μήνα αυξάνεται ολοένα και περισσότερο, ενώ την  ίδια ώρα οι τιμές παραγωγού στην πλειονότητα των αγροτικών προϊόντων ακολουθούν αντίστροφη πορεία. Μεμονωμένο δυστυχώς αποτελεσματικό μέτρο είναι η σύσταση ομάδας εργασίας με απόφαση των Υφυπουργών κυρίων Κοντού και Παπαθανασίου, η οποία έχει στόχο την ενασχόληση με την έρευνα και τον υπολογισμό του κόστους των εισαγόμενων φυτοφαρμάκων. Αυτή η ομάδα όμως, κύριε Υπουργέ, δεν έχει αποδώσει ακόμα. 
      Σύμφωνα με τα στοιχεία της Εθνικής Στατιστικής Υπηρεσίας ο δείκτης τιμών εισροών, τα γεωργικά εφόδια δηλαδή, μηχανολογικός εξοπλισμός και κτήρια, αυξήθηκε τον Μάρτιο του 2005 κατά 7% σε σχέση με το Μάρτιο του 2004 έναντι αυξήσεων 4,8% και 4,7% που είχαν σημειωθεί κατά τις αντίστοιχες συγκρίσεις των δεικτών, των ετών 2004 προς 2003 και 2003 προς 2002. Η Ελλάδα είναι η ακριβότερη χώρα μεταξύ των δεκαπέντε παλαιών κρατών της Ευρωπαϊκής Ένωσης σε ό,τι αφορά το κόστος εισροών στη γεωργία. Βέβαια αυτό έχει ιδιαίτερη σημασία και αντιμετωπίζει μεγάλο πρόβλημα  η πλειοψηφία των αγροτών στην Ελλάδα, δηλαδή οι μικρομεσαίοι αγρότες. 
      Ο δείκτης τιμών των ζωοτροφών στην Ελλάδα ήταν ο υψηλότερος μεταξύ των δεκαπέντε χωρών. Η χώρα μας είναι ακριβότερη σ’ ό,τι αφορά το κόστος για το μηχανολογικό εξοπλισμό. Στο δείκτη τιμών λιπασμάτων και βελτιωτικών εδάφους, η Ελλάδα είναι η δεύτερη ακριβότερη χώρα. Σε πολύ υψηλά επίπεδα, συγκρινόμενα μάλιστα μ’ αυτά που επικρατούν στις άλλες ευρωπαϊκές χώρες, βρίσκονται τα ενοίκια της αγροτικής γης και οι τιμές για την αγορά αγροτικής γης στην Ελλάδα κ.λπ.
      Βέβαια, τα περί μείωσης του Φ.Π.Α., οι υποσχέσεις για την περαιτέρω μείωση της τιμής του πετρελαίου για την αγροτική χρήση και όλες οι άλλες σχετικές προεξαγγελίες προεκλογικά αποδεικνύεται δυστυχώς για μία ακόμη φορά ότι είναι λόγια μεγάλα και ψεύτικα.
      Το ζήτημα των συνεταιρισμών εξελίσσεται στο πιο κρίσιμο και κομβικό ζήτημα που θα κρίνει τη συνολική πορεία της αγροτικής οικονομίας και το μέλλον όσων εξαρτώνται άμεσα ή έμμεσα από την πρωτογενή παραγωγή έως και τα τελικά προϊόντα. Μέσω των συνεταιρισμών και των ομάδων παραγωγής θα επιδιώκουν να βελτιώσουν την παραγωγή τους, να μπουν και στη μεταποίηση, να αυξήσουν τη διαπραγματευτική τους δύναμη. 
      Στις άλλες χώρες το κράτος έχει θέσει κανόνες και έχει ορίσει το πλαίσιο μέσα στο οποίο διεξάγεται ο ανταγωνισμός. Στην Ελλάδα επικρατεί αναξιοπιστία του συνεταιριστικού κινήματος σε εποχές που έπρεπε να παίξει σημαντικό ρόλο. Η κομματικοποίηση και η χειραγώγησή του από τα δύο μεγάλα κόμματα το οδήγησαν στην απαξίωσή του. Η πολιτική αυτή είναι καταστροφική και για τους συνεταιρισμούς και για τους αγρότες. 
      Είναι ανάγκη λοιπόν να σταματήσουν να λειτουργούν ως το «μακρύ χέρι» των κυβερνήσεων και των κομματικών μηχανισμών και να κατοχυρώσουν την αυτόνομη και ανεξάρτητη λειτουργία τους, να αποτελέσουν σταδιακά τον κύριο μηχανισμό άσκησης εθνικής αγροτικής πολιτικής. Άλλωστε το νομοθετικό πλαίσιο δίνει μία επαρκή ευελιξία ιδιαίτερα μέσα από τις συγχωνεύσεις και τη δημιουργία μικρών κλαδικών οργανώσεων. 
      Με τη διεύρυνση της Ευρωπαϊκής Ένωσης αυξήθηκε ο ενεργός αγροτικός πληθυσμός κατά 30% και η καλλιεργούμενη γη σε ποσοστό 60%, άρα οι συνεταιρισμοί αποτελούν μία μεγάλη ευρωπαϊκή αγροτική οικονομία και κοινωνία.
      Η διαδικασία για τα οριστικά δικαιώματα όπως εξελίσσεται, καθώς και τα διάφορα παρακρατήματα επαναφέρουν το σοβαρό ζήτημα των καταλογισμών τους οποίους θα κληθούν να πληρώσουν οι Έλληνες φορολογούμενοι μέσα από τον κρατικό προϋπολογισμό, χωρίς να έχει ωφεληθεί σε τίποτα ο Έλληνας αγρότης. 
      Από την άλλη πλευρά, σημαντικά κονδύλια από την Ευρωπαϊκή Ένωση όχι μόνο δεν απορροφώνται με διαφάνεια και δεν αξιοποιούνται, αλλά υπάρχει μία σειρά προστίμων τα τελευταία πέντε χρόνια, τα οποία αγγίζουν το 1.000.000.000 ευρώ και δεν ξέρω από πού και από ποιους θα αποπληρωθούν αυτά τα πρόστιμα. Το ξέρω βέβαια, ο ελληνικός λαός θα τα πληρώσει.
      Εμείς από την πλευρά του Συνασπισμού της Ριζοσπαστικής Αριστεράς θα δώσουμε τη μάχη για να ενισχυθούν οι μικρομεσαίες αγροτικές εκμεταλλεύσεις, να αναβαθμιστεί ο ρόλος των συνεταιρισμών και να αξιοποιηθούν οι ομάδες παραγωγών με στόχο πάντα την ανάπτυξη της υπαίθρου, την παραγωγή ποιοτικών και διεθνώς εμπορεύσιμων προϊόντων και την προστασία του περιβάλλοντος. 
      Η βιώσιμη γεωργία, η βιώσιμη κτηνοτροφία και η αλιεία που πρέπει να αποτελούν τη βάση της ανάπτυξης της υπαίθρου και της περιφέρειας, η ενθάρρυνση άλλων δραστηριοτήτων όπως οι ήπιες αλλά ποιοτικές μορφές τουρισμού, οι μικρές μονάδες παραγωγής ηλεκτρικής ενέργειας από ανανεώσιμες πηγές αλλά και οι καλλιέργειες και η παραγωγή βιομάζας και αξιοποίησης για την παραγωγή βιοκαυσίμων, η απαγόρευση των μεταλλαγμένων και γενικότερα η χρησιμοποίηση μεθόδων παραγωγής που σέβονται τη δημόσια υγεία και είναι φιλικές προς το περιβάλλον και την αειφόρο διαχείριση των φυσικών και ανανεώσιμων πόρων πρέπει να είναι ο κεντρικός άξονας της εφαρμοζόμενης αγροτικής πολιτικής.
      Φοβάμαι, όμως, ότι έχει μείνει στις διακηρύξεις και αυτής της Κυβέρνησης και δεν υπάρχει ένας ουσιαστικός σχεδιασμός και μία ουσιαστική εθνική πολιτική. Ο σχεδιασμός, λοιπόν, χωλαίνει. Δεν θέλω να πω ότι είναι ανύπαρκτος. Θα αποδειχτεί από τη σημερινή συζήτηση. Δεν έχουν ολοκληρωθεί οι δεκατρείς μελέτες για κάθε περιφέρεια της χώρας, με τις οποίες θα έπρεπε να εξειδικεύονται σε κάθε περιοχή τα προβλήματα, να αναδεικνύονται οι δυνατότητες και οι προοπτικές αξιοποίησης της αγροτικής πολιτικής. 
      Κύριοι Υπουργοί, κύριοι συνάδελφοι, είναι γεγονός ότι ζούμε σε ένα σύνθετο περιβάλλον και είναι αποδεκτό παγκόσμια και σε ευρωπαϊκό επίπεδο ότι τα αγροτικά ζητήματα είναι πολύ κρίσιμα. Ο Παγκόσμιος Οργανισμός Εμπορίου δημιουργεί πολλά προβλήματα. Έχουμε αξιολογήσει τις μέχρι σήμερα παρεμβάσεις του και δυστυχώς, όπως διαπιστώσαμε και κατά τις συνεδριάσεις μας και στις συνομιλίες στο Δ΄ Κοινωνικό Φόρουμ με τους αγρότες της Ευρώπης, τρεις χιλιάδες αγρότες κάθε χρόνο εξαφανίζονται. 
      Γιατί εξαφανίζονται; Είναι οι μικρομεσαίοι αγρότες, οι οποίοι συνεχώς –μα συνεχώς- χρεώνονται με δάνεια, προκειμένου να ανταπεξέλθουν στο κόστος της παραγωγής και συνεχώς χάνουν την αξιοπρέπειά τους, γιατί αναγκάζονται να πληρώνουν τα προϊόντα τους σε τιμές πολύ χαμηλότερες από το κόστος της παραγωγής. 
      Η Ελλάδα, όμως, δεν αντέχει αυτήν την κατάσταση και πρέπει επειγόντως να πάρουμε τα μέτρα. Είναι εθνική επιταγή και ανάγκη. 
      Ευχαριστώ. 
      (Χειροκροτήματα από την πτέρυγα του Συνασπισμό Ριζοσπαστικής Αριστεράς)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Ο συνάδελφος κ. Δραγασάκης έχει το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, μου είχε κάνει εντύπωση στην τελευταία Διεθνή Έκθεση Θεσσαλονίκης πέρυσι, όπου ο Πρωθυπουργός κ. Καραμανλής είχε πει με έμφαση ότι θέλουμε μια ανταγωνιστική και όχι επιδοτούμενη γεωργία. 
      Και από τότε με απασχολεί το ερώτημα τι εννοεί μ' αυτό το σύνθημα, μέχρι που πριν από λίγες εβδομάδες άκουσα και τον Αρχηγό της Αξιωματικής Αντιπολίτευσης, τον κ. Παπανδρέου, μιλώντας στο Αγρίνιο να λέει το ίδιο πράγμα: Όχι στην επιδοτούμενη γεωργία, ναι στην ανταγωνιστική γεωργία. 
      Τι θα πει αυτό; Ότι η επιδοτούμενη γεωργία δεν είναι ανταγωνιστική; Ή ότι η ανταγωνιστική γεωργία δεν έχει ανάγκη από επιδοτήσεις; Θεωρώ ότι η σημερινή συζήτηση είναι μια ευκαιρία να διευκρινίσει ο Υπουργός τουλάχιστον τι εννοεί η Κυβέρνηση μ' αυτό το σύνθημα, το οποίο είναι κεντρικό, είναι το πλαίσιο της πολιτικής. 
      Θέλω να θέσω το εξής συγκεκριμένο ερώτημα, κύριε Υπουργέ. Ποια χώρα του κόσμου δεν επιδοτεί τη γεωργία της; Πείτε μας μια χώρα που δεν επιδοτεί τη γεωργία της, να τη μελετήσουμε κι εμείς. Μήπως δεν επιδοτεί η Αμερική τους αγρότες της; Η Ιαπωνία δεν επιδοτεί τη γεωργία της; Ή μήπως η Ελβετία δεν επιδοτεί τη μικρή της γεωργία;  
      Οι κατά αγρότη επιδοτήσεις στην Αμερική είναι πολύ υψηλότερες από αυτές που έχουμε στην Ευρωπαϊκή Ένωση και οι επιδοτήσεις που έχουμε στην Ευρωπαϊκή Ένωση, όπως ξέρετε, κυρίως αφορούν τις βόρειες χώρες και όχι τα μεσογειακά προϊόντα. Είναι όντως ένα θέμα, να μην πω πρόκληση, η κάθε αγελάδα να έχει δύο δολάρια επιδότηση τη μέρα, απ’ ό,τι λένε, όταν υπάρχουν δισεκατομμύρια άνθρωποι που δεν έχουν αυτό το ποσό για να ζήσουν. Όμως στα μεσογειακά προϊόντα –στα περισσότερα τουλάχιστον- υπάρχει πρόβλημα.
      Επομένως, η παγκόσμια πραγματικότητα δείχνει ότι οι χώρες οι οποίες εμφανίζεται να έχουν ανταγωνιστική γεωργία επιδοτούν αυτή τη γεωργία. Και δεν είναι σωστό ο Πρωθυπουργός της χώρας να μην το λέει αυτό στους αγρότες, αλλά να ενοχοποιεί την επιδότηση γενικά και μέσω αυτής να ενοχοποιεί και τον αγρότη. 
      Δεύτερον, υπάρχουν και στη χώρα μας σήμερα καλλιέργειες, οι οποίες δεν έχουν επιδότηση στην τιμή του προϊόντος. Οι ντομάτες, τα αγγούρια, οι πιπεριές, όλα τα πρώιμα κηπευτικά που βγαίνουν στην Κρήτη, στην Πελοπόννησο και αλλού δεν έχουν καμία επιδότηση τιμής και πολλά απ’ αυτά πωλούνται και στις διεθνείς αγορές, παραδείγματος χάρη στη Γερμανία. 
      Σημαίνει αυτό ότι δεν έχουν πρόβλημα; Υπάρχουν τεράστια προβλήματα. Και οι αγρότες δεν ζητούν επιδότηση. Ζητούν επιστημονική υποστήριξη, ζητούν πιστοποίηση, ζητούν πληροφόρηση, ζητούν μείωση του κόστους. 
      Άρα, πού πάει εδώ το δίλημμα: Ή το ένα ή το άλλο; Δεν έχουμε επιδότηση, αλλά έχουμε εξαγωγές προϊόντων. Για να σταθούν όμως, στις αγορές και να μπορέσουν οι αγρότες να έχουν ένα αξιοπρεπές εισόδημα θέλουν μία σειρά από βοήθειες, οι οποίες αυτή τη στιγμή δεν τους παρέχονται. 
      Τρίτη διάσταση. Βεβαίως υπάρχουν καλλιέργειες που ακόμα κι αν τις επιδοτούμε δεν μπορούν να σταθούν, διότι αλλάζουν οι συνθήκες, αλλάζει η ζήτηση και διότι προϊόντα που πριν από δεκαετίες ήταν στην αιχμή της κατανάλωσης, σήμερα έχουν αντικατασταθεί από άλλα. 
      Άρα, υπάρχει και εδώ ένα πρόβλημα αναδιάρθρωσης όχι ως αναγκαίο κακό –τι να κάνουμε, πρέπει την τάδε καλλιέργεια να την αντικαταστήσουμε με άλλη- αλλά με στόχο την αναζήτηση νέων δυνατοτήτων. Μπορεί να υπάρχουν καλλιέργειες και μπορεί να υπάρχουν προϊόντα, τα οποία να πρέπει να δούμε.
      Όμως, όπως είπε και η εισηγήτριά μας, πού βρίσκονται οι δεκατρείς μελέτες που εμείς χαρακτηρίσαμε ως θετικό βήμα την προκήρυξή τους; Πότε θα ολοκληρωθούν; Πότε –μετά την ολοκλήρωσή τους- θα υλοποιηθούν σε συγκεκριμένα σχέδια; Τι κίνητρα θα δοθούν στους αγρότες για να προχωρήσουν σε νέες ενδεχομένως καλλιέργειες; Ποιος θα αναλάβει το ρίσκο της μετάβασης; Διότι όταν μία επιχείρηση αλλάζει αντικείμενο, υπάρχουν νόμοι κινήτρων –και σωστά στην προκειμένη περίπτωση- που βοηθούν, επιχορηγούν, διαμοιράζεται ο κίνδυνος κ.ο.κ.
      Συμπέρασμα: Το πραγματικό δίλημμα δεν είναι ανάμεσα στην επιδοτούμενη γεωργία και την ανταγωνιστική γεωργία. Το πραγματικό δίλημμα είναι ανάμεσα σε μία αγροτική ανάπτυξη που γίνεται με σχέδιο, που είναι ολοκληρωμένη, που συνδέεται γενικότερα με την ανάπτυξη της υπαίθρου από τη μία πλευρά ή μία αγροτική ανάπτυξη που γίνεται με τρόπο άναρχο, όπου ο αγρότης είναι στο έλεος των στοιχείων της φύσης, στο έλεος των διακυμάνσεων των αγορών, στο έλεος των μεσαζόντων, των εμπορικών αλυσίδων, των τραπεζών.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω, κύριε Πρόεδρε.
      Κύριε Υπουργέ, μέσα σ’ αυτό το γενικό πλαίσιο ήδη ακούστηκαν και θα ακουστούν και άλλες προτάσεις. Εγώ μονολεκτικά με την ανοχή του Προεδρείου για ένα λεπτό, κύριε Πρόεδρε, θέλω να σας επισημάνω την κρισιμότητα της πιστοποίησης στην εποχή μας. 
      Ειδικότερα πρέπει να διευκρινιστεί ο όρος του Ο.Π.Ε.ΓΕ.Π.: Ή πιστοποιήσεις θα δίνει ή αξιολόγηση των πιστοποιητών θα κάνει. Αν αυτό δεν διευκρινιστεί, αν ο ΟΠΕΓΕΠ ταυτόχρονα κάνει και τα δύο, προβλέπουμε ότι θα υπάρξουν προβλήματα.
      Τέλος, κρίσιμο θέμα είναι οι φορείς που διαμεσολαβούν ανάμεσα στον απλό αγρότη και τις διεθνείς αγορές. Με ποιο τρόπο τα αγροτικά προϊόντα, με ποιους φορείς μπορούν να μπουν σε αγορές; 
      Προ ημερών βρεθήκαμε με συναδέλφους της Βουλής στη Βιέννη. Επτακόσιες χιλιάδες τουρίστες κάθε χρόνο έρχονται από την Αυστρία. Ενθουσιάζονται από την ελληνική διατροφή. Ούτε ένα αγροτικό προϊόν δεν συναντήσαμε στα σούπερ-μάρκετ της Βιέννης. Γιατί; Διότι δεν υπάρχουν φορείς οι οποίοι να αναλάβουν τη διερεύνηση των αγορών, την προώθηση των προϊόντων κ.ο.κ. Ένας Ο.Π.Ε. για τα αγροτικά προϊόντα, κύριε Υπουργέ, δηλαδή ένας Οργανισμός Προώθησης Αγροτικών Εξαγώγιμων Προϊόντων, ίσως είναι σκόπιμο και θα βοηθούσε, διαφορετικά τα προβλήματα φοβούμαι ότι θα οξύνονται ιδίως σε αυτό το σκέλος. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, η γεωργία είναι καθοριστικός παράγοντας για την επιβίωση του ανθρωπίνου είδους. Η αλματώδης παγκόσμια αύξηση του πληθυσμού, η ανάπτυξη της τεχνολογίας και της επιστήμης, αλλά και η άνοδος του βιοτικού επιπέδου αύξησαν τις ανάγκες και τις απαιτήσεις καταναλωτικών αγαθών όλων των ειδών ξεκινώντας πρώτα από τα είδη διατροφής, τα οποία θέλουμε να είναι υψηλής ποιότητας, να είναι διαθέσιμα στο ψυγείο μας κάθε στιγμή, όλο το χρόνο, ακόμα και όταν δεν παράγονται στη συγκεκριμένη χρονική περίοδο.
      Απ’ αυτή την άποψη, οδηγηθήκαμε σε μία ανάπτυξη της αγροτικής παραγωγής, σε ένα καινούργιο μοντέλο, όπου έχουμε από τη μια πλευρά εντατικοποίηση των καλλιεργειών και από την άλλη, χρήση διαφόρων χημικών προϊόντων, για να ευκολύνουμε και την αύξηση της παραγωγής και τη δημιουργία προϊόντων τα οποία θα είναι αυτά που ζητά η αγορά. 
      Όμως, αυτό οδήγησε σε απαράδεκτες καταστάσεις, σε ένα καινούργιο μοντέλο αγροχημικής εντατικής γεωργίας που είχε ως στόχο την αύξηση της ανταγωνιστικότητας, το μέγιστο κέρδος και οδήγησε σε κρίση την τροφική αλυσίδα. Βλέπουμε, λοιπόν, να παράγονται προϊόντα που έχουν μέσα τους διοξίνες,  φυτοφάρμακα και άλλες ουσίες οι οποίες είναι επικίνδυνες. Ας μην πάμε στο παρελθόν όπου είχαμε τις «τρελές αγελάδες» και να μη συζητήσουμε για τις διοξίνες των ολλανδικών γαλακτοκομικών και κτηνοτροφικών προϊόντων. 
      Βέβαια, φθάσαμε και στα μεταλλαγμένα προϊόντα. Τα μεταλλαγμένα είναι ένα άλλο καινούργιο είδος προϊόντων τα οποία δημιουργούν σοβαρότατα προβλήματα. Πρώτα-πρώτα, αλλοιώνουν το γενετικό κώδικα και αυτός αλλοιωμένος γενετικός κώδικας, όταν μπαίνει στους άλλους οργανισμούς που τρέφονται με αυτά τα προϊόντα, κανένας δεν ξέρει -και κρούουν τον κώδωνα του κινδύνου όλα τα Νόμπελ της Βιολογίας και της Ιατρικής- τι συνέπειες μπορεί να επιφέρει στο μέλλον. 
      Αυτό δεν μπορούμε να το αγνοήσουμε και πρέπει να το λάβουμε σοβαρότατα υπ’ όψιν μας. Και δεν είναι μόνο αυτό. Έχουμε τις μεγάλες εταιρείες να κυριαρχούν, να κηδεμονεύουν και δύο-τρεις εταιρείες που θα κυριαρχήσουν απολύτως στην παγκόσμια αγορά, με συνέπεια να είναι απόλυτη η εξάρτηση λαών –όχι μόνο ατόμων- και ολόκληρων ηπείρων από ελάχιστες εταιρείες, κυρίως αμερικάνικες. 
      Από την άλλη, βέβαια, έχουμε και την άλλη ιστορία με τους σπόρους. Εδώ, στην Ελλάδα, υπήρχε μια σειρά παραδοσιακών προϊόντων πολύτιμα και, αν θέλετε, αναντικατάστατα. Και, όμως, σήμερα έχουν σχεδόν εξαφανιστεί. Πηγαίνετε να βρείτε την παραδοσιακή ντομάτα. Δεν θα τη βρείτε, δυστυχώς. Πηγαίνετε να βρείτε τα άλλα προϊόντα, όπως τα πεπόνια. Θα δείτε ότι υπάρχουν πια υβρίδια και υβρίδια σημαίνει ότι έχεις ένα σπόρο ο οποίος παράγει μία μόνο φορά, δηλαδή δεν κάνει σπόρο για αναπαραγωγή. Επομένως, ο αγρότης την άλλη χρονιά πρέπει να πάει να πάρει πάλι το υβρίδιο. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Αυτό έχει ως συνέπεια, κύριε Υπουργέ –από τη Βοιωτία είσθε- ένας σπόρος πεπονιού που πωλούνταν πριν από μερικά χρόνια 300 δραχμές, όταν ήταν ακόμα η δραχμή, να μην ξέρουμε πόσο έχει φθάσει τώρα. Καταλαβαίνετε πόσα πρέπει να εισπράξει ο παραγωγός πια για να καλύψει όλες αυτές τις ανάγκες. 
      Βέβαια, έχουμε θαυμάσιες ποικιλίες και στο στάρι και στο βαμβάκι που έχουν αντικατασταθεί. 
      Αυτά έχουν και άλλες συνέπειες σοβαρότατες στην υγεία, γιατί αυτά τα προϊόντα για να παραχθούν, έχουν ανάγκη από μια σειρά φυτοφαρμάκων και αυτή η ασυλλόγιστη χρήση λιπασμάτων και φυτοφαρμάκων έχει δημιουργήσει σοβαρά προβλήματα υγείας. Οι αγρότες πλήττονται από καρκίνο, από πνευμονοπάθειες, από δερματοπάθειες. Και αν λάβουμε υπ’ όψιν το χαμηλό επίπεδο της υγειονομικής κάλυψης που έχουν οι αγροτικοί πληθυσμοί, είναι μια από τις κύριες αιτίες της ερήμωσης της υπαίθρου, εκτός του ότι βέβαια δεν υπάρχουν δουλειές, δεν υπάρχει μέλλον στα χωριά μας και ξέρετε πώς μαζεύονται πια όλοι στις πόλεις. 
      Έχουμε ανάγκη, λοιπόν, να παράγουμε βιολογικά προϊόντα και έχει τη δυνατότητα η Ελλάδα να παράγει αυτά τα προϊόντα, τα οποία είναι πολύτιμα και περιζήτητα. Είπε και ο κ. Δραγασάκης και η κ. Ξηροτύρη ότι δυστυχώς δεν έχουμε τους μηχανισμούς για να τα προωθήσουμε και να τα στηρίξουμε, γιατί για να μπορέσουν αυτά τα προϊόντα να σταθούν, χρειάζεται να φροντίσουμε για την επιδότησή τους, για τη στήριξή τους, τη γεωτεχνική, τη συστηματική πληροφόρηση, προκειμένου να ενισχύσουμε και να στηρίξουμε αυτούς τους παραγωγούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για μισό λεπτό θα ήθελα την υπομονή σας, κύριε Πρόεδρε.
      Βέβαια, φθάνουμε έτσι στο σημείο, εκτός όλων των άλλων, να παρατηρείται –βλέπουμε εδώ τα στοιχεία- μείωση κατά 17,9% του αγροτικού εισοδήματος των Ελλήνων παραγωγών την τελευταία πενταετία, τη στιγμή που οι περισσότερες τουλάχιστον ευρωπαϊκές χώρες το αύξησαν σημαντικά. 
      Ένα σημαντικό θέμα, επίσης, είναι οι αγροτικές συντάξεις. Δυστυχώς, υπήρχαν υποσχέσεις της Κυβέρνησης ότι μέχρι το 2008 η αγροτική σύνταξη θα φθάσει τα 330 ευρώ που σήμαινε ότι κάθε χρόνο θα αυξάνεται η αγροτική σύνταξη πολύ περισσότερο απ’  ό,τι έχει αυξηθεί έως τώρα.
      Δηλαδή αυξήθηκε κατά 13,2 ευρώ και κατά 14,9 ευρώ το 2005 και το 2006, ενώ θα έπρεπε να είχε αυξηθεί πολύ περισσότερο. Αλλά και αυτό, το να αυξηθεί στα 330 ευρώ, είναι απειροελάχιστο ποσοστό μπροστά στις αυξημένες ανάγκες που έχουν οι αγρότες. Ξέρουμε ότι και η σύνταξη του Ι.Κ.Α. είναι κάτω από τα 500 ευρώ, κατά 70% παίρνουν οι συνταξιούχοι και δεν μπορούν να επιβιώσουν. Πολύ περισσότερο δεν μπορεί να επιβιώσουν με τα 200 και τα 230 ευρώ οι αγρότες μας. 
      Θα ήθελα να πω επίσης και δυο λόγια, ειδικά για την περιοχή της Αττικής και τα αγροτικά προβλήματα που υπάρχουν εδώ. Θα μου επιτρέψετε να τα πω στη δευτερολογία μου. 
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Από τον Kοινοβουλευτικό Eκπρόσωπο του Κομμουνιστικού Κόμματος Ελλάδας κ. Ορέστη Κολοζώφ λάβαμε επιστολή με την οποία ορίζεται ως Kοινοβουλευτικός Eκπρόσωπος στην παρούσα επερώτηση ο Βουλευτής κ. Σταύρος Σκοπελίτης.
      Κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Θέλω πρώτα από όλα, κύριε Πρόεδρε και  κύριοι συνάδελφοι, να εξάρω τη συμβολή του Συνασπισμού στην κατάθεση εποικοδομητικών προτάσεων και στην εν γένει συζήτηση επί ιδεών, στοιχείων και παρεμβάσεων που βοηθούν την Κυβέρνηση, ώστε να λαμβάνει τις καλύτερες δυνατές αποφάσεις.
      Το λέω αυτό γιατί διακρίνω, όχι μια στείρα αντιπολιτευτική διάθεση, όπως συμβαίνει με την τακτική που ακολουθεί η Αξιωματική Αντιπολίτευση, αλλά η όποια κριτική συνοδεύεται από προτάσεις και από ιδέες, ανεξαρτήτως αν μπορούν να εφαρμοστούν στο σύνολό τους. 
      Επίσης, το λέω αυτό, γιατί με τον Πρόεδρο του Συνασπισμού έχουμε μια σειρά συναντήσεων και συζητήσεων το τελευταίο διάστημα. Το ίδιο συμβαίνει και με τους Kοινοβουλευτικούς Eκπροσώπους, τους Βουλευτές που μεταφέρουν τις ανησυχίες του αγροτικού κόσμου από την περιφέρεια και συμβάλλουν στην εξεύρεση των καλύτερων λύσεων για τον αγρότη και την ύπαιθρο. 
      Θέλω, όμως, παράλληλα να εκφράσω την απορία μου σε μια τοποθέτηση της κ. Ξηροτύρη. Πραγματικά με ξένισε η θέση σας -και το λέω εκ των προτέρων- όταν ουσιαστικά ζητήσατε να πάρουμε την αρμοδιότητα των Διευθύνσεων Αγροτικής Ανάπτυξης -και φαντάζομαι και Κτηνιατρικής- από τη Νομαρχιακή Αυτοδιοίκηση και να τη φέρουμε στο κέντρο. 
      Αν αυτό αποτελεί πρόταση του Συνασπισμού να μας το πείτε ρητά. Δεν μπορώ να διανοηθώ ότι ο Συνασπισμός έχει τέτοια άποψη, να πάρουμε αποκεντρωμένη αρμοδιότητα από τη Νομαρχιακή Αυτοδιοίκηση και να τη ξαναφέρουμε στην κεντρική διοίκηση. Να μιλήσουμε για βελτίωση της λειτουργίας ναι, να μιλήσουμε για καλύτερη συνεργασία των τριών επιπέδων, όπως είπατε πριν, αλλά δεν νομίζω ότι διανοείστε, ότι έχετε τέτοια άποψη…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είπα να ενισχύσετε το Υπουργείο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Προσέξτε. Οι υπηρεσίες του Υπουργείου, όπως ξέρετε, είναι στην περιφέρεια. Το Υπουργείο Αγροτικής Ανάπτυξης δεν διαθέτει περιφερειακές υπηρεσίες, με βάση νομοθεσία η οποία εγκρίθηκε και ψηφίστηκε επί ΠΑ.ΣΟ.Κ. Όποια αρμοδιότητα έχει αποκεντρωθεί δεν μπορεί να επιστρέψει, όπως ξέρετε, στην κεντρική διοίκηση. Άρα, λοιπόν, πρέπει να διαμορφώσετε, να τροποποιήσετε τη θέση σας, για να καταλάβουμε και εμείς τι ακριβώς ζητάτε. Και επειδή έχουμε και νομαρχιακές εκλογές και αυτά θα αναδειχθούν εντονότερα, για να σας προστατεύσω, θέλω να έχετε μια σαφέστερη τοποθέτηση επ’ αυτού, γιατί μπορεί να ανοίξουμε μέτωπα και θέματα, ενώ δεν εννοείτε προφανώς αυτό ακριβώς. 
      Από εκεί και πέρα, εγώ αποδέχομαι ότι ο τρόπος με τον οποίο λειτουργούν τα τρία επίπεδα θα μπορούσε να βελτιωθεί, όμως, πρέπει να αποδεχθώ –και να το αποδεχθείτε και εσείς- ότι δεν είναι δυνατόν, αυτά τα οποία συνέβησαν επί είκοσι χρόνια να αλλάξουν είτε ως νοοτροπία είτε ως οργανογράμματα, είτε ως τοποθέτηση κρατικών υπαλλήλων στις αρμόδιες υπηρεσίες, το τελευταίο διάστημα της διετίας. Διότι ξέρετε πολύ καλά ότι χρειάζονται διαδικασίες προσλήψεων, που είναι σε εξέλιξη, χρειάζεται ενημέρωση και επιμόρφωση των γεωτεχνικών, ώστε να ανταποκριθούν στις πολλές απαιτήσεις που συνεπάγεται η εφαρμογή της νέας Κοινής Αγροτικής Πολιτικής, χρειάζεται να πειστούν οι αγρότες να αλλάξουν νοοτροπία, να αλλάξουν τακτική. Αυτό είναι πάρα πολύ δύσκολο, ειδικά για τις μεγάλες ηλικίες, έστω και αν γίνονται πολλές ημερίδες, έστω και αν υπάρχει πληθώρα στοιχείων και υλικού για την καλύτερη και αποτελεσματικότερη προσαρμογή μας στη νέα Κ.Α.Π.. Πάντως, αυτά συνεκτιμώνται και πιστεύω ότι με τη συμβολή όλων των παραγόντων, όπως είναι η ΠΑ.Σ.Ε.ΓΕ.Σ., όπως είναι οι συνεταιρισμοί, όπως είναι οι συνδικαλιστές, όπως είναι τα πολιτικά κόμματα μπορεί πραγματικά να έχουμε καλύτερο αποτέλεσμα, καλύτερη εξέλιξη.
      Έρχομαι τώρα στο κύριο μέρος της επερώτησης και στην κριτική την οποία ασκείτε. Κατ’ αρχήν, αναφέρεστε κατά κύριο λόγο στην απόφασή μας να οδηγηθούμε στην αποδέσμευση.
      Αυτή η επιλογή ήταν μια επιλογή μεταξύ δύο σεναρίων. Δεν ήταν ευθύνη της Κυβέρνησης της Νέας Δημοκρατίας η οριστικοποίηση των κοινοτικών αποφάσεων σε σχέση με την πορεία ενίσχυσης των αγροτών με κοινοτικές ενισχύσεις. Ήταν απόφαση η οποία ολοκληρώθηκε μετά από μακρά σειρά συζητήσεων και διαβουλεύσεων τον Ιούνιο του 2003 επί Ελληνικής Προεδρίας –ήταν το ΠΑ.ΣΟ.Κ. στην κυβέρνηση τότε- και που ουσιαστικά αποφάσισαν ότι μπορεί μια κυβέρνηση να προχωρήσει είτε στην ολική αποδέσμευση, κάτι που κάναμε εμείς αφού αυτό ζήτησε η μεγάλη πλειοψηφία των φορέων με εξαίρεση, ομολογώ, τον Συνασπισμό. Δεν νομίζω ότι υπάρχει κανένας άλλος φορέας ο οποίος ήταν αντίθετος με την πλήρη αποδέσμευση, όπου μπορούσαμε. Αυτή ήταν λοιπόν η μία επιλογή, το ένα σενάριο. Το άλλο σενάριο δεν ήταν η ολική σύνδεση, για να μιλάμε σοβαρά για το ενδεχόμενο να συνδέσουμε την καταβολή των επιδοτήσεων με τον όγκο και το είδος της παραγωγής, αλλά μιλούσε για μερική αποδέσμευση, για σύνδεση ενός πολύ μικρού ποσοστού κοινοτικών ενισχύσεων, που ακριβώς επειδή ήταν πολύ μικρό το ποσοστό, προφανώς δεν θα ήταν δελεαστικό για να καλλιεργήσει ο αγρότης και να εισπράξει αυτήν την επιδότηση.
       Εάν είχαμε να επιλέξουμε μεταξύ του σεναρίου της πλήρους αποδέσμευσης και της πλήρους σύνδεσης, προφανώς θα επιλέγαμε την πλήρη σύνδεση. Όμως ξέρετε πολύ καλά ότι και αυτή η απόφαση της κυβέρνησης του ΠΑ.ΣΟ.Κ. τότε ήταν αποτέλεσμα των διαβουλεύσεων και συζητήσεων στο πλαίσιο του Π.Ο.Ε., δεν ήταν προσωπική επιλογή του εκάστοτε Υπουργού ή του τότε Πρωθυπουργού το να πάμε στην αποσύνδεση ως βασική εναλλακτική λύση για να διατηρηθούν οι κοινοτικές επιδοτήσεις στη χώρα και στην Ευρωπαϊκή ‘Ένωση συνολικά. Ήταν αποτέλεσμα συζητήσεων του Παγκόσμιου Οργανισμού Εμπορίου, που στο πλαίσιο των διεκδικήσεων των φτωχών χωρών να υπάρχουν ανταγωνιστικότεροι όροι για την αγροτική δραστηριότητα, θα έπρεπε να αποσυνδεθεί η καταβολή ενισχύσεων για λόγους ανταγωνισμού από τον όγκο της παραγωγής και να δοθεί ανάλογο ποσό, όπως πράγματι δίδεται, με άλλο τρόπο που να μην νοθεύει τόσο πολύ τον ανταγωνισμό. 
      Εμείς λοιπόν δεν είχαμε καμία επιφύλαξη να αποδεχθούμε την πλήρη σύνδεση, είχαμε όμως σοβαρή επιφύλαξη να αποδεχθούμε την μερική και σε πολύ χαμηλό ποσοστό σύνδεση, διότι αυτό ακριβώς επειδή δεν οδηγούσε σε δελεαστική καταβολή ικανοποιητικού ποσού, θα χανόταν για τη χώρα. Αυτός είναι ο λόγος που δεν δεχθήκαμε την μερική σύνδεση. 
      Τα έχουμε εξηγήσει στους συναδέλφους του Συνασπισμού. Οφείλω να εξηγήσω στο Σώμα για άλλη μια φορά τη λογική αυτή, ακριβώς επειδή δεν ήταν δελεαστικό το πολύ μικρό ποσό που αναλογούσε στη σύνδεση για να προχωρήσει κάποιος σε μια καλλιέργεια η οποία τελικώς δεν ήταν κερδοφόρα. 
      Σε σχέση τώρα με τα αποτελέσματα οι πληροφορίες που έχουμε από στοιχεία που μας δίνουν πάλι οι Νομαρχιακές Αυτοδιοικήσεις, κυρία Ξηροτύρη και όχι οι δικές μας υπηρεσίες –είναι αποκεντρωμένες οι υπηρεσίες- είναι ότι υπάρχει μια μείωση καλλιέργειας στον καπνό. Ο καπνός όμως –σας κάνω μια παρένθεση και θα αναφερθεί ο Υφυπουργός σε λίγο εκτενέστερα στο θέμα του καπνού- αντιμετώπισε πρόβλημα διάθεσης και πέρυσι που υπήρχε σύνδεση των επιδοτήσεων με την παραγωγή. ‘Αρα το πρόβλημα του καπνού είναι γενικότερο. Υπάρχει πρόβλημα εδώ και πολλά χρόνια. Ξέρετε πολύ καλά ότι και το ΠΑ.ΣΟ.Κ. είχε εξασφαλίσει πρόταση για επιδοτήσεις μόνο μέχρι το 2009, έστω κι αν φωνάζει τώρα  τι γίνεται μετά. Το ΠΑ.ΣΟ.Κ. δεν εξασφάλισε ως Κυβέρνηση το τι θα γίνει μετά το 2009, μέχρι το 2009 είχε εξασφαλίσει. Και αυτό οφειλόταν στη μεγάλη κινητοποίηση που κάναμε όλοι και η Νέα Δημοκρατία ως αντιπολίτευση -στη Θεσσαλονίκη- μια από αυτές σας αναφέρω γιατί είναι εδώ οι συνάδελφοι που διετέλεσαν και Υφυπουργοί στην προηγούμενη κυβέρνηση- να ενισχύσουμε τη γενικότερη προσπάθεια να διατηρηθούν οι επιδοτήσεις. Άρα λοιπόν η μείωση της έκτασης που καλλιεργείται με καπνό παρατηρήθηκε και σε μας και σε άλλες χώρες. Με την πλήρη αποδέσμευση που έχουμε αποφασίσει, διασφαλίζουμε το σύνολο των κοινοτικών πόρων μέχρι το 2009 ως πόρων του πρώτου πυλώνα και από το 2009 και μετά το 50% για τον πρώτο πυλώνα και το 50% για τον δεύτερο πυλώνα και είναι στο χέρι όλων μας να εξασφαλίσουμε το σύνολο των πόρων και του δεύτερου πυλώνα. 
      Από εκεί και πέρα οι παρατηρήσεις για συρρίκνωση καλλιεργειών δεν νομίζω ότι είναι αντικειμενικές. Το λέω αυτό διότι για το βαμβάκι, για παράδειγμα, οι πληροφορίες που έχουμε από κρίσιμες περιοχές είναι ότι διατηρείται στα ίδια περίπου επίπεδα. Δεν μπορώ να σας πω αν είναι λίγο πάνω ή λίγο κάτω, πάντως είναι στα ίδια επίπεδα. Άρα η παραγωγική δραστηριότητα των βαμβακοκαλλιεργητών -είναι ένα θέμα αιχμής το οποίο μας απασχολούσε το τελευταίο διάστημα- δεν θίγεται από την εφαρμογή του μέτρου αυτού. Βέβαια εδώ υπάρχει, όπως ξέρετε, μια σύνδεση 35%, που δεν αφορά όμως τον όγκο της παραγωγής αλλά αφορά την καλλιέργεια με βαμβάκι. 
      Όσον αφορά τώρα τα αροτρέα, πρέπει να σας πω ότι είναι περίπου στα ίδια επίπεδα. Ίσως να έχουμε και μία μικρή μείωση, που παρατηρείται όμως και σε άλλες χώρες. Αυτό προέρχεται όχι γιατί πήγαμε στην αποδέσμευση. Διότι και το προηγούμενο σύστημα με τη στρεμματική ενίσχυση στα αροτρέα ουσιαστικά αποδέσμευση ήταν. Δηλαδή, ο Κανονισμός που ίσχυσε μέχρι τώρα δεν ζητούσε να κάνεις πολλά κιλά σ’ ένα χωράφι, για να πάρεις την επιδότηση, γιατί η επιδότηση ήταν στρεμματική. 
      Άρα, ούτε και εδώ ισχύει το επιχείρημά σας ότι η αποδέσμευση οδηγεί σε συρρίκνωση. Οι βασικοί λόγοι, που οδηγούν σε συρρίκνωση μία καλλιέργεια πλέον, είναι οι χαμηλές τιμές που απολαμβάνει ο παραγωγός ως αποτέλεσμα της διευκόλυνσης των εισαγωγών αγροτικών προϊόντων από τρίτες κυρίως χώρες, που επιτρέπονται λόγω Κανονισμών που απεδέχθη στο σύνολό της η προηγούμενη κυβέρνηση και ο κ. Παπανδρέου ως Υπουργός Εξωτερικών. Αυτό είναι μία πραγματικότητα. Άλλο τώρα αν είχε λόγους που το απεδέχθη. Εγώ δεν βάζω σώνει και καλά στον τοίχο τον κ. Παπανδρέου, γιατί τους απεδέχθη. Είχε κάποιους λόγους που τους απεδέχθη. Πάντως, τους απεδέχθη. 
      Οι Κανονισμοί αυτοί, οι οποίοι διευκολύνουν τις εισαγωγές, έχουν οδηγήσει σε συσσώρευση αποθεμάτων για πολλά προϊόντα. Είχαμε τα σταφύλια την προηγούμενη χρονιά, το σκληρό στάρι και πολλά άλλα προϊόντα. Είναι κάτι που δημιουργεί σοβαρό πρόβλημα διάθεσης προϊόντων σε ικανοποιητικές τιμές, όπως πολύ σωστά περιγράφετε. Όμως, σε μία ελεύθερη οικονομία δεν μπορεί το κράτος να παρεμβαίνει και να στηρίζει τιμές, εφόσον υπάρχουν οι κοινοτικές επιδοτήσεις, για να καλύψουν μέρος της απώλειας του εισοδήματος ή για να καλύψουν το μισό εισόδημα. Πρέπει να είμαστε ρεαλιστές. Χάρη στις επιδοτήσεις που εξασφαλίστηκαν από την ένταξη της χώρας μας στην τότε Ε.Ο.Κ. από τον Κωνσταντίνο Καραμανλή, το μισό περίπου εισόδημα των αγροτών προέρχεται από κοινοτικές ενισχύσεις και θα προέρχεται και τα επόμενα χρόνια από κοινοτικές ενισχύσεις. Αυτό είναι μία πραγματικότητα. 
      Από κει και πέρα, όμως, πρέπει να αφουγκραστούμε και να προσαρμοστούμε σε μία λογική που ισχύει για το σύνολο της διεθνούς κοινότητας, για όλες τις χώρες του κόσμου, που είναι ο ανταγωνισμός. Αυτό εννοεί ο κ. Καραμανλής, όταν λέει ότι πρέπει να πάψουμε να στηριζόμαστε αποκλειστικά στις επιδοτήσεις. Θα πάμε στις επιδοτήσεις. Άλλωστε, έδωσε μάχη, πέτυχε στη μάχη αυτή κόντρα σε κάποιους άλλους οι οποίοι μιλούσαν για αλλαγή της κατεύθυνσης των επιδοτήσεων προς άλλες δράσεις και εξασφάλισε τις επιδοτήσεις τουλάχιστον μέχρι το 2013. Θα γίνουν συζητήσεις στο μέλλον και δεν θα ισχύσει κάτι προ του 2013. Είναι, όμως, όπως ξέρετε, ζήτημα πλειοψηφίας στα Συμβούλια  Κορυφής ή στα Συμβούλια των Υπουργών Αγροτικής Ανάπτυξης και Τροφίμων. Η δική μας Κυβέρνηση, όπου βρήκε αρνητικές ρυθμίσεις, για πρώτη φορά καταψήφισε. Το έκανα ως Υπουργός Αγροτικής Ανάπτυξης και Τροφίμων και είμαι περήφανος γι’ αυτό, ότι καταψήφισα κοινοτικό Κανονισμό και ελληνικού ενδιαφέροντος, γιατί είχε αρνητικές θέσεις, κάτι όμως που ήξερε η χώρα εδώ και σαράντα χρόνια και δεν έκανε τίποτα η προηγούμενη κυβέρνηση, για να βελτιώσει την ανταγωνιστικότητα του κλάδου και ειδικότερα των βιομηχανιών ζάχαρης και να μην έρχεται να καταγγέλλει την Κυβέρνηση της Νέας Δημοκρατίας γι’ αυτό που βρήκε. Είκοσι χρόνια δεν έκαναν τίποτα, για να καταστήσουν τις βιομηχανίες ζαχάρεως ανταγωνιστικές και να μπορούν να ανταποκριθούν στις προκλήσεις της μείωσης της τιμής κατά 36%-39% που προβλέπει ο νέος Κανονισμός. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα που κλείνετε τα εργοστάσια να δούμε τι θα κάνετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αν μου βρείτε ένα παράδειγμα που καταψηφίσατε Κανονισμό, κύριοι συνάδελφοι που κυβερνήσατε επί χρόνια, να μου το πείτε. Διότι πηγαίνατε και παρακαλάγατε για ψίχουλα και ποτέ δεν στείλατε ένα μήνυμα ηχηρό ότι, όταν αντιδικούμε και θίγονται τα συμφέροντά μας, αρνούμαστε, καταψηφίζουμε και βάζουμε ενδεχομένως και βέτο. 
      Αυτή, λοιπόν, η πρακτική και η τακτική που ακολουθεί η Κυβέρνηση και θα ακολουθήσει και στο μέλλον οδήγησε στην ενίσχυση της ελληνικής θέσης, για να διασφαλίσει ο Πρωθυπουργός λίγο καιρό αργότερα στο Συμβούλιο Κορυφής και εν συνεχεία και εμείς και εγώ προσωπικά στο Χονγκ Κονγκ στα πλαίσια του Π.Ο.Ε. τη διατήρηση της μορφής των ενισχύσεων για τους αγρότες έως το 2013. Δηλαδή ο τρόπος καταβολής των ενισχύσεων θα είναι τελικά συμβατός με τις συζητήσεις του Π.Ο.Ε. και να κατοχυρώσουμε αυτά που συμφώνησε η προηγούμενη κυβέρνηση στα πλαίσια της μεταρρύθμισης της Κοινής Αγροτικής Πολιτικής. 
      Όσον αφορά τη διαδικασία των ατομικών δικαιωμάτων το οποίο έχει αναδειχθεί, σας έχω πει και άλλοτε ότι, αντί η Κυβέρνηση να προχωρήσει στην απόφασή της να επιβάλει στο σύνολο των δικαιούχων αγροτών την υποχρέωση να  υποβάλει καθένας απ’ αυτούς μία αίτηση, όπως γίνεται με κάθε υπηρεσία για κάθε θέμα που αφορά κάθε ενδιαφερόμενο είτε είναι φορολογούμενος πολίτης με άμεση φορολογία είτε με έμμεση, για να διευκολύνει και μόνο τον κόσμο προεκτύπωσε όλα τα στοιχεία που τους αφορούσαν. Έκανε, δηλαδή, μία διευκόλυνση. Επ’ αυτών των στοιχείων, τα οποία ήταν αποκλειστικά αντιγραφή υφιστάμενων στοιχείων στον Ο.Π.Ε.Κ.Ε.Π.Ε. ή δηλωθέντων από τον ενδιαφερόμενο στοιχείων στον ΕΛ.Γ.Α. ή σε άλλες υπηρεσίες, στην Αγροτική Τράπεζα, πρόωρες συντάξεις κ.λπ., όλα αυτά τα στοιχεία ελήφθησαν υπ’ όψιν, είχε δικαίωμα, αντί να κάνει αρχική δήλωση, να κάνει δήλωση τροποποίησης των στοιχείων της υπηρεσίας που δεν είχαν υποστεί καμία αλλοίωση. Αλίμονο, αν επιτρέπαμε οποιαδήποτε αλλοίωση οποιουδήποτε υπαλλήλου στη βάση κάποιων πληροφοριών. Έπρεπε να υπάρχει συγκεκριμένο αίτημα από τον ενδιαφερόμενο είτε ότι υπάρχει μεταβίβαση λόγω κληρονομιάς είτε λόγω πωλήσεως είτε ότι υπάρχει πρόωρη συνταξιοδότηση είτε ότι θέλει να εξαιρεθεί μία χρονιά ζημιάς από το μέσο όρο της τετραετίας κ.ο.κ.. Τα έχουμε πει πάρα πολλές φορές. 
      Νομίζω, κύριοι συνάδελφοι του Συνασπισμού, ότι η ροή πληροφοριών από το Υπουργείο προς τους Kοινοβουλευτικούς Eκπροσώπους συνολικά και προς την κοινή γνώμη, είναι πρωτοφανής. Σας έχουμε βομβαρδίσει με στοιχεία και χαρτιά. Είμαι στη διάθεση κάθε συναδέλφου, όποτε το ζητήσει, να τον ενημερώσω και εγώ προσωπικά, για κάθε εξέλιξη. Δε νομίζω ότι υπάρχει οποιοδήποτε πρόβλημα επικοινωνίας ή παροχής στοιχείων και πληροφοριών, για να κάνετε καλύτερα το έργο σας και εσείς. Άρα, λοιπόν, όλα αυτά τα στοιχεία είναι γνωστά, τα έχουμε περιγράψει πάρα πολλές φορές και είμαστε στη διάθεσή σας για οποιαδήποτε κατάθεση προτάσεως που θα οδηγεί σε βελτίωση του συστήματος. Ενός συστήματος, όμως, το οποίο πάσχει εδώ και χρόνια. 
      Διότι μας λέτε για το θέμα των Ενώσεων Αγροτικών Συνεταιρισμών, όταν παγίως όλα τα χρόνια οι Ενώσεις Αγροτικών Συνεταιρισμών συμπλήρωναν με πρόταση του ενδιαφερόμενου τη δήλωση Ο.Σ.Δ.Ε., πληρώνοντας ένα τίμημα στις Ε.Α.Σ.. Οι εκπρόσωποι του ΠΑ.ΣΟ.Κ. δεν το έχουν διαψεύσει αυτό, είναι μία πραγματικότητα. Και όχι μόνο αυτό. Είπατε πριν ότι εμείς συναλλασσόμαστε με ιδιωτικές εταιρείες. Μα, ακριβώς θέλουμε να αποφύγουμε την εμπλοκή των ιδιωτικών εταιρειών σε οποιαδήποτε διαδικασία συμπλήρωσης δηλώσεων Ο.Σ.Δ.Ε..
       Διότι θα έπρεπε οι αγρότες να πάνε στους φυσικούς εκπροσώπους τους και τους φορείς που είναι οι ενώσεις, ως μέλη τους, να συνδιαλλαγούν με τα διοικητικά συμβούλια, τα οποία οι ίδιοι έχουν εκλέξει, ως προς το τιμολόγιο και να το ρίξουν το τιμολόγιο, γιατί όχι; Η Κυβέρνηση δεν έχει καμία ανάμειξη στο τιμολόγιο της ΠΑ.Σ.Ε.ΓΕ.Σ. ή των Ε.Α.Σ.. Αντίθετα πίεσε την ΠΑ.Σ.Ε.ΓΕ.Σ. και τις ενώσεις να μειώσουν το τιμολόγιο όσο γίνεται. Αλλά και αυτοί έχουν κόστος, να λέμε και την αλήθεια.
       Διότι αυτά που είπατε, περί μητρώου που είναι αναξιόπιστο, εγώ στον Πρόεδρο του Συνασπισμού είχα πει ότι ο  Πρόεδρος του Τεχνικού Επιμελητηρίου, μου είχε πει, γιατί δεν πληρώνουμε τις εταιρείες; Και του απήντησα, ότι δυστυχώς, είναι αναξιόπιστα πολλά από τα μητρώα, γι’ αυτό και δεν έχουν πληρωθεί. Kαι προσθέτω τώρα σ’ αυτά τα οποία  θα μου πει, ενδεχομένως, το ΠΑ.ΣΟ.Κ., ότι η διαδικασία επικαιροποίησης του μητρώου από το 2003 και μετά, μπλοκάρισε στο Συμβούλιο της Επικρατείας.
      Εμείς, λοιπόν, θέλουμε να αποφύγουμε ανάλογα φαινόμενα δυσλειτουργιών ή αναξιοπιστίας των στοιχείων, τα οποία κατατίθενται από ιδιωτικές εταιρείες και πιστεύουμε και θα συμφωνείτε, ότι μόνο οι ενώσεις είναι οι φορείς, που μπορούν να κάνουν αυτήν τη δουλειά. 
      Πέραν, όμως, όλων αυτών, επειδή υπάρχει και ένα αίτημα για καταβολή από τον κρατικό προϋπολογισμό ενός μέρους του ποσού ή του συνόλου του ποσού του κόστους συμπλήρωσης των δηλώσεων, θέλω να σας διευκρινίσω τα εξής: 
      Δε διανοείται κανείς να πληρώνει το κράτος τη συμπλήρωση δηλώσεων αιτήσεων,  πριν αυτές οι αιτήσεις μπουν στη διοικητική διαδικασία. Η διοίκηση ασχολείται με τα αιτήματα ή τις δηλώσεις των πολιτών από την ώρα που κατατεθούν. Δε διανοούμαι τον εφοριακό εγώ ποτέ να συμπληρώνει δήλωση φόρου εισοδήματος του φορολογούμενου. Ή δε διανοούμαι εγώ την πολεοδομία να φτιάχνει φάκελο για την έκδοση αιτήσεως για την έκδοση αδείας οικοδομής. Δε γίνονται αυτά τα πράγματα. Εσείς ζητάτε δηλαδή να πληρώσει το κράτος τη διαδικασία, πριν κατατεθεί στη δημόσια υπηρεσία. Δε γίνεται αυτό.
       Πέραν αυτού, υπάρχει γνωμοδότηση –σας το εξήγησα και την άλλη φορά- η οποία μας λέει ότι είναι παράνομη η καταβολή εθνικών ενισχύσεων για τη συμπλήρωση των δηλώσεων Ο.Σ.Δ.Ε.. Έχω συγκεκριμένη διατύπωση, σας τη διάβασα, αλλά θα την επαναλάβω. «Κατά συνέπεια η χρηματοδότηση από το κράτος του κόστους συμπλήρωσης και υποβολής της αίτησης ενιαίας ενίσχυσης, μη εμπίπτουσα στις εξαιρέσεις που προβλέπονται στη συνθήκη, δεν είναι επιτρεπτή από το Κοινοτικό Δίκαιο. Ενδεχόμενη δε υλοποίησή της, θα οδηγούσε την επιτροπή στην έκδοση απόφασης για την ανάκτηση της παράνομης κρατικής ενίσχυσης και μάλιστα εντόκως από την καταβολή της».
       Θέλετε, δηλαδή, εσείς να πληρώσουμε από το κράτος λεφτά και να υποστούμε καταλογισμούς, όπως καταγγείλατε λίγο πριν και καλά κάνατε, που καταγγείλατε τους καταλογισμούς. Δε γίνονται και τα δύο, όμως. Δεν μπορεί να κρατάμε δύο καρπούζια στην ίδια μασχάλη. Ή θα πληρώσουμε κρατική ενίσχυση με κίνδυνο κοινοτικών καταλογισμών, που αφειδώς πληρώσαμε για τα προηγούμενα χρόνια, μέχρι το 2003, ή θα αποδεχθούμε αυτό που αποφασίζει η Κυβέρνηση, ελεύθερα να συναλλάσσονται οι αγρότες με τους αιρετούς εκπροσώπους τους και φυσικούς φορείς τους, που είναι οι Ενώσεις Αγροτικών Συνεταιρισμών.
       Και δεν τίθεται θέμα –γιατί το διάβασα κάπου- σχέση υπαλλήλων με την Α.Δ.Ε.Δ.Υ. αντίστοιχα. Δεν είναι έτσι. Εμείς δεν είπαμε να το κάνει αυτό η ΓΕ.Σ.Α.Σ.Ε. ή η ΣΥ.Δ.Α.Σ.Ε., που είναι τα συνδικαλιστικά τους όργανα. Είπαμε να το κάνουν οι συνεταιρισμοί, που είναι συνεργασία οικονομικού περιεχομένου για τους αγρότες. Δεν είπαμε για ΓΕ.Σ.Α.Σ.Ε. και ΣΥ.Δ.Α.Σ.Ε., είπαμε για την ΠΑ.Σ.Ε.ΓΕ.Σ.. Και καλώς η προηγούμενη Κυβέρνηση είχε προχωρήσει στη διαδικασία αυτή, μέσω των Ε.Α.Σ.. 
      Έρχεται τώρα η κριτική και από την πλευρά του Κομμουνιστικού Κόμματος και λέει τα ίδια. Η Ευρωπαϊκή Ένωση, όμως, απαντά, κύριοι συνάδελφοι του Κ.Κ.Ε., αυτά που είπα και την προηγούμενη φορά, ότι δεν επιτρέπεται να δοθεί ενίσχυση και ότι η διαδικασία που επελέγη είναι η ορθή.
       Λέει συγκεκριμένα η απάντηση της Ευρωπαϊκής Ένωσης στην Ευρωβουλευτή: Στο άρθρο τάδε του Κανονισμού προδιαγράφεται σαφώς, εκτός και αν προβλέπεται διαφορετικά στον Κανονισμό, ότι οι πληρωμές υπό το κύριο καθεστώς των αμέσων ενισχύσεων, όπως περαιτέρω ορίζεται από τον Κανονισμό, πρέπει να δοθούν πλήρως στους δικαιούχους, όπως τις δίνουμε.
      Οι επιδοτήσεις θα δοθούν στο σύνολό τους στους δικαιούχους. Η επιτροπή συμπέρανε ότι εφόσον οι πληρωμές γίνονται στους τραπεζικούς λογαριασμούς των δικαιούχων «είναι αποδεκτή η πληρωμή ενός αντιτίμου από το δικαιούχο προς τον συνεταιρισμό», το λέει ρητά, «για τις διοικητικές υπηρεσίες που παρασχέθηκαν από τον συνεταιρισμό με την έννοια ότι αυτό αποτελεί μια εθελοντική ιδιωτική συμφωνία». Δηλαδή και η κριτική που ασκείτε εσείς έχει απαντηθεί από την Ευρωπαϊκή Ένωση η οποία λέει ότι καλώς καταβάλλονται από τους αγρότες κάποια ποσά…
      ΕΥΑΓΓΕΛΟΣ ΑΡΓΥΡΗΣ: θα καταθέσετε την ερώτηση και την απάντησή σας στα Πρακτικά; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ μην διακόπτετε. Έχετε οριστεί Κοινοβουλευτικός Εκπρόσωπος. Θα μιλήσετε αμέσως μετά. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η Κυβέρνηση, λοιπόν, έχει ακολουθήσει πλήρως ότι της λέει το Νομικό Συμβούλιο του κράτους και ό,τι της λέει η Ευρωπαϊκή Ένωση. Κάνει ακριβώς αυτά. Τώρα πιέζουμε και πιέζετε –και καλά κάνετε- να μειωθεί το τιμολόγιο των Ενώσεων Αγροτικών Συνεταιρισμών. Το κάνουμε και εμείς. Αλλά πρέπει να εκτιμήσετε ότι τα λάθη του μητρώου ή οι  πρακτικές του παρελθόντος ήταν αξεπέραστη δυσκολία που αναγκάζει τον συνεταιρισμό να προσλάβει και τοπογράφους, να προσλάβει και μηχανικούς, να προσλάβει και διοικητικούς υπαλλήλους, να προμηθευθεί και συστήματα πληροφορικής κ.ο.κ.. 
      Η δε πορεία -επειδή πολύ απορείτε- κατάθεσης με ηλεκτρονικό τρόπο των αιτήσεων είναι ικανοποιητική. Δίνουμε μια σιωπηρή παράταση, πιστεύουμε ότι θα ολοκληρωθεί το σύστημα έγκαιρα. Όλες οι χώρες έχουν προβλήματα. 
      Επειδή είπατε και για ιδιωτικές εταιρείες που είναι στον Ο.Π.Ε.Κ.Ε.Π.Ε. θα σας πω -και είναι εδώ οι συνάδελφοι να το επιβεβαιώσουν- ότι η εταιρεία, κυρία Ξηροτύρη, η οποία ανέλαβε το έργο του λογισμικού για τα ατομικά δικαιώματα και την λειτουργία του Ο.Π.Ε.Κ.Ε.Π.Ε., έχει πάρει το έργο από την προηγούμενη Κυβέρνηση. Και θέλω να πω ότι το διοικητικό κόστος στην Ελλάδα είναι χαμηλότερο από άλλες χώρες. Δηλαδή, η κριτική που ασκούμε στο ΠΑ.ΣΟ.Κ. είναι σωστή, αλλά εδώ πρέπει να γνωρίζουμε ότι το διοικητικό κόστος των ιδιωτικών εταιρειών είναι πολύ μικρότερο από το διοικητικό κόστος άλλων κρατών που στο σύνολό τους ή περίπου στο σύνολό τους χρησιμοποιούν ιδιωτικές εταιρείες. 
      Εμείς, λοιπόν, θέλουμε να πάρουν επιδοτήσεις οι αγρότες έγκαιρα και θα τις πάρουν από την 1η Δεκεμβρίου, όπως έχουμε δεσμευθεί, θα λειτουργήσει πολύ σωστά το σύστημα. Από εκεί και πέρα, πρέπει όλοι να συνεκτιμήσουμε ότι επειδή είναι η πρώτη χρονιά εφαρμογής πρέπει να δεχθούμε και κάποια λάθη, κάποιες δυσκολίες ή δισταγμό των αγροτών να προσέλθουν. 
      Να σας πω κάτι, επειδή είναι και το ΠΑ.ΣΟ.Κ. απέναντι; Είχαν συνηθίσει όλοι σε μια ανοχή και πρακτική να βάζουν στο σύστημα του Ο.Π.Ε.Κ.Ε.Π.Ε. μέχρι το τέλος του χρόνου τις δηλώσεις. Δεν θα το δεχθούμε εμείς αυτό. Αυτή είναι μια τομή. Αλλά πρέπει να μας βοηθήσετε σ’ αυτό, όχι να κωλυσιεργείτε με το να απαντάτε ότι δεν πρέπει να γίνει έτσι, αλλά πρέπει να γίνει αλλιώς. Το ΠΑ.ΣΟ.Κ. είχε ανεχθεί μέχρι τέλος του χρόνου να υποβάλλονται αιτήματα, ενώ υπήρχε και τότε προθεσμία μέχρι 15 Μαΐου. Και δεν απαντούν, δεν το διαψεύδουν. Γιατί έχω στοιχεία. Αυτή, λοιπόν, η χαλαρότητα που υπήρχε τα προηγούμενα χρόνια μέχρι το τέλος του χρόνου ή και τις αρχές του επόμενου χρόνου κόντρα στην ημερομηνία της 15ης Μαΐου -για την οποία πάει να μπει τάξη σήμερα- προκαλεί και δυσκολίες. Το δέχομαι. Αλλά έστω μια χρονιά θα μπει τάξη. Δεν θα είναι αυτό το χάος που υπήρχε στο παρελθόν. 
      Αλλά θέλουμε να μας βοηθήσετε σ’ αυτό όλες οι πτέρυγες. Διότι αν δεν μας βοηθήσετε και αν πάει το πράγμα εκτός ελέγχου, θα πληρώσουμε κοινοτικούς καταλογισμούς, πού όπως ανέφερα και την προηγούμενη φορά, είναι πολλές εκατοντάδες εκατομμύρια ευρώ -και συμφωνείτε και εσείς και έτσι είναι- τα οποία αναφέρονται στην περίοδο μέχρι το 2003. Πολλά απ’ αυτά τα αντικρούσαμε στο δικαστήριο και κερδίσαμε κάποια πράγματα, αλλά δεν παύει να υπάρχει ένα μείζον θέμα καταβολής κοινοτικών καταλογισμών λόγω λαθών, παραλείψεων και κακής εφαρμογής των κοινοτικών κανονισμών. Αυτά να τα αποδεχόμαστε. 
      Πρέπει να σας πω ότι υπάρχουν περίπου επτά εκατομμύρια αγροτεμάχια και ελαιοτεμάχια σε όλη τη χώρα, τα οποία θέλουν καταγραφές. Και θέλουν και επικαιροποίηση. Αλλά τι να κάνουμε; Όταν υπήρχε προσφυγή στο Συμβούλιο της Επικρατείας και  υπήρχε μπλοκάρισμα πώς να επικαιροποιήσεις τα μητρώα και να τα κάνεις σύγχρονα;  Αν μπορείς να τα κάνεις σύγχρονα. Και επειδή λέτε για τα μητρώα που είχαν πρόβλημα, θα σας πω ότι οι προδιαγραφές για τα ελαιοκομικά μητρώα είχαν μπει από την προηγούμενη κυβέρνηση. 
      Εμείς προχωρήσαμε έγκαιρα σε όλες τις διαδικασίες. Επειδή και αυτό αμφισβητείται. Η χώρα πρώτη οριστικοποίησε ατομικά δικαιώματα. Καλούμαστε σε πολύ λίγο χρόνο σε σχέση με το παρελθόν να κάνουμε όλη αυτή τη μεγάλη δουλειά και τη μεγάλη προσπάθεια και θα την κάνουμε με επιτυχία. 
      Σε σχέση με τα βιολογικά που είπε ο κ. Λεβέντης: υπάρχει μια πολύ σημαντική αύξηση των καλλιεργούμενων με βιολογικές καλλιέργειες εκτάσεων. Έχουμε φτάσει το 2,7%-2,8% των εκτάσεων και έχουμε δεσμευθεί για το 3% μέχρι το 2010. Θα  περάσουμε κατά πολύ αυτό το όριο που έβαλε η δική μας Κυβέρνηση στις προγραμματικές δηλώσεις, δηλαδή το 3% μέχρι το 2010.
      Έχουμε αλματώδη πρόοδο, γιατί εξαντλούμε κάθε δυνατότητα στήριξης μέσω κοινοτικών προγραμμάτων, του Γ’ Κ.Π.Σ. και όλων των δυνατοτήτων και τoυ Ο.Π.Ε.ΓΕ.Π. κ.λπ. που πολύ σωστά λέτε ότι είναι ένας φορέας που πρέπει να κάνει αυτή τη δουλειά. Είμαστε κόντρα στα μεταλλαγμένα που είπε ο κ. Δραγασάκης. Η χώρα μας παραδοσιακά τα καταψηφίζει και το αναγνωρίζετε, όπως και οι οργανώσεις που έχουν βαρύνοντα λόγο σε αυτό, το αναγνωρίζουν και προχωρούμε ταχύτατα. 
      Σε σχέση με τις δεκατρείς μελέτες πολύ σύντομα -γιατί θα αναφερθεί ο κ. Κοντός στη συνέχεια- θα ήθελα να σας πω ότι αυτές έχουν ανατεθεί, προχωρούν -οι δώδεκα νομίζω, γιατί η μια έχει ένα πρόβλημα στο Συμβούλιο Επικρατείας- και πολύ γρήγορα μέσα στο χρόνο θα έχουμε τα πορίσματα. Αλλά δεν μπορούν τα πορίσματα αυτά να μη λάβουν υπόψη τους και τις νέες εξελίξεις αυτής της χρονιάς, που είναι ουσιαστικά η πρώτη χρονιά εφαρμογής, για να μας δώσουν αξιόπιστα στοιχεία και προτάσεις. Δεν μπορεί να είναι αυθαίρετες στη βάση φαντασίας και ανεπαρκών στοιχείων. Πρέπει να υπάρξει συμπέρασμα μέχρι τέλους του χρόνου και να επικαιροποιηθούν οι μελέτες, γιατί κάθε χρόνο θα αλλάζουν τα στοιχεία. 
      Αλίμονο αν ερχόμασταν εμείς ή η Αντιπολίτευση ή οποιοσδήποτε γεωτεχνικός και έλεγε «βάλτε αυτό το προϊόν, γιατί θα έχετε κέρδος απ’ αυτό» και έρχονταν όλες οι χώρες και όλοι οι αγρότες με ανάλογες προτάσεις των κυβερνώντων, όπως έγινε στο παρελθόν, όπου πήγαν σε μια καλλιέργεια και την κατέστησαν εξ αυτού του λόγου και μόνο προβληματική. Εμείς δεν θα κάνουμε αυτό το λάθος. Θα δώσουμε πολλά εναλλακτικά σενάρια στους αγρότες για να επιλέξουν αυτοί με τους φορείς τους τι τους συμφέρει. 
      Σε σχέση με το αγροτικό εισόδημα θα ήθελα να κάνω μια παρατήρηση και να πω δυο-τρία θετικά στοιχεία για την αγροτική οικονομία, για να μην υπάρχει η εντύπωση ότι όλα πάνε χάλια.
      Εγώ αναγνωρίζω ότι υπάρχει κρίση στον αγροτικό τομέα, την οποία κληρονομήσαμε. Αλλά  κρίση υπάρχει σε όλες τις χώρες της Ευρωπαϊκής Ένωσης που ανταγωνίζονται οι αγρότες τους τα φθηνά αγροτικά χέρια, τους φθηνούς συντελεστές παραγωγής κ.λπ..
       Όμως παρ’ όλα αυτά, η Κυβέρνηση  που κρίνεται για τη δική της διαχείριση της τελευταίας διετίας, έχει βελτιώσει σημαντικά το αγροτικό εισόδημα, σε σχέση με άλλες χώρες. Δηλαδή η χώρα μας είναι στην έβδομη καλύτερη θέση της Ευρωπαϊκής Ένωσης από πλευράς διαμόρφωσης εισοδήματος το 2005. Αυτό είναι ένα βασικό στοιχείο και η όποια μείωση, προέρχεται από την εισφορά του πετρελαίου, που είναι ανεξέλεγκτη η αύξηση της τιμής του στο κόστος παραγωγής του. 
      Ξέρετε πολύ καλά ότι υπάρχουν χώρες που έχουν πολύ σημαντική μείωση του αγροτικού εισοδήματος. Η Γαλλία έχει 10%, η Ισπανία έχει 10%, η Ιταλία 10% και η Πορτογαλία 12%. Δηλαδή οι χώρες αυτές που έχουν ομοειδή με εμάς γεωργία, έχουν μείωση όλες από το 2004 στο 2005 πάνω από το 10% . Η Ελλάδα έχει 1,8 παρά το γεγονός ότι έχει ίδια μορφή, δεν είναι ανταγωνιστική η γεωργία μας, έχει σοβαρά προβλήματα η γεωργία μας και το πετρέλαιο εισφέρει με την αύξησή του στη διαμόρφωση αυξημένου κόστους παραγωγής. 
      Αυτά τα στοιχεία δεν μπορείτε να τα αγνοείτε, αν θέλετε να κάνετε μια σωστή τοποθέτηση. Και θα σας πω ένα κρίσιμο στοιχείο, επειδή είπατε ότι δεν βρίσκουμε στα ράφια της Βιέννης ελληνικά προϊόντα. Εγώ είμαι περήφανος που η δική μας Κυβέρνηση κατάφερε την τελευταία διετία να αυξήσει σημαντικά το ρυθμό εξαγωγών αγροτικών προϊόντων σε τρίτες χώρες. Έχουμε δηλαδή σημειώσει το 2005 24% αύξηση αγροτικών προϊόντων, πρωτόγνωρο για την εποχή του ΠΑ.ΣΟ.Κ. και το πρώτο διάστημα του 2006 διατηρείται αυτή η αύξηση πάνω από 23%. Δηλαδή τα στοιχεία του διμήνου με το αντίστοιχο δίμηνο του 2004 παρουσιάζουν 50% αύξηση. Αυτό δεν πρέπει να το παραβλέπουμε. Και ο Οργανισμός Προώθησης Εξαγωγών  επέλεξε για να ενισχυθεί  το γραφείο του στη Θεσσαλονίκη, που έχει την τεχνογνωσία και την εμπειρία, γιατί αυτός ξέρει τα δίκτυα. Αλλοίμονο αν κάναμε ένα δικό μας φορέα μόνο για τα αγροτικά και απομονωνόταν σε άλλες δραστηριότητες συναφείς για διοργάνωση διεθνών εκθέσεων, προβολή προϊόντων, συναλλαγές με εισαγωγείς των χωρών αυτών κ.λπ.. 
      Γι’ αυτό, λοιπόν, έχουμε αυτά τα πολύ θεαματικά αποτελέσματα, πρωτόγνωρα για τη χώρα μας τα τελευταία χρόνια.
      Είμαστε δίπλα στον αγρότη με συμβουλές, με προτάσεις, με μέτρα που είναι συμβατά με την Ευρωπαϊκή Ένωση. Το ότι υπάρχουν μέτρα που δεν είναι συμβατά, το ξέρω και εγώ, όπως  είναι οι ενισχύσεις τιμών κ.λπ.. Αυτά όμως συνεπάγονται κοινοτικούς καταλογισμούς. Πρέπει να πάρουμε όλοι μας μια απόφαση υπεύθυνη. Έχουμε λεφτά να δώσουμε, εκτός κοινοτικών κανονισμών και δεσμεύσεων και είμαστε εν συνεχεία έτοιμοι να πληρώσουμε κοινοτικούς καταλογισμούς; Αυτό είναι το ερώτημα. 
      Καταλήγω λοιπόν, λέγοντας ότι εφαρμόζοντας ένα μέτρο είμαστε σε διαρκή διάλογο με τους αγρότες και τους εκπροσώπους τους, καταβάλλουμε κάθε δυνατή προσπάθεια να ανατρέψουμε την κακή πορεία, αλλά δεν αλλάζει αυτό από τη μια μέρα στην άλλη. Μην ξεχνάτε ότι το ποσοστό του ενεργού αγροτικού πληθυσμού στη χώρα μας είναι το μεγαλύτερο από τις δεκαπέντε χώρες της Ευρωπαϊκής Ένωσης με όσα προβλήματα αυτό συνεπάγεται. Δηλαδή έχουμε ένα εκατομμύριο εκατό χιλιάδες δικαιούχους αγρότες,  έχουμε σοβαρό πρόβλημα στην εφαρμογή της νέας Κοινής Αγροτικής Πολιτικής,  έχουμε πολλούς μεγάλης ηλικίας αγρότες που δεν προσαρμόζονται εύκολα και έχουμε όλα τα προβλήματα και τις δυσκολίες από τη διευκόλυνση εισαγωγών αγροτικών προϊόντων που δημιουργούν τεράστιο πρόβλημα διάθεσης προϊόντων. Παρ’ όλα αυτά, έχουμε αυτά τα θεαματικά αποτελέσματα με τη διάθεση των αγροτικών προϊόντων και στο εξωτερικό.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο Kοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, νομίζω ότι με τα στοιχεία τα οποία παρέθεσε ο Υπουργός Αγροτικής Ανάπτυξης, όχι μόνο έδωσε πειστικές απαντήσεις, αλλά έθεσε και τα κορυφαία διλήμματα για το που πάμε όσον αφορά στην αγροτική μας πολιτική. 
      Είναι σίγουρο ότι με τόσο μεγάλο ποσοστό αγροτικού πληθυσμού στη χώρα, με χαμηλά όντως εισοδήματα στον αγροτικό τομέα -πράγμα το οποίο κανείς δεν αμφισβητεί- και με μικρές δυνατότητες να αναπτυχθεί αυτό το εισόδημα, το οποίο προσπαθούμε να διατηρήσουμε και σταδιακά μέσα από μέτρα να το αυξήσουμε, και βέβαια με το πρόβλημα των μονοκαλλιεργειών, αλλά και με την μεγάλη κατάτμηση του αγροτικού κλήρου, η χώρα μας αντιμετωπίζει εγγενή προβλήματα στη γεωργική της παραγωγή. Αυτά τα εγγενή της προβλήματα δεν μπορούν να απαντηθούν μέσα σε ένα βράδυ, δεν μπορούν να απαντηθούν σε ένα χρόνο, δεν μπορούν να απαντηθούν σε δυο χρόνια. Αυτό όμως το οποίο μπορεί να γίνει είναι, μέσα στα πλαίσια της Ευρωπαϊκής Ένωσης, μέσα στα πλαίσια της Κ.Α.Π., να παλεύουμε για το καλύτερο.
      Και δεν θα συμφωνήσω με την ανησυχία που εξέφρασε ο συνάδελφος κ. Λεβέντης για το πού πάμε όσον αφορά στις βιολογικές καλλιέργειες, πού πάμε όσον αφορά στην ανάπτυξη των νέων γεωργικών προϊόντων, πώς μπορούμε να αντιμετωπίσουμε τις προκλήσεις του μέλλοντος. 
      Μπροστά μου έχω τις παρεμβάσεις που έχει κάνει ήδη ο Υπουργός Αγροτικής Ανάπτυξης στο Ευρωπαϊκό Συμβούλιο, για να τεθούν περιορισμοί ακόμα και στους σπόρους των βιολογικών προϊόντων, ώστε να μην προέρχονται από μετάλλαξη ή να μην χρησιμοποιούνται μη βιολογικοί τρόποι υποστήριξης της ανάπτυξης αυτών των σπόρων, ακριβώς για να φτιάξουμε μια νέα γενιά αγροτικών προϊόντων, καθαρών αγροτικών προϊόντων, βιολογικών αγροτικών προϊόντων, τα οποία βεβαίως και δεν δίνουν λύση στο αγροτικό εισόδημα και βεβαίως δεν δίνουν λύση σ’ αυτήν την καταστροφή που έχει υποστεί το φυσικό περιβάλλον, μπορούν όμως να δημιουργήσουν μια αγορά δίπλα σε αυτήν που υπάρχει, μια αγορά που σιγά σιγά θα κερδίζει έδαφος. Μέχρι σήμερα τα βιολογικά προϊόντα είναι περίπου το 2% της αγροτικής παραγωγής. Το να το φτάσουμε σε ένα ποσοστό της τάξης του 5% ή 6% θα είναι μια σημαντική προσπάθεια. Και βέβαια, να ξέρουμε πάρα πολύ καλά ότι αυτά που παρουσιάζονται ως βιολογικά είναι όντως βιολογικά.
      Το δεύτερο το οποίο έχει τεθεί από όλους τους συναδέλφους και τέθηκε και από την επερώτηση του Συνασπισμού είναι το θέμα της διατήρησης του αγροτικού εισοδήματος. Νομίζω ότι αυτή η Κυβέρνηση έχει λάβει σοβαρά μέτρα για τη διατήρηση του αγροτικού εισοδήματος. Και δεν το έχει κάνει μέσα από τη διαχείριση των επιδοτήσεων και των κονδυλίων που λαμβάνει από την Ευρωπαϊκή Ένωση, αλλά με την αξιοποίηση των κονδυλίων του Γ’ Κοινοτικού Πλαισίου Στήριξης. 
      Βλέπουμε, για πρώτη φορά, να έχουν αυξηθεί σημαντικά οι απολαβές από το Γ΄ Κοινοτικό Πλαίσιο Στήριξης και να μπαίνουμε σε καινούριες δράσεις, όπως η δράση για τις επενδύσεις στη μεταποίηση και την εμπορία των γεωργικών προϊόντων που έχουμε εγκρίνει περίπου 210.000.000 ευρώ, η δράση για την προώθηση των εξαγωγών με άλλα 8.000.000 – 9.000.000  ευρώ, τα προγράμματα leader, τα οποία έχουν εκταμιευθεί ήδη σε όλη την περιφέρεια. Και αυτή η προσπάθεια συνεχίζεται. 
      Παράλληλα, συνεχίζεται η συνολική δράση της Κυβέρνησης για την προώθηση των εξαγωγών των αγροτικών προϊόντων. Και θα σταθώ, κύριε Πρόεδρε, σ’ αυτό ως το τελευταίο σημείο της σημερινής μου τοποθέτησης. Νομίζω ότι αυτό το οποίο έχει πετύχει η Κυβέρνηση δυο χρόνια τώρα, μια μεσοσταθμική αύξηση της τάξης του 25% περίπου στις εξαγωγές μας, είναι μια τεράστια επιτυχία. Δείχνει ότι οι προσπάθειες του Ο.Π.Ε., οι προσπάθειες που έχουν κάνει οι οργανισμοί για την προώθηση ιδιαίτερα του ελαιολάδου, αλλά και όλων των άλλων φορέων, ακόμα και η ίδια η πρωτοβουλία του Πρωθυπουργού να ταξιδεύει ανά τον κόσμο προωθώντας το ελληνικό ελαιόλαδο, είναι κάτι πάρα πολύ σημαντικό και δείχνει ότι φέρνει καρπούς.
      Δεν μπορεί σε αγορές που μέχρι προχθές ήταν κλειστές στο επώνυμο ελληνικό προϊόν, αλλά και στο χύμα ελληνικό προϊόν, σήμερα να βλέπουμε αύξηση –σε ορισμένες χώρες- της τάξεως του 100%. 
      Αυτό σημαίνει ότι τόσα χρόνια είχαμε εγκαταλείψει την προώθηση των αγροτικών μας προϊόντων, ότι κοιτούσαμε μόνο τη διαπραγμάτευση μέσα στα πλαίσια της Ευρωπαϊκής Ένωσης, πολλές φορές αποτυχημένα, κοιτούσαμε τον ορίζοντα του έτους, χωρίς να βάζουμε τάξη στα μητρώα μας, χωρίς να βάζουμε τάξη στους οργανισμούς μας, χωρίς να βάζουμε τάξη στους αγροτικούς συνεταιρισμούς για το πώς θα διατηρήσουμε ψηλά το αγροτικό εισόδημα, ονομαστικά όμως, γιατί στην ουσία το μειώναμε όταν ερχόταν μετά η Ευρωπαϊκή Ένωση και μας επέβαλε καταλογισμούς για παρατυπίες στη διαχείριση όλων αυτών των χρημάτων και δεν κοιτούσαμε πώς θα ανοίξουμε τις νέες αγορές.
      Η προσπάθεια, την οποία κάνουμε –και κάνουμε συστηματικά- είναι να ανοίξουμε τις νέες αγορές, να μπορέσουμε να προωθήσουμε το ελληνικό προϊόν, να φτιάξουμε επώνυμα ελληνικά προϊόντα, να μπορέσουμε να κάνουμε τον Έλληνα αγρότη ονομαστό σε όλα τα μήκη και τα πλάτη της γης για τα ποιοτικά του προϊόντα.
      Θα κλείσω, κύριε Πρόεδρε, με ένα πράγμα, το οποίο νομίζω ότι θα πρέπει να απασχολεί όλους μας. Και αυτό είναι η αλόγιστη χρήση, νομίζω, των λιπασμάτων όλα τα προηγούμενα χρόνια, η οποία έχει μολύνει σε πάρα πολλές περιπτώσεις το έδαφος της χώρας μας. Και χρειάζεται μία γενναία πολιτική απόφαση από όλους μας. Χρειάζεται να πούμε ότι αυτές οι λογικές, αυτές οι νοοτροπίες, αυτή η υπερεκμετάλλευση της γης δεν μπορεί να συνεχιστεί με τον ίδιο τρόπο, ότι θα πρέπει να πάμε σε μία άλλη λογική του ίδιου του αγροτικού κόσμου, που δεν θα πρέπει να καλύπτει τα ελλείμματα της παραγωγής του μόνο με τη χρήση φυτοφαρμάκων και λιπασμάτων, αλλά θα πρέπει να τα καλύπτει και με σωστή εργασία πάνω στο χωράφι.
      Σήμερα η Ελλάδα έχει καταφέρει να πάρει από την Ευρωπαϊκή Ένωση σημαντικά κονδύλια για να καθαρίσει πολλές εκτάσεις, πολλές χιλιάδες στρέμματα από τη μόλυνση των λιπασμάτων, ιδιαίτερα των νιτρικών λιπασμάτων. Νομίζω ότι αυτά τα χρήματα δεν θα πρέπει να τα δούμε μόνο ως συμπλήρωμα του εισοδήματος των αγροτών, αλλά ως μία γερή επένδυση για το μέλλον της αγροτικής παραγωγής.
      Κύριε Πρόεδρε, από το πλαίσιο της επερώτησης του Συνασπισμού,  από τη σοβαρότητα με την οποία τοποθετήθηκαν οι συνάδελφοι του Συνασπισμού, θέτοντας ουσιαστικούς προβληματισμούς, αλλά κυρίως από τις απαντήσεις της Κυβέρνησης, νομίζω πως αυτό το οποίο μπορούμε να πούμε είναι ότι έχει αρχίσει να αλλάζει ο χάρτης της γεωργικής παραγωγής της χώρας. Σίγουρα δεν έχουν λυθεί όλα τα προβλήματα, σίγουρα δεν έχουν αποκατασταθεί όλες οι διοικητικές δυσλειτουργίες, σίγουρα δεν έχουν βρεθεί λύσεις στις καινούργιες καλλιέργειες ή στα προβλήματα των νέων αγροτών. Αυτό, όμως, που βλέπουμε είναι η δρομολόγηση λύσεων, που θα φέρουν πολύ σύντομα αποτελέσματα τα οποία θα τονώνουν και το εισόδημα, αλλά πάνω απ’ όλα θα τονώνουν το κύρος, την αξιοπιστία και την εμπορευσιμότητα των ελληνικών γεωργικών προϊόντων.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Ευάγγελος Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, η σημερινή επερώτηση του Συνασπισμού φέρνει στην επικαιρότητα τα μεγάλα προβλήματα που αντιμετωπίζει ο αγροτικός κόσμος. Επικαιροποιεί κατά τον καλύτερο τρόπο ότι επί δυόμισι χρόνια που κυβερνά τον τόπο η Νέα Δημοκρατία, βιώνουμε την επί δυόμισι χρόνια ανύπαρκτη αγροτική πολιτική, την επί δυόμισι χρόνια εξαπάτηση των Ελλήνων αγροτών, επί δυόμισι χρόνια κανένας σχεδιασμός για το μέλλον.
      Κύριε Υπουργέ, προεκλογικά είχατε τάξει στους αγρότες καλύτερες ημέρες. Ως Κυβέρνηση έχετε σπείρει το φόβο, την ανασφάλεια, την αβεβαιότητα για το μέλλον. Δεν μπορείτε να δημιουργήσετε ένα σταθερό περιβάλλον για να κινηθεί ο Έλληνας αγρότης, να γίνει αισιόδοξος, δημιουργικός και η παραγωγή του ανταγωνιστική.
      Εδώ θέλω να κάνω μία διευκρίνιση. Εμείς δεν είπαμε, όχι επιδοτήσεις, άρα ανταγωνιστική γεωργία. Εκτιμούμε ότι το νέο περιβάλλον, που διαμορφώνεται και ο νέος καταμερισμός που γίνεται σε όλο τον κόσμο στα τρόφιμα, μπορεί να δημιουργήσει ανταγωνιστική ελληνική γεωργία, βοηθούμενη από τις επιδοτήσεις που από εδώ και πέρα θα δίνονται με έναν άλλο τρόπο και στη συνέχεια, μετά το 2013, από τη συζήτηση που θα προκύψει μετά το 2009.
      Άρα, λοιπόν, ποτέ ο κ. Παπανδρέου δεν είπε «όχι» στις επιδοτήσεις. Έχουμε βάλει μια προτεραιότητα ότι οι επιδοτήσεις θα πρέπει να στηρίζουν την ανταγωνιστική γεωργία. 
      Κύριε Μπασιάκο, σ’ αυτά τα δυόμισι χρόνια κάνατε μια μεγάλη προσπάθεια να καταρρίψετε κι ένα ρεκόρ, το ρεκόρ της παροιμίας που λέει: «Ο ψεύτης και ο κλέφτης τον πρώτο χρόνο χαίρονται». Εσείς και μετά τον πρώτο χρόνο, συνεχίζετε να λέτε ψέματα, να διαστρεβλώνετε μεγάλες αλήθειες, να λέτε ότι κατοχυρώσατε τις επιδοτήσεις μέχρι το 2013, ότι ο κύριος Πρωθυπουργός έφερε τα χρήματα από την Ευρωπαϊκή Ένωση, δεν λέτε όμως, ότι στο θέμα της αγροτικής ανάπτυξης η μείωση είναι τραγική για τους αγρότες, όπως τραγική είναι η διαπραγμάτευση που κάνατε και μειώνονται στο μισό οι ενισχύσεις για τον καπνό μετά το 2009. Το ίδιο και στο βαμβάκι που συνδέσατε την τύχη του με το βαμβάκι των αφρικάνικών χωρών μετά το 2009. Και το ζούμε τώρα και με τη ζάχαρη, όπου λόγω της ανικανότητάς σας λιγότερες από τις μισές εκτάσεις έχουν καλλιεργηθεί φέτος, γιατί δεν καθορίσατε ακόμα τα ζητήματα που έχουν να κάνουν με τη δέσμευση-αποδέσμευση. Και ακούσαμε και το τραγικό σήμερα, να απαντάτε στο Συνασπισμό και να του λέτε ότι «και εμείς θα ήμασταν υπέρ της συνδεδεμένης ή της μερικής συνδεδεμένης, αλλά ξέρετε το ΠΑ.ΣΟ.Κ. φταίει γι’ αυτές τις …»
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Υπέρ της πλήρους συνδεδεμένης είπα, όχι της μερικής. 
      ΕΥΑΓΓΕΛΟΣ ΑΡΓΥΡΗΣ: Υπέρ της πλήρους, αλλά λέτε «ξέρετε, φταίει το ΠΑ.ΣΟ.Κ. γιατί διαπραγματεύτηκε την προηγούμενη ...».
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Προφανώς.
      ΕΥΑΓΓΕΛΟΣ ΑΡΓΥΡΗΣ: Τη διαπραγματευθήκαμε τελικά ή δεν τη διαπραγματευθήκαμε;
      Επίσης, κάθε φορά που κάνετε κάτι, λέτε ότι είναι πρωτόγνωρο. Πρωτόγνωρη είναι η δική σας ανεπάρκεια, κύριε Υπουργέ. Είναι πρωτόγνωρη η ανεπάρκεια Υπουργού Γεωργίας σε ένα τόσο μεγάλο θέμα, όπως είναι η αγροτική οικονομία. Πρέπει να το καταλάβετε, να το κατανοήσετε. Είναι τραγική η κατάσταση που βιώνουν σήμερα οι αγρότες. Δεν ξέρουν τι ακριβώς θα κάνουν. Δύο χρόνια τους παιδεύετε για να τους δώσετε αυτό που δικαιούνται, τους παιδεύετε γιατί δεν μπορείτε ούτε το πιο απλό: το να μοιράσετε τα χρήματα, τα οποία είναι εξασφαλισμένα -λίγα, πολλά, αλλά είναι εξασφαλισμένα- πόσω μάλλον να δώσετε κατεύθυνση για το τι ακριβώς χρειάζεται η ελληνική γεωργία.
      Το λέτε και το ξαναλέτε, ότι ο κ. Παπανδρέου όταν ήταν Υπουργός υπέγραψε για τις εισαγωγές από τρίτες χώρες. Τι θα κάνατε εσείς, κύριε Υπουργέ; Δεν κάνατε το ίδιο πράγμα με τον Υπουργό των Εξωτερικών, τον κ. Μολυβιάτη; Δεν βάλατε τη δική σας υπογραφή σε σύμβαση για τις εισαγωγές από τρίτες χώρες; Τι θα κάνατε δηλαδή σε μια παγκοσμιοποιημένη οικονομία; Θα κλείνατε τα σύνορα; Και το φορτώνετε αυτό στην προηγούμενη κυβέρνηση; Ό,τι κανονισμός υπήρξε τα προηγούμενα χρόνια, τον ψήφισε η κυβέρνηση του ΠΑ.ΣΟ.Κ.. Ό,τι κανονισμός ψηφίζεται τώρα επί των ημερών σας, είναι υπόθεση της Ευρωπαϊκής Ένωσης. Δηλαδή, όταν κυβερνούσε το ΠΑ.ΣΟ.Κ., ήταν υπόθεση του ΠΑ.ΣΟ.Κ. και τώρα που κυβερνάτε εσείς είναι υπόθεση της Ευρωπαϊκής Ένωσης; Δεν είναι σοβαρά πράγματα αυτά, κύριε Υπουργέ, και χάνετε πολύτιμο χρόνο.
      Για την αποκέντρωση. Ξέρετε, ο Συνασπισμός κάνει μία πρόταση και λέει, μήπως θα έπρεπε να ειδωθούν κάποια πράγματα στα ζητήματα της αποκέντρωσης, για καλύτερη λειτουργία; Εμείς διαφωνούμε. Από τη στιγμή που αποφασίσαμε μια νέα διοικητική διαίρεση και όλοι μιλάνε για αποκεντρωμένες αρμοδιότητες, θα πρέπει να συμπληρώσουμε αυτές τις αποκεντρωμένες αρμοδιότητες με ανάλογους πόρους, με ανάλογο ανθρώπινο δυναμικό, για να μπορούν να λειτουργήσουν. Εσείς δεν το κάνετε αυτό. Υπάρχουν τα γραφεία αγροτικής ανάπτυξης σε επίπεδο νομού που ανήκουν στη Νομαρχιακή Αυτοδιοίκηση και πάτε στο καθένα από αυτά και στήνετε άλλο ένα δίπλα, φτιάχνετε μια άλλη υπηρεσία αγροτικής ανάπτυξης. Και αυτό το θεωρείτε μεταρρύθμιση. Είναι η αναδιοργάνωση του κράτους που υποσχεθήκατε. 
      Και εγώ ρωτάω: ποια είναι καλύτερη Διεύθυνση Αγροτικής Ανάπτυξης, αυτή, η προηγούμενη ή η καινούργια, που κάνατε εσείς; Δεν ξέρω αν μέσα στην καινούργια βάλατε και τους αγροφύλακες, για να μπορούν να έχουν καλύτερη λειτουργία. Αλλά αυτά είναι απαράδεκτα πράγματα. Αντί να κατεβάσετε την ενημέρωση σε επίπεδο δήμου, μιας και όλοι λέμε ότι πρέπει να υπάρχουν αποκεντρωμένες διοικητικές υπηρεσίες, ότι στο πρωτοβάθμιο διοικητικό όργανο, που είναι ο δήμος –και αν όχι σε κάθε δήμο, τουλάχιστον σε δήμους που έχουν κοινή αγροτική δράση- να υπάρχει ένα γραφείο αγροτικής ανάπτυξης, να έχουν τον κοινωνικό έλεγχο, να έχουν τη συμμετοχή, να διαμορφώσουν πάλι τις προϋποθέσεις διάρθρωσης μέσα στις καλλιέργειες, για να μπορούν να έχουν κάποιο μέλλον τα αγροτικά προϊόντα, δεν βλέπουμε τέτοιο πράγμα. Απεναντίας.
      Και άκουσα και το άλλο με πολύ μεγάλη έκπληξη: Σας λέει κάτι απλό ο Συνασπισμός: ότι το εισόδημα σήμερα είναι το 82% που ήταν το 2000. Αλλά και με το 2004 να το συγκρίνατε, πάλι το 82% θα ήταν, γιατί μέσα στα δύο χρόνια έχετε προκαλέσει μια τραγική μείωση στο αγροτικό εισόδημα. Μέχρι τότε είχαμε αύξηση του εισοδήματος. Και τώρα επικαλείστε ότι είμαστε έβδομοι στη μείωση του αγροτικού εισοδήματος σε σχέση με τις άλλες χώρες. Όταν στη Δανία το αγροτικό εισόδημα μειωνόταν κατά 17%, όταν στη Γερμανία το 2003 μειωνόταν κατά 13%, εμείς είχαμε αύξηση. Ήταν μικρή, αλλά ήταν αύξηση.
      Γιατί συγκρίνετε ανόμοια πράγματα; Όταν πρόκειται για μείωση, συγκρίνουμε με άλλες χώρες που έχουν μείωση. Όταν πρόκειται για εισοδήματα των Ευρωπαίων δεν συγκρίνουμε. Αυτά είναι ανόμοια πράγματα. 
      Και μιλάτε και για τις εξαγωγές. Λέτε συνέχεια -το λέτε παντού- για αύξηση των εξαγωγών. Με τι συγκρίνετε τις εξαγωγές; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα στοιχεία τα ξέρετε;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ: Συγκρίνετε τις εξαγωγές με μία προηγούμενη χρονιά που είχε ζημιές στην παραγωγή άλλων χωρών και λέτε ότι σήμερα έχουμε αύξηση στις εξαγωγές ή θα πιάσετε το διαρθρωτικό δείκτη, που είναι το έλλειμμα που υπάρχει και αυξάνεται χρόνο με το χρόνο; Γιατί μιλάτε για μείωση των εισαγωγών; Εδώ έχουμε τραγική αύξηση του ελλείμματος που υπάρχει στο ισοζύγιο εξωτερικών πληρωμών. 
      Για ποια πράγματα μας μιλάτε, κύριε Υπουργέ; Διαλέγετε δύο κιλά ντομάτες, δύο κιλά πατάτες, τα βάζετε στο τσουβάλι και λέτε ότι έχουμε τέσσερα κιλά πατάτες. Δεν είναι τέσσερα κιλά πατάτες. Είναι δύο κιλά ντομάτες και δύο κιλά πατάτες. Επιτέλους, πείτε μια φορά την αλήθεια. Εσείς θέλετε να λέτε ότι κάνετε πρωτόγνωρα πράγματα, αλλά τα πρωτόγνωρα πράγματα τα δικά σας είναι εις βάρος της εθνικής μας οικονομίας. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αμφισβητείτε τα στοιχεία; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      ΕΥΑΓΓΕΛΟΣ ΑΡΓΥΡΗΣ: Τι πάθατε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Φωνάζετε και οι δύο.
      ΕΥΑΓΓΕΛΟΣ ΑΡΓΥΡΗΣ: Απαγορεύεται να φωνάζουμε από το Βήμα της Βουλής; 
      ΠΡΟΕΔΡΕΥΩΝ (Ιωάννης Τραγάκης): Ασφαλώς!
      ΕΥΑΓΓΕΛΟΣ ΑΡΓΥΡΗΣ: Από πότε;
      ΠΡΟΕΔΡΕΥΩΝ (Ιωάννης Τραγάκης): Να διαβάσετε τότε τον Κανονισμό.
      ΕΥΑΓΓΕΛΟΣ ΑΡΓΥΡΗΣ: Δεκαπέντε χρόνια τον έχω διαβάσει τον Κανονισμό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Διαβάστε καλά τον Κανονισμό. Η παρατήρηση ήταν ένθεν και ένθεν.
      Συνεχίστε, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ: Πάμε τώρα στα δικαιώματα. Έχει ξαναϋπάρξει τέτοιο πράγμα; Σας ζητήσαμε όλοι και τώρα και παλαιότερα να καταθέσετε στη Βουλή το ερώτημα που κάνατε στο Νομικό Συμβούλιο του Κράτους. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ζητήστε αίτηση κατάθεσης εγγράφων.
      ΕΥΑΓΓΕΛΟΣ ΑΡΓΥΡΗΣ: Γιατί μας διαβάζετε άλλα αντί άλλων; Μας διαβάζετε ότι οι επιδοτήσεις πρέπει να δίνονται στο ακέραιο στον αγρότη; Αυτό είναι γνωστό εδώ και δέκα χρόνια. 
      Επίσης, έπρεπε να γίνεται αυτή η εργασία σήμερα από τις Ενώσεις ή μήπως θα έπρεπε να δίνετε έτοιμη την αίτηση και απλά να βάζει την υπογραφή του ο αγρότης, όταν δεν κάνει καμία αλλαγή στην καλλιέργεια που είχε την προηγούμενη χρονιά; Εάν είχατε συνδέσει τα Μητρώα, εκτός από το Ελαιοκομικό, που δεν το παραδώσαμε όταν αναλάβατε και είχε προβλήματα, ...
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα μισά τεμάχια ήταν αγροτεμάχια. 
      ΕΥΑΓΓΕΛΟΣ ΑΡΓΥΡΗΣ: Έπρεπε να εγκαλέσετε, κύριε Υπουργέ, όλους αυτούς που ήταν εργολάβοι μετά από δημόσιο διαγωνισμό να ετοιμάσουν το Ελαιοκομικό Μητρώο, για να μην έχει προβλήματα η χώρα, να τα συνδέσετε και να είναι έτοιμη η αίτηση του αγρότη για να την υπογράψει. Έχει ξανασυμβεί ποτέ οι αγρότες να περιμένουν να πάρουν μετά από ένα χρόνο τα χρήματά τους και να προκαταβάλλουν από τώρα την αμοιβή της αίτησής τους; Μόλις πάνε να κάνουν την αίτηση, καταβάλλουν την αμοιβή. Λέτε ότι και παλιότερα πληρωνόταν. Έχει καμία σχέση το παλαιότερο, όπου ο αγρότης ήταν υποχρεωμένος να διαμορφώνει μέσω του Ο.Σ.Δ.Ε. όλη τη διαδικασία, ενώ τώρα αυτή γίνεται μέσα από τα Μητρώα και θα μπορούσε να είναι συνδεδεμένη και έτοιμη;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποιος τα λέει αυτά;
      ΕΥΑΓΓΕΛΟΣ ΑΡΓΥΡΗΣ: Τα λέει το καθήκον της χώρας έναντι όλων των υποχρεώσεων που έχει και έναντι του Ο.Σ.Δ.Ε..
      Κλείνω λέγοντάς σας, κύριε Υπουργέ -για να δείτε την τραγικότητα της κατάστασης- το εξής: Χθες έβλεπα στην τηλεόραση ένα σποτ που προβάλλετε, με το οποίο καλείτε τους αγρότες –χθες 6 του μηνός- μέχρι 5 του μηνός να καταβάλουν την αίτησή τους στην τελική ημερομηνία. Χθες, 6 του μηνός, τους καλούσατε για τις 5 του μηνός και τώρα έρχεσθε εδώ και μας λέτε άλλα πράγματα, δηλαδή ότι έγκαιρα θα πληρωθούν οι αγρότες. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όπως πληρώνονταν πάντα επί Νέας Δημοκρατίας.
      ΕΥΑΓΓΕΛΟΣ ΑΡΓΥΡΗΣ: Όταν φθάνετε σε αυτήν την κατάσταση, καταλαβαίνετε τι σύγχυση δημιουργείται.
      Τρέξτε, λοιπόν, και πάρτε το χθεσινό σποτ για να δείτε τι ακριβώς λέτε στους αγρότες. Δίνετε τελική ημερομηνία μέχρι 5 του μηνός. Το «έγκαιρα» και το «πρωτόγνωρο» το δικό σας γίνεται σιωπή. Από πέρσι ακούμε ότι έγκαιρα θα καταβληθούν, έγκαιρα θα γίνουν. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Καταβάλλονται εγκαιρότατα, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Συνέλθετε, κύριε Υπουργέ, όσο είναι καιρός. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας πονάει που καταβάλλονται έγκαιρα αποζημιώσεις και πληρωμές. 
      ΕΥΑΓΓΕΛΟΣ ΑΡΓΥΡΗΣ: Δεν μας πονάει καθόλου. Δεν πονάει τίποτα, γιατί στο τέλος δεν θα αποδράσετε με ελικόπτερο. Θα σας στείλουν οι αγρότες εκεί που σας χρειάζεται. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και δύο συνοδοί-δάσκαλοι από το 4ο Δημοτικό Σχολείο Σαλαμίνας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, εκείνο που θα ήθελα να τονίσω εγώ είναι ότι δεν υπάρχει τίποτα το πιο εύκολο από το να κάνει κάποιος εκτίμηση για την κατάσταση στην οποία βρίσκεται η ύπαιθρος. Και είναι εύκολο, γιατί για την κατάσταση αυτή υπάρχουν χίλιοι μάρτυρες και μάλιστα απ’ αυτούς που ονομάζονται αδιάψευστοι, που το μαρτυρούν. Μάρτυρες, δηλαδή, είναι η ίδια η ζωή που σβήνει στα χωριά μας, ιδιαίτερα εκείνων των ορεινών και νησιωτικών περιοχών, τα σχολειά που κλείνουν το ένα πίσω από το άλλο και η αγανάκτηση που ξέχειλα τη συναντάς στο κάθε βήμα σου, στην κάθε συζήτηση που θα κάνεις με τον κάθε μικρομεσαίο αγρότη, με τον κάθε απόμαχο της αγροτικής παραγωγής. Βέβαια αυτή η κατάσταση δεν δημιουργήθηκε τώρα. Μεγάλη, τεράστια ευθύνη έχει και η προηγούμενη κυβέρνηση του ΠΑ.ΣΟ.Κ..
      Εύκολο, λοιπόν, είναι να κάνεις κάποιος διαπιστώσεις. Το δύσκολο, όχι βέβαια για μας, είναι να πεις γιατί -με τη γλώσσα της αλήθειας μάλιστα- υπάρχει αυτή η κατάσταση, ποιες είναι οι αιτίες που οδήγησαν σ’ αυτήν. Και δύσκολο βέβαια είναι η σχέση με την πολιτική που προσφεύγει ο καθένας μας, με το κόμμα του κ.λπ..
      Είναι δύσκολο να πεις την αλήθεια, γιατί σήμερα κυριολεκτικά με όποια καλλιέργεια κι αν ασχολείται ο κάτοικος της υπαίθρου, αντιμετωπίζει προβλήματα. Προβλήματα που ξεκινάνε από τη διάθεση της ίδιας της παραγωγής και τις τιμές που του δίνουν όταν βρεθούν έμποροι-αγοραστές και φθάνουν σε εκείνο το σημείο, εκείνο που ονομάζουμε επίπεδο ζωής στα χωριά μας και που αφορά τις προσφερόμενες στους αγρότες υπηρεσίες στους τομείς της υγείας, της παιδείας κ.λπ..
      Για μας –για να περάσουμε στο συγκεκριμένο- υπεύθυνη γι’ αυτή την κατάσταση είναι η πολιτική που χρόνια τώρα εφαρμόζεται στη χώρα μας. Μία πολιτική που, έχοντας σαν στόχο της τη συγκέντρωση της γης και της παραγωγής σε λίγα χέρια, σπρώχνει όλο και περισσότερο στο χείλος της καταστροφής και τελικά στην καταστροφή το μικρομεσαίο αγροτικό νοικοκυριό. Είναι γνωστό ότι τα περασμένα δέκα περίπου χρόνια πάνω από διακόσιες είκοσι χιλιάδες νοικοκυριά οδηγήθηκαν σ’ αυτήν την καταστροφή. Και τα σπρώχνει στην καταστροφή με μέτρα συγκεκριμένα που παίρνει, στα οποία πολλές φορές έχουμε αναφερθεί. Τα σπρώχνει με τους περιορισμούς και τις ποσοστώσεις που επιβάλλει, με την κατάργηση κάθε μέτρου στήριξης του εισοδήματος του μικρομεσαίου παραγωγού και την πλήρη απελευθέρωση των αγορών και της ασυδοσίας των μεγαλεμπόρων, με την αποδέσμευση της επιδότησης από την παραγωγή που αποφασίστηκε στα πλαίσια της νέας Κ.Α.Π., που θα δημιουργήσει τεράστια προβλήματα στα μικρομεσαία αγροτικά νοικοκυριά και στο αύριο σημαντικών καλλιεργειών της χώρας μας, με την πιο χαρακτηριστική περίπτωση εκείνη των καπνοπαραγωγών που θα οδηγηθούν πραγματικά στην καταστροφή. Γι’ αυτό, πέρα για πέρα δίκαια, διαμαρτύρονται και καταγγέλλουν. 
      Ακόμη προς αυτήν την κατεύθυνση, στην καταστροφή δηλαδή, σπρώχνουν τον αγρότη με τα χαράτσια που επιβάλλονται, και επιβάλλονται και από παλιά και επί των κυβερνήσεων του ΠΑ.ΣΟ.Κ. -δεν είναι καινούργια- όπως είναι αυτά που επιβάλλονται και σήμερα για την ενεργοποίηση των ατομικών δικαιωμάτων. Χαράτσια που, όπως πολλές φορές έχουμε τονίσει, είναι παντελώς παράνομα, παντελώς ληστρικά, για τα οποία επιμένουμε, έστω και αυτήν τη στιγμή, να σταματήσουν να εισπράττονται από τους αγρότες-παραγωγούς και να επιστραφούν όσα και από όσους έχουν εισπραχθεί μέχρι τώρα. Ν΄ αναλάβει το δημόσιο –επιμένουμε ξανά- να καλύπτει το κόστος αυτής της δουλειάς. Το ίδιο επιμένουμε να σταματήσουν και τα άλλα τα χαράτσια, που επιβάλλονται για τη διόρθωση σφαλμάτων στο ελαιοκομικό και στα άλλα μητρώα, είναι σφάλματα και λάθη για τα οποία κάθε άλλο παρά ευθύνεται ο μικρομεσαίος αγρότης-παραγωγός. 
      Βέβαια εδώ πρέπει να τονίσω τις τεράστιες ευθύνες γι’ αυτό το θέμα, που έχει η ΠΑ.Σ.Ε.Γ.Ε.Σ. και οι ενώσεις, που δεν αντέδρασαν σ’ αυτήν την τακτική, αλλά κινήθηκαν ακριβώς στην αντίπερα κατεύθυνση. 
      Επίσης πρέπει να τονίσω ότι και οι διαμαρτυρίες, που γίνονται και από το κόμμα του ΠΑ.ΣΟ.Κ. δεν είναι όψιμες, γιατί την ίδια πολιτική είχε ακολουθήσει όταν ήταν στην κυβέρνηση. Και από την πλευρά του Συνασπισμού να πω ότι τα στελέχη του, στους χώρους που δραστηριοποιούνται, έχουν παρόμοια στάση.
      Αυτή, λοιπόν, είναι η πολιτική που φταίει για τη σημερινή κατάσταση και αυτή η πολιτική δεν έπεσε από τον ουρανό, δεν είναι γραμμένη στο ριζικό του μικρομεσαίου παραγωγού, είναι γέννημα θρέμμα της γενικότερης πολιτικής, που ακολουθούν όλες οι κυβερνήσεις είτε αυτές ανήκαν στο ΠΑ.ΣΟ.Κ. είτε στη Νέα Δημοκρατία και υπηρετεί το στόχο, που ανέφερα προηγούμενα, αυτόν της καπιταλιστικοποίησης της αγροτικής παραγωγής με τη συγκέντρωσή της σε λίγα χέρια μεγαλοαγροτών και επιχειρηματιών. 
      Αυτή είναι βέβαια και η κυρίαρχη πολιτική που προωθεί η Ευρωπαϊκή Ένωση μέσω των Κ.Α.Π. και των Κ.Ο. με τη σύμφωνη γνώμη και θέση των ελληνικών κυβερνήσεων και των κομμάτων, που συμπορεύονται στους αντιαγροτικούς μονοδρόμους που χαράσσει. 
      Αυτόν το στόχο προωθεί και η σημερινή Κυβέρνηση, αδιαφορώντας -παρά τις προεκλογικές υποσχέσεις που είχε δώσει- για τα προβλήματα που δημιουργεί, όπως αυτό της όλο και μεγαλύτερης διατροφικής εξάρτησης του λαού μας από τις εισαγωγές και βέβαια έρχεται ως αποτέλεσμα της πολιτικής η συρρίκνωση της μικρομεσαίας αγροτικής παραγωγής. 
      Ήθελα να τονίσω στο σημείο αυτό, κύριοι συνάδελφοι του Συνασπισμού, ότι για την ουσία αυτής της πολιτικής δεν λέγεται τίποτα στην επερώτηση που έχετε καταθέσει. Και όχι μονάχα αυτό, αλλά εγκαλείτε την Κυβέρνηση για ανεπαρκή εφαρμογή της Κ.Α.Π. ή γιατί δεν προχωράνε οι μελέτες σε ό,τι αφορά τις δεκατρείς περιφέρειες της χώρας μας, όταν είναι γνωστό ότι με την Κ.Α.Π., παραδείγματος χάριν, μεταφέρονται κονδύλια από τον πρωτογενή τομέα, εκεί που δραστηριοποιείται ο μικρομεσαίες παραγωγός, στο δευτερογενή τομέα, όπου κύρια δραστηριοποιείται το κεφάλαιο. Οι όποιες διαφωνίες αναφέρονται μέσα στην επερώτηση βρίσκονται σε διαχειριστικό και μόνο επίπεδο και αυτό βέβαια δεν γίνεται τυχαία, αλλά επειδή υπάρχει η συμφωνία με τη γενικότερη στρατηγική της Ευρωπαϊκής Ένωσης στον αγροτικό τομέα.
      Κυρίες και κύριοι Βουλευτές, εμείς λέμε όσο πιο καθαρά γίνεται ότι είναι έγκλημα, και μάλιστα έγκλημα εκ προμελέτης, το να προσπαθείς να πείσεις το μικρομεσαίο παραγωγό ότι μπορεί να δοθεί λύση στα προβλήματά του και πολύ περισσότερο να αναπτυχθεί η παραγωγή του στα πλαίσια της πολιτικής, που προωθεί η Ευρωπαϊκή Ένωση. Ο ισχυρισμός αυτός ότι μπορεί να δοθεί λύση προς όλους και από όλους, πλην του Κ.Κ.Ε., είναι προσφιλής,  αλλά έχει τόση σχέση με την αλήθεια όση είχε και εκείνος των χρυσών κουταλιών, που χρησιμοποίησαν οι πρώην υποστηρικτές της ένταξης στην Ευρωπαϊκή Ένωση και μετά οι όψιμοι υποστηρικτές της. 
      Για να βγει το μικρομεσαίο αγροτικό νοικοκυριό από τα σημερινά αδιέξοδα, που το οδηγήσατε με την πολιτική σας και τα δύο κόμματα και για να αναπτυχθεί η αγροτική μας παραγωγή χρειάζεται μια άλλη πολιτική, μια πολιτική που, έχοντας ως μοχλό τον παραγωγικό συνεταιρισμό και ως στόχο την κάλυψη των διατροφικών αναγκών του λαού μας, θα δώσει την ώθηση εκείνη, που χρειάζεται για να βγει από την ζοφερή σημερινή κατάσταση και να αντιμετωπίσει με αισιοδοξία το αύριό της. 
      Προκειμένου βέβαια να δρομολογηθεί αυτή η πολιτική χρειάζεται την αλλαγή του συσχετισμού των δυνάμεων σε πολιτικό επίπεδο. Χρειάζεται και οι μικρομεσαίοι αγρότες να αποδεσμευτούν από τα κόμματα της Νέας Δημοκρατίας και του ΠΑ.ΣΟ.Κ. και να ενώσουν τις δυνάμεις τους, στα πλαίσια του μετώπου με την εργατική τάξη για να γίνει μπορετή αυτή η αλλαγή. Αυτό είναι το κάλεσμα που απευθύνουμε ως κόμμα στους ξωμάχους της αγροτικής μας παραγωγής.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Κατ’ αρχάς, επειδή βρισκόμαστε προς το τέλος της κοινοβουλευτικής χρονιάς, θα ήθελα με αυτήν την ευκαιρία να ζητήσω από το Προεδρείο της Βουλής να υπερασπισθεί τις εξουσίες, αλλά και το κύρος το οποίο πρέπει να έχει η Ολομέλεια της Βουλής μας από τις προσπάθειες, που είναι συνηθισμένες από τις κυβερνήσεις, να αξιοποιούν το Θερινό Τμήμα της Βουλής, το οποίο υποτίθεται ότι υπάρχει για να αντιμετωπίσει και για να εγκρίνει κάποια εξειδικευμένα και περιορισμένου εύρους νομοθετήματα και όχι για να αντιμετωπίσει προτάσεις και πρωτοβουλίες της Κυβέρνησης με νομοθετικό κάλυμμα, οι οποίες αφορούν σε κεντρικά ζητήματα της δημόσιας ζωής.
      Και γι’ αυτόν το λόγο επαναλαμβάνω την έκκληση, αλλά και την προειδοποίηση προς την Κυβέρνηση να μη φέρει στο Θερινό Τμήμα της Βουλής αλλαγή στο νόμο πλαίσιο για τα πανεπιστήμια, που αφορά ζητήματα, που άπτονται ακόμη και συνταγματικών διατάξεων. Αυτό να το κάνει σαφές από σήμερα –ήδη έπρεπε να το είχε κάνει- γιατί αλλιώς συνεχίζει να ρίχνει λάδι στη φωτιά, η οποία βλέπουμε ότι έχει περάσει μέσα στα πανεπιστήμιά μας από την πολύ δικαιολογημένη αντίδραση καθηγητών και φοιτητών στις προσπάθειες για αλλαγή του νόμου πλαισίου ερήμην της πανεπιστημιακής κοινότητας, αλλά και στην προσπάθεια να δοθεί το πανεπιστήμιο στο χώρο της κερδοσκοπίας, με την αναθεώρηση του άρθρου 16 του Συντάγματος.
      Θ΄ αναφερθώ τώρα στα ζητήματα, τα οποία αντιμετωπίζουμε εδώ. Θα σταθώ στα σημαντικότερα ζητήματα, τα οποία θίχτηκαν μέχρι τώρα. Κατ΄αρχάς θα ήθελα να μιλήσω για το θέμα της αποδέσμευσης. Δεν θα επικαλεστώ το Συνασπισμό αλλά έγγραφο του Υπουργείου, της Διεύθυνσης Αγροτικής Πολιτικής και Τεκμηρίωσης, το οποίο λέει: «Το σύνολο των μειώσεων των αποδεσμευμένων ενισχύσεων, που εισάγει η μεταρρύθμιση της Κοινής Αγροτικής Πολιτικής σε σχέση με τις ενισχύσεις του παρελθόντος, σε επίπεδο κάθε μεμονωμένου δικαιούχου» -δηλαδή κάθε οικογενειάρχη που έχει μια μικρή αγροτική επιχείρηση και δίνει μάχη για να ζήσει- «είναι ήδη σημαντικές». Είναι «3% για τη δημιουργία εθνικού αποθέματος, 5% από την υφιστάμενη διαφοροποίηση, 2%-10% και 6% κατά μέσο όρο υπέρ του ποιοτικού παρακρατήματος. Δηλαδή ο κάθε μεμονωμένος παραγωγός υφίσταται ήδη μια μείωση των άμεσων ενισχύσεων που πήραν τη μορφή των αποδεσμευμένων ενισχύσεων της τάξης του 14%». Αν αυτό το 14% και ένα 5% που σκέφτονται να βάλουν παραπάνω για το παρακράτημα δεν λέει τίποτα για σας, για τον αγρότη, όμως, λέει πάρα πολλά. Και όταν σ΄αυτό προστεθεί –σύμφωνα με την εκτίμηση όχι του Συνασπισμού, αλλά της Διεύθυνσης Αγροτικής Πολιτικής και Τεκμηρίωσης του Υπουργείου Γεωργίας, ο υπολογισμός ότι, ο υπολογισμός επειδή αυτές οι ενισχύσεις οι κοινοτικές, οι αποδεσμευμένες, είναι σε ονομαστικές τιμές, οι οποίες δεν αλλάζουν, δεν ακολουθούν τον πληθωρισμό και παίρνοντας υπ΄όψιν ότι έχουμε έναν πληθωρισμό ύψους 3% κάθε χρόνο, αυτές οι ενισχύσεις θα απομειωθούν σε σταθερές τιμές περίπου 30% μέχρι το 2013.
      Δηλαδή η εκτίμηση των υπηρεσιών του Υπουργείου είναι ότι σ΄ αυτές τις αποδεσμευμένες ενισχύσεις, πέρα από την επίδρασή τους στην ίδια τη δυναμική της παραγωγής, θα έχουμε μια μείωση 45% μέχρι το 2013. Έτσι είναι, κύριε Υπουργέ, και δεν μπορείτε αυτό να το διαψεύσετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά επιστρέφουν στους αγρότες. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν επιστρέφουν στους αγρότες. Ούτε ο πληθωρισμός επιστρέφεται στους αγρότες, το 30%. Δεν ξέρω, αλλά θα ρωτήσω τον κ. Δραγασάκη αν ξέρει κάποιον τρόπο να επιστρέφεται στους αγρότες ο πληθωρισμός, ο οποίος δεν αναλαμβάνεται αντιστοίχως με αύξηση των ενισχύσεων. Όλα αυτά ούτε το εθνικό απόθεμα ούτε η υφιστάμενη διαφοροποίηση επιστρέφουν στους αγρότες ως εισόδημα, ατομικά στους αγρότες. Μπορούν να πάνε από δω και από εκεί. Άρα το πρόβλημα είναι πολύ μεγάλο. Λυπούμεθα, που δικαιώνεται ο Συνασπισμός. Ξέραμε ότι υπήρχε δίλλημα. Θα θέλαμε να είμαστε με τη λάθος πλευρά, αλλά τα στοιχεία δείχνουν ότι δεν είναι έτσι.
      Το δεύτερο θέμα αφορά το θέμα των δικαιωμάτων. Είναι πολύ έντονο αυτό το πρόβλημα. Εγώ αναγνωρίζω τις καλές προθέσεις. Είχαμε κάνει συζητήσεις στις οποίες μας ενημερώσατε, αλλά φοβάμαι ότι ο δρόμος προς την κόλαση είναι στρωμένος με καλές προθέσεις.
      Σε ό,τι αφορά το θέμα των δικαιωμάτων, πρώτον, υπάρχει η διάσταση που αφορά στο κόστος που πληρώνει ο κάθε αγρότης. Ο υπολογισμός για την Ελλάδα είναι πως από τα 1000 ευρώ για δικαιώματα ενιαίας ενίσχυσης για έναν αγρότη, πάνε 20 ευρώ για το εθνικό απόθεμα, 27,2 ευρώ για την υπέρβαση του εθνικού ανωτάτου ορίου, 40 ευρώ για το ποιοτικό παρακράτημα, 20 ευρώ για το πρόγραμμα οργανώσεων – μιλάω για το λάδι- ελαιουργικών φορέων, περίπου 80-85 ευρώ χαράτσι για ενεργοποίηση των δικαιωμάτων, 25 ευρώ για την ένσταση. Όλα αυτά φτάνουν περίπου στα 215 ευρώ, δηλαδή περίπου πάνω από το 21%. 
      Να αναφέρω εδώ την Ιταλία και να πω πως το επιχείρημα, που αναφέρατε και εσείς, επικαλούμενος κάποια απάντηση σε κάποιον Ευρωβουλευτή, και το επιχείρημα που πήρε αμέσως από τη Νέα Δημοκρατία το Κουμμουνιστικό Κόμμα, λέγοντας ότι επιβάλλεται σώνει και καλά η επιβάρυνση του αγρότη σε σχέση με τη διαδικασία της διαμόρφωσης των οριστικών δικαιωμάτων, δεν στέκει. Διότι άλλες χώρες που κι αυτές είναι μέλη της Ευρωπαϊκής Ένωσης, όπως είναι η Ιταλία, δεν επιβαρύνουν τον αγρότη. Πρώτον, έχουν ένα πολύ χαμηλότερο κόστος, που φτάνει ανά επιχείρηση περίπου στα 30 ευρώ, σε σχέση με τα δικά μας  215 ευρώ και, δεύτερον, το κόστος αυτό το έχει αναλάβει ο αντίστοιχος Ο.Π.Ε.Κ.Ε.Π.Ε., η «AGEA», όπως λέγεται, της Ιταλίας. 
      Επομένως δεν ήταν μονόδρομος. Επιλέξατε αυτό το δρόμο κάτω από τις εντολές και τις πιέσεις του κ. Αλογοσκούφη και κάτω από την ασφυκτική -θα έλεγα- εκροή συνδρομής και πόρων για τους αγρότες σε μια δύσκολη περίοδο. 
      Ένα ακόμη θέμα, στο οποίο θέλω να αναφερθώ, είναι πως βρίσκεται στον αέρα αυτό το σύστημα. Μου αναφέρατε το Τ.Ε.Ε., τα ελαιοκομικά μητρώα και τα άλλα μητρώα. Το Τ.Ε.Ε. μπορεί να εκφράζει τους εργαζόμενους μηχανικούς. Μπορεί να έχει δίκιο για εκείνες τις επιχειρήσεις, που έκαναν σωστά τη δουλειά  τους. Υπάρχει χάος. Υπάρχει έλλειψη οιασδήποτε ποιότητας και είναι σαν να κτίζουμε πάνω στην άμμο, με όλη αυτήν τη δουλειά, που έγινε με τις περισσότερες εργολαβικές εταιρείες, που ανέλαβαν το ελαιοκομικό μητρώο και τα άλλα μητρώα! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μέχρι το 2003, κύριε Πρόεδρε. Το διευκρινίζουμε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εγώ δεν αναφέρομαι μόνο στην Κυβέρνησή σας. Αναφέρομαι και στην κυβέρνηση του ΠΑ.ΣΟ.Κ.. Φυσικά η προηγούμενη κυβέρνηση έχει ευθύνη. Έχετε ευθύνη και εσείς, διότι στηρίξατε πάνω εκεί, σε σαθρό έδαφος, ένα σύστημα που θα καταρρεύσει. Θα καταρρεύσει και στην Ευρωπαϊκή Ένωση. Θα καταρρεύσει και στα ελληνικά δικαστήρια. 
      Καταθέτω για τα Πρακτικά από ένα κατάλογο, που ήταν σαν τηλεφωνικός κατάλογος και που τον έχουμε στα γραφεία μας, δελτίο του ελαιοκομικού μητρώου αγρότη της Λακωνίας. Στο ελαιοκομικό μητρώο που το είχατε πληρώσει, έχει χίλια εξακόσια ελαιόδεντρα σε έκταση, που φτάνει τα μηδέν στρέμματα. Αυτός ο αγρότης καλείται να ενεργοποιήσει τα μηδέν στρέμματα μέχρι τον Ιούνιο. Αυτός ο ίδιος αγρότης, που είναι δικαιούχος ποιοτικού παρακρατήματος για συμμετοχή του σε ομάδα ολοκληρωμένης διαχείρισης, θα επιδοτηθεί με 65 ευρώ ανά στρέμμα για μηδέν στρέμματα. Αυτό είναι το πρώτο παράδειγμα. 
      Δεύτερο παράδειγμα. Απλώς επέλεξα δύο παραδείγματα. Αγρότισσα της Λακωνίας στα προσωρινά ατομικά δικαιώματα ενιαίας ενίσχυσης έχει έκταση, πάλι για την ελιά, που φτάνει το μισό στρέμμα και έχει ποσό ενίσχυσης που υπολογίζεται ως μέσος όρος των ενισχύσεων των προηγούμενων χρόνων, που φτάνει τα 8.386 ευρώ. Σε μισό στρέμμα αυτή η αγρότισσα έχει ενίσχυση τα τέσσερα προηγούμενα χρόνια 8386 ευρώ! 
      Τέτοια παραγωγικότητα δεν έχει φτάσει καμία χώρα. Όχι μόνο οι Ηνωμένες Πολιτείες, αλλά καμία χώρα δεν την έχει δει ούτε στο μυαλό της, εκτός από εκείνες τις χώρες, όπως η Ελλάδα, που φαίνεται ότι βγάζει το ελαιόλαδο με τον ίδιο τρόπο που οι άλλες αντλούν το πετρέλαιο, δηλαδή μέσα από πηγές μέσα σε μισό στρέμμα, οι οποίες έχουν τεράστιες αποδόσεις.
      Καταθέτω και αυτό το έγγραφο για τα Πρακτικά.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πάνω σε αυτήν τη σαθρή κατάσταση στηρίζεται όλη η μέχρι σήμερα διαδικασία, σχετικά με τα οριστικά δικαιώματα, με προχειρότητα, αδικίες, μπερδέματα, χάος, έλλειψη κανονικότητας, έλλειψη νομιμότητας. Και ξαναλέω: Έχετε ευθύνη γιατί στηριχτήκατε σε μια κατάσταση, η οποία ήταν ήδη σαθρή. Και είναι σαθρή στο ελαιόλαδο. Το ξέρετε.
      Θα ήθελα, κύριε Υπουργέ, να σας ρωτήσω το εξής και να μου το επιβεβαιώσετε ή όχι: Αν στα 687.000.000 ευρώ, που ήδη –νομίζω ότι κι εσείς το έχετε δεχθεί- έχουν μπει πρόστιμα, σχετικά με τη διαχείριση των ενισχύσεων, με τον Ο.Σ.Δ.Ε. κ.λπ. από την Ευρωπαϊκή Ένωση, θα προστεθούν πρόστιμα για υποθέσεις του ελαιολάδου, τα οποία φτάνουν τα 163.000.000 ευρώ. Θα ήθελα να μου το επιβεβαιώσετε ή να μου το διαψεύσετε. Αυτό είναι στα πλαίσια συνολικών προσθετικών προστίμων –σε αυτά τα 687.000.000 - τα οποία φτάνουν 287.000.000 ευρώ. Αλλά ας μείνουμε στο ελαιόλαδο. Θα ήθελα να μου επιβεβαιώσετε ή να μου διαψεύσετε ότι έρχονται πρόστιμα, που φτάνουν τα 163.000.000 ευρώ.
      Άρα στο ζήτημα των δικαιωμάτων βρισκόμαστε σ΄ ένα χάος, δυστυχώς. Έχω έρθει δύο ή τρεις φορές και σας έχω δει, ένα από τα κεντρικά θέματα ήταν και αυτό. Βρίσκεται σ΄ ένα μπάχαλο, το οποίο φτάνει στην απελπισία τον αγρότη, φτάνει στην απελπισία αυτόν τον κόσμο στους αγροτικούς συνεταιρισμούς, τους γονατισμένους αγροτικούς συνεταιρισμούς, που προσπαθούν να διεκπεραιώσουν άρπα-κόλλα όλες αυτές τις καταστάσεις με ενστάσεις, οι οποίες δεν έχουν εκδικαστεί –καμία απ’ αυτές- και είναι αμφίβολο αν θα εκδικαστούν και θα περαστούν στα οριστικά δικαιώματα.
      Το τρίτο σημείο –επειδή το αναφέρατε, κύριε Πρόεδρε, απαντώντας την κ. Ξηροτύρη- είναι το εξής: Η δικιά μας άποψη –και αυτήν την άποψη εξέφρασε και η κ. Ξηροτύρη- δεν είναι υπέρ μιας συγκεντρωποίησης. Είμαστε ένα κόμμα, το οποίο υποστηρίζει την αποκέντρωση, αλλά υποστηρίζει την αποκέντρωση πολιτικών, όχι την αποκέντρωση του κενού.
      Και με αυτήν την έννοια φυσικά εμείς θέλουμε να ενισχυθούν οι νομαρχίες, οι τοπικές περιφερειακές αρχές, με δυναμικό επιστημονικό, το οποίο θα στηρίξει την υπόθεση της αγροτικής ανάπτυξης. Αλλά για να τη στηρίξει, πρέπει να έχει πόρους και πρέπει να έχει και κατευθύνσεις. Υπάρχει ένα κενό. Νομίζω ότι η έλλειψη πολιτικής που υπήρχε όλα αυτά τα χρόνια, ακολουθώντας έναν αυτόματο πιλότο της αγοράς και της Ευρωπαϊκής Ένωσης, τώρα αποκτά και ένα άλλοθι, λέγοντας ότι οι υπηρεσίες αυτές είναι σε νομαρχιακό επίπεδο.
      Μα, πώς είναι σε νομαρχιακό επίπεδο; Υπάρχουν κεντρικά ζητήματα. Σας αναφέρω χαρακτηριστικά το θέμα της ζάχαρης. Αφήναμε στην Ελλάδα να γίνονται επενδύσεις σε μηχανήματα για την εξαγωγή τεύτλων, ενώ την ίδια στιγμή ερχόταν από την Ευρωπαϊκή Ένωση η απόφαση για δραστική μείωση των ενισχύσεων στη ζάχαρη και ουσιαστικά για πολύ μεγάλη κάμψη της τευτλοκαλλιέργειας.
      Και το ίδιο σήμερα γίνεται στο κρασί. Έχουμε όλες αυτές τις διαδικασίες που γίνονται στην Ευρωπαϊκή Ένωση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυο-τρία λεπτά, κύριε Πρόεδρε, θα τελειώσω.
      … για τη διακοπή των ενισχύσεων για την απόσταξη και δεν υπάρχει καμία πληροφόρηση στους αγρότες, στους συνεταιρισμούς σχετικά με το πώς θα αναπροσαρμοστούν, πώς θα αναδιαρθρωθούν κ.λπ.. Είναι δύσκολα τα πράγματα, κύριε Υπουργέ. Και είναι δύσκολα τα πράγματα με τις πολιτικές, οι οποίες εφαρμόζονται.
      Θα ήθελα να αναφέρω, τελειώνοντας, δύο παραδείγματα. Το ένα παράδειγμα είναι πάλι από το ελαιόλαδο και αφορά τον τρόπο με τον οποίο νέες αγορές, όπως η Κίνα ή σχετικά νέες αγορές, όπως η Αυστραλία, μπαίνουν πια δυναμικά και στην ευρωπαϊκή αγορά.
      Στην Αγγλία, το αυστραλιανό ελαιόλαδο -το είδα σε μια διαφήμιση της «FINANCIAL TIMES» ως extra virgin- πωλείται 21 λίρες το μισό κιλό. Και για να μη δούμε μετά από πέντε χρόνια το εφιαλτικό σενάριο στα σούπερ μάρκετ της Αθήνας να έχουμε πλαστικά μπουκάλια με λάδι από την Κίνα, όπως έχουμε τα μπλουζάκια, πρέπει να κινητοποιηθούμε, και να οργανωθούμε κ.λπ.. 
      Φέρνω το δεύτερο παράδειγμα, λέγοντας το εξής: Ένας βασικός τομέας, μέσα στα πλαίσια μιας άλλης πολιτικής για την ύπαιθρο, είναι η βιολογική γεωργία. Στη βιολογική γεωργία αυτήν τη στιγμή, όχι μόνο  δεν υπάρχει στήριξη, δεν υπάρχει πλαίσιο, δεν υπάρχει ενίσχυση -είπατε 2,7%, αλλά δεν είναι 2,7%, είναι κάτω από το 2% στην Ελλάδα, όταν στην Ιταλία είναι 10%- αλλά πηγαίνετε να τους αφαιρέσετε και μια μεγάλη δυνατότητα που έχει σχέση και με τον παραγωγό και με τον καταναλωτή -δηλαδή να έχουν τις δικές τους λαϊκές αγορές αποκλειστικά για βιολογικά προϊόντα στα οποία προμηθευτές θα είναι οι ίδιοι οι παραγωγοί- και να τους εντάξετε μέσα στην κατάσταση των λαϊκών αγορών, όπου υπάρχουν μεσάζοντες, έμποροι,  παραγωγοί με συμβατικά προϊόντα και όπου τίποτα δεν μπορεί να ελεγχθεί. Ζητούν οι άνθρωποι ένα πλαίσιο για λαϊκές αγορές βιολογικών προϊόντων και δεν το δίνετε.
      Καταλήγοντας, κύριε Πρόεδρε, θα ήθελα να πω και μια κουβέντα στο Κομμουνιστικό Κόμμα Ελλάδας, γιατί είπε ότι «Τα κόμματα που συμπορεύονται στην Ευρωπαϊκή Ένωση..» κ.λπ.. Και είπα «Ναι, εμείς συμπορευόμαστε στην Ευρωπαϊκή Ένωση με δυνάμεις, όπως είναι το Κομμουνιστικό Κόμμα Γαλλίας, οι κομμουνιστές της Ιταλίας, οι κομμουνιστές της Ισπανίας, τα αριστερά κόμματα όλης της Ευρώπης, για να υπερασπιστούμε τα κεκτημένα των ενισχύσεων που πρέπει να έχει η οικογενειακή εκμετάλλευση, που δεν είναι μόνο ένας παραγωγικός φορέας, είναι και ένας φρουρός του περιβάλλοντος, των εδαφών των ημιορεινών περιοχών…» κ.λπ..
      Λυπούμαστε, γιατί αντικειμενικά, τελικά, η θέση του Κομμουνιστικού Κόμματος Ελλάδας είναι: «Καταδικάζουμε ό,τι έχει σχέση με την Ευρωπαϊκή Ένωση» κι  έρχεται και συμπλέει με τη θέση που έχει σήμερα η Επιτροπή. η κυβέρνηση Μπλέρ, η Ολλανδία, οι πιο ακραίες δυνάμεις στην Ευρωπαϊκή Ένωση που λένε:«Όχι κοινοτικές ενισχύσεις στον αγροτικό τομέα. Τα θέματα να λυθούν μέσα από τις διεθνείς ρυθμίσεις ανταγωνισμού του Παγκόσμιου Οργανισμού Εμπορίου και, αν θέλει μια χώρα, από εθνικές ενισχύσεις». 
      Λυπούμαστε, που αντί να δώσουμε τη μάχη όλες οι αριστερές δυνάμεις για τα ζητήματα των κεκτημένων και της πολιτικής διεύρυνσης της Ευρωπαϊκής Ένωσης για την ύπαιθρο, ουσιαστικά ευθυγραμμίζεται μ΄ αυτές τις απόψεις.
      Σας ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Πρόεδρο του  Συνασπισμού Ριζοσπαστικής Αριστεράς.
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Πραγματικά ο Πρόεδρος του Συνασπισμού απάντησε πολύ σωστά, θα έλεγα, στο θέμα που έθεσε στην αρχή ο Υπουργός για τα θέματα των νομαρχιακών υπηρεσιών, για τα θέματα της αποκέντρωσης του Υπουργείου Γεωργίας. 
      Εμείς πιστεύουμε σε μια ορθή διοικητική οργάνωση, η οποία θα έχει τη σωστή οργάνωση που χρειάζεται, με τα νέα δεδομένα, με το δύσκολο περιβάλλον, με την προστασία του Έλληνα αγρότη, με την ενημέρωση, με το δύσκολο περιβάλλον της νέας αναθεωρημένης ΚΑΠ, με τις ποιοτικές απαιτήσεις και όλα αυτά. Θέλουμε ένα Υπουργείο Γεωργίας, το οποίο να είναι άριστα οργανωμένο. 
      Εμείς –νομίζω και εσείς στο παρελθόν- είχαμε πει ότι δεν έπρεπε να καταργηθούν οι Οργανισμοί Καπνού, Βάμβακος κ.λπ., διότι είχαν τη συνολική ευθύνη, τη συνολική παρακολούθηση και εξέφραζαν μια συνολική στρατηγική και υπεύθυνες προτάσεις προς την εκάστοτε κυβέρνηση. 
      Άρα, εμείς θέλουμε να είναι πλήρης η διοικητική δομή και τα όργανα του Υπουργείου Αγροτικής Ανάπτυξης, για να μπορέσει να αντεπεξέλθει και στον καινούργο τίτλο του. Από την άλλη πλευρά, σε επίπεδο περιφερειακών και κυρίως νομαρχιακών υπηρεσιών, εμείς θέλουμε ακριβώς αυτήν τη λειτουργική και αποδοτική διασύνδεση. Δηλαδή, αυτές οι υπηρεσίες να έχουν όλη την υποστήριξη, να έχουν όλη την οργάνωση, όλες τις κατευθύνσεις, όλες τις πολιτικές, ώστε να προσαρμόζονται πολύ γρήγορα σ΄ αυτά που θα ορίζει το Υπουργείο Αγροτικής Ανάπτυξης. 
      Αυτή είναι η δική μας πολιτική και λέμε ότι αυτά τα προβλήματα που εμφανίζονται σήμερα, δεν μπορούν να τα λύσουν ούτε οι ιδιωτικές εταιρείες, οι οποίες ήταν περισσότερες στο παρελθόν και απέτυχαν σε πολλά σημεία να δώσουν λύση –όπως για παράδειγμα το μητρώο του Ο.Π.Ε.Κ.Ε.Π.Ε.- ούτε από την άλλη μπορεί πλευρά να τα λύσει αυτή η πληθώρα των ανώνυμων εταιρειών του Υπουργείου Αγροτικής Ανάπτυξης, οι οποίες μερικές φορές ιδρύονται εν μία νυκτί και δεν ξέρουμε γιατί ιδρύονται, πώς και με ποιες προϋποθέσεις κ.λπ.. 
      Δεν μπορεί να αποδώσει αυτό το χαλαρό πολλές φορές διοικητικό σχήμα, το οποίο υπαγορεύουν άλλες λογικές και όχι μια εθνική στρατηγική για την αγροτική πολιτική που θέλουμε εμείς να έχουμε. Γιατί μη μου πείτε ότι οι ανώνυμες εταιρείες που αντικατέστησαν τους οργανισμούς, ήταν κοντά στον αγρότη. Εταιρείες μιας καρέκλας στην Αθήνα, ήταν οι περισσότερες. Επομένως, αυτές σε καμία περίπτωση δεν ανταποκρίνονταν στο αίτημα της αποκέντρωσης, της βοήθειας και της στήριξης του Έλληνα αγρότη. 
      Από την άλλη πλευρά, λέμε ότι το Υπουργείο αυτήν τη στιγμή βρίσκεται σε μια ομηρία και με τις συνεταιριστικές οργανώσεις, οι οποίες κατά κύριο λόγο έχουν άλλο έργο να επιτελέσουν, αυτό το πολύ θεσμικό και λειτουργικό έργο, δηλαδή να συμβουλεύσουν, να σταθούν κοντά στον Έλληνα αγρότη και για το πώς θα παράγει αλλά και για το πώς θα αξιοποιήσει το παραγόμενο προϊόν καλύτερα στις αγορές, δηλαδή με τη βελτίωσή του κ.λπ.. 
      Εδώ επισημαίνω και εγώ τα στοιχεία που σας έδωσε και ο Πρόεδρος του Συνασπισμού. Πράγματι, δείτε το παράδειγμα της Ιταλίας. Η Ιταλία και πολύ λιγότερα χρήματα ξοδεύει για τα δικαιώματα και ούτε ένα ευρώ δεν πληρώνει ο Ιταλός αγρότης. Δεν καταλαβαίνω γιατί αυτό εσείς εδώ το χαρακτηρίζετε πως είναι εθνική επιδότηση. Εμείς δεν συμφωνούμε μ΄ αυτό και πρέπει να μας δώσετε κάποια στοιχεία, για να μας πείσετε γι΄ αυτό το θέμα. 
      Όσον αφορά τώρα το γεγονός ότι παραδεχθήκατε πως πράγματι υπάρχει αυτό το δύσκολο περιβάλλον, πρέπει να πω ότι οι συζητήσεις που έκανε και το ΠΑ.ΣΟ.Κ. -και τις οποίες συνεχίζετε και εσείς- όπως και οι δεσμεύσεις στα πλαίσια του Π.Ο.Ε., δημιουργούν κάθε φορά αυτήν την κατάσταση και μας αναγκάζουν να ακολουθήσουμε αυτές τις αποφάσεις που παίρνει η Ευρωπαϊκή Ένωση. 
      Για τα θέματα των συζητήσεων και των αποφάσεων που λαμβάνονται στον Π.Ο.Ε., είναι πολλές οι διαφωνίες και οι δικές μας και των αγροτών της Ευρωπαϊκής Ένωσης, διότι βλέπουν ότι οι εμπειρίες από την εφαρμογή των κατευθύνσεων του Π.Ο.Ε. στον αγροτικό τομέα επιβεβαιώνουν το ότι ο Οργανισμός αυτός δεν είναι σε θέση να διαχειριστεί τα μεγάλα ζητήματα της παραγωγής και κυρίως της εμπορίας των αγροτικών προϊόντων και τροφίμων, στην κατεύθυνση που επιβάλλουν οι ανάγκες μιας βιώσιμης γεωργίας και κυρίως στην κατεύθυνση που θέλουμε εμείς, η Ευρώπη, αλλά και ο Τρίτος Κόσμος, στην κατεύθυνση της διασφάλισης του εισοδήματος των μικρομεσαίων αγροτών και της διατροφικής επάρκειας του πλανήτη. Έχει αποτύχει σ΄ αυτό. 
      Βέβαια έχουν συμβάλει πάρα πολύ σ΄ αυτό οι Ηνωμένες Πολιτείες με την πολιτική των συνεχών διαπραγματεύσεων και έχουν συμπαρασύρει και την Ευρωπαϊκή Ένωση σ΄ αυτό, ούτως ώστε κάθε φορά να αλλάζουν το πλαίσιο των διαπραγματεύσεων, στο τέλος να μη λαμβάνονται ουσιαστικές αποφάσεις και κάθε φορά τελικά να προωθούνται ή να μην προωθούνται λύσεις, για να παραμένουν τα πράγματα υπέρ των συμφερόντων των μεγάλων επιχειρήσεων, υπέρ των συμφερόντων των Η.Π.Α., υπέρ των συμφερόντων των επιχειρήσεων των μεταλλαγμένων κ.λπ. και έτσι να αφήνουν όλα τα άλλα. 
      Ένας οργανισμός ο οποίος δεν βλέπει το μεγάλο πρόβλημα με τα μεταλλαγμένα προϊόντα, ο οποίος δεν βλέπει ότι θα χωριστεί τελικά ο πλανήτης σε δύο ποιότητες πολιτών -αυτοί που θα τρώνε τα υγιεινά προϊόντα και οι άλλοι που θα τρέφονται με τα μεταλλαγμένα- δεν είναι δυνατόν να προχωρήσει. Υπάρχουν, λοιπόν, απ’ όλη την παγκόσμια κοινότητα πολλές ενστάσεις και για τη λογική ακόμη της Ευρωπαϊκής Ένωσης στα θέματα των διαπραγματεύσεων με τον Π.Ο.Ε. και εμείς πρέπει να δώσουμε μία άλλη μάχη σ’ αυτό το θέμα. 
      Τώρα, όσον αφορά το μεγάλο ζήτημα της πλήρους αποδέσμευσης, δεν είμαστε μόνο εμείς που σας είπαμε ότι η πλήρης αποδέσμευση δεν είναι η λύση για την Ελλάδα. Και βέβαια σας είπαμε ήδη τα πρώτα αποτελέσματα της μεγάλης μείωσης που υπάρχει στην καπνοκαλλιέργεια. Για τα υπόλοιπα, δεν σας είπαμε ότι θα τα δείτε σε έξι μήνες ή σ’ ένα χρόνο από την εφαρμογή αυτής της πολιτικής, αλλά σας είπαμε ότι όντως αυτή η πολιτική θα οδηγήσει σε σταδιακή μείωση της παραγωγής, σε συρρίκνωση του αγροτικού πληθυσμού, σε τεράστια προβλήματα στην ύπαιθρο και όλα αυτά έχουν τις διασυνδέσεις τους με την ανεργία, με την απασχόληση των νέων στον αγροτικό τομέα κ.λ.π..
      Θέλετε να σας πω, όσον αφορά το παράδειγμα της καπνοκαλλιέργειας, όπου αντιμετωπίζουμε σήμερα τα μεγαλύτερα προβλήματα, τι λένε οι συνεταιριστικές οργανώσεις και οι ανώνυμες εταιρίες οι οποίες ασχολούνται με τα θέματα του καπνού; Αποκαλούν την πλήρη αποδέσμευση, «μεγάλο λάθος των εργατοπατέρων». Ακολουθήσαμε τη λογική χωρών, όπως το Βέλγιο και η Αυστρία, που έχει το μεν Βέλγιο χίλιους τετρακόσιους τόνους και η Αυστρία τετρακόσιους μόνο. Ακολουθήσαμε, λοιπόν, αυτήν την πλήρη αποδέσμευση που εφαρμόζουν αυτές οι χώρες για τον καπνό και δεν πήγαμε στο 60-40 που εφαρμόζουν χώρες, οι οποίες έχουν πάνω από εκατόν πενήντα χιλιάδες τόνους παραγωγή, όταν η χώρα μας έχει εκατόν δεκαεπτά χιλιάδες τόνους. Τι απαντάτε, λοιπόν, σ’ αυτά; Δεν μπορείτε να απαντάτε μ’ αυτήν τη διαχειριστική λογική. 
      Η επιδότηση αυτήν τη στιγμή, έτσι όπως δρομολογήθηκε από την Ευρωπαϊκή Ένωση, θα θεωρηθεί ότι είναι μία κοινωνική εισφορά, μια οικονομική εισφορά και κάθε φορά θα φθίνει. Το 2009 εδώ θα είμαστε και θα τα ξαναπούμε, αυτό το κοινωνικό επίδομα θα αρχίσει να χάνεται. Δεν θα υπάρξει ούτε μέχρι το 2013 κι εμείς θα έχουμε μπει στη χώρα μας σε μη αναστρέψιμη πορεία, σ’ αυτήν τη σταδιακή μείωση της παραγωγής, στο μεγάλο πρόβλημα του αγροτικού τομέα. 
      Από την άλλη πλευρά, μας λέτε για ελεύθερη οικονομία, χρησιμοποιείτε μόνο αυτό το επιχείρημα. Δεν μας απαντήσατε τι θα γίνει με το κόστος παραγωγής -πώς θα προφυλαχθεί ιδιαίτερα ο μικρομεσαίος αγρότης- και με το μεγάλο κόστος των εισροών σε αγροτικά εφόδια, προϊόντα κ.λπ. για τις καλλιέργειες. Σ’ αυτά τα θέματα δεν μας απαντήσατε, κύριε Υπουργέ. Το δίλημμα το οποίο μεταφέρεται σ’ εμάς, είναι δίλημμα της δικής σας Κυβέρνησης, των κυβερνήσεων του ΠΑΣΟΚ, αυτών των κυβερνήσεων της χώρας.
      Εμείς λέμε ότι ο μικρομεσαίος αγρότης και η ύπαιθρος πρέπει να στηριχθούν και ότι θα πρέπει να δείτε και τα θέματα και της εθνικής στήριξης και της καλύτερης οργάνωσης του Υπουργείου και ένα σωρό άλλα θέματα, τα οποία προέρχονται από αυτό το δύσκολο περιβάλλον. Δεν μπορείτε να μεταφέρετε σ’ εμάς το δίλημμα: «Τι να κάνουμε; Ελεύθερη αγορά έχουμε, δεσμεύσεις από την Ευρωπαϊκή Ένωση έχουμε, αφήστε τους μικρομεσαίους αγρότες να ζουν με το δράμα τους». Δεν είναι έτσι!
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, πολύ κυρία συνάδελφε. 
      Ο συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Η Ελλάδα διαθέτει μεγάλη ποικιλία εκλεκτών γεωργικών και κτηνοτροφικών προϊόντων. Η χώρα μας βέβαια δεν μπορεί να ανταγωνιστεί τις μεγάλες αγροτικές χώρες στην ποσότητα, μπορεί, όμως, κάλλιστα να τις ανταγωνιστεί στην ποιότητα. Κι εδώ ακριβώς είναι που δεν έχουμε κάνει αυτά που θα οφείλαμε να πράξουμε και υπάρχουν σ’ αυτόν τον τομέα τεράστιες ευθύνες και από τις προηγούμενες κυβερνήσεις του ΠΑ.ΣΟ.Κ., αλλά και από την τωρινή Κυβέρνηση. Δυστυχώς, δεν βλέπουμε να έχει δοθεί το βάρος που πρέπει και στα βιολογικά προϊόντα. Είπατε ότι θα πάμε μέχρι το 2010 στο 2,7 ή 3,7…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είχαμε πει για 3% μέχρι το 2010, που θα το υπερβούμε τελικώς.
      ΑΘΑΝΑΣΙΟΣ ΛΕΒΕΝΤΗΣ: Ναι, τη στιγμή όμως που τώρα, αυτήν την ώρα, ήδη η Ιταλία, η Αυστρία, η Ισπανία διαθέτουν το 20% των καλλιεργημένων  τους εκτάσεων για βιολογικά προϊόντα. Εμείς, λοιπόν, είμαστε πάρα πολύ πίσω και είναι, αν θέλετε αυτό, το σημείο στο οποίο μπορούμε να δώσουμε και να κερδίσουμε τη μάχη. 
      Πηγαίνετε να φάτε ένα μανταρίνι ή ένα βερίκοκο ή ένα δαμάσκηνο ελληνικό και πάρτε της Νότιας Αφρικής ή οποιασδήποτε άλλης χώρας και συγκρίνετέ τα. Δεν υπάρχει καμιά σύγκριση και αυτό το εκτιμούν οι πάντες όταν το γευθούν όμως, αλλά δυστυχώς δεν το έχουν γευθεί. Εδώ έχουμε τεράστιες ευθύνες και νομίζω ότι δεν έχουμε κάνει αυτό το οποίο θα έπρεπε να κάνουμε, κύριε Υπουργέ, και από αυτή την άποψη υπάρχει ευθύνη γιατί δεν στηρίζουμε τους παραγωγούς και δεν μπορούν να διαθέσουν τα προϊόντα τους και στο τέλος αφανίζονται οι παραγωγοί και βέβαια εγκαταλείπουν και την αγροτική παραγωγή. 
      Και θα ήθελα σ' αυτόν τον τομέα να επιμείνω λίγο όσον αφορά την Αττική, κύριε Υπουργέ, η οποία είναι  επίσης μία περιοχή η οποία παράγει άφθονα και εκλεκτά προϊόντα οπωροκηπευτικά, ανθοκομικά, πτηνοτροφικά. Επίσης υπάρχουν οινοπαραγωγοί, ελαιοπαραγωγοί, αλλά τι να κάνουν; Απελπισμένοι είναι οι οινοπαραγωγοί, γιατί δεν ξέρουν πώς θα αντιμετωπίσουν το πρόβλημα όταν έρχονται φορτωμένα ολόκληρα τάνκερς με κρασί από τη Χιλή για παράδειγμα. Τους έχουμε αφανίσει. Δεν μπορεί να συνεχιστεί έτσι  αυτή η κατάσταση. Οι πτηνοτρόφοι είδατε το πρόβλημα που αντιμετώπισαν με τη γρίπη των πτηνών. Δεν έγιναν οι σωστοί χειρισμοί και υπάρχει τεράστια ευθύνη και από την Κυβέρνηση, κύριε Υπουργέ, σ’ αυτή την περίπτωση, γιατί έτσι όπως έγιναν οι χειρισμοί υπήρξε ένας πανικός, ακόμα και από τη γαλοπούλα της Χίου και δημιουργήθηκαν καταστάσεις οι οποίες οδήγησαν σ' αυτό το αποτέλεσμα από το οποίο δεν μπορούμε ακόμα να συνέλθουμε και δεν έχουν πάρει παρά απειροελάχιστες ενισχύσεις μπροστά στη ζημιά την οποία έπαθαν. Από αυτή την άποψη έχουμε μεγάλη ευθύνη. 
      Τώρα ειδικά όσον αφορά τους παραγωγούς αγροτικών  πτηνοτροφικών, κτηνοτροφικών προϊόντων της Αττικής θα έλεγα, εκτός του ότι απασχολούν χιλιάδες εργαζόμενους, εκτός του ότι δίνουν πολύτιμο οικονομικό όφελος, είναι και ένας αναντικατάστατος πνεύμονας πρασίνου αυτές οι γεωργικές εκτάσεις τις οποίες καλλιεργούν. Και αυτό το έχουμε επιτακτική ανάγκη ειδικά στην Αττική όπου έχουν παραδοθεί τα πάντα στο τσιμέντο, στην οικοπεδοποίηση, στην άσφαλτο και στο αυτοκίνητο. Αυτό, λοιπόν, έχουμε κάθε συμφέρον να το ενισχύσουμε ώστε να μη φύγουν και αυτοί οι παραγωγοί. Ο Ασπρόπυργος, το Θριάσιο ήταν  ένας τεράστιος γεωργικός χώρος. Αν θέλετε, η καλλιέργεια των δημητριακών ξεκίνησε από εκεί. Εκεί ξεκίνησε η Δήμητρα. Αυτό τι το κάναμε; Το αφανίσαμε. Πού ξεκίνησε η ελιά; Φύτρωσε πάνω στον Παρθενώνα. Αυτό ήταν το δώρο της Αθηνάς και αυτό το αφανίζουμε και τις συνέπειες τις ζούμε. 
      Νομίζω ότι απ’ αυτή  την άποψη έχουμε υποχρέωση να κρατήσουμε αυτή την παραγωγή και να ενισχύσουμε τους παραγωγούς. Και, κύριε Υπουργέ, αυτή τη διάκριση δεν την έχω καταλάβει ποτέ.  Οι  παραγωγοί για παράδειγμα της Αττικής έχουν άλλη μεταχείριση όσον αφορά τις επιδοτήσεις, τις οικονομικές ενισχύσεις…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι το Γ’ Κοινοτικό Πλαίσιο Στήριξης. Η κυβέρνηση ΠΑ.ΣΟ.Κ., κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Ναι, από  παλιά. Συμφωνώ. Τις ευθύνες τις έχει το ΠΑ.ΣΟ.Κ. Δυόμισι χρόνια όμως είστε Κυβέρνηση. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν αλλάζει αυτό τώρα. 
      ΑΘΑΝΑΣΙΟΣ ΛΕΒΕΝΤΗΣ: Κοιτάξτε τώρα ποιο είναι τα παράλογο. Αν πάτε στην Αττική, στο Κριεκούκι, στις Ερυθρές βλέπετε ότι ένας αγρότης που καλλιεργεί το σιτάρι του δεν έχει επιδότηση αυτή που έχει το διπλανό χωράφι που ανήκει στις Πλαταιές και στη Βοιωτία. Αυτό είναι απαράδεκτο πέρα για πέρα. Δεν έχει επιδότηση, ούτε όσον αφορά τα λιπάσματα, τα φάρμακα, τα γεωργικά μηχανήματα. Υπάρχει μία υπόσχεση ασαφής ακόμα ότι αυτό θα διορθωθεί. Γιατί δεν  μπορεί να διορθωθεί άμεσα, κύριε Υπουργέ; Γιατί θα πρέπει οι παραγωγοί του Μαραθώνα, των Μεγάρων ή των Ερυθρών να έχουν αυτή τη μεταχείριση; 
      ΠΡΟΕΔΡΕΥΩΝ (Ιωάννης Τραγάκης): Βάλτε και τη Σαλαμίνα μέσα, έτσι για να ευχαριστηθεί και το Προεδρείο!
      ΑΘΑΝΑΣΙΟΣ ΛΕΒΕΝΤΗΣ: Ασφαλώς και τη Σαλαμίνα, κύριε Πρόεδρε. Γιατί όχι; Αυτές οι περιοχές πρέπει να προστατευθούν, γιατί είπαμε ότι μας δίνουν τα εκλεκτά τους προϊόντα, αλλά και θέσεις εργασίας και είναι πολύτιμοι πνεύμονες πρασίνου.
      Ελπίζω τουλάχιστον εδώ να έχουμε μια σαφή τοποθέτησή σας, κύριε Υπουργέ, ότι αυτό το άδικο θα διορθωθεί. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα : «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής  των Ελλήνων, είκοσι τρεις μαθητές και μαθήτριες και δύο συνοδοί-δάσκαλοι από το 2ο Δημοτικό Σχολείο Χώρας Μεσσηνίας. 
      Τους καλωσορίζουμε!
      (Χειροκροτήματα από όλες τις πτέρυγες της Βουλής)
      Ο Υφυπουργός κ. Κοντός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, κατά τη διάρκεια της συζήτησης ετέθησαν πάρα πολλά θέματα που αφορούν τα προβλήματα των αγροτών, τα αγροτικά προβλήματα της χώρας. Θα προσπαθήσω επιγραμματικά να απαντήσω και να καλύψω πολλά απ’ αυτά τα οποία έχουν τεθεί και από το Συνασπισμό και από το συνάδελφο του ΠΑ.ΣΟ.Κ..
      Θα αρχίσω με την Αττική λέγοντας ότι όντως γίνεται μία αδικία εδώ σχετικά με το Γ΄ Κοινοτικό Πλαίσιο Στήριξης, όμως καταβάλλεται μία προσπάθεια η αδικία αυτή στο μέτρο του δυνατού να αποκατασταθεί στην τέταρτη προγραμματική περίοδο.
      Θέλω όμως να σας πω, κύριε συνάδελφε, επειδή στην Αττική και ιδιαίτερα στα Μέγαρα έχουμε πολύ αυξημένη αγροτική παραγωγή, ότι καταβάλλεται μία προσπάθεια -και αυτό γίνεται για πρώτη φορά στη χώρα- μία ολόκληρη περιοχή για τα κηπευτικά να μπει σε ένα σύστημα ολοκληρωμένης διαχείρισης, έτσι ώστε τα κηπευτικά της περιοχής να αποκτήσουν μία σφραγίδα ποιότητας. Έχουμε πάει στα Μέγαρα, έχουμε κάνει εκεί μία συνέλευση με τους αγρότες της περιοχής, υπήρχαν και κάποια άλλα θέματα τα οποία σε ένα μεγάλο ποσοστό τα έχουν επιλύσει. 
      Πιστεύουμε, λοιπόν, ότι προχωρώντας το σύστημα ολοκληρωμένης διαχείρισης θα δοθεί, αν θέλετε, μία μεγαλύτερη προστιθέμενη αξία, θα αναβαθμιστεί η ποιότητα των προϊόντων, θα προστατευθούν και ο καταναλωτής που αγοράζει προϊόντα και το περιβάλλον, αλλά θα προστατευτεί σε πολύ μεγάλο ποσοστό και ο αγρότης της περιοχής.
      ΑΘΑΝΑΣΙΟΣ ΛΕΒΕΝΤΗΣ: Θα επιδοτηθούν κιόλας οι παραγωγοί;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έγινε μία συζήτηση και ετέθη από τον κ. Δραγασάκη αυτό που είπε ο Πρωθυπουργός της χώρας για την ανταγωνιστική και όχι επιδοτούμενη γεωργία. Πρέπει να πούμε ότι όταν λέμε εμείς επιδοτούμενη γεωργία αντί για ανταγωνιστική γεωργία εννοούμε ότι η κατεύθυνση στην αγροτική παραγωγή θα πρέπει να δίνεται σε παραγωγή αγροτικών προϊόντων για την αγορά κι όχι για τις επιδοτήσεις. 
      Αναμφίβολα η γεωργία σε όλον τον κόσμο είναι ενισχυόμενη. Στη χώρα μας ενισχύεται κατά κύριο λόγο από την Ευρωπαϊκή Ένωση με άμεσο ή έμμεσο τρόπο, σε άλλες χώρες ενισχύεται από τον κρατικό προϋπολογισμό. Όμως, ότι θα πρέπει να κάνουμε ανταγωνιστική γεωργία, ότι θα πρέπει να παράγουμε προϊόντα ποιότητας, ανταγωνιστικά προϊόντα τα οποία να μπορούν να διατίθενται με αξιώσεις στην ελληνική και στη διεθνή αγορά, αυτό είναι εκ των ων ουκ άνευ, είναι μονόδρομος και σ’ αυτήν την κατεύθυνση κινούμαστε με πολύ γρήγορους ρυθμούς.
      Τι σημαίνει ανταγωνιστική γεωργία; Σημαίνει ότι θα πρέπει να έχουμε μειωμένο κόστος παραγωγής. Έχω διαβάσει στην επερώτηση που καταθέσατε ότι στον τομέα αυτό δεν έχουν γίνει βήματα από την Κυβέρνηση. Σας πληροφορώ ότι έχουν γίνει γρήγορα βήματα από την Κυβέρνηση αυτή για πρώτη φορά και ότι τα πρώτα αποτελέσματα είναι πάρα πολύ θετικά. 
      Στα φυτοφάρμακα για παράδειγμα έχουμε κάνει έρευνα στην αγορά, έχουμε κάνει ελέγχους με μικτά συνεργεία στην αγορά, έχουμε πιέσει τις εταιρείες που διακινούν φυτοφάρμακα και πετύχαμε για πρώτη φορά σε σαράντα επτά σκευάσματα να υπάρχουν μειώσεις. Αυτό το λένε οι επίσημοι κατάλογοι των φαρμακευτικών εταιρειών. Υπάρχουν μειώσεις μέχρι και 50%. Η Ελληνική Βιομηχανία Ζάχαρης προμηθεύει φυτοφάρμακα στους τευτλοκαλλιεργητές μειωμένα κατά 18%. Η εταιρεία «AGRO» της ΠΑ.Σ.Ε.ΓΕ.Σ. –είναι τριάντα τέσσερις ενώσεις αγροτικών συνεταιρισμών που έχουν κάνει μία εταιρεία- φέρνει φυτοφάρμακα και τα διαθέτει σε πολύ φθηνότερες τιμές στα μέλη της Ένωσης Αγροτικών Συνεταιρισμών από τις τιμές που υπάρχουν στην αγορά. 
      Θέλω να σας πω κάτι πάρα πολύ χαρακτηριστικό, ένα πολύ πρόσφατο παράδειγμα της προσπάθειας που κάνουμε για τη μείωση του κόστους παραγωγής όσον αφορά τα φυτοφάρμακα. Έχουμε εκδώσει απόφαση για παράλληλες εισαγωγές στα φυτοφάρμακα, δηλαδή, να μπορεί κάποια οργάνωση να εισάγει φυτοφάρμακα από το εξωτερικό όταν έχουν έγκριση σε άλλες χώρες της Ευρωπαϊκής Ένωσης. Αυτό γίνεται για πρώτη φορά. Ο συνεταιρισμός, λοιπόν, στη Χαλάστρα της Θεσσαλονίκης, ένας μεγάλος συνεταιρισμός, έφερε το σημαντικότερο φάρμακο που χρησιμοποιούν οι ορυζοκαλλιεργητές, το ΣΟΦΙΤ, τους δώσαμε έγκριση σε μία εβδομάδα ενώ χρειάζονταν δύο χρόνια για να δοθούν τέτοιες εγκρίσεις και διαχειρίζεται το προϊόν 85 ευρώ το πεντόλιτρο, όταν πέρυσι οι ορυζοκαλλιεργητές το αγόραζαν 140 ευρώ το πεντόλιτρο. Θέλω να σας πω ότι αντίστοιχη προσπάθεια γίνεται και στα κτηνιατρικά φάρμακα και πιστεύουμε ότι κι εκεί θα έχουμε αποτελέσματα.
      Όσον αφορά τα λιπάσματα η εταιρεία της ΠΑ.Σ.Ε.ΓΕ.Σ. έφερε πενήντα χιλιάδες τόνους λιπασμάτων από άλλες χώρες και έχουν διατεθεί στην αγορά σε τιμές κατά 20% χαμηλότερες απ’ ό,τι διατίθενται σε άλλες αγορές.
      Όσον αφορά τα φυτά, έχουμε εντάξει σε προγράμματα επιδότησης και τα φυτά της βιομηχανικής ντομάτας –πρόσφατα και το σπαράγγι- και επιδοτούνται με 50%. 
      Επίσης, γίνεται μια πολύ μεγάλη προσπάθεια στο θέμα της ελληνικής σποροπαραγωγής, έτσι ώστε να αναπτυχθεί για να μπορούν οι Έλληνες αγρότες να αγοράζουν σπόρους σε χαμηλές τιμές. Αντιλαμβάνεστε, λοιπόν, ότι γίνεται μια ουσιαστική προσπάθεια στην κατεύθυνση της μείωσης του κόστους παραγωγής των αγροτικών προϊόντων. Όμως δεν είναι αυτό μόνο ανταγωνιστικότητα. 
      Αναφερθήκατε στα βιολογικά προϊόντα και είπατε ότι κινούμαστε με πολύ αργούς ρυθμούς. Όταν αναλάβαμε, η καλλιεργηθείσα με βιολογικά προϊόντα έκταση στη χώρα ήταν περίπου 0,6%. Σήμερα, με επίσημα στοιχεία, είναι 2,6% και προχωρούμε. Πολύ μεγάλες εκτάσεις εντάσσονται σε βιολογικά προϊόντα. Χιλιάδες νέοι αγρότες μπαίνουν στα βιολογικά προϊόντα, διότι η βιολογική παραγωγή είναι και μια διαφορετική κουλτούρα και φιλοσοφία, εάν θέλετε. Εμείς, βέβαια, δημιουργήσαμε και το νομικό πλαίσιο, έτσι ώστε να στηριχθούν οι βιοκαλλιεργητές, αλλά βάζουμε τις βάσεις και για τη διάθεση των προϊόντων. 
      Κύριε Πρόεδρε, θέλω να σας πω ότι εμείς έχουμε κάνει επανειλημμένα συζητήσεις με τους βιοκαλλιεργητές, οι οποίοι διαθέτουν οι ίδιοι τα προϊόντα τους στις λαϊκές αγορές βιολογικών προϊόντων. Συμφωνήσαμε μαζί τους ότι αυτές οι αγορές πρέπει να είναι –και θα είναι- κάτι διαφορετικό. Θα διαθέτουν τα προϊόντα τους το απόγευμα. Οι αγορές θα λειτουργούν το απόγευμα. Έχουμε συμφωνήσει.
      Εκεί όπου υπάρχει μια μικρή διαφωνία είναι όσον αφορά τον ελεγκτικό μηχανισμό και το πλαίσιο ελέγχου. Διότι εμείς πιστεύουμε ότι θα πρέπει να υπάρχει ένας ουσιαστικός ελεγκτικός μηχανισμός, για να μην παραπλανώνται οι καταναλωτές και να μη δημιουργηθεί μια κακή εικόνα για τα βιολογικά προϊόντα.
      Θέλω να σας πω ότι χθες είχαμε μία πολύ σημαντική συνάντηση στο Υπουργείο Αγροτικής Ανάπτυξης και Τροφίμων με μία αποστολή από το Ισραήλ. Αυτοί καλύπτουν πλέον το 10% των εξαγωγών αγροτικών προϊόντων τους με βιολογικά προϊόντα. Πάμε να κάνουμε μια μεγάλη συμφωνία διότι, ενώ παράγουν το χειμώνα βιολογικά προϊόντα, δεν μπορούν να παράγουν κατά τους θερινούς μήνες και δεν μπορούν να έχουν μια ομαλή τροφοδοσία καθ’ όλη τη διάρκεια του χρόνου στις αγορές. 
      Πάμε, λοιπόν, να κάνουμε μια συνεργασία και σε επίπεδο τεχνογνωσίας και σε επίπεδο εξαγωγών, έτσι ώστε συνεργαζόμενοι να μπορέσουμε πλέον να καλύψουμε όλο το χρόνο εξαγωγές και παράλληλα να κερδίσουμε τεχνογνωσία απ’ αυτούς, οι οποίοι έχουν προχωρήσει –πρέπει να πούμε- με πολύ πιο γρήγορους ρυθμούς από εμάς. 
      Επίσης, πρέπει να πούμε, όσον αφορά την ποιότητα, εκεί όπου δίνεται πολύ μεγάλη βαρύτητα πλέον είναι στα συστήματα ολοκληρωμένης διαχείρισης. Διότι η βιολογική γεωργία θα φτάσει σε ένα ποσοστό 5%, 6%, 7% ή και παραπάνω, όμως αυτό είναι και συνάρτηση της αγοράς. Εκεί που μπορούμε πραγματικά να κάνουμε άλματα είναι στα συστήματα ολοκληρωμένης διαχείρισης, τα οποία κυριολεκτικά δίνουν μια σφραγίδα ποιότητας στα προϊόντα. Εκεί μπορούμε να εντάξουμε και ολόκληρες περιοχές, όπως ανέφερα για τα Μέγαρα, αλλά και ολόκληρες παραγωγές. Θα σας πω τι σχεδιάζουμε για τον καπνό, επειδή ετέθη το θέμα και από την κ. Ξηροτύρη, αλλά και από άλλους ομιλητές. 
      Επίσης, θέλω να πω για τους ελέγχους στα εισαγόμενα αγροτικά προϊόντα ότι για πρώτη φορά γίνονται συστηματικότατοι έλεγχοι σε εισαγόμενα αγροτικά προϊόντα. 
      Απόδειξη του ότι γίνονται πολύ σημαντικοί έλεγχοι είναι αυτό που συνέβη και πέρυσι και φέτος με τα αμνοερίφια. Ερχόταν ενάμισι εκατομμύριο αμνοερίφια από τη Ρουμανία και τη Βουλγαρία, τα βάπτιζαν ελληνικά και τα πουλούσαν σαν ελληνικά. Έγιναν πολύ καλοί έλεγχοι και για δεύτερη χρονιά φέτος τα ελληνικά πουλήθηκαν σαν ελληνικά και τα εισαγόμενα ως εισαγόμενα. 
      Μάλιστα, παρατηρήθηκε το φαινόμενο να κλείνει η ψαλίδα μεταξύ παραγωγού και καταναλωτή, αφού ενώ παλιά ο παραγωγός τα πουλούσε 2,5 ευρώ το κιλό, φτάσαμε να πουλά 7,5-8 ευρώ το κιλό. Και κέρδισε και ο καταναλωτής, διότι είχε τη δυνατότητα να επιλέξει μεταξύ εισαγόμενου και ελληνικού. Κέρδισε και ο Έλληνας κτηνοτρόφος. 
      Αντίστοιχοι έλεγχοι γίνονται σε πατάτες εισαγόμενες από την Αίγυπτο, σε μέλι, σε κρασί, σε γάλα και σε μια σειρά άλλα προϊόντα, όπου μπορούμε βέβαια να κάνουμε ελέγχους, κυρίως σε προϊόντα προερχόμενα από τις τρίτες χώρες, διότι σε ευρωπαϊκά προϊόντα αντιλαμβάνεστε ότι οι έλεγχοι είναι πολύ δύσκολο να γίνουν. 
      Θέλω επίσης να αναφερθώ σε ένα προϊόν που το έχουμε συζητήσει και κατά την επίσκεψή σας στο Υπουργείο, αλλά έγινε αναφορά και εδώ, στον καπνό. Ίσως ο καπνός να βρίσκεται στην πιο δύσκολη καμπή της ιστορικής του πορείας. Τα προβλήματα είναι πολλά. Είναι η νέα Κοινή Αγροτική Πολιτική, είναι ότι έχουν αλλάξει οι διεθνείς εμπορικές συνθήκες, είναι ότι υπάρχει μια μικρή αλλαγή στην κατανάλωση, με αποτέλεσμα ο ελληνικός καπνός να περνά πραγματικά μια κρίση. 
      Πρέπει να πούμε ότι θα έχουμε συρρίκνωση της καπνοκαλλιέργειας στη χώρα μας. Υπολογίζουμε ότι από εκατόν τριάντα χιλιάδες τόνους, τα ελληνικά καπνά θα μείνουν τριάντα χιλιάδες – τριάντα πέντε χιλιάδες τόνοι. 
      Γιατί; Διότι, επί σειρά ετών δεν φροντίσαμε να τονώσουμε την ανταγωνιστικότητα των ελληνικών καπνών. Διαμορφώσαμε, λοιπόν, για πρώτη φορά στη χώρα μακροχρόνια εθνική στρατηγική για το προϊόν. Για πρώτη φορά οργανώνουμε τους αγρότες σε μεγάλους πρωτοβάθμιους συνεταιρισμούς- είδα ότι και εσείς δίνετε μια τέτοια κατεύθυνση με τις προτάσεις σας για τον καπνό- που θα είναι ένας για κάθε νομό και όχι πολλές ομαδούλες, για να έχουν δύναμη ενεργών καπνοπαραγωγών. Το ποιοτικό παρακράτημα δίνεται σ’ αυτούς που θα ενταχθούν και θα ενταχθούν όλοι οι καπνοπαραγωγοί σε συστήματα ολοκληρωμένης διαχείρισης. Και δίνουμε έμφαση για πρώτη φορά στη χώρα σε παραγωγή βιολογικών καπνών.
      ‘Ολη η παραγωγή καπνού θα καλυφθεί με συμβολαιακή γεωργία, διότι ο καπνός δεν είναι ένα προϊόν που διατίθεται σε λαϊκές αγορές ή σε σούπερ μάρκετ και δεν πρέπει να αφήσουμε τον καπνοπαραγωγό στην τύχη του. Ενισχύεται η έρευνα και η εκπαίδευση των καπνοπαραγωγών. Διαμορφώνονται για πρώτη φορά, με τη σύμφωνη γνώμη των καπνοπαραγωγών, ζώνες και στηρίζεται ουσιαστικά η εξαγωγική προσπάθεια των ελληνικών καπνών. 
      Θεωρούμε ότι είναι ένα ολοκληρωμένο πλαίσιο. Θα εφαρμοστεί για πρώτη φορά στη χρονιά που έρχεται, δηλαδή, στην επόμενη εσοδεία και πιστεύουμε ότι θα στηρίξει αποτελεσματικά τον ποιοτικό ελληνικό καπνό, διότι δεν πρέπει να το κρύβουμε ότι ένα πολύ μεγάλο ποσοστό ελληνικών καπνών είχε χάσει την ανταγωνιστικότητά του. Οι τιμές που διετίθεντο τα καπνά στις διεθνείς αγορές ήταν πολύ χαμηλές και η ποιότητα επίσης αρκετών ποικιλιών καπνών, δυστυχώς, πρέπει να ομολογήσουμε ότι είχε υποβαθμιστεί σε σημαντικό βαθμό.
      Πέρα από αυτό θέλω να σας πω –επειδή έγινε μεγάλη συζήτηση- και για τα παρακρατήματα, όσον αφορά τα δικαιώματα. Ουσιαστικά τα παρακρατήματα αφορούν ανακατανομή ενισχύσεων. Και αυτό πρέπει να το αντιληφθούμε εμείς. Είναι ένα όπλο για να ενισχύσουμε και την ποιότητα των αγροτικών προϊόντων, να ενισχύσουμε και νέους αγρότες οι οποίοι θέλουν να μπουν στο αγροτικό επάγγελμα, να ενισχύσουμε, αν θέλετε, κάθε προσπάθεια σύνδεσης της παραγωγής με τις επιδοτήσεις. 
      Για τη διαφοροποίηση δεν τίθεται θέμα. Το 85% των Ελλήνων αγροτών οι οποίοι έχουν ενισχύσεις κάτω από 5.000 ευρώ είναι εκτός διαφοροποίησης. Και  τα άλλα παρακρατήματα και για εθνικό απόθεμα και για ποιοτικό παρακράτημα πρέπει να συμφωνήσουμε ότι σωστά γίνονται εάν θέλουμε να δώσουμε ποιοτική κατεύθυνση στην ελληνική γεωργία.
      Θα τελειώσω τώρα με ένα θέμα που θέτετε στην ερώτησή σας και θεωρώ ότι είναι από τα πλέον κορυφαία για την ελληνική γεωργία και αυτό είναι η στήριξη του συνεταιριστικού κινήματος. Πού βρισκόμαστε; Στη χειρότερη καμπή της ιστορικής του πορείας. Στην κυριολεξία βρίσκεται στον πάτο. Αυτή είναι η αλήθεια και αυτή είναι η πραγματικότητα. Πρέπει όμως να ομολογήσουν όλοι ότι μονόδρομος για την ουσιαστική στήριξη των Ελλήνων αγροτών αποτελεί η ενδυνάμωση του συνεταιριστικού κινήματος.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Πρέπει όμως να ξεκαθαρίσουμε για ποιο συνεταιριστικό κίνημα μιλούμε. Μιλούμε για καταχρεωμένες συνεταιριστικές οργανώσεις; Μιλούμε για κρατικοδίαιτο συνεταιριστικό κίνημα; Μιλούμε για αποδυναμωμένο συνεταιριστικό κίνημα ή μιλούμε για ένα ισχυρό συνεταιριστικό κίνημα το οποίο θα αποτελέσει, αν θέλετε, μια ουσιαστική στήριξη των αγροτών;
      Το μοντέλο που εμείς προωθούμε στο συνεταιριστικό κίνημα είναι ισχυροί πρωτοβάθμιοι συνεταιρισμοί, ένας συνεταιρισμός για κάθε νομό ή για ευρύτερη περιφέρεια. Αρκεί να σας πω ότι στην Ολλανδία η «ΝΟΥΝΟΥ», που έχει γίνει μια πολυεθνική εταιρεία, είναι ένας πρωτοβάθμιος συνεταιρισμός δεκαπέντε χιλιάδων Ολλανδών αγελαδοτρόφων, με πολύ μεγάλη δύναμη, με διαπραγμάτευση στη διάθεση του προϊόντος, με εφόδια που μπορούν να προμηθεύονται μαζικά σε πολύ χαμηλές τιμές με στήριξη των εκεί αγελαδοτρόφων. 
      Κάτι παρόμοιο προσπαθούμε να κάνουμε και εδώ. Ξεκινούμε με τον καπνό. Σύντομα θα πάμε σε πρωτοβάθμιους συνεταιρισμούς ισχυρούς στο γάλα και σε άλλα προϊόντα -συμφωνεί μαζί μας και η ΠΑ.Σ.Ε.ΓΕ.Σ.- έτσι ώστε, αν θέλετε, να περάσουμε σε μια νέα εποχή στο συνεταιριστικό κίνημα. Το συνεταιριστικό κίνημα είναι απαραίτητο να δυναμώσει. Εμείς πιστεύουμε στο συνεταιριστικό κίνημα και πρέπει να πούμε ότι σε όλη την Ευρωπαϊκή Ένωση πάνω από 80% των αγροτικών προϊόντων και των αγροτικών εφοδίων διακινούνται μέσω των συνεταιριστικών οργανώσεων.
      Όμως θα πρέπει να αλλάξουμε τη νοοτροπία, αν θέλετε, των συνεταιριστών και θα πρέπει να αλλάξουμε τη νοοτροπία και των αγροτών. Ήδη εμείς έχουμε πάρει μία σειρά από μέτρα με το προηγούμενο νομοσχέδιο, για τη στήριξη και για την εξυγίανση του συνεταιριστικού κινήματος. Υπάρχουν σήμερα στη χώρα συνεταιριστικές οργανώσεις που επιτελούν σε πολύ υψηλό βαθμό το έργο τους –και μπορώ να σας τις αναφέρω- αλλά υπάρχουν και συνεταιριστικές οργανώσεις, οι οποίες δεν μπορούν να επιβιώσουν και πρέπει να είμαστε, αν θέλετε, αυστηροί και προς τους διοικούντες, αλλά και προς όλους όσους έχουν κάνει συναλλαγές με αγρότες και έχουν διαμορφώσει δυσμενείς συνθήκες για τους αγρότες. Από εκεί και πέρα όμως, πρέπει να πούμε ότι η σημερινή Κυβέρνηση στηρίζει το συνεταιριστικό κίνημα και διαμορφώνει μία καλύτερη εποχή για τους ελληνικούς συνεταιρισμούς.
      Τελειώνοντας θέλω να πω ότι η συζήτηση για την ελληνική γεωργία είναι μία πολύ μεγάλη συζήτηση. Πρέπει να πούμε ότι είμαστε σε μία νέα εποχή για την ελληνική γεωργία. Σήμερα ή αύριο τίποτα δεν θα είναι το ίδιο με το χθες. Χρειάζεται να διανύσουμε ακόμα πολύ δρόμο, χρειάζεται να ανεβάσουμε τους ρυθμούς και συνεχώς τους ανεβάζουμε, χρειάζεται πολύ δουλειά. 
      Εμείς όμως, πιστεύουμε στη δυναμική που έχει η ελληνική γεωργία. Πιστεύουμε στο δυναμισμό, στην εμπειρία και στην τόλμη του Έλληνα αγρότη. Είμαστε δίπλα στους Έλληνες αγρότες και πιστεύουμε ότι μ’ αυτήν την πολύ καλή συνεργασία που έχουμε με τον αγροτικό κόσμο θα βαδίσουμε το δύσκολο, τον ανηφορικό δρόμο για την ανάπτυξη της ελληνικής γεωργίας. Πιστεύουμε ότι η ελληνική γεωργία μπορεί να αποτελέσει, αν θέλετε, το δυνατό κρίκο της ελληνικής οικονομίας και της ουσιαστικής στήριξης της ελληνικής περιφέρειας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Θα είμαι σύντομος και θα αναφερθώ σ’ ένα ζήτημα που έχει σχέση με τον καπνό. Με τον καπνό η κατάσταση είναι δραματική. Το ξέρουμε αυτό. Μόνο από τα στοιχεία που δώσατε ότι η πρόβλεψη είναι από εκατόν τριάντα χιλιάδες παραγωγούς, να πάμε στους τριάντα χιλιάδες, καταλαβαίνετε τι πτώση θα έχουμε. Και το ερώτημα είναι: Τι θα γίνουν αυτές οι οικογένειες; Φυσικά ξέρουμε ότι υπάρχουν ποικιλίες καπνών οι οποίες δεν μπορούν να προωθηθούν, αλλά υπάρχουν και ποικιλίες καπνών οι οποίες έχουν μία δυναμική. 
      Πριν από ένα μήνα βρέθηκα στη Ροδόπη όπου έχουμε μία από τις καλύτερες ποικιλίες, το μπασμά και είδα πολλές χιλιάδες ανθρώπους άνδρες, γυναίκες, ηλικιωμένους, γιαγιάδες όλους έξω στο δρόμο –οι περισσότεροι ήταν από τη μειονότητα στη συγκεκριμένη αυτή κινητοποίηση- οι οποίοι ήταν σε απελπισία λόγω των τιμών και λόγω της ασυδοσίας την οποία έχουν οι μεγάλες επιχειρήσεις των αγοραστών και ειδικά των μεταποιητών. 
      Επομένως εδώ υπάρχει ένα ζήτημα το οποίο δεν είναι τόσο εύκολο να λυθεί, όπως το λέτε και που πρέπει να συνδυάσουμε δύο πράγματα, κύριε Υπουργέ. Πρώτον, τη βιωσιμότητα της καπνοκαλλιέργειας που απαιτεί μία κρίσιμη μάζα –δεν μπορεί να είναι κάτω από ένα ορισμένο όριο και νομίζω ότι το αποδέχεστε αυτό- και δεύτερον, την κοινωνική διάσταση. Δηλαδή, όσοι καλλιεργούσαν καπνό σε περιοχές ή σε ποικιλίες που δεν έχουν προοπτική και δυνατότητα σήμερα, δεν μπορούμε να τους πετάξουμε στο δρόμο. 
      Πίσω, αν θέλετε, από ζητήματα, όπως αυτά που βάζετε με τους συνεταιρισμούς κ.λπ., υπάρχουν τέτοια προβλήματα. Δηλαδή, ναι εμείς ως Συνασπισμός είμαστε υπέρ και θεωρούμε ίσως βασικό εργαλείο την εξυγίανση του συνεταιριστικού κινήματος, το οποίο έχει φθάσει σε επίπεδα διάλυσης, χρεοκοπίας, διαφθοράς και κομματικοκρατίας, σε απίστευτα επίπεδα. Είχε γίνει ο συνεταιρισμός ο φορέας μιας κομματικής προπαγάνδας και φορέας επίσης, διαφθοράς μέσα στους αγρότες που πιστεύω ότι πάρα πολλοί αντιστάθηκαν σε αυτό. 
      Τώρα όμως, τι γίνεται στον καπνό; Στον καπνό έχουμε οργανώσεις παραγωγών οι οποίες έχουν δουλέψει καλά. Στον καπνό έχουμε σε πανελλαδικό επίπεδο τη συγκέντρωση όλων αυτών των συνεταιριστικής μορφής οργανώσεων μέσα από την «Καπνική». Θα σβήσουμε αυτό που υπάρχει; Δεν είναι σαν την κατάσταση που παρουσιάζεται στα Χανιά ή σε άλλες περιοχές με οργανώσεις κοινωνικής συνεργασίας οι οποίες έχουν διαλυθεί. Εκεί έχουν αντέξει οι καπνοπαραγωγοί. Γιατί επιλέγουμε τον καπνό να βάλουμε τους ενιαίους μεγάλους συνεταιρισμούς, όταν έχει μία καλή οργάνωση στην οποία δεν μπορεί να κάνει κανείς κριτική, όπως μπορεί να κάνει σε άλλες περιοχές και σε άλλα προϊόντα.
      Και μήπως μέσα απ’ αυτό υπάρχει το πρόβλημα ότι μέσα από τη νέα οργάνωση και μ’ αυτόν τον τρόπο, ουσιαστικά, αφαιρούμε τη δυνατότητα εκείνων –της πλειοψηφίας κιόλας- που δεν άντεξαν ή που δεν έχουν μεγάλη αντοχή να συμμετέχουν, τουλάχιστον, στην ενίσχυση που έχει και κοινωνικό χαρακτήρα πια γι’ αυτούς; 
      Γι’ αυτό, κατά τη γνώμη μας, πρέπει κανείς να σεβαστεί την «Kαπνική», να σεβαστεί τις οργανώσεις των παραγωγών. Ό,τι γίνει στον καπνό, να το κάνει σε συνεννόηση με την Καπνική. Επίσης, αυτή η κεντρική ένωση των παραγωγών του καπνού να έχει λόγο στο εθνικό απόθεμα, στο ποιοτικό παρακράτημα, στο μέγεθός του, στα κριτήρια, σε ποιους θα διανεμηθεί. Αλλιώς, φοβάμαι, κύριε Υπουργέ, ότι θα πάτε σε μια πολιτική –θέλοντας ή μη θέλοντας- διαίρεσης και κοινωνικής έντασης μέσα στον αγροτικό χώρο, τον οποίο οφείλουμε όλοι να σεβαστούμε και να τον κρατήσουμε ενωμένο. 
      Παράλληλα, ξέρετε ότι στον καπνό υπάρχει το μεγάλο πρόβλημα το οποίο είναι και ευθύνη της Κυβέρνησής σας, δηλαδή ότι συμφωνήσατε στην Ευρωπαϊκή Ένωση το 50% των ενισχύσεων από το 2009 να περάσει στο δεύτερο πυλώνα. Και ως έκθεση ιδεών αυτό μπορεί να είναι καλό και είναι πολύ ενδιαφέρουσες οι δραστηριότητες –περιβαλλοντικές, αναπτυξιακές, υποδομικές- του δεύτερου πυλώνα, αλλά στην πράξη αυτό σημαίνει μια μεγάλη παγίδα για αυτούς τους μεροκαματιάρηδες, για τις οικογένειες που ζουν όλες μέσα από τον καπνό, να χάσουν δηλαδή το 50% των ενισχύσεων που μπορεί να περάσει σε εμπόρους, σε μεταποιητικές επιχειρήσεις, σε κοράκια ή σε οποιονδήποτε άλλον. 
      Γι’ αυτό, εμείς σας ζητούμε σ’ αυτό το θέμα να διεκδικήσουμε, παρά τη συμφωνία που υπάρχει, να παραμείνει το σύνολο της ενίσχυσης και μετά το 2009 σε έναν κλάδο αγροτικής παραγωγής ο οποίος είναι κάτω από τεράστιες πιέσεις. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Πρόεδρε.
      Κύριε Υπουργέ, θα θέλατε το λόγο;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μάλιστα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, θα ήθελα μόνο μία λέξη να πω σε σχέση μ’ αυτό που είπε ο κ. Αλαβάνος. Ξεκινώ μ’ αυτό που είπε για την περίοδο μετά το 2009. Εμείς δεν αποδεχτήκαμε περικοπή επιδοτήσεων από το 2009 και μετά. Εμείς πετύχαμε την επέκταση της κάλυψης με κοινοτικές επιδοτήσεις και πέραν του 2009 κατά 50% στον πρώτο πυλώνα και κατά 50% στο δεύτερο πυλώνα. 
      Θα ήθελα να είμαστε σαφείς επ’ αυτού, διότι η αρχική πρόταση της κυβέρνησης του ΠΑ.ΣΟ.Κ. ήταν για την περίοδο μόνο μέχρι το 2009 και δεν προέβλεπε τίποτα πέραν αυτού. Άρα, είναι προσθήκη επιδοτήσεων και όχι υποχώρηση σε κάτι το οποίο χάσαμε.
      Το δεύτερο θέμα με το οποίο θα ήθελα να κλείσω, είναι το εξής: Αναδείχτηκε από την κουβέντα μας η κριτική η οποία ασκείται από το Συνασπισμό ως προς τα παρακρατήματα. Εγώ δέχομαι τη λογική της κ. Ξηροτύρη, την οποία μας την έχει αναλύσει και σε κατ’ ιδίαν συζητήσεις, ότι, δηλαδή, θα έπρεπε να υπάρχει ένα κίνητρο διατήρησης καλλιέργειας, της οποιαδήποτε καλλιέργειας. 
      Της είπαμε, λοιπόν, κάτι που επαναλαμβάνουμε σ’ αυτήν την Αίθουσα και το υπογραμμίζουμε, ότι, δηλαδή, αντί να πάμε στη μερική σύνδεση, στη μερική δέσμευση –που είχε τον κίνδυνο απώλειας πόρων αν δεν είχε αξιοποιηθεί αυτή η δέσμευση με την καλλιέργεια συγκεκριμένων εκτάσεων με συγκεκριμένο είδος καλλιέργειας- προχωρούμε στην εξάντληση δυνατοτήτων των ποιοτικών παρακρατημάτων, σαν αυτά που ανέφερε ο κύριος Πρόεδρος, προηγουμένως, που σημαίνει ότι αυτά διασφαλίζονται στο σύνολό τους, έστω και από λιγότερους αγρότες, εάν κάποιοι καλλιεργήσουν. 
      Δεν μπορεί, δηλαδή, να είσθε αντίθετοι και με την απόφαση της Κυβέρνησης για αποσύνδεση, αλλά και με τη θεσμοθέτηση, έγκριση και απόφαση υπέρ των ποιοτικών παρακρατημάτων. Τα ποιοτικά παρακρατήματα παρακρατούνται μεν, αλλά επιστρέφονται στο σύνολό τους στους αγρότες οι οποίοι παράγουν με κάποιες προδιαγραφές. Δεν χάνεται δε ούτε ένα ευρώ. Είτε είναι πολλοί είτε λίγοι, το ίδιο ποσό μοιράζονται, ενώ με την περίπτωση της απόφασης για τη μερική σύνδεση είχαμε τον κίνδυνο να χάσουμε, εάν δεν κάναμε αξιοποίηση εκτάσεων και καλλιεργειών. Εδώ, δεν θα χάσουμε ούτε ένα ευρώ και είναι στη λογική τη δική σας –και είναι σωστή λογική- του κινήτρου για παραγωγή και ποιοτικών προϊόντων, ώστε να μην εγκαταλειφθεί και η αγροτική δραστηριότητα. 
      Άρα, λοιπόν, δεν πρέπει να έχετε αυτήν την αντίφαση…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν είναι αντίφαση, κύριε Υπουργέ. Εμείς λέμε συμμετοχή των οργανώσεων των αγροτών στις αποφάσεις. Αυτό είπαμε ως πρόταση για το μέγεθος και τα κριτήρια κατανομής του παρακρατήματος. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Συνεφώνησαν όλοι οι φορείς στην κατανομή και στον τρόπο των αποφάσεων με τα ποσοστά, μετά από πολλών μηνών διαβουλεύσεις. Σε όλα έχουν συμφωνήσει. Αυτό είναι το ένα. 
      Δεύτερον, είναι αυτό που είπε ο κύριος Υφυπουργός, ότι, δηλαδή, μέχρι 5000 ευρώ δεν πληρώνουν τίποτα για διαφοροποίηση και τα υπόλοιπα ποσά, εθνικό απόθεμα, ποιοτικό παρακράτημα, επιστρέφουν στο σύνολό τους στους αγρότες της χώρας. Άρα, δεν έχουμε κανένα λόγο να ανησυχούμε ότι θα χαθούν. Μην τα αθροίζετε, δηλαδή, αυτά τα παρακρατήματα ως απώλεια πόρων. Η απώλεια είναι μόνο από τα 5000 ευρώ και πάνω για τη δυναμική διαφοροποίηση που πάει κάπου αλλού –και αυτό δεν χάνεται- και είναι και τα υπόλοιπα, τα οποία όμως επιστρέφουν. 
      Τώρα, για το θέμα δακοκτονία και ελαιοκομικές οργανώσεις κ.λπ., αυτά υπήρχαν, υπάρχουν, είναι δαπάνες οι οποίες γίνονται επ’ ωφελεία της παραγωγής και της ποιότητας και θα διατηρηθούν, γιατί αυτό θέλουν οι φορείς. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμό 67/25.5.2006 επερώτησης των Βουλευτών του Συνασπισμού Ριζοσπαστικής Αριστεράς προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον αγροτικό τομέα.
      Κύριοι συνάδελφοι, έχουν διανεμηθεί τα Πρακτικά των συνεδριάσεων  της Τετάρτης 24 Μαΐου 2006 και Πέμπτης 25 Μαΐου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Τετάρτης 24 Μαΐου 2006 και Πέμπτης 25 Μαΐου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.26΄ λύεται η συνεδρίαση για αύριο ημέρα Πέμπτη 8 Ιουνίου 2006 και ώρα 10.30΄, με αντικείμενο εργασιών του Σώματος  κοινοβουλευτικό έλεγχο, συζήτηση επικαίρων ερωτήσεων, σύμφωνα με την ημερήσια διάταξη που έχει διανεμηθεί.
       Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 7-6-2006	ΣΕΛ. 1


