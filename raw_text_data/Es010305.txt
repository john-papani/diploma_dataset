ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΚΘ'
Δευτέρα 5 Μαρτίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. 'Αδεια απουσίας του Βουλευτή Σ. Μάνου, σελ.
2. Ανακοινώνεται ότι τη συνεδρίαση παρακολουθούν μαθητές, από το
Γυμνάσιο Ενηλίκων δεύτερης ευκαιρίας του Δήμου Περιστερίου Αττικής, σελ. 3. Αποχώρηση από την αίθουσα συνεδριάσεων της Βουλή των Βουλευτών του
κόμματος της Νέας Δημοκρατίας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 6 Μαρτίου
2001.
4. Συζήτηση επικαίρων ερωτήσεων:
α) Προς τον Υπουργό Γεωργίας, σχετικά με την επιστροφή κοινοτικών
ενισχύσεων που είχαν δοθεί στους κτηνοτρόφους, σελ.
β) Προς τον Υπουργό Υγείας και Πρόνοιας: i) σχετικά με την επέκταση
των προγραμμάτων αποκατάστασης των εξαρτημένων από ηρωίνη, ατόμων κλπ., σελ.
ii) σχετικά με το πρόβλημα του αλκοολισμού των νέων, τη δημιουργία
κέντρων ενημέρωσης κλπ., σελ.
γ) Προς τον Υπουργό Εξωτερικών, σχετικά με την απαγόρευση εισόδου
στις Ηνωμένες Πολιτείες του εκδότη του περιοδικού "ΑΝΤΙ", Χρήστου Παπουτσάκη, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της πρότασης νόμου αρμοδιότητας του Υπουργείου Υγείας και Πρόνοιας: "Δημιουργία νομικού προσώπου δημοσίου δικαίου νοσηλευτών", σελ.
2. Κατάθεση σχεδίου νόμου:
Οι Υπουργοί Εξωτερικών, Εθνικής Οικονομίας, Εργασίας και Κοινωνικών Ασφαλίσεων, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΔΑΜΑΝΑΚΗ Μ., σελ.
ΚΑΡΑΣΜΑΝΗΣ Γ., σελ.
ΚΙΛΤΙΔΗΣ Κ., σελ. 
ΛΑΦΑΖΑΝΗΣ Π., σελ. 
ΝΙΩΤΗΣ Γ., σελ. 
ΣΠΥΡΑΚΗ Χ., σελ. 
ΧΑΤΖΗΜΙΧΑΛΗΣ Φ., σελ. 
Β. Επί της πρότασης νόμου αρμοδιότητας Υπουργείου Υγείας και
Πρόνοιας:
ΑΜΠΑΤΖΟΓΛΟΥ Γ., σελ.
ΓΕΝΝΗΜΑΤΑ Φ., σελ.
ΓΙΑΝΝΟΠΟΥΛΟΣ Α., σελ. 
ΓΡΗΓΟΡΑΚΟΣ Λ., σελ. 
ΘΑΝΟΣ Δ., σελ. 
ΚΑΚΛΑΜΑΝΗΣ Ν., σελ. 
ΚΙΛΤΙΔΗΣ Κ., σελ. 
ΚΟΣΙΩΝΗΣ Π., σελ. 
ΚΟΥΡΟΥΜΠΛΗΣ Π., σελ. 
ΚΩΝΣΤΑΝΤΟΠΟΥΛΟΣ Γ., σελ. 
ΣΠΥΡΙΟΥΝΗΣ Κ., σελ. 
ΣΠΥΡΟΠΟΥΛΟΣ Ρ., σελ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣH ΡΚΘ'
Δευτέρα 5 Μαρτίου 2001
--------------

Αθήνα, σήμερα στις 5 Μαρτίου 2001, ημέρα Δευτέρα και ώρα 18.09'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κυριάκο Σπυριούνη, Βουλευτή
Α' Θεσσαλονίκης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 6 Μαρτίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 1964/18.12.2000 αναφορά του Βουλευτή του Πανελλήνιου
Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής 'Αμυνας, σχετικώς με την ικανοποίηση των αιτημάτων του Συλλόγου Εργαζομένων για τις δυνάμεις των Ηνωμένων Πολιτειών της Αμερικής (ΗΠΑ). 
2. Η με αριθμό 4173/23.11.2000 ερώτηση του Βουλευτή της Νέας
Δημοκρατίας κ. Κωνσταντίνου Τσιπλάκη προς τον Υπουργό Δικαιοσύνης, σχετικώς με τις προθέσεις της Κυβέρνησης για την ίδρυση νέου Εφετείου στον άξονα Θεσσαλονίκης-Θράκης.
3. Η με αριθμό 4611/13.12.2000 ερώτηση του Βουλευτή του Koμμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τη λήψη μέτρων για την εύρυθμη λειτουργία του Νοσοκομείου στο Θριάσιο Πεδίο.
4. Η με αριθμό 4280/28.11.2000 ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Υγείας και Πρόνοιας, σχετικώς με τη λήψη μέτρων για την επίλυση των προβλημάτων από τη λειτουργία του Κέντρου Μεθαδόνης στην περιοχή Σταυρούπολης Θεσσαλονίκης.
Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 4944/11.1.2001 ερώτηση του Βουλευτή της Νέας
Δημοκρατίας κ. Γεράσιμου Γιακουμάτου προς τον Υπουργό Υγείας και Πρόνοιας, σχετικώς με τις επιπτώσεις στο θαλάσσιο οικοσύστημα του Ιονίου από το απεμπλουτισμένο ουράνιο.
Kυρίες και κύριοι συνάδελφοι, ο συνάδελφος κ. Μάνος ζητεί ολιγοήμερη άδεια απουσίας του στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στη συζήτηση των
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η με αριθμό 673/28.2.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εθνικής 'Αμυνας, σχετικώς με πληροφορίες αναφερόμενες στη μεταφορά της Σχολής Εκπαιδεύσεως Τηλεπικοινωνιών από τον Πύργο Ηλείας στην Αυλώνα Αττικής, διαγράφεται λόγω κωλύματος του κύριου συναδέλφου. 
Δεύτερη είναι η με αριθμό 676/28.2.2001 επίκαιρη ερώτηση του Βουλευτή
της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικώς με την επιστροφή κοινοτικών ενισχύσεων που είχαν δοθεί στους κτηνοτρόφους.
Η επίκαιρη επίκαιρη του κυρίου συναδέλφου έχει ως εξής:
"Χιλιάδες κτηνοτρόφοι που εκτρέφουν μοσχάρια, έλαβαν αυτές τις μέρες μέσω των νομαρχιακών διευθύνσεων γεωργίας ειδοποιητήρια από το Υπουργείο Γεωργίας, με τα οποία τους ζητείται να επιστρέψουν ως αχρεωστήτως καταβληθείσες κοινοτικές ενισχύσεις (πριμοδοτήσεις) εκατομμυρίων δραχμών. 
Πρόκειται για κοινοτικές ενισχύσεις, που οι κτηνοτρόφοι εισέπραξαν το
1996, 1997 και 1998 για τα ζώα που εξέθρεψαν και που τώρα τους ζητείται να τις επιστρέψουν επειδή, όπως υποστηρίζει το Υπουργείο Γεωργίας, πριμοδοτήθηκαν περισσότερα μοσχάρια, από εκείνα που η Ευρωπαϊκή 'Ενωση επιδοτεί στη χώρα μας.
Πρόκειται κυριολεκτικά για πρωτοφανές φαινόμενο, που έχει προκαλέσει αναστάτωση σε χιλιάδες αγροτικές οικογένειες, καθώς τα ποσά που ζητούνται να επιστραφούν κυμαίνονται από 2.000 έως και 4.000 δραχμές ανά εκτρεφόμενο ζώο.
Για το λόγο αυτό ερωτάται ο Υπουργός Γεωργίας:
Γιατί μετά από 4 ολόκληρα χρόνια οι υπηρεσίες του Υπουργείου
Γεωργίας "ανακάλυψαν" ότι υπήρξε υπέρβαση του ανώτατου επιδοτούμενου από την Κοινότητα αριθμού αρσενικών μοσχαριών;
Εφόσον υπήρχε πρόβλημα υπέρβασης του αριθμού των πριμοδοτούμενων αρσενικών μοσχαριών, γιατί από ελληνικής πλευράς δεν τέθηκε θέμα στη διάρκεια των περσινών διαπραγματεύσεων για την Ατζέντα 2000, ώστε να αυξηθεί ο αριθμός των επιδοτούμενων βοοειδών στη χώρα μας;
Αποτελεί υπεύθυνη άσκηση πολιτικής μετά από 4 χρόνια να ζητείται η επιστροφή χρημάτων, χωρίς να μεσολαβήσει καμία ειδοποίηση και με την απειλή ότι εάν δεν αποδοθούν μέσα σε 10 μέρες τα χρήματα από τους κτηνοτρόφους, θα κοινοποιηθούν για είσπραξη από τα Δημόσια Ταμεία;"
Ο Υφυπουργός Γεωργίας κ. Φώτης Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. Κύριε συνάδελφε, η ερώτηση που καταθέσατε έχει κάποια στοιχεία τα
οποία θα έλεγα ότι είναι ανακριβή ή ελλιπή. Είναι αλήθεια ότι υπάρχουν κατά καιρούς, κάθε έτος θα έλεγα, οι υπερβάσεις στα περιφερειακά ανώτατα όρια για τις ενισχύσεις των μοσχαριών, που εκτρέφουν οι παραγωγοί μας. Οι υπερβάσεις αυτές στις ενισχύσεις που δίνονται, πρέπει με βάση τους κανονισμούς της Ευρωπαϊκής 'Ενωσης να επιστρέφονται.
Επειδή το μηχανογραφικό σύστημα που λειτουργεί στο Υπουργείο Γεωργίας δεν μπορεί να αποτυπώνει τη στιγμή της ενίσχυσης την ακριβή κατάσταση, άρα να προβλέπει και την υπέρβαση που γίνεται κατά διαστήματα, κατά καιρούς, γι' αυτό και κάθε χρόνο υπάρχει και ένας συμψηφισμός, ανάμεσα στους παραγωγούς, της επιδότησης που πήραν και της υποχρέωσης επιστροφής τμήματος αυτής της επιδότησης. Και αυτός ο συμψηφισμός γίνεται με την επιδότηση που πρόκειται να πάρουν τον ερχόμενο χρόνο.
Αυτή είναι μια αδυναμία του συστήματος και του μηχανογραφικού συστήματος, αλλά είναι και ένα πραγματικό γεγονός που δεν ξεπερνιέται πολύ εύκολα, δηλαδή δεν μπορούν να ταυτιστούν ακριβώς οι ημερομηνίες πληρωμών με την καταμέτρηση των ζώων, για τα οποία δικαιούται ενίσχυση ο κάθε παραγωγός.
'Ετσι, λοιπόν, όταν φθάνουμε στο τέλος του οικονομικού έτους, πρέπει να γίνεται ένας συμψηφισμός. Αυτός ο συμψηφισμός γίνεται για όλους τους παραγωγούς και υπάρχει μια αναλογική μείωση, που στηρίζεται βέβαια στην έκταση της υπέρβασης.

Οι επιστροφές αυτές γίνονται, όπως είπα, βάσει κοινοτικών κανονισμών. Τα λεφτά δεν είναι λεφτά τα οποία ενσωματώνονται στον προϋπολογισμό. Δεν είναι εθνικές ενισχύσεις. Αποδίδονται, αφού συγκεντρωθούν στο FEOGA. Υπάρχει ένα λάθος στην αναφορά σας ότι για τέσσερα συνεχή χρόνια υπήρχαν αυτές οι υπερβάσεις και ζητάμε τώρα τις επιστροφές τεσσάρων ετών. Αυτό
δεν ισχύει.
Και δεν ισχύει γιατί για τα έτη 1996 και 1997 η υπέρβαση συμψηφίστηκε με τις πληρωμές του 1998. Η υπέρβαση του ορίου για το 1998 συμψηφίστηκε με τις πληρωμές του έτους 1999. Τώρα συμψηφίζουμε τις υπερβάσεις του

1999 με τις πληρωμές του 2000.
Υπάρχουν κάποιοι παραγωγοί από τους οποίους ζητούν αυτή την επιστροφή. Αυτό γιατί γίνεται; Γιατί αυτοί οι παραγωγοί -και δεν είναι χιλιάδες- είναι παραγωγοί, οι οποίοι δεν υπέβαλαν αίτηση για την επόμενη χρονιά για πριμοδότηση. Αυτό σημαίνει κατά τεκμήριο ότι βγαίνουν από το επάγγελμα ή ότι δεν εισάγουν νέα ζώα, δεν μπορούν να βρεθούν, δεν μπορεί να γίνει ο συμψηφισμός και γι' αυτό ακριβώς ζητείται η επιστροφή των χρημάτων τα οποία καθ' υπέρβαση παρέλαβαν.
ΠΡΟΕΔΡΕΥΩΝ (Κωνσταντινος Γείτονας): Ο κ. Καρασμάνης έχει το λόγο. ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, πίστευα σαν νέος πολιτικός που
είστε και σαν ευαίσθητος άνθρωπος ότι απόψε θα ζητούσατε συγγνώμη από αυτούς τους ανθρώπους και θα διαγράφατε αυτά τα ποσά αντί να λέτε ότι τα στοιχεία είναι ανακριβή. Τα στοιχεία είναι πραγματικά.

Οι επιστροφές που ζητάτε δεν είναι για το 1999. Είναι επιστροφές από τα έτη 1996, 1997, 1998. Αυτό λένε τα ειδοποιητήρια. Kαι για το 1999 λέγεται ότι επίκεινται να σταλούν και άλλα ειδοποιητήρια. Και δεν είναι σε μεμονωμένους παραγωγούς, οι οποίοι σταμάτησαν να κάνουν δηλώσεις. Αρκεί να σας πω ότι μόνο στην Πέλλα, σε μια μόνο Διεύθυνση της Γεωργίας της 'Εδεσσας, για τις ορεινές περιοχές της Αλμωπίας, έχουν σταλεί χίλια πεντακόσια ειδοποιητήρια. Και εσείς μου λέτε ότι τα στοιχεία είναι ανακριβή;
Για μένα είναι απορίας άξιο γιατί τόσο ξαφνικά κινήθηκαν οι υπηρεσίες του Υπουργείου σας στο συγκεκριμένο θέμα, τη στιγμή μάλιστα που είναι γνωστά τα προβλήματα που αντιμετωπίζει ο κλάδος της κτηνοτροφίας. 'Εχει προκαλέσει αναστάτωση σε χιλιάδες κτηνοτρόφους, καθώς τα ποσά που καλούνται να επιστρέψουν δεν είναι μικρά, ενώ η προθεσμία των δέκα ημερών είναι πολύ μικρή για λάθη τεσσάρων ή πέντε χρόνων.
Είναι άδικο να αντιμετωπίζεται με τόσο απάνθρωπο τρόπο ένας τόσο
ταλαιπωρημένος κλάδος.
Δεν μιλάμε για συμψηφισμό, κύριε Υπουργέ. Εγώ πίστευα ότι θα ερχόσασταν ενημερωμένος. 'Αλλωστε σας ενημέρωσα και τηλεφωνικά και κατ'ιδίαν το συζητήσαμε και πίστευα ότι σήμερα θα ερχόσασταν να μας πείτε ότι διαγράφετε αυτά τα ποσά. Εδώ σε μια στιγμή, η Κυβέρνηση στους έχοντες και κατέχοντες με μία μονοκονδυλιά διαγράφει δισεκατομμύρια, τρισεκατομμύρια και γι'αυτόν τον ευαίσθητο κλάδο των κτηνοτρόφων, αυτά τα εκατομμύρια δεν τα διαγράφει; Τη στιγμή που ο 'Ελληνας κτηνοτρόφος, όπως ξέρετε, είναι η ζωή και η ψυχή της υπαίθρου. Το να τον στηρίξουμε και να τον βοηθήσουμε για να αναπτύξει τη δραστηριότητά του δεν είναι απλή υποχρέωση, είναι εθνική ανάγκη, γιατί η αγροτική ύπαιθρος μαραζώνει, κύριε Υπουργέ. Το θέμα αυτό, για μένα, δεν είναι οικονομικό, ούτε καν αγροτικό. Είναι θέμα πολιτικό, κοινωνικό και άκρως εθνικό. Αυτό πρέπει να συνειδητοποιήσουμε όλοι μας εδώ μέσα και πρωτίστως η Κυβέρνηση, γιατί η κατάσταση, κύριε Υπουργέ, σε λίγο καιρό δεν θα είναι αναστρέψιμη.
Επειδή δεν έχω χρόνο να επεκταθώ, θα συνοψίσω την ομιλία μου στο ότι η πολιτική σας στον τομέα της κτηνοτροφίας συνοψίζεται στο τρίπτυχο: 'Ελλειψη στόχων, διαπραγματευτική ανικανότητα και ανάλγητη, σκληρή συμπεριφορά, όπως στην προκειμένη περίπτωση.
Θέλω επίσης, να σας ρωτήσω τι γίνεται με τις τέσσερις-πέντε
προτάσεις που έχει υποβάλει η Ευρωπαϊκή Κοινότητα και μεταξύ αυτών... (Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΓΕΩΡΓΙΟΣ ΚΑΡΑΣΜΑΝΗΣ: ...τη μετατροπή του εθνικού πλαφόν σε ατομικό
πλαφόν.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. ΓΕΩΡΓΙΟΣ ΚΑΡΑΣΜΑΝΗΣ: Αυτό θα έχει σαν επίπτωση τη μείωση της
παραγωγής στην γαλακτοπαραγωγή και κρεατοπαραγωγή. Θέλω μια απάντηση, κύριε Υπουργέ. Τις αποδέχεστε αυτές τις προτάσεις; Τι γίνεται με την βιολογική κτηνοτροφία, τί γίνεται με τα προγράμματα νέων αγροτών κτηνοτρόφων; Με τις πρόωρες συντάξεις; Χάνουμε πολλά δισεκατομμύρια. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υφυπουργός. ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι εύκολο να κάνεις
λαϊκισμό, είναι πολύ δύσκολο να κάνεις υπεύθυνη πολιτική.
ΓΕΩΡΓΙΟΣ ΚΑΡΑΣΜΑΝΗΣ: Υπευθυνότατη.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι πολύ δύσκολη, κύριε
συνάδελφε.
ΓΕΩΡΓΙΟΣ ΚΑΡΑΣΜΑΝΗΣ: Μιλάτε για συμψηφισμό, εγώ λέω για τα ειδοποιητήρια εάν δεν πληρωθούν θα πάνε στα δημόσια ταμεία, δεν είστε ενημερωμένος.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρεσθε σε τέσσερα
χρόνια. Είναι λάθος τα στοιχεία σας.
ΓΕΩΡΓΙΟΣ ΚΑΡΑΣΜΑΝΗΣ: Θα σας καταθέσω το ειδοποιητήριο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι λάθος τα στοιχεία
σας. Σας επαναλαμβάνω, τα έτη 1996 και 1997 συμψηφίστηκαν με το 1998. ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη συνεχιστεί ο
διάλογος. Υπάρχει Κανονισμός.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το έτος 1998 συμψηφίστηκε
με το 1999 και τώρα προχωράμε. Πρέπει να επιμείνω στο ότι δεν είναι εθνικοί πόροι, τους οποίους μπορούμε να διαθέσουμε όπως θέλουμε. Και

είναι ανεύθυνο να λέτε να χαριστούν λεφτά, τα οποία επιστρέφουν στο FEOGA. Είναι ανεύθυνο!
ΓΕΩΡΓΙΟΣ ΚΑΡΑΣΜΑΝΗΣ: Ειδοποιητήρια, είναι επιστροφή χρημάτων είναι,
δεν είναι συμψηφισμός. Αδυνατούν οι κτηνοτρόφοι να τα επιστρέψουν. ΦΩΤΗΟΣ ΧΑΤΖΗΜΙΧΑΛΗΣ (Υφυπουργός Γεωργίας): Παρακαλώ, κύριε
συνάδελφε.
Είναι ανεύθυνο να λέτε ότι δεν γίνονται διαπραγματεύσεις. Ξέρετε ότι αυξήθηκαν τα περιφερειακά ανώτατα όρια κατά τρεις χιλιάδες (3.000) στις διαπραγματεύσεις της "ΑΤΖΕΝΤΑ 2000". 'Οπως επίσης -επειδή μιλάτε με ενδιαφέρον για την ελληνική κτηνοτροφία- πρέπει να ξέρετε ότι με τις 
διαπραγματεύσεις μας στην "ΑΤΖΕΝΤΑ 2000" αυξήθηκαν αυτές οι ενισχύσεις. Είναι εκατόν τριάντα πέντε ευρώ το 1999, εκατόν εξήντα πέντε το 2000,

εκατόν ενενήντα πέντε το 2001 και δύο χιλιάδες δέκα το 2002, διακόσια δέκα ευρώ ανά ζώο και αυτό κάτω από τη δική μας διαπραγμάτευση. Αυτό είναι ενίσχυση στον 'Ελληνα κτηνοτρόφο, κύριε συνάδελφε.
ΓΕΩΡΓΙΟΣ ΚΑΡΑΣΜΑΝΗΣ: Δυστυχώς μειώνονται οι επιδοτήσεις.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό είναι ενίσχυση στον 'Ελληνα κτηνοτρόφο. Είναι φανερό ότι δεν μπορούν αυτά να διαγραφούν. Είναι φανερό ότι δεν μπορεί να υπάρχει άνιση μεταχείριση ανάμεσα στους 'Ελληνες παραγωγούς. Και είναι φανερό ότι οι διευκολύνσεις για τους ίδιους, που πρέπει να επιστρέψουν κάποια χρήματα, τα οποία πήραν χωρίς να δικαιούνται, καθ'υπέρβασιν των ορίων που είχε υποχρέωση η πολιτεία να ενισχύσει με βάση τους κανονισμούς που υπάρχουν, διευκολύνονται με ειδικό λογαριασμό, που μπορούν να κατατεθούν τα λεφτά τους και εφόσον δεν βρίσκονται, μόνον τότε παραπέμπονται στο Δημόσιο Ταμείο. Και αρκετοί από αυτούς δεν βρίσκονται, κύριοι συνάδελφοι.
Αυτό είναι το πρόβλημα και δεν είναι πρόβλημα ούτε γενικότερης πολιτικής στον τομέα της κτηνοτροφίας, όπως αναφέρεται, ούτε έλλειψης ευαισθησίας.
Θα παρακαλούσα για τέτοια θέματα, που απασχολούν έστω μικρή μερίδα των παραγωγών μας, να υπάρχει μεγαλύτερη υπευθυνότητα και, κατά τη γνώμη μου απόλυτη, ειλικρίνεια.
ΓΕΩΡΓΙΟΣ ΚΑΡΑΣΜΑΝΗΣ: Μόνο χίλιους πεντακόσιους κτηνοτρόφους της Διευθύνσεως Γεωργίας 'Εδεσσας αφορά αυτό το πράγμα. Είναι σοβαρά πράγματα αυτά; Δεν λέτε την αλήθεια και λυπούμαι ειλικρινά γι' αυτό...
ΠΡΟΕΔΡΕΥΩΝ (Κωνσταντίνος Γείτονας): Κύριε Καρασμάνη, σας παρακαλώ! Να μη γράφεται τίποτα από όσα λέγονται.
Τρίτη είναι η με αριθμό 662/28.2.2001 επίκαιρη ερώτηση του Βουλευτή
του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικώς με τις προθέσεις της Κυβέρνησης για την μετεγκατάσταση του Ιπποδρόμου από την Καλλιθέα στο Μαρκόπουλο κλπ.
Λόγω κωλύματος του κυρίου συναδέλφου δεν θα συζητηθεί και διαγράφεται.
Τέταρτη είναι η με αριθμό 666/28.2.2000 επίκαιρη ερώτηση της
Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Υγείας και Πρόνοιας, σχετικώς με την επέκταση των προγραμμάτων αποκατάστασης των εξαρτημένων από ηρωίνη, ατόμων κλπ.

Η επίκαιρη ερώτηση της κας Δαμανάκη έχει ως εξής:
"Μεγάλος είναι ο αριθμός των εξαρτημένων από ηρωίνη ατόμων που βρίσκεται σε λίστες αναμονής των υπηρεσιών του Οργανισμού κατά των Ναρκωτικών (ΟΚΑΝΑ), προκειμένου να ενταχθεί σε πρόγραμμα μεθαδόνης. 
Αυτήν τη στιγμή λειτουργούν μόνο δύο μονάδες στην Αθήνα και δύο στη
Θεσσαλονίκη. Παρέχουν υπηρεσίες σε πολύ μικρό αριθμό ατόμων, ενώ δεν έχουν υλοποιηθεί ακόμη, τα από χρόνια, προαναγγελθέντα προγράμματα. 
'Ομως στη χώρα μας την τελευταία πενταετία σε αντίθεση με άλλες χώρες
της Ευρωπαϊκής 'Ενωσης έχει αυξηθεί η χρήση ουσιών και έχουν υπερδιπλασιαστεί οι θάνατοι από ναρκωτικά.
Ερωτάται ο κύριος Υπουργός.
Τι προτίθεται να πράξει προκειμένου να δημιουργηθούν, το συντομότερτο δυνατό, τα αναγκαία προγράμματα υποκατάστασης και να διευρυνθεί ο αριθμός των εγγεγραμμένων χρηστών ηρωίνης σε αυτά;"
Η Υφυπουργός Υγείας και Πρόνοιας κα Χριστίνα Σπυράκη έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, το
θέμα της αντιμετώπισης των ατόμων που είναι εξαρτημένα από ουσίες, είναι κάτι το οποίο απασχολεί πάρα πολύ και την Κυβέρνηση, αλλά και πολύ
δικαιολογημένα πάρα πολλούς συναδέλφους στη Βουλή και δεν συνοψίζεται μόνο στο θέμα των προγραμμάτων υποκατάστασης με μεθαδόνη. Θα περιοριστώ να απαντήσω μόνο σ' αυτό το συγκεκριμένο θέμα, όπως το έθεσε η κα Δαμανάκη.
Αυτά τα προγράμματα, όπως είναι γνωστό, αναπτύσσονται μόνο από τον ΟΚΑΝΑ, ενώ άλλα προγράμματα κλειστού τύπου ή πρόληψης, συμβουλευτικών σταθμών κλπ. αναπτύσσονται εκτός από τον ΟΚΑΝΑ και από άλλες υπηρεσίες, όπως είναι το ΚΕΦΕΑ, το οποίο είναι μία μη κυβερνητική οργάνωση, αλλά χρηματοδοτείται κατά 80% από τον κρατικό προϋπολογισμό, όπως και τα ψυχιατρεία τόσο της Θεσσαλονίκης όσο και των Αθηνών έχουν ανάλογες δομές με προγράμματα.
Τι έχει γίνει μέσα στο έτος 2000 όσον αφορά τις θεραπείες υποκατάστασης: Ο αριθμός των θέσεων στα προγράμματα μεθαδόνης έχει αυξηθεί κατά εκατόν πενήντα στην Αθήνα και εκατό στη Θεσσαλονίκη. Επίσης, δημιουργήθηκε μία νέα μονάδα μακράς διάρκειας συντήρησης στην Αθήνα, στην οποία πρωταρχική επιδίωξη παραμένει αυτή της απεξάρτησης από όλες τις εξαρτησιογόνες ουσίες, συμπεριλαμβανομένης και της μεθαδόνης, η οποία είναι ουσία υποκατάστασης και δεν υπάρχει βέβαια χρονικός περιορισμός γι' αυτήν την επιδίωξη.
Μειώθηκε επίσης η διάρκεια παραμονής στις μονάδες υποκατάστασης από τρία σε ένα χρόνο, με δυνατότητα παράτασης, ανάλογα με την κατάσταση του χρήστη, και τη λήξη δωδεκάμηνης παραμονής για ένα επιπλέον εξάμηνο.
Μέσα σ' αυτό το πλαίσιο δημιουργήθηκαν μονάδες βραχείας διάρκειας με άμεσο στόχο την απεξάρτηση και από τη μεθαδόνη.
'Εγινε μία βελτίωση στη συχνότητα και στην ποιότητα των συνοδευτικών ψυχοκοινωνικών υπηρεσιών που παρέχονται.
Για το έτος 2001, σχετικά πάλι μόνο με τα προγράμματα μεθαδόνης, αγοράστηκε ένα κτίριο στον Πειραιά, το οποίο θα είναι έτοιμο από άποψη υποδομής μέσα στο επόμενο τρίμηνο -χρειάζονται κάποιες παρεμβάσεις- και προχωρούμε σε πρόσληψη ατόμων και εκπαίδευσή τους, ούτως ώστε στις αρχές του φθινοπώρου να έχουν εκεί απορροφηθεί γύρω στα τετρακόσια άτομα στη μεθαδόνη, όπως επίσης προχωρούν δύο κτίρια στην Αθήνα, τα οποία έχουν αγοραστεί, ένα στην οδό Φυλής και έχει νοικιαστεί ένα στην οδό Γ' Σεπτεμβρίου όπου και αυτά θα απορροφήσουν άλλα πεντακόσια άτομα. Υπογράφεται σήμερα η αγορά και ενός κτιρίου στη Θεσσαλονίκη, το οποίο επίσης θα απορροφήσει ένα μεγάλο αριθμό ατόμων.
Αυτά, κύριε Πρόεδρε, σε γενικές γραμμές όσον αφορά την υποκατάσταση
με μεθαδόνη.
ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας, κυρία Υπουργέ.
Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, ασφαλώς το πρόβλημα της αντιμετώπισης των ναρκωτικών είναι ευρύτερο και ασφαλώς περιλαμβάνει πολλά προγράμματα. 
Εγώ αναφέρομαι στην ερώτησή μου μόνο στα προγράμματα μεθαδόνης, διότι
πιστεύω ότι η καθυστέρηση στα προγράμματα αυτά είναι πολύ μεγάλη, κυρία Υπουργέ, και είναι και αδικαιολόγητη. Κατά τη γνώμη μου, πέρα από τα άλλα προβλήματα, έχουμε εδώ να αντιμετωπίσουμε και την έλλειψη συγκεκριμένης κυβερνητικής απόφασης, ώστε να ενισχυθούν αυτά τα προγράμματα για λόγους δυσπιστίας ή σκοπιμότητας ή δεν ξέρω τι άλλο.
Για να είμαι σαφέστερη πρέπει να έχουμε στο μυαλό μας ότι μιλούμε για μια αναμονή περίπου δύο χρόνων. Δηλαδή, ο χρήστης ηρωίνης ο οποίος ζητά να μπει στο πρόγραμα μεθαδόνης πρέπει να περιμένει δύο χρόνια αυτήν τη στιγμή. Καταλαβαίνετε, κύριε Πρόεδρε, ότι το πιθανότερο είναι να έχει πεθάνει στο διάστημα αυτό, γιατί μιλούμε για ανθρώπους που βρίσκονται σε προχωρημένο στάδιο, όταν ζητούν να μπουν στα προγράμματα μεθαδόνης. 
Επομένως δεν μπορούμε να παίζουμε με αυτήν την καθυστέρηση άλλο. Το
λέω αυτό διότι πιστεύω ότι πρέπει και η κυρία Υπουργός να αντιληφθεί ότι πρέπει να ξεπεράσουμε τους όποιους δισταγμούς και προκαταλήψεις απέναντι σε αυτά τα προγράμματα που στοχεύουν πράγματι μόνο στη μείωση της βλάβης. Το δέχομαι αυτό. Αλλά προκειμένου να πεθαίνουν άνθρωποι, πρέπει να προχωρήσουμε με ταχύτερους ρυθμούς. 'Ολο αυτό το διάστημα, από τα στοιχεία που έχω, ουσιαστικά έχουν ενταχθεί στα προγράμματα μόνο δύο χιλιάδες διακόσια άτομα, ενώ υπάρχουν άλλα δύο χιλιάδες που περιμένουν σε λίστες αναμονής.
'Ακουσα βέβαια την κυρία Υπουργό να αναφέρεται σε ένα πρόγραμμα μέσα στο 2001. Για να σας δώσω μια εικόνα της καθυστέρησης, κυρία Υπουργέ
-γιατί εσείς τώρα πρόσφατα έχετε αναλάβει- σας λέω ότι τη μονάδα του Πειραιά που τώρα εξαγγείλατε, ότι θα λειτουργήσει, την έχει εξαγγείλει ο Υπουργός σε αυτήν εδώ τη Βουλή σε δική μου ερώτηση ότι θα λειτουργούσε από το 1999 αντίστοιχα και με τις άλλες μονάδες. Η καθυστέρηση δηλαδή, είναι πολύ μεγάλη.
Να πω μερικά παραδείγματα από άλλες ευρωπαϊκές χώρες. Στην Ιταλία,
παραδείγματος χάρη, υπάρχει κέντρο αποκατάστασης περίπου σε κάθε γειτονιά. Στη Γαλλία είναι εξήντα δύο χιλιάδες οι άνθρωποι που είναι γραμμένοι σε αντίστοιχα προγράμματα. Στην Σουηδία δεν ξεπερνάει δύο μήνες ο χρόνος αναμονής.
Νομίζω, λοιπόν, ότι πρέπει να γίνει σαφές ότι η Κυβέρνηση οφείλει να κάνει αυτήν την επιλογή. Οι διάφορες μελέτες, που σωστά γίνονται και η προσπάθεια να συνδυαστούν πολλές εναλλακτικές μορφές θεραπείας δεν πρέπει να οδηγήσουν σε μια συνέχιση αυτής της δυσπιστίας απέναντι σε αυτά τα προγράμματα. Δεν θα λύσουμε το πρόβλημα των ναρκωτικών ασφαλώς με τη μεθαδόνη ή με τα υποκατάστατα, αλλά τουλάχιστον δεν θα πεθαίνουν άνθρωποι. Και από αυτήν την άποψη, θα ήθελα μια υπόσχεση από την κυρία Υπουργό ότι μέσα στο χρόνο οι λίστες αναμονής θα εξαφανιστούν ή εν πάση περιπτώσει θα μειωθούν πολύ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κυρία Δαμανάκη,
συμφωνώ μαζί σας, αλλά θα ήθελα να σας διαβεβαιώσω ότι δεν υπάρχει καμία προκατάληψη από πλευράς δικής μου ούτε από τον ΟΚΑΝΑ σε σχέση με το να ενταχθούν όσο το δυνατόν περισσότερα άτομα, που βρίσκονται σε λίστα αναμονής για τη μεθαδόνη, γιατί πράγματι από το να είναι εκτός, είναι πολύ καλύτερα να είναι εκεί.
Θα ήθελα να σας ενημερώσω, πρώτον, ότι υπάρχουν λίστες αναμονής και
σε άλλα προγράμματα και γίνονται και εκεί παράλληλα προσπάθειες. Δεύτερον, εξαγγέλλουμε πολλές φορές ότι θα λειτουργήσει κάτι, αλλά είναι πέραν των δυνάμεών μας ότι δεν λειτουργεί καθότι αντιδρούν πάρα πολλοί, όπως ο κόσμος για να αγοραστεί αυτό το κτίριο.
Το κτίριο του Πειραιά, επειδή το έζησα από τη στιγμή που ανέλαβα, για να αγοραστεί και για να μπορέσουμε να πείσουμε, υπήρχαν πάρα πολλά προβλήματα. Υπήρχε η Αρχαιολογική Υπηρεσία στο προηγούμενο, αλλά τελικά τώρα το αγοράσαμε και γι' αυτό μπορώ να δεσμευθώ ότι αυτό πραγματικά θα λειτουργήσει.
Η προκατάληψη όμως δεν προέρχεται από την πολιτική ηγεσία ή από τους ανθρώπους που βρίσκονται στον ΟΚΑΝΑ, αλλά όπως γνωρίζετε πρέπει να εκκενωθούν θέσεις από αυτούς που βρίσκονται σε μακρά διάρκεια. Εκεί υπάρχει μία διαφορετική επιστημονική προσέγγιση, η οποία δεν αφήνει να μην είναι τόσο πολύ σκληροί οι κανόνες, ούτως ώστε ένας που μπαίνει σε ένα άλλο πρόγραμμα να μπορεί να επανέλθει γρήγορα.
Βέβαια τα παραδείγματα τα οποία φέρατε για τα άλλα κράτη, συμφωνώ
απόλυτα και τα μελετάμε, ούτως ώστε να μπορούν να χορηγούνται υποκατάστατα μέσα από το Εθνικό Σύστημα Υγείας και αυτό θα φέρει μία μεγάλη ανακούφιση. Για να γίνει όμως, αυτό χρειάζεται μία ειδική εκπαίδευση. 'Εχει ενταχθεί το θέμα στο Γ' Κοινοτικό Πλαίσιο Στήριξης, αλλά δεν μπορώ να σας πω ότι αυτό θα γίνει αύριο, ελπίζω όμως ότι τα επόμενα χρόνια αυτό θα συμβεί.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Η πρώτη με υπ'αριθμό 674/28-2-2001 επίκαιρη ερώτηση του Βουλευτή
Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με τις επιπτώσεις στην υγεία των πολιτών της ηλεκτρομαγνητικής ακτινοβολίας που εκπέμπουν οι κεραίες κινητής τηλεφωνίας, λόγω κωλύματος του κυρίου Υπουργού δεν θα συζητηθεί και διαγράφεται.
Επόμενη είναι η υπ'αριθμ. 672/28.2.2001 επίκαιρη ερώτηση του
Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Υγείας και Πρόνοιας, σχετικώς με το πρόβλημα του αλκοολισμού των νέων, τη δημιουργία κέντρων ενημέρωσης κλπ.
Η επίκαιρη ερώτηση του κ. Κιλτίδη, έχει ως εξής:
"Αυτές τις μέρες συνεδριάζει η αντίστοιχη Επιτροπή της Παγκόσμιας Οργάνωσης Υγείας για τον Ακοολισμό. Για την Ελλάδα η καταγραφή είναι αρνητική, πράγμα που διαπιστώνεται και από το Ελληνικό Κέντρο Τεκμηρίωσης και Πληροφόρησης για τα Ναρκωτικά και την Ταξικομανία (Ε.Κ.ΤΕ.Π.Ν.).
Ο ομαδικός τρόπος χρήσεως από ομάδες νέων, η υπερπληθώρα και η
ποικιλία σκληρών οινοπνευματωδών ποτών έχουν οδηγήσει τους νέους από τη διασκέδαση στην ταξικομανία. Σήμερα ξεκινώντας τη χρήση από όλο και μικρότερες ηλικίες αυξάνεται δραματικά ο αριθμός των αλκοολικών. Με τις μέγιστες σωματικές επιπτώσεις, τις κοινωνικές και ψυχικές διαταραχές οι αλκοολικοί και ο αλκοολισμός συνιστούν μείζον ιατρικό, κοινωνικό και βαθύτατα πολιτικό ζήτημα.
Γι' αυτό, κύριε Υπουργέ, ερωτάσθε:
1. Υπάρχουν σήμερα κέντρα ενημέρωσης για τον αλκοολισμό και αν όχι
γιατί και πότε θα προβείτε στη δημιουργία τους;
2. 'Εχουν δοθεί οδηγίες στα νοσοκομεία για την ιδιαίτερη αντιμετώπισή τους, εφόσον οι ψυχοσωματικές επιπτώσεις είναι μέγιστες;".
Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε,
είναι συνέχεια του προηγούμενου θέματος και αφορά γενικά την αντιμετώπιση της απεξάρτησης από όλες τις ουσίες. Και αυτό το λέω για να ξεκαθαρίσω και την προσωπική μου θέση, αλλά και τη θέση την οποία γενικά είχε το Υπουργείο Υγείας, που είναι και αρμόδιο για να αντιμετωπίζει προβλήματα απεξάρτησης στον τομέα πρόληψης, θεραπείας και κοινωνικής επανένταξης ότι δεν αποδέχεται κανένα διαχωρισμό ούτε διαβαθμίσεις στις εξαρτησιογόνες ουσίες σε σκληρές και μαλακές.
Επίσης ήμουν και εγώ παρούσα σε αυτήν τη συνεδρίαση, η οποία έγινε
και στην οποία αναφέρεστε, κύριε συνάδελφε, που ήταν μία συνάντηση Υπουργών Υγείας από την Ευρωπαϊκή 'Ενωση, αλλά και με τη συμμετοχή της Παγκόσμιας Οργάνωσης Υγείας για τον αλκοολισμό και τη νεολαία και η θέση μου εκεί, η οποία κατατέθηκε και γράφτηκε στα Πρακτικά, είναι ότι ο αλκοολισμός και το κάπνισμα αντιμετωπίζονται ως οι εξαρτήσεις από άλλες ουσίες γιατί μιλάμε για συμπεριφορά εξάρτησης, μιλάμε για εγκεφαλική βλάβη, η οποία αφορά όλες τις ουσίες το ίδιο.
Το Υπουργείο Υγείας ενεργεί δημιουργώντας προγράμματα πρόληψης και θεραπείας με γνώμονα ότι για να είναι αποτελεσματική η αντιμετώπιση της εξάρτησης, θα πρέπει να περιλαμβάνει όλες τις εξαρτησιογόνες ουσίες. Η αντιμετώπιση μέσω της πρόληψης και της θεραπείας εστιάζεται όχι μόνο στη χρήση κάποιας συγκεκριμένης ουσίας και στους κινδύνους της, αλλά και
στις αιτίες κυρίως του προβλήματος της εξάρτησης και επιδιώκει την προαγωγή μιας γενικότερης ψυχοκοινωνικής υγείας των νέων.
Στον τομέα τώρα της πρόληψης της εξάρτησης λειτουργούν σήμερα από τον ΟΚΑΝΑ πενήντα κέντρα πρόληψης, που καλύπτουν την πλειονότητα των νομών της χώρας μας και αυτά γίνονται σε συνεργασία με τις τοπικές αυτοδιοικήσεις. Πέραν όμως αυτών των κέντρων πρόληψης, τα οποία χειρίζεται ο ΟΚΑΝΑ, δεν θα έλεγα ότι έχουν όλα επιτυχία, αλλά γίνεται μία αξιολόγηση και βρισκόμαστε σε μία συνεχή επαφή και με το Υπουργείο Εσωτερικών, ούτως ώστε να δούμε ποια θα ενισχυθούν περισσότερο. Επίσης είμαστε σε μια συνεργασία με το Υπουργείο Υγείας ούτως ώστε να δούμε πώς με τους συμβουλευτικούς σταθμούς που και αυτό έχει αναπτύξει, θα έχουμε μία συγκροτημένη δράση σχεδόν σε όλους τους νομούς.
Θα ήθελα επίσης να αναφέρω ότι στο Ψυχιατρικό Νοσοκομείο Θεσσαλονίκης υπάρχει συμβουλευτικός σταθμός για εξαρτημένα από το αλκοόλ και άλλες ουσίες άτομα όπως επίσης γνωρίζετε ότι στο Ψυχιατρικό Νοσοκομείο Αθηνών η καλούμενη πτέρυγα 18 ΑΝΩ επεκτείνει τη δραστηριότητα και στο κάπνισμα. 
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Υφυπουργού)
Εάν μου επιτρέπετε να πάρω και το χρόνο της δευτερολογίας μου; ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε όσο μπορείτε πιο
σύντομα. Ενδεχομένως θα σας χρειαστεί, να δευτερολογήσετε.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας & Πρόνοιας): Στον τομέα τώρα της θεραπείας, στο Ψυχιατρικό Νοσοκομείο Αθηνών λειτουργεί μέσα στα πλαίσια του "18 ΑΝΩ" μια ειδική μονάδα για αλκοολικούς. Μάλιστα έγινε και μια δεύτερη, η οποία ήταν δωρεά της κ. Βαρδινογιάννη και υπάρχουν ελπίδες ότι θα συνεχίσουμε προς αυτόν τον τομέα.
Το τρίτο σκέλος της ερώτησής σας είναι, τι συμβαίνει στα νοσοκομεία. Προβλέπεται τώρα από το θέμα της ειδικότητας στην ψυχιατρική, να μπορούν τα άτομα αυτά, τα οποία κάνουν εκπαίδευση στην ψυχιατρική -υπάρχει μια πρόταση από το ΚΕΣΥ- να εκπαιδεύονται και σε δομές τέτοιες που τους
ευαισθητοποιούν και τους εκπαιδεύουν στην αντιμετώπιση του αλκοολισμού και των άλλων ναρκωτικών ουσιών.
Υπάρχουν όμως πάρα πολλοί παθολόγοι, οι οποίοι είναι ιδιαίτερα
ευαίσθητοι και ιδιαίτερα εξειδικευμένοι σε άτομα που παρουσιάζουν στέρηση από το αλκοόλ και τους αντιμετωπίζουν, όχι μόνον ως προς τη στέρηση, αλλά δίδοντάς τους και ψυχολογική στήριξη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο. ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κυρία Υπουργέ, η επίκαιρη
ερώτηση υπεβλήθη για να σας βοηθήσει ή αν το θέλετε να ξαναθυμήσει μερικά πράγματα, γιατί είθισται όχι μόνο στα υγειονομικά πεπραγμένα της πατρίδας μας, αλλά και στην πολιτική σκηνή να θυμόμαστε κάποιες καταστάσεις επώδυνες για την κοινωνία, στιγμιαία να ενεργούμε, κατόπιν να πηγαίνουν στο βάθος του εγκεφάλου μας όλα αυτά τα γεγονότα και να ξεχνιούνται. 
'Ετσι συμβαίνει, αν το θέλετε, όχι τόσο πολύ με το κάπνισμα, γιατί
είναι πολύ γενικευμένο το θέμα, αλλά έτσι δυστυχώς συμβαίνει και με τις επιπτώσεις των λεγόμενων μαλακών ναρκωτικών, γι'αυτούς που τα ονομάζουν έτσι. Εγώ συμφωνώ με την άποψή σας ότι δεν υπάρχουν μαλακά και σκληρά ναρκωτικά.
'Ετσι, δυστυχώς, κατά πολύ μεγαλύτερο βαθμό συμβαίνει με το πρόβλημα του αλκοολισμού. Σήμερα θα τολμούσα να πω ότι η ενημέρωση λείπει παντελώς, εκτός από αυτά τα γενικευμένα, τα οποία αναφέρατε γύρω από τα κέντρα που ενημερώνουν και που γίνεται η πρόληψη για τα ναρκωτικά. 'Ετσι γίνεται η ενημέρωση και για τον αλκοολισμό παρεμπιπτόντως.
Το πρόβλημα όμως αυτό είναι πολύ γενικευμένο. Οι αλκοολικοί είναι διεσπαρμένοι και δεν έχουν εκείνες τις ιδιαιτερότητες ή τις βαριές αν το θέλετε επιπτώσεις από τη χρήση των σκληρών ναρκωτικών, όπου εκεί χρειάζεται με έναν ιδιαίτερο τρόπο να επικεντρώσουμε την προσοχή μας.
Θα τολμούσα να πω ότι το φαινόμενο του αλκοολισμού είναι πλέον
κοινωνικά διάσπαρτο. 'Ετσι, λοιπόν, νομίζω ότι, όπως και για άλλα θέματα, καλό είναι λίγο-πολύ απ'αυτήν την ειδική ενημέρωση και την πρόληψη που επιχειρούμε πάντοτε, να κτυπήσουμε το καμπανάκι ευρύτερα προς την Κυβέρνηση και ιδιαίτερα προς το Υπουργείο Παιδείας -εμείς και εσείς ως Υπουργείο Υγείας- ότι επιτέλους χρειάζεται μέσα στη γενική παιδεία η ενημέρωση, προπάντων για θέματα που έχουν τόση μεγάλη διασπορά στην κοινωνία.
Από την άλλη πλευρά θεραπευτικά τα νοσοκομεία δεν έχουν την κατεύθυνση εκείνη, όπως δεν είχαν και παλαιά -και είναι προς τιμήν όσων οραματίστηκαν και υλοποίησαν το να στήσουν ψυχιατρικές κλινικές στα νομαρχιακά νοσοκομεία- δεν έχουν ασχοληθεί τα νομαρχιακά νοσοκομεία με το θέμα αυτό. Πρέπει κατ'εξοχήν να το αντιμετωπίσουν, γιατί απ'ό,τι γνωρίζουμε όλοι μας, οι σωματικές επιπτώσεις από τον αλκοολισμό είναι τραγικές και θανατηφόρες.
Πιστεύω ότι προς αυτήν την κατεύθυνση πρέπει να κινηθούμε, να συνδράμουμε όλοι μας και να είμαστε χρήσιμοι για την κοινωνία και την πατρίδα μας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρία Σπυράκη, σας έχω κρατήσει
ήδη ένα λεπτό για τη δευτερολογία σας.
Ορίστε, έχετε το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Συμφωνώ απόλυτα ότι πρέπει πραγματικά να δώσουμε μεγάλη έμφαση στον αλκοολισμό, όπως το θέτει ο κ. Κιλτίδης, διότι δεν έχουμε συνειδητοποιήσει ακόμα τι μας περιμένει. Ξέρουμε μόνο ότι είμαστε οι πρώτοι στην Ευρώπη σε ατυχήματα και πολλά από αυτά προέρχονται από τον αλκοολισμό.
Πρέπει να συνειδητοποιήσουμε ότι έχει αλλάξει η κουλτούρα χρήσης αλκοόλ στην Ελλάδα. Παλιά γινόταν ενώ τρώγαμε, άρα δεν είχαμε και πολύ μεγάλη απορρόφηση αλκοόλ, ενώ τώρα η νεολαία πηγαίνει στα μπάρ, όπου υπάρχει κατανάλωση αλκοόλ με σφηνάκια, με πλήρη απορρόφηση και έχουμε μεγάλο πρόβλημα.
Πραγματικά έχουμε συνειδητοποιήσει όλοι ότι πρέπει να προσπαθήσουμε προς αυτήν την κατεύθυνση. 'Εχουμε σχεδιασμό για να αναπτύξουμε ειδικές μονάδες, περισσότερες τουλάχιστον, με έμφαση στον αλκοολισμό.

ΠΡΟΕΔΡΕΥΩΝ (Κωνσταντίνος Γείτονας): Η με αριθμό 663/28.2.2001
επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Πολιτισμού, Περιβάλλοντος, Χωροταξίας και Δημοσίων 'Εργων, σχετικώς με την κατασκευή του κωπηλατοδρομίου στην περιοχή του Σχοινιά διαγράφεται, λόγω κωλύματος του ερωτώμενου Υπουργού.

Επόμενη και τελευταία είναι η με αριθμό 675/28.2.2001 επίκαιρη
ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Εξωτερικών, σχετικώς με την απαγόρευση εισόδου στις Ηνωμένες Πολιτείες του εκδότη του περιοδικού "ΑΝΤΙ" Χρήστου Παπουτσάκη.
Η επίκαιρη ερώτηση του κ. Λαφαζάνη έχει ως εξής:

"Προκλητική και απολύτως περιφρονητική για της χώρα μας αποτελεί η άρνηση των ΗΠΑ να χορηγήσουν άδεια εισόδου στον εκδότη του Περιοδικού ΑΝΤΙ Χρήστο Παπουτσάκη.
Ο εκδότης του γνωστού όσο και ιστορικού περιοδικού, ήταν πριν από
λίγες ημέρες καλεσμένος της Σχολής Μεταπτυχιακών Σπουδών Δημοσιογραφίας και του Τμήματος Κλασικών Σπουδών του Πανεπιστημίου Columbia της Νέας Υόρκης, προκειμένου να λάβει μέρος σε εκδήλωση αφιερωμένη στα τριάντα χρόνια του ΑΝΤΙ, με θέμα: "Εναλλακτική Δημοσιογραφία: Ελλάδα, CIA και ΗΠΑ".
Γι'αυτό η άρνηση αυτή εισόδου στις ΗΠΑ του κ. Παπουτσάκη, προκάλεσε αντιδράσεις και αισθήματα ντροπής σε μεγάλο μέρος της Ακαδημαϊκής Κοινότητας των ΗΠΑ. Καταδεικνύει την αποικιοκρατική συμπεριφορά των ΗΠΑ σε βάρος της χώρας μας και συνιστά προσβολή, όχι μόνο των δημοκρατικών δικαιωμάτων, αλλά και των αισθημάτων αξιοπρέπειας του ελληνικού λαού. 
Θεωρούμε απαράδεκτη τη μέχρι τώρα σιωπή της ελληνικής Κυβέρνησης
απέναντι σε μία τέτοια προσβλητική και ταπεινωτική για τη χώρα μας ενέργεια των ΗΠΑ, που παραβιάζει κάθε έννοια διεθνώς κατοχυρωμένων δημοκρατικών δικαιωμάτων.
Κατόπιν των ανωτέρω, ερωτάται ο κύριος Υπουργός:
1. Γιατί η Κυβέρνηση δεν αντέδρασε και συνεχίζει να σιωπά για την
απαγόρευση εισόδου στις ΗΠΑ του εκδότη Χρήστου Παπουτσάκη;
2. Πώς σκοπεύει να προστατεύσει η Κυβέρνηση τους 'Ελληνες πολίτες από τέτοιου είδους απαγορεύσεις των ΗΠΑ και τι θα κάνει για να γίνονται σεβαστά τα δημοκρατικά δικαιώματα των Ελλήνων πολιτών;"
Ο Υφυπουργός Εξωτερικών κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρίες και κύριοι συνάδελφοι, το Υπουργείο Εξωτερικών πληροφορήθηκε εκ των υστέρων και βεβαίως με έκπληξη, από τον Τύπο, την άρνηση της αμερικανικής πρεσβείας να χορηγήσει θεώρηση εισόδου στις ΗΠΑ, στον εκδότη κ. Χρήστο Παπουτσάκη. 
Το γεγονός αυτό καθεαυτό είναι ατυχές, δεδομένης της προσήλωσης των
δύο χωρών στα ιδανικά της δημοκρατίας και της ελευθερίας έκφρασης, πόσο μάλλον που ο εκδότης κ. Παπουτσάκης είναι ένας ευηπόληπτος πολίτης με περγαμηνές δημοκρατικών αγώνων. Συγκρατείται πάντως με ικανοποίηση η τοποθέτηση ακαδημαϊκών κύκλων στις ΗΠΑ και ιδιαίτερα καθηγητών του Πανεπιστημίου Columbia, το οποίο είχε απευθύνει και σχετική πρόσκληση στον κ. Παπουτσάκη.
Πρέπει να πω ότι το Υπουργείο Εξωτερικών δεν έγινε δέκτης κάποιας
ειδικής ενημέρωσης από τον κ. Παπουτσάκη και, όπως προ είπα, εκ των υστέρων, και από τον Τύπο πληροφορηθήκαμε και παρ'όλα αυτά ζητήσαμε διευκρινίσεις από τις αμερικανικές αρχές. Μέχρι σήμερα δεν έχουμε λάβει κάτι περισσότερο από αυτό που έχει ήδη δηλώσει ο κ. Μπάουτσερ στην Ουάσιγκτον, ο εκπρόσωπος του STATE DΕPARTMENT, ότι οι αμερικανικές αρχές αντιλαμβάνονται τα θέματα της βίζας ως ένα αποκλειστικό προνόμιο της κάθε χώρας και ως εκ τούτου υπάρχουν νομικοί περιορισμοί κάθε φορά για τους λόγους που οδηγούν τις τοπικές προξενικές αρχές τους να μη δίνουν θεώρηση.
Σε κάθε περίπτωση η εκτίμησή μας είναι ότι ανάλογα προβλήματα στο
μέλλον θα εκλείψουν οριστικά, δεδομένου ότι η ελληνική Κυβέρνηση συνεργάζεται με την κυβέρνηση των Ηνωμένων Πολιτειών για την αναμόρφωση του αναγκαίου νομικού πλαισίου, προκειμένου στα πλαίσια του προγράμματος Βίζα Γουέϊβερ, να αρθεί το καθεστώς θεωρήσεως εισόδου στις ΗΠΑ για τους 'Ελληνες πολίτες, έτσι ώστε να μην εμφανίζονται στο μέλλον τέτοια δυσάρεστα κρούσματα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, επιτρέψτε μου να πω ότι δεν
ικανοποιήθηκα καθόλου από την απάντηση την οποία έλαβα από το Υπουργείο Εξωτερικών.

Είπατε ότι δεν ενημερωθήκατε εγκαίρως. Μα, εδώ βούηξαν οι εφημερίδες. 'Εγραψαν όλες οι ημερήσιες εφημερίδες για την απαγόρευση εισόδου του κ. Παπουτσάκη στις Ηνωμένες Πολιτείας και ζητήθηκε από δημοσιογράφους να
σχολιαστεί αυτό από το Υπουργείο Εξωτερικών. Δεν σχολιάστηκε. Ζητήθηκε να σχολιαστεί από τον Κυβερνητικό Εκπρόσωπο. Δεν σχολιάστηκε. Δυστυχώς μόνο ορισμένα κόμματα της Αριστεράς αντέδρασαν και αντέδρασαν δημόσια σε αυτήν την περιφρονητική στάση των Ηνωμένων Πολιτειών απέναντι σε έναν 'Ελληνα πολίτη και διακεκριμένο μάλιστα. Μας λέτε τώρα ότι ζητήσατε διευκρινίσεις; Μυστικά τις ζητήσατε; Γιατί δεν δίνετε στη δημοσιότητα -έχει περάσει ενάμιση μήνας από τότε- μία τοποθέτηση απέναντι σε αυτήν τη στάση των Ηνωμένων Πολιτειών;
Κύριε Νιώτη, εδώ ο κ. Παπουτσάκης, δεν πήγε μόνος του για να πάρει
μέρος σε παράνομες δραστηριότητες στις Ηνωμένες Πολιτείες. Προσεκλήθη και ξέρετε ότι προσεκλήθη σε ένα από τα πιο διακεκριμένα ιδρύματα των Ηνωμένων Πολιτειών και του απαγορεύθη η είσοδος. Είναι δυνατόν η Kυβέρνηση να σιωπά, όταν διαμαρτύρεται ο πνευματικός κόσμος των Ηνωμένων Πολιτειών; Η αμερικάνικη επιτροπή των ανθρωπίνων δικαιωμάτων έβγαλε πληθώρα ανακοινώσεων και μόνον το Υπουργείο Εξωτερικών και η ελληνική κυβέρνηση εσιώπησε, εποίησε κυριολεκτικά τη νήσσα. Είναι επιτρεπτή αυτή η στάση; Είναι παραδεκτή στάση από μια Κυβέρνηση που θέλει να προστατεύσει τα δικαιώματα των Ελλήνων πολιτών;
Να σας πω και κάτι άλλο. Ξέρετε με ποια διάταξη δεν εδόθη η βίζα; Θα σας καταθέσω το επίσημο έγγραφο της Αμερικάνικης Πρεσβείας. Με το άρθρο 212 της αμερικάνικης νομοθεσίας περί μετανάστευσης. Ξέρετε σε ποιους απαγορεύει το άρθρο 212 να εισέλθουν στις Ηνωμένες Πολιτείες; Σας το πληροφορώ, εάν δεν το έχετε πληροφορηθεί, και λυπάμαι γι' αυτό. Απαγορεύει σε εγκληματίες πολέμου, σε φασίστες, σε τρομοκράτες, σε ανθρώπους οι οποίοι είναι προσβλημένοι από τον ιο του AIDS κλπ. Σας ρωτώ: Σε ποιες απ' αυτές τις περιπτώσεις ενέχεται η περίπτωση του
κ. Παπουτσάκη; Είναι τρομοκράτης ο κ. Παπουτσάκης, είναι εγκληματίας πολέμου; Ποια είναι αυτή η στάση των Ηνωμένων Πολιτειών και πως μας θεωρούν, μπανανία; Εσείς γιατί την ανέχεστε;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε,
παρακαλώ.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε, με μια κουβέντα ακόμη, γιατί είναι πολύ σοβαρό αυτό που θα πω.
Δεν είναι δυνατόν, κύριε Υπουργέ, να αποδέχεστε μια πολιτική τακτική από τις Ηνωμένες Πολιτείες, η οποία θεωρεί ότι μόνον οι 'Ελληνες πολίτες, μόνον οι πολίτες από την Ελλάδα απ' όλες τις χώρες της Ευρωπαϊκής 'Ενωσης θα πρέπει να παίρνουν βίζα για να επισκεφθούν τις Ηνωμένες Πολιτείες. Γιατί αυτή η διάκριση σε βάρος της Ελλάδας; Τι είναι η Ελλάδα, άντρο τρομοκρατών; Σας λέω, αυτή η οσφυοκαμψία που έχετε, αυτή η μη αντίδραση απέναντι σε τέτοιου είδους γεγονότα, αυτή η ανοχή απέναντι σ' αυτήν τη στάση, όταν σε όλα τα θέματα ακολουθείτε τις επιλογές των Ηνωμένων Πολιτειών, είναι σε βάρος των εθνικών συμφερόντων και πλήττει κάθε αξία σ' αυτή η χώρα.
(Στο σημείο αυτό ο Βουλευτής κ. Παν. Λαφαζάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, με εκπλήσσει ο τρόπος με τον οποίο αντιδρά ο κύριος συναδελφος, καθ' υπερβολήν οπωσδήποτε, διότι έλαβε σαφείς απαντήσεις και εξηγήσεις για την πάρα πολύ συγκεκριμένη στάση της κυβέρνησης και ιδιαιτέρως του Υπουργείου Εξωτερικών για το θέμα που προέκυψε με τη μη έκδοση θεωρήσεως εισόδου στις Ηνωμένες Πολιτείες από το Αμερικανικό Προξενείο στην Αθήνα.

Δεν υπάρχει καμία στάση οσφυοκαμψίας, όπως είπατε κύριε συνάδελφε. Υπάρχει μια στάση η οποία λαμβάνει υπόψη τις διεθνείς σχέσεις, τις υποχρεώσεις, αλλά και τα δικαιώματα τρίτων κρατών. Πρέπει, λοιπόν, να αντιληφθείτε ότι στα πλαίσια του Διεθνούς Δικαίου έδρασε η ελληνική Κυβέρνηση και πρέπει επίσης να αντιληφθείτε, ότι δράσαμε ζητώντας εξηγήσεις σε ένα θέμα, όπου κατά πάγια διεθνή πρακτική, σύμφωνα με το Διεθνές Δίκαιο η χορήγηση θεώρησης εισόδου από τις αρχές μιας χώρας σε αλλοδαπούς που συνιστά κυριαρχικό δικαίωμα της χώρας αυτής. 
Χαρακτηρίσαμε δε -και προηγουμένως τοποθετήθηκα- αυτό καθ' αυτό το
γεγονός. Η Κυβέρνηση το χαρακτηρίζει ατυχές. Είπα δε, ότι ζητήσαμε

εξηγήσεις και διευκρινίσεις.
ΠΑΝΑΓΙΩΤΗΣ ΛΑΦΑΖΑΝΗΣ: Υπάρχει γραπτό...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εμένα δε με εκπλήσσει αυτό που λέτε, ότι εσείς έχετε εις χείρας γραπτή απάντηση του Προξενείου και παρακαλώ να κατατεθεί στα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): Κατετέθη. Είναι η απάντηση προς
τον αιτούντα την βίζα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ο οποίος βέβαια, κ. Παπουτσάκης, ακόμη και μετά την απάντηση αυτή, δεν έστρεξε να ενημερώσει...
ΠΑΝΑΓΙΩΤΗΣ ΛΑΦΑΖΑΝΗΣ: Είναι γραμμένα στο "ΑΝΤΙ".
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ πολύ, κύριε
Λαφαζάνη. Να δοθεί το κατατεθέν έγγραφο στον κ. Υφυπουργό.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Νομίζω ότι είναι, όπως είπα, καθ' υπερβολήν, ότι βεβαίως και μελετούμε όλα τα ελληνικά έντυπα, αλλά θα πρέπει να μας συγχωρήσετε εάν οι υπηρεσίες μας δεν έλαβαν υπόψη τους αυτήν τη σημείωση στο ΑΝΤΙ. Νομίζω ότι θα έπρεπε να ενημερωθούμε εγκαίρως γι' αυτού του είδους τις απαντήσεις. Σε κάθε περίπτωση χαρακτήρισα και το πρόσωπο του κ. Παπουτσάκη και νομίζω ότι όλα αυτά συνιστούν μια σαφή και ρητή απάντηση, την οποία θα έπρεπε να τη λάβετε, ως πλήρη εξήγηση. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η
συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Boυλευτές, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας Υπουργείου Υγείας και Πρόνοιας: "Δημιουργία νομικού προσώπου δημοσίου δικαίου νοσηλευτών".
Για τη συζήτηση αυτής της πρότασης νόμου ως Κοινοβουλευτικός

Εκπρόσωπος ορίζεται από τη Νέα Δημοκρατία ο Βουλευτής Α' Αθηνών κ. Νικήτας Κακλαμάνης.
Από το Κομμουνιστικό Κόμμα Ελλάδος ως ειδικός αγορητής ορίζεται ο
Βουλευτής και Αντιπρόεδρος της Βουλής κ. Παναγιώτης Κοσιώνης.
Επίσης, από το Συνασπισμό της Αριστεράς και της Προόδου ως ειδικός
αγορητής ορίζεται ο Βουλευτής κ. Γεώργιος Αμπατζόγλου.
Ο εισηγητής της Νέας Δημοκρατίας κ. Κωνσταντόπουλος έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, θα ήθελα, αν ξέρετε, να μας

ενημερώσετε για το εξής. Εκκρεμεί μια ονομαστική ψηφοφορία για μια πρόταση νόμου συναδέλφων του ΠΑΣΟΚ που αφορά το δημογραφικό, εδώ και 
δυο μήνες και βλέπω ότι έρχεται πρόταση νόμου μεταγενέστερη δική μας -εμείς χαιρόμαστε που θα συζητηθεί- και ερωτώ: πότε θα γίνει αυτή η ονομαστική ψηφοφορία, διότι ο Κανονισμός είναι σαφής. Θα έπρεπε την πρώτη Πέμπτη,

μετά που σταματήσαμε, να κάνουμε την ονομαστική ψηφοφορία.
ΠΡΟΕΔΡΕΥΩΝ (Κωνσταντίνος Γείτονας): Θα ενημερωθείτε σχετικά όταν αποφασισθεί. Δεν είναι της παρούσης. 'Ομως, κύριε Κακλαμάνη, γιατί θα ανοίξουμε τώρα άλλου είδους συζήτηση. Θα ενημερωθείτε γι'αυτήν την 
πρόταση και την ψηφοφορία. Σας υπενθυμίζω και το άρθρο 73 του Συντάγματος...
Δεν είναι, λοιπόν, της παρούσης και προχωρούμε στη συζήτηση της
σημερινής πρότασης νόμου.
Ορίστε, κύριε Κωνσταντόπουλε.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι

συνάδελφοι, συζητούμε την πρόταση νόμου των Βουλευτών της Νέας Δημοκρατίας για τη δημιουργία νομικού προσώπου δημοσίου δικαίου νοσηλευτών.
'Οπως όλοι γνωρίζουμε, οι 'Ελληνες νοσηλευτές, και όχι μόνο, ασκούν το λειτούργημά τους με ευσυνειδησία, ένα επάγγελμα το οποίο στηρίζεται εδώ και χρόνια στους κανόνες ηθικής και δικαίου. 'Οπου και αν βρίσκονται οι 'Ελληνες νοσηλευτές, σε οποιοδήποτε πόστο και αν ασκούν το λειτούργημά τους, το ασκούν μια πραγματική ευσυνειδησία, πολλές φορές ξεπερνώντας και τον ίδιο τον εαυτό τους, είτε στα ελληνικά νοσοκομεία, με τις ελλείψεις που όλοι γνωρίζουμε είτε στα κέντρα υγείας είτε στα ιδρύματα πρόνοιας και ιδιαίτερα εκεί που χρειάζεται γενναιότητα ψυχής, άφθονο κουράγιο και πολλές φορές ξεχνώντας τον ίδιο τους τον εαυτό και τα οικογενειακά τους ή προσωπικά τους προβλήματα.
Ας δούμε, όμως, τι γίνεται σήμερα και πώς είναι το τοπίο στο χώρο
αυτό στη χώρα μας και σε επίπεδο εκπαίδευσής τους, επαγγελματικών τους δικαιωμάτων, μισθολογίου τους, προβλημάτων που υπάρχουν εδώ και χρόνια, που τα γνωρίζουμε, αλλά πολλές φορές δεν τα βλέπουμε ή δεν θέλουμε να τα δούμε ή τουλάχιστον η απόσταση από το αυτί μέχρι τα μάτια είναι πάρα πολύ μεγάλη.
Σε επίπεδο εκπαίδευσης υπάρχουν νοσηλευτές ανωτάτων ιδρυμάτων, στη Νοσηλευτική Σχολή του Πανεπιστημίου Αθηνών, νοσηλευτές που βγαίνουν από τα ΤΕΙ της χώρας Αθηνών, Θεσσαλονίκης, κυρίως όπου υπάρχουν πανεπιστημιακά νοσοκομεία, Ιωαννίνων, Λαρίσης, Ηρακλείου, αλλά και
Λαμίας και υπάρχουν επίσης βοηθοί νοσηλευτές που βγαίνουν από τις σχολές των νοσοκομείων της χώρας, αλλά και από σχολές που δεν ξέρουμε το ποιόν τους και δεν ξέρουμε ειλικρινά ποιος ελέγχει τι, ποιος αξιολογεί το επίπεδο σπουδών των διαφόρων ιδιωτικών σχολών, αλλά και των διαφόρων ιατρικών κέντρων, ιδιωτικών νοσηλευτηρίων, ιδιωτικών μεγάλων νοσοκομείων, τα οποία επίσης "παράγουν" νοσηλευτές για τις ανάγκες της χώρας μας. 
Παράλληλα συζητούσαμε πρόσφατα εδώ στην ίδια Αίθουσα την αναμόρφωση,
τη μεταρρύθμιση, αν θέλετε, του ΕΣΥ, ένα ΕΣΥ το οποίο στη βάση του είναι ιατροκεντρικό, αγνοώντας και πάλι τους 'Ελληνες νοσηλευτές, τις ιδιαιτερότητες τις οποίες έχουν, τα πολλά προβλήματα τα οποία αντιμετωπίζουν. Συζητήσαμε επίσης την ανάπτυξη των περιφερειακών συστημάτων υγείας.
Πρόσφατα ο Υπουργός ανακοίνωσε τα ονόματα των δεκαεπτά μικρών
Υπουργών Υγείας, όπως θελήσανε να τους παρουσιάσουν. Είδαμε και διαβάσαμε τα προσόντα τους, είδαμε πολύ καλά πώς σκέπτονται και τι είδους περιφερειακό σύστημα υγείας θέλουν να κάνουν μόνο με την απλή ανάγνωση των βιογραφικών αυτών που θα αναλάβουν τα περιφερειακά συστήματα υγείας, που το μεγαλύτερο προσόν που είχαν ήταν η κομματική τους προσήλωση.
Για τους νοσηλευτές και στην αναμόρφωση του ΕΣΥ ελάχιστα πράγματα είδαμε και τα θέματά τους εν πολλοίς ρυθμίζονται από ένα νομοθέτημα της εποχής του 1948 και με τρεις άλλες νομοθετικές πράξεις, οι οποίες έγιναν μέχρι το 1968. 'Εκτοτε σιγή, παρά τις προσπάθειες που έκαναν, παρά τις φωνές που ακούγονται συνέχεια από το χώρο των νοσηλευτών για μια βελτίωση της θέσης τους, για μια ουσιαστική αναγνώριση της προσφοράς τους στον ελληνικό λαό και στο σύστημα υγείας της χώρας μας.
Επίσημοι σύμβουλοι της πολιτείας για μεν τους γιατρούς όπως γνωρίζετε είναι ο Ιατρικός Σύλλογος της χώρας, για τους φαρμακοποιούς ο Φαρμακευτικός Σύλλογος, για τους οδοντιάτρους αντίστοιχα ο Οδοντιατρικός Σύλλογος. Κάτι αντίστοιχο δεν υπάρχει για το νοσηλευτικό κόσμο, ένας κόσμος που όπως, είπα προηγουμένως, δίνει πραγματικές μάχες στο χώρο της υγείας και έχει πραγματικά παραμεληθεί.
Ποιος ωφελείται, όμως, απ' αυτό το θολό τοπίο το οποίο υπάρχει στο νοσηλευτικό χώρο; Ποιοι είναι πραγματικά οι ωφελημένοι σε ένα επάγγελμα, σε ένα λειτούργημα το οποίο δεν ελέγχεται για την πίεση, δεν ξέρουμε ποιος το κάνει, τι αρμοδιότητες έχει, τι καθηκοντολόγιο υπάρχει σήμερα μέσα στα νοσοκομεία, τι κάνουν οι 'Ελληνες νοσηλευτές, αν μπορεί ο καθένας σήμερα να ιδρύσει μια εταιρεία παροχής νοσηλευτικής φροντίδας, να παρέχει, αν είναι δυνατόν, και υπηρεσίες κατ' οίκον, ανεξέλεγκτα ακόμη και εταιρείες οδικής βοήθειας που να παρέχουν νοσηλευτική φροντίδα χωρίς κανείς να τους ελέγχει; Ειλικρινά θέλω να ξέρω ποιος ωφελείται απ' αυτήν την ασυδοσία η οποία υπάρχει, απ' αυτό το θολό τοπίο που υπάρχει γύρω μας.
Γνωρίζετε πολύ καλά ότι υπάρχουν ωφελημένοι, ότι πολλοί πάνω στο νοσηλευτικό λειτούργημα, πάνω στις πλάτες των Ελλήνων νοσηλευτών κερδίζουν και έχουν μεταβάλει αυτόν τον ευαίσθητο χώρο της νοσηλευτικής φροντίδας σε εύκολο κέρδος.
'Ολοι μιλάνε -και είναι κοινή διαπίστωση όλων- για αναβάθμιση της υγείας μας. 'Ολοι θέλουμε βελτίωση και της παραγωγικότητας και της 
αποδοτικότητας του συστήματος υγείας μας μιλώντας πάντα με μεγάλα λόγια. Και όταν έρχονται προτάσεις νόμων ιδιαίτερα από την Αντιπολίτευση, αλλά

και από Βουλευτές της Συμπολίτευσης, η Κυβέρνηση πάντα βρίσκει προφάσεις. Βρήκε πρόφαση για την πρόταση νόμου του δημογραφικού προβλήματος
Βουλευτών του ΠΑΣΟΚ. 'Οπως είπε και ο Kοινοβουλευτικός μας Eκπρόσωπος, εδώ και τρεις μήνες έχει έρθει στη Βουλή, φτάσαμε στο σημείο να ζητήσουμε ονομαστική ψηφοφορία, περιμένουμε επανειλημμένες Πέμπτες να έρθει και να
γίνει η ονομαστική ψηφοφορία, αλλά δεν βλέπουμε τίποτα. Περιμένουμε και εκεί πότε η Κυβέρνηση θα φέρει ένα καλύτερο σχέδιο νόμου από την πρόταση νόμου των Βουλευτών του ΠΑ.ΣΟ.Κ..
Και στη συγκεκριμένη πρόταση τη δική μας, για μια ακόμη φορά θα ακούσουμε ότι καλή είναι η πρόταση μεν, αποσπασματική δε. Νομοτεχνικά άριστη, αλλά θα μπορούσε να είναι πιο ολοκληρωμένη, ίσως στα πλαίσια μιας ευρύτερης προσέγγισης του προβλήματος υγείας της χώρας μας. Προφάσεις εν αμαρτίαις; Γιατί δεν θέλουμε να δώσουμε μια ουσιαστική λύση στο θέμα αυτό, το οποίο καίει το νοσηλευτικό κόσμο της χώρας και όχι μόνο; Και μάλιστα όταν η πρόταση αυτή δεν είναι αποτέλεσμα δουλειάς μόνο Βουλευτών της Νέας Δημοκρατίας, αλλά έγινε μετά από ουσιαστικό διάλογο με τους νοσηλευτές της χώρας, με την ΠΟΕΔΗΝ και με τα εκλεγμένα όργανα των νοσηλευτών.
Ουδείς αμφιβάλλει ότι είναι αναγκαίο να δημιουργηθεί ένα νομικό πρόσωπο δημοσίου δικαίου, που θα καθορίζει τα των νοσηλευτών σε όλες τις βαθμίδες τους, που να καθορίζει επακριβώς το νομικό πλαίσιο λειτουργίας, τις υποχρεώσεις και τα συνδικαλιστικά τους δικαιώματα, που να καθιστά, αν θέλετε ισότιμους τους νοσηλευτές με τους συναδέλφους τους σε όλη την Ευρωπαϊκή 'Ενωση.
Μεταξύ των σκοπών του νομικού προσώπου δημοσίου δικαίου με τον τίτλο 'Ενωση Νοσηλευτών Ελλάδος, το οποίο, επαναλαμβάνω, θα είναι ένα αντίστοιχο όργανο με τον Ιατρικό, Φαρμακευτικό και Οδοντιατρικό Σύλλογο της χώρας, έναν επίσημο συνομιλητή της πολιτείας, του Υπουργείου Υγείας-Πρόνοιας για τα νοσηλευτικά θέματα, αλλά και ένα σύμβουλο των περιφερειακών συστημάτων υγείας με τα περιφερειακά συμβούλια της 'Ενωσης Νοσηλευτών Ελλάδος, την οποία θεσπίζουμε.
Και ποιος πραγματικά υπεύθυνος σήμερα των περιφερειακών συστημάτων υγείας, των δεκαεπτά μικρών Υπουργών Υγείας, αν θέλετε, δεν θα ήθελε έναν επίσημο σύμβουλο στις δύσκολες μέρες που θα έχει για την υλοποίηση του νέου νόμου για περιφερειακά συστήματα υγείας;
Μεταξύ των σκοπών της 'Ενωσης Νοσηλευτών Ελλάδος, είναι η προαγωγή
και ανάπτυξη της νοσηλευτικής ως ανεξάρτητης και αυτόνομης επιστήμης και τέχνης, για την ανύψωση του θεσμού και την εξασφάλιση υψηλής στάθμης φροντίδας και υγείας στο κοινωνικό σύνολο. Πάγιο αίτημα των νοσηλευτών είναι η ενοποίηση της τριτοβάθμιας εκπαίδευσης, όπου όπως γνωρίζετε 
υπάρχουν δύο κατηγορίες νοσηλευτών ανώτατης και ανώτερης και εκπαίδευσης. Πρέπει να σκεφτούμε πολύ καλά και με τη σύμφωνη γνώμη των νοσηλευτών,
ώστε να υπάρχει μία ενιαία βαθμίδα για την τριτοβάθμια εκπαίδευσή τους, για όλους τους νοσηλευτές της τριτοβάθμιας εκπαίδευσης. Το Υπουργείο χρειάζεται, έχει ανάγκη έναν συνομιλητή για τα νοσηλευτικά θέματα, για τη βελτίωση της αποδοτικότητας και την αύξηση της παραγωγικότητας στα νοσοκομεία απο νοσηλευτική άποψη.
Χρειάζεται ακόμη η εισήγηση των νοσηλευτών σε θέματα εκπαίδευσης,
μετεκπαίδευσης, συνεχιζόμενης εκπαίδευσης και επιμόρφωσης του

νοσηλευτικού κλάδου, η αξιοποίηση προς το σκοπό αυτό υποτροφιών και εκπαιδευτικών προγραμμάτων, καθώς και η υλοποίησή τους.
Απαιτείται ακόμη συμμετοχή στην υλοποίηση προγραμμάτων επιχορηγούμενων από την Ευρωπαϊκή 'Ενωση, που έχουν έμμεσα ή άμεσα σχέση με τη νοσηλευτική.
Ποιος αμφισβητεί στην Αίθουσα αυτή, αλλά και στον ιατρικό και στο νοσηλευτικό χώρο, ότι και η νοσηλευτική επιστήμη προχωράει πλέον μπροστά, ότι χρειάζονται ειδικεύσεις, εξειδικεύσεις; Ποιος μπορεί να παρακολουθήσει καλύτερα από τους ίδιους τους νοσηλευτές τις προόδους, που υπάρχουν στη νοσηλευτική επιστήμη, τις ανάγκες για ειδίκευση και εξειδίκευση, τις επιμέρους ανάγκες για τις νοσηλευτικές πράξεις, οι οποίες μέρα με τη μέρα γίνονται όλο και πιο εξειδικευμένες και απαιτούν ένα νοσηλευτικό προσωπικό υψηλών προδιαγραφών;
Ποιος θα αξιολογήσει αυτό το προσωπικό υψηλών προδιαγραφών και αυτές τις νοσηλευτικές πράξεις που γίνονται κάθε μέρα και πιο εξειδικευμένες; Ποιος πραγματικά καλύτερα από τους ίδιους τους νοσηλευτές;
Επιβάλλεται επίσης η χορήγηση και η ανανέωση στα μέλη του νοσηλευτικού κλάδου της άδειας άσκησης επαγγέλματος, αλλά και η παρακολούθηση της επαγγελματικής τους δραστηριότητας. Επίσης η τήρηση μητρώων καθώς και η αντιμετώπιση της αντιποίησης της άσκησης επαγγέλματος, τομέας στον οποίον όπως είπα και προηγουμένως υπάρχει
φοβερό πρόβλημα.
Πρέπει να ελέγχονται οι φορείς και τα άτομα που προσφέρουν νοσηλευτική φροντίδα και να αξιολογούνται οι φορείς που παρέχουν νοσηλευτική εκπαίδευση, εκτός και αν θέλουμε και αν μας βολεύει το κάθε ιδιωτικό ίδρυμα, ο κάθε ιδιώτης να βγάζει νοσηλευτές εντός ή εκτός εισαγωγικών. Εκτός αν δεν θέλουμε κάποιος να μπορεί να πιστοποιήσει την ποιότητα του νοσηλευτικού δυναμικού της χώρας μας. Εκτός εάν υπάρχουν συμφέροντα τα οποία θίγονται απ' αυτήν την πιστοποίηση της νοσηλευτικής ποιότητας της χώρας μας.
Ετοιμάζονται μεγάλα ιατρικά κέντρα και τομείς ιδιωτικής πρωτοβουλίας για να δημιουργήσουν σχολές νοσηλευτικής στη χώρα μας. Η 'Ενωση Νοσηλευτών Ελλάδος πρέπει να έχει τον πρώτο και ουσιαστικό λόγο στην κατεύθυνση αυτή και είναι γνωστό ότι ανάλογες σχολές δημιουργούνται και υπάρχουν άτυπα σήμερα στα μεγάλα ιατρικά κέντρα της χώρας.
Χρειάζεται ακόμη η αξιολόγηση της παρεχόμενης νοσηλευτικής φροντίδας, η συμμετοχή στα εκάστοτε θεσμοθετημένα όργανα και οτιδήποτε άλλο αφορά στο νοσηλευτικό επάγγελμα και στη γενικότερη χάραξη πολιτικής στον τομέα της υγείας: Η εκπροσώπηση της χώρας μας σε διεθνείς οργανισμούς, όπως ο Παγκόσμιος Οργανισμός Υγείας, η έκδοση περιοδικών, δελτίων και άλλων συγγραμμάτων και φυλλαδίων που αφορούν στη νοσηλευτική και στην ενημέρωση των μελών του νοσηλευτικού κλάδου, αλλά και στο κοινωνικό σύνολο. Ο καθορισμός και η διασφάλιση της ελεύθερης άσκησης του νοσηλευτικού επαγγέλματος. Ο καθορισμός των νοσηλευτικών πράξεων και εν συνεχεία προτάσεων προς έκδοση υπουργικών αποφάσεων, με τις οποίες θα γίνεται η κοστολόγησή τους. Πρέπει να φτάσουμε στην ανακοστολόγηση των ιατρικών πράξεων και στην κοστολόγηση των νοσηλευτικών πράξεων.
Είναι ανεπίτρεπτο σήμερα να μην μπορούμε να κοστολογήσουμε ή να υπάρχει πολύ παλιά κοστολόγηση των ιατρικών πράξεων και να μην έχουμε καμία κοστολόγηση των νοσηλευτικών πράξεων τόσο στο δημόσιο όσο και στον ιδιωτικό τομέα, καθώς επίσης και στον έλεγχο τήρησης του κώδικα της νοσηλευτικής δεοντολογίας. Είναι απαράδεκτο στο 2001 να μην υπάρχει και να μην τηρείται κώδικας νοσηλευτικής δεοντολογίας.
Μέσα απ' αυτούς τους σκοπούς καλύπτουμε όλο το φάσμα της νοσηλευτικής επιστήμης και ευθυγραμμιζόμαστε για να πετύχουμε στον τομέα αυτόν την αναγκαία σύγκλιση, που πρέπει να υπάρχει μεταξύ των χωρών-μελών της Ευρωπαϊκής 'Ενωσης. Καλή είναι η οικονομική, καλή είναι και η νομισματική σύγκλιση, χρειάζεται όμως και η κοινωνική σύγκλιση. Και ο νοσηλευτικός κλάδος είναι ένας κλάδος στον οποίον πρέπει να δώσουμε εξετάσεις για να πετύχουμε και την κοινωνική σύγκλιση.
Μια κοινωνία δίνει εξετάσεις καθημερινά για το κατά πόσον είναι
προοδευτική όταν κάνει ό,τι είναι δυνατόν για να πετύχει και στον κοινωνικό χώρο. Να πετύχει στο χώρο που ίσως δεν έχει τα φώτα της δημοσιότητας. Να πετύχει τη σύγκλιση και στο νοσηλευτικό χώρο, εκεί όπου πραγματικά δίνουν καθημερινά μάχες οι 'Ελληνες νοσηλευτές. Εκεί όπου αντιποιείται το νοσηλευτικό επάγγελμα και λειτούργημα, ιδιαίτερα στον προνοιακό χώρο, όπου το λειτούργημα του νοσηλευτή θέλει ψυχή. Εκεί όπου ο 'Ελληνας νοσηλευτής έχει να κάνει με εγκατελελειμμένα άτομα, εκεί όπου παλεύει με άτομα με νοητική στέρηση, με άτομα με πολλαπλές αναπηρίες και όπου μπορεί ο κάθε δημοσιογράφος ίσως, ο καθένας, να κριτικάρει τη δουλειά του πάρα πολύ εύκολα κρίνοντας τους τρόπους αντιμετώπισης και συμπεριφοράς, τους δείκτες συμπεριφοράς του νοσηλευτή απέναντι στα άτομα με νοητική στέρηση, στα άτομα με πολλαπλές αναπηρίες.
Πολλές φορές έχουμε γίνει μάρτυρες τέτοιας ανεξέλεγκτης κριτικής από τα Μέσα Μαζικής Ενημέρωσης. Αυτός είναι ένας ακόμη λόγος που χρειαζόμαστε την 'Ενωση Νοσηλευτών Ελλάδος, που χρειαζόμαστε το νομικό πρόσωπο δημοσίου δικαίου για την υπεράσπιση των νοσηλευτών και νοσηλευτριών, των ανθρώπων που χειρίζονται πολλές φορές φαινομενικά "απάνθρωπα" τα άτομα με ειδικές ανάγκες. Η 'Ενωση Νοσηλευτών Ελλάδος θα μπορεί να κρίνει καλύτερα απ' τον καθένα τους τρόπους αντιμετώπισης αυτών των ατόμων από τους νοσηλευτές, για να μην γίνονται θύματα εύκολης κριτικής από τα Μέσα Μαζικής Ενημέρωσης.
Ιδιαίτερη έμφαση δίνουμε στα λεγόμενα περιφερειακά συμβούλια τα οποία είναι πάρα πολύ σημαντικά, καθώς και στα καθήκοντα του προέδρου του
περιφερειακού συμβουλίου και των υπολοίπων μελών των περιφερειακών συμβουλίων. Σημαντικά για εμάς είναι και τα πειθαρχικά συμβούλια, όπως επίσης και οι ποινές που επιβάλλονται για την αντιποίηση ιδιαίτερα του νοσηλευτικού λειτουργήματος.
Οι ρυθμίσεις που προτείνουμε είναι ένα πάγιο αίτημα, εδώ και χρόνια, του νοσηλευτικού κόσμου της χώρας, των νοσηλευτικών σχολών πανεπιστημιακής και τεχνολογικής εκπαίδευσης. Οι προτάσεις αυτές έχουν αγκαλιαστεί από φοιτητές, σπουδαστές και από τις διοικήσεις των νοσηλευτικών σχολών, όπως επίσης και από τους νοσηλευτές που υπηρετούν στα δημόσια και ιδιωτικά νοσοκομεία.
Πρέπει επιτέλους και η νοσηλευτική στη χώρα μας να αποκτήσει μια τροχιά αντίστοιχη με αυτήν των υπόλοιπων ευρωπαϊκών χωρών. Πρέπει να υπάρχει και εδώ η αναγκαία σύγκλιση και οι νοσηλευτές μας να είναι ισότιμοι με τους υπόλοιπους νοσηλευτές της Ευρωπαϊκής 'Ενωσης, ώστε η εκπαίδευση και η μετεκπαίδευσή τους στις χώρες της Ευρωπαϊκής 'Ενωσης να είναι εφικτή και να μπορούν να γίνονται επιστημονικές ανταλλαγές μεταξύ των χωρών. Πρέπει και οι απόφοιτοι των δικών μας νοσηλευτικών σχολών να έχουν δικαίωμα σε μετεκπαίδευση, εξειδίκευση, σε μάστερ, ακόμα και σε διδακτορικά στις ευρωπαϊκές χώρες και όχι μόνο.
Θέλουμε ποιοτική αναβάθμιση της νοσηλευτικής στη χώρα μας. Και αυτή η αναβάθμιση θα περάσει από ένα δικό τους όργανο, από την 'Ενωση Νοσηλευτών Ελλάδος, την οποία προτείνουμε.
Το σημαντικότερο είναι να καθορίζουν τα του νοσηλευτικού επαγγέλματος και της αντιποίησης αυτού οι ίδιοι οι νοσηλευτές της χώρας μας και όχι πολλές φορές, ο ιατρικός κόσμος και διάφοροι γραφειοκράτες του Υπουργείου Υγείας και Πρόνοιας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Δέκα δευτερόλεπτα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε, τη σκέψη σας θα έχετε χρόνο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: 'Οπως προκύπτει από την έκθεση του Γενικού Λογιστηρίου του Κράτους, αυτή η πρόταση νόμου συνεπάγεται ελάχιστο κόστος, γιατί η 'Ενωση Ελλήνων Νοσηλευτών ουσιαστικά είναι αυτοδιοικούμενη, έχοντας ίδιους πόρους. 'Αρα, δεν μπορεί να είναι άλλοθι για την Κυβέρνηση όποιο κόστος συνεπάγεται η λειτουργία της 'Ενωσης Ελλήνων Νοσηλευτών.
Με την ελπίδα ότι η πρόταση νόμου θα γίνει αποδεκτή απ'όλα τα
κόμματα, αλλά και ότι θα τύχει της δέουσας προσοχής από την Κυβέρνηση, καλώ όλους τους συναδέλφους να στηρίξουν την πρόταση αυτή, να ψηφίσουν επί της αρχής και μετά στα άρθρα θα συζητήσουμε τυχόν αντιρρήσεις τους. Είμαστε έτοιμοι για όποιο βελτιωτικό σχέδιο έχουν, για όποια πρόταση στην κατεύθυνση βελτίωσης αυτής της πρότασης νόμου.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Εθνικής Οικονομίας, Εργασίας και Κοινωνικών Ασφαλίσεων, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης".
Παραπέμπεται στην αρμόδια Διαρκή Επιτροπή
Η εισηγήτρια του ΠΑ.ΣΟ.Κ. κ. Φωτεινή Γεννηματά, έχει το λόγο.
ΦΩΤΕΙΝΗ ΓΕΝΝΗΜΑΤΑ: Κύριε Πρόεδρε, κύριοι συνάδελφοι, για το ΠΑ.ΣΟ.Κ. η κοινωνική πολιτική είναι συστατικό στοιχείο της φυσιογνωμίας του, αλλά και της πολιτικής του στρατηγικής. Το κοινωνικό κράτος είναι για εμάς μέσο οικονομικής και κοινωνικής ανάπτυξης και προπάντων κοινωνικής δικαιοσύνης.
Στη δεκαετία του '80 καλύψαμε σ'ένα σημαντικό βαθμό το κοινωνικό έλλειμμα που υπήρχε στη χώρα μας και βάλαμε τις βάσεις του κοινωνικού κράτους.
Στη 10ετία του '90 με βασική μας προτεραιότητα την προστασία των κοινωνικών δαπανών από τις δημοσιονομικές πιέσεις, διαμορφώσαμε τους όρους για τη δημιουργία μιας σύγχρονης κοινωνικής, προοδευτικής πρότασης. 
Προχωρούμε στις αναγκαίες αλλαγές με έμφαση στο χώρο της υγείας, μέσα
από ένα ζωντανό κοινωνικό και πολιτικό διάλογο με τους κοινωνικούς
φορείς για την υλοποίηση των μεγάλων μεταρρυθμίσεων στο χώρο της κοινωνικής πολιτικής με κέντρο τον άνθρωπο, τον πολίτη, τον εργαζόμενο, τη γυναίκα, τον επιστήμονα, την νεολαία.
Το Εθνικό Σύστημα Υγείας είναι κατάκτηση του συνόλου της ελληνικής
κοινωνίας. Και μαζί με το ν. 1566/85 για την εκπαίδευση αποτέλεσαν νομοθετήματα που άντεξαν στο χρόνο και δεν ξεπεράστηκαν στη βασική τους ιδέα και στο κεντρικό τους στόχο που ήταν η αναβάθμιση της δημοσιας δωρεάν υγείας, η αναβάθμιση της δημόσιας δωρέαν παιδείας.
Το Εθνικό Σύστημα Υγείας ανταποκρίθηκε στην ανάγκη της κοινωνίας και πέτυχε γιατί έγινε αποδεκτό από το σύνολο όλων των λειτουργών της υγείας, ιατρικό, νοσηλευτικό και διοικητικό προσωπικό. Σήμερα στην αλλαγή του αιώνα, σε μια συνεχή μεταβολή πρέπει να είμαστε σε ετοιμότητα και να 
απαντούμε στα νέα δεδομένα, με αποτελεσματικότητα αλλά και με αξιοπιστία. Η ανάπτυξη του κράτους-πρόνοιας μέσα σε μια κοινωνία αλληλεγγύης είναι
απαίτηση των πολιτών, αλλά είναι και δέσμευση της Κυβέρνησής μας, η
μετεξέλιξη του κράτους σε μια αποκεντρωμένη δημοκρατική πολιτεία επιβάλει
την ανάπτυξη αυτή.
Αντιλαμβάνεται, λοιπόν, κανείς ότι η αναμόρφωση και ο εκσυγχρονισμός

του ΕΣΥ αποτελούν βασικό παράγοντα ανάπτυξης του κράτους-πρόνοιας και αυτό επιχειρεί να υλοποιήσει η Κυβέρνηση τόσο με το νομοσχέδιο που ήδη ψηφίσαμε τον προηγούμενο μήνα, όσο και με τα υπό κατάθεση νομοσχέδια. 
Για την Κυβέρνηση, το ΠΑΣΟΚ και την πολιτική ηγεσία του Υπουργείου
είναι σαφές ότι η επιχειρούμενη βελτίωση του ΕΣΥ απαντά στις προσδοκίες της κοινωνίας και του πολίτη για τη συνολική αναβάθμιση των υπηρεσιών υγείας. Σε κάθε περίπτωση όμως η επιτυχία της προσπάθειας αυτής περνά μέσα από την αποδοχή και τη στήριξη εκείνων που καλούνται να την υλοποιήσουν. Το ανθρώπινο δυναμικό, γιατροί, διοικητικοί, νοσηλευτές είναι αυτοί που πρέπει να αισθάνονται κοινωνικά καταξιωμένοι, επιστημονικά ολοκληρωμένοι, αλλά και επαγγελματικά αναβαθμισμένοι έτσι ώστε να μπορούν να προσφέρουν το σύνολο των δυνάμεών τους.

Οφείλουμε, λοιπόν, και θα το πράξουμε με την επιχειρούμενη νομοθετική παρέμβαση στην αναμόρφωση του ΕΣΥ να προχωρήσουμε σε μια νέα ανθεκτικότητα του συστήματος απέναντι στη σύγχρονη ανταγωνιστική πραγματικότητα με διασφάλιση όμως παράλληλα των εργασιακών δικαιωμάτων όλων των εργαζομένων.
Με την πρόταση νόμου της Νέας Δημοκρατίας αντιμετωπίζεται αποσπασματικά η συνολική προσπάθεια της αναμόρφωσης και βελτίωσης του ΕΣΥ παρουσιάζεται το μέρος και χάνεται το όλο. Επιδιώκεται να αναδειχθούν ζητήματα τα οποία έχουν αντιμετωπιστεί στο παρελθόν και αφορούν τον κλάδο των νοσηλευτών. Είναι ζητήματα τα οποία έχουν συζητηθεί σε αρμόδιες επιτροπές και έχουν αντιμετωπιστεί σε επίπεδο συναρμόδιων Υπουργείων.
Οι νομοθετικές προσπάθειες που μέχρι σήμερα έγιναν έλαβαν σοβαρά
υπόψη τους, ότι η νοσηλευτική πέρα από επαγγελματική δραστηριότητα είναι ουσιαστικά λειτούργημα και είναι λειτούργημα γιατί υπηρετεί την υγεία του ανθρώπου. Το νοσηλευτικό επάγγελμα ασκείται με κανόνες ηθικής και δικαίου. Οι νοσηλευτές εκτελούν τα καθήκοντά τους με ευσυνειδησία ευαισθησία, σοβαρότητα, θα έλεγα ακόμα και αγάπη.
Το ουσιαστικότερο νομοθέτημα στην ιστορία του νοσηλευτικού επαγγέλματος είναι αυτό του 1948 περί διπλωματούχων αδελφών νοσοκόμων και επισκεπτριών. Υπήρξε πρωτοποριακό για την εποχή του και καθιέρωσε μεταξύ των άλλων την άδεια ασκήσεως επαγγέλματος και το απολυτήριο γυμνασίου ως προσόν για την εισαγωγή των σπουδαστών στις νοσηλευτικές σχολές. 
Ακολούθησαν δύο νόμοι, το 1954 και το 1965 και μια υπουργική απόφαση
του 1968 με τους οποίους αντιμετωπίστηκαν ζητήματα μισθολογικά και προσδιορίστηκαν τα καθήκοντα και οι υποχρεώσεις του νοσηλευτικού προσωπικού. Από το 1968 έως το 1983 δεν υπάρχει ουσιαστικά καμιά νομοθετική ρύθμιση με εξαίρεση το π.δ. 184/79 με το οποίο
ιδρύθηκε η Νοσηλευτική Σχολή στην Ιατρική Σχολή του Πανεπιστημίου Αθηνών. Αντιλαμβάνεται, λοιπόν, κανείς την απροθυμία στο διάστημα αυτό της
πολιτείας να σκύψει ουσιαστικά στα προβλήματα αυτού του κλάδου, αλλά και να συμβάλει ουσιαστικά στην κατοχύρωση του έργου τους.
Οι κυβερνήσεις του ΠΑ.ΣΟ.Κ. και οι Υπουργοί Υγείας σε μία προσπάθεια επιστημονικής αναβάθμισης, ουσιαστικής κατοχύρωσης και εξέλιξης του

επαγγέλματος του νοσηλευτικού προσωπικού ξεκίνησαν μία συνολική προσπάθεια νομοθετικών ρυθμίσεων. Με το ν. 1397/83 περί Ε.Σ.Υ. η νοσηλευτική
υπηρεσία έγινε ανεξάρτητη και ισότιμη της διοικητικής και της ιατρικής.

Με τον ν. 1579/85 καθιερώνεται ο επαγγελματικός τίτλος νοσηλευτής και νοσηλεύτρια για τους απόφοιτους τριτοβάθμιας εκπαίδευσης και καθορίζονται οι νοσηλευτικές ειδικότητες.
Με τον ν. 1672/86 κυρώνεται από τη Βουλή η διεθνής σύμβαση εργασίας
για την απασχόληση, τους όρους εργασίας και ζωής του νοσηλευτικού προσωπικού.
Στη συνέχεια, ακολουθεί η παρέμβαση της Νέας Δημοκρατίας το 1992 και η δημιουργία του Εθνικού Συμβουλίου Νοσηλευτικής.
Στις 14.7.1997 ο τότε Υπουργός Υγείας Κώστας Γείτονας συγκρότησε
επιτροπή για την επεξεργασία και μελέτη ακριβώς του θέματος που συζητάμε σήμερα. Και θα καταθέσω στη συνέχεια στα Πρακτικά όλη την αλληλογραφία του Υπουργείου και της αρμόδιας τότε επιτροπής.
(Στο σημείο αυτό η Βουλευτής κα Φωτεινή Γεννηματά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στα πλαίσια αυτά και με στόχο την αναβάθμιση της θέσης του νοσηλευτή 
στο νόμο "βελτίωση και εκσυγχρονισμός του Ε.Σ.Υ.", σε κάθε Πε.Σ.Υ. προβλέπεται η σύσταση νοσηλευτικού συμβουλίου που αποτελείται από τους 
διευθυντές της νοσηλευτικής υπηρεσίας των αποκεντρωμένων μονάδων του. Προβλέπεται η διάρθρωση της νοσηλευτικής υπηρεσίας σε τομείς όπως και η

ιατρική υπηρεσία, ενώ αλλάζουν και οι διαδικασίες για την επιλογή των τομεαρχών, σύμφωνα με το άρθρο 8.
Οι παραπάνω νομοθετικές παρεμβάσεις αντιμετώπισαν πολλά από τα αιτήματα των νοσηλευτών. Σε κάθε περίπτωση, όμως, πρέπει να παραδεχθούμε ότι υπάρχουν προβλήματα που εκκρεμούν και τα οποία χρειάζονται λύση. 
Κατ' αρχήν, σε εκπαιδευτικό επίπεδο είναι ανάγκη να κωδικοποιήσουμε
και να συντονίσουμε την πανσπερμία που όντως υφίσταται σήμερα μέσα από 
τις διαφορετικές βαθμίδες και επίπεδα στη δημόσια εκπαίδευση, τριτοβάθμια Α.Ε.Ι. και Τ.Ε.Ι., δευτεροβάθμια με Τ.Ε.Σ., Τ.Ε.Λ., Ι.Ε.Κ., Μέσες Τεχνικές Επαγγελματικές Νοσηλευτικές Σχολές, αλλά και από την ύπαρξη ιδιωτικών εκπαιδευτικών κέντρων, χωρίς τη θέσπιση και τον έλεγχο ποιοτικών κριτηρίων που αυτά πρέπει να πληρούν, χωρίς βέβαια αυτό να σημαίνει πάντα απαραίτητα και ψόγο στη δουλειά που γίνεται.
Είναι, όμως, γνωστά σε όλους μας τα προβλήματα που προκύπτουν στη
διαδικασία των προσλήψεων, όπου οι απόφοιτοι ιδιωτικών Ι.Ε.Κ. εμφανίζονται κατά παράδοξο τρόπο στη συντριπτική τους πλειοψηφία αριστούχοι, σε σύγκριση με τους απόφοιτους από δημόσια Ι.Ε.Κ. Και γνωρίζουμε επίσης όλοι το ιδιαίτερο βάρος που έχει ο βαθμός στις προσλήψεις.
Επιπλέον, πρέπει να δοθεί έμφαση στη συνεχιζόμενη εκπαίδευση με στόχο να γίνει υποχρεωτική και να αποτελεί κριτήριο για την εξέλιξη των νοσηλευτών.
Ακόμη έχουμε προβλήματα σε επίπεδο επαγγελματικής κατοχύρωσης και πιστοποίησης. Στον τομέα αυτό θα πρέπει να ακολουθήσουμε και τις οδηγίες της Ευρωπαϊκής 'Ενωσης σε σχέση με την άδεια εξάσκησης και ανανέωσης της επαγγελματικής δραστηριότητας.
Θα καταθέσω επίσης, Φύλλο της Εφημερίδας της Κυβερνήσεως το 149, το
π.δ. 165, με το οποίο προσαρμόζεται στην ελληνική νομοθεσία
η οδηγία της Ευρωπαϊκής 'Ενωσης 89/48 και αφορά ακριβώς αυτά τα θέματα. (Στο σημείο αυτό η Βουλευτής κα Φωτεινή Γεννηματά καταθέτει για τα
Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Υπάρχει ανάγκη, λοιπόν, ελέγχου και αξιολόγησης των προσώπων και φορέων που παρέχουν νοσηλευτικές υπηρεσίες, καθώς επίσης και καθιέρωση επαγγελματικών δικαιωμάτων των νοσηλευτών.
Απαιτείται επιπλέον η επιτάχυνση των διαδικασιών πρόσληψης. Η ρύθμιση στο καθεστώς του μισθολογίου. Η χορήγηση ειδικών επιδομάτων. Η κοστολόγηση των νοσηλευτικών υπηρεσιών. Αυτά απαιτούν βιώσιμη πρόταση λύσης.
Το Εθνικό Συμβούλιο Νοσηλευτικής που μέχρι σήμερα η λειτουργία του υπήρξε υποβαθμισμένη, ίσως θα μπορούσε να διαδραματίσει ένα πιο σημαντικό
ρόλο, σε σχέση με τα παραπάνω.
Τέλος, σε διοικητικό επίπεδο υπάρχει ανάγκη για την έκδοση καθηκοντολογίου που έχει καθυστερήσει, ενώ είναι απαραίτητο για τη σύγχρονη οργάνωση και λειτουργία των υπηρεσιών υγείας και αφορά το σύνολο των λειτουργιών της υγείας.
Κύριοι συνάδελφοι, για όλους τους παραπάνω λόγους γίνεται κατανοητό γιατί το ΠΑ.ΣΟ.Κ. δεν κάνει δεκτή την πρόταση νόμου που κατατέθηκε από τη Νέα Δημοκρατία. Παράλληλα, όμως, καλούμε την πολιτική ηγεσία του Υπουργείου Υγείας να αναλάβει με τα νομοσχέδια, η κατάθεση των οποίων επίκειται, να απαντήσει στην αγωνία και στα προβλήματα του κλάδου των νοσηλευτών που ακόμα εκκρεμούν. Είναι μία αγωνία που δεν εξαντλείται στη στενή ικανοποίηση κλαδικών αιτημάτων. 'Αλλωστε το νοσηλευτικό προσωπικό μας έχει πείσει ότι στη μεγάλη πλειοψηφία του γνωρίζει πολύ καλά την ειδοποιό διαφορά ανάμεσα στο επάγγελμα και το λειτούργημα, ανάμεσα στο καθήκον και την προσφορά.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του
Κομμουνιστικού Κόμματος Ελλάδας και Αντιπρόεδρος της Βουλής κ. Παναγιώτης Κοσιώνης, έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, συζητιέται τώρα η πρόταση νόμου στην Ολομέλεια και πρέπει να πω στους 
συναδέλφους ότι εγώ επηρεάζομαι και από το πολιτικό κλίμα της στιγμής που γίνεται η συζήτηση.
Θα εξηγήσω τι εννοώ, γιατί είναι παρεμφερή θέματα. Πριν από μερικές ημέρες είχαμε αυτό το φοβερό κατάντημα με τους συνταξιούχους του Ι.Κ.Α. Ακολούθησε το εξίσου έντονο κατάντημα με τους ασφαλισμένους του Τ.Ε.Β.Ε. Ξαφνικά με απόφαση της Κυβέρνησης δίνεται αναγκαστικά άδεια σε όλους

τους ταχυδρομικούς διανομείς. Θα ρωτήσει κανείς τι σχέση έχει με αυτό που συζητάμε τώρα. Αν γυρίσετε τα χωριά, θα το καταλάβετε. Ποιος περιμένει το ταχυδρομείο να του το πάει εκεί, γιατί είναι σε απόσταση επτά ή δεκαπέντε χιλιομέτρων από το ταχυδρομείο; Ο ανήμπορος, ο σακατεμμένος, ο συνταξιούχος, η χήρα, η εργαζόμενη. Και δεν ενδιαφέρεται καθόλου. Εμείς συζητάμε τώρα για δημιουργία Ν.Π.Δ.Δ. στους νοσηλευτές. Δεν το λέω με υποτιμητική έννοια για το Κόμμα της Αξιωματικής Αντιπολίτευσης, αλλά αυτό είναι το πρόβλημα;
'Ερχονται νομοθετήματα κάθε δεκαπέντε ή είκοσι ημέρες από το
Υπουργείο Υγείας και Πρόνοιας, πού έχουν σχέση με αυτό το πράγμα που λέμε τώρα. Αναρωτιέμαι, η δημιουργία Ν.Π.Δ.Δ. για τους νοσηλευτές θα αποτελούσε στοιχείο άμυνας γι' αυτό που σχεδιάζει να κάνει η Κυβέρνηση; Γιατί σχεδιάζει να κάνει πάρα πολλά ακόμα πράγματα. Κατά τη γνώμη μας όχι. Και αυτό για δύο λόγους: Δεν της πάει στο καλούπι αυτού που σχεδιάζει κι έχουμε μία πολύ άσχημη εμπειρία -το ξέρουν όσοι έχουν ασχοληθεί με τέτοια Ν.Π.Δ.Δ.- από την πορεία αυτών των Ν.Π.Δ.Δ. που εκπροσωπούν κοινωνικούς φορείς, Ιατρικούς Συλλόγους, Οδοντιατρικούς Συλλόγους, Φαρμακευτικούς Συλλόγους, Τεχνικά Επιμελητήρια κλπ.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Και γιατί δεν λογαριάζονται ποτέ από την Κυβέρνηση και γιατί οι ίδιοι έχουν πέσει σε ένα άλλο λούκι, σε ένα άλλο κανάλι, θα έλεγα, διεκδίκησης δικαιωμάτων για τα μέλη τους, δεν αποδίδει καθόλου. Δεν αποτελεί, λοιπόν, όπλο στα χέρια των νοσηλευτών.
Δεν θα ήθελα να αναφερθώ τώρα στο ρόλο και το λειτούργημα των
νοσηλευτών, γιατί φαίνεται σαν να το λέμε για εκείνους. Τα πιστεύω κι εγώ αυτά. Απλά δεν συνηθίζω να τα λέω.
Το δεύτερο που έχει μια ιδιαίτερη σημασία είναι αυτό που περιέχει το κείμενο. Το είπα κι όταν συζητάγαμε στην επιτροπή. Είναι λίγο θολό. Τους αλλοδαπούς τους βγάζουν απ' έξω, δεν έχουν το δικαίωμα ούτε του εκλέγειν ούτε του εκλέγεσθαι. Γι' αυτούς που έχουν τελειώσει σχολές νοσηλευτών που δεν έχουν βρει δουλειά και αγωνίζονται, τι θα πούμε; Τι θα πούμε για τις είκοσι δύο χιλιάδες θέσεις που είναι κενές; Ξέρετε πάρα πολύ καλά ότι έχουν προκηρυχθεί πέντε χιλιάδες διακόσιες πενήντα θέσεις.
Αφήστε εκείνο το "κυρίες επί των τιμών" -πάω και σε μια άλλη εποχήπου θα έχουν το δικαίωμα να συμμετέχουν σε τέτοια σχήματα, που θα έχουν μια κοινωνική υπόσταση. Κάποια κυρία -είναι γνωστό πώς γίνεται- θα κάνει μία δωρεά πιθανόν στο Ν.Π.Δ.Δ., η οποία θα έχει πολιτική και κοινωνική
επίδραση στον τρόπο λειτουργίας του. Είχα πει στην επιτροπή ότι θα σκεφτούμε τι θα κάνουμε, όταν θα έλθει στην Ολομέλεια.
Θα πω τώρα, πού έχουμε καταλήξει για όλους αυτούς τους λόγους και για άλλους για τους οποίους δεν ήθελα να αναφερθώ.
Δεν θα καταψηφίσουμε την πρόταση νόμου της Αξιωματικής Αντιπολίτευσης, γιατί η Κυβέρνηση πρέπει να σκεφθεί αυτό το πράγμα έστω και εάν έχει κάτι άλλο στο μυαλό της. Από την άλλη δεν θα την υπερψηφίσουμε, γιατί νομίζουμε ότι πάει να δώσει ένα πολιτικό στίγμα που δεν ανταποκρίνεται στην κατάσταση που επικρατεί στον τομέα της κοινωνικής πρόνοιας και της υγείας γενικότερα. Κατά τη γνώμη μας είναι λίγο αβανταδόρικη, αλλά δεν δίνει λύση στο πρόβλημα. Θα ψηφίσουμε, λοιπόν, λευκό και επί της αρχής και επί των άρθρων.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αμπατζόγλου, Κοινοβουλευτικός Εκπρόσωπος του Συνασπισμού της Αριστεράς και της Προόδου έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, είναι γνωστό ότι την περίοδο
αυτή υπάρχει μία ταχύτατη εξέλιξη όλων των επιστημών που συνδέονται με τον κλάδο της υγείας. Η νοσηλευτική επιστήμη και τέχνη, όπως την είχαμε γνωρίσει μέχρι σήμερα, είχε ένα ρόλο κυρίως συμπληρωματικό ή παραπληρωματικό εκείνης του γιατρού. Σήμερα, έχει εξελιχθεί σε μια ανεξάρτητη επιστήμη και τέχνη. Το Υπουργείο Υγείας με τα νομοθετήματα που παρουσιάζει αυτήν την περίοδο ισχυρίζεται, φιλοδοξεί, διακηρύττει ότι θελει να εκσυγχρονίσει το οικοδόμημα της υγείας, δηλαδή να φτιάξει ένα οικοδόμημα, το οποίο να ανταποκρίνεται στις σύγχρονες συνθήκες. 
Αναφέρθηκε και προηγουμένως ότι από το 1997 ο τότε Υπουργός Υγείας
κ. Γείτονας είχε συστήσει μια επιτροπή για να μελετήσει το θέμα με μέλη την ΠΟΕΔΗΝ, τον Εθνικό Σύνδεσμο Νοσηλευτών και στελέχη του Υπουργείου Υγείας. Το πόρισμα αυτό ολοκληρώθηκε και κατατέθηκε μέσα στο 1997 και απ'ό,τι γνωρίζουμε όπου υπήρξαν διαφωνίες κυριάρχησε η πρόταση της ΠΟΕΔΗΝ. Αυτή η μορφή του πορίσματος έχει κατατεθεί από τη Νέα Δημοκρατία. 
Εμείς πιστεύουμε ότι το παρόν σχέδιο νόμου είναι θετικό, διότι
αναγνωρίζει το ρόλο που απαιτούν οι σημερινές συνθήκες στη νοσηλευτική και παρέχει τη δυνατότητα τα προβλήματα που υπάρχουν να αντιμετωπιστούν με ένα υπεύθυνο πλέον νομικό πρόσωπο δημοσίου δικαίου.
Αν και το Υπουργείο έχει την ίδια άποψη που διατύπωσε στη
συζήτηση στην επιτροπή και την οποία διετύπωσε και η Κοινοβουλευτική Εκπρόσωπος του ΠΑΣΟΚ, ότι το θέμα χρειάζεται περαιτέρω διευκρίνιση, περαιτέρω συζήτηση, περαιτέρω μελέτη, θα θέλαμε να μάθουμε από τον κύριο Υπουργό αν προτίθεται μέσα στα προσεχή νομοσχέδια να ενσωματώσει κάτι παρόμοιο, αν αναγνωρίζει την ανάγκη δημιουργίας ενός νομικού προσώπου και αν είναι μέσα στις προθέσεις του να φέρει ένα τέτοιο νομοθέτημα.
Εμείς κρίνουμε θετικό το νομοσχέδιο. Θα το ψηφίσουμε επί της αρχής. Σε διάφορα άρθρα έχουμε επιμέρους παρατηρήσεις που εφόσον φθάσει η συζήτηση θα τις διατυπώσουμε. Θα ήθελα όμως να κάνω μια γενική διαπίστωση.
Η ελληνική πολιτεία για μεγάλο χρονικό διάστημα αποφεύγει να χρησιμοποιήσει τους επιστημονικούς και τεχνικούς συμβούλους, κάτι το οποίο δεν συμβαίνει σε καμία άλλη προηγμένη χώρα, είτε στην Ευρωπαϊκή 'Ενωση είτε στην Αμερική. Αντίθετα εκεί χρησιμοποιούν στο μέγιστο δυνατό βαθμό τους επιστημονικούς και τεχνικούς τους συμβούλους.
Πιστεύουμε ότι αυτή η πολιτική της ελληνικής πολιτείας είναι
λαθεμένη, δημιουργεί αντιπαραθέσεις με ολόκληρους κλάδους επιστημόνων και τεχνικών και ότι θα πρέπει να αναθεωρηθεί.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουρουμπλής έχει το λόγο. ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, συζητάμε σήμερα ένα ιδιαίτερα
ευαίσθητης σημασίας ζήτημα, που έχει να κάνει με το ρόλο του νοσηλευτή στη διάρθρωση και στη δομή του Εθνικού Συστήματος Υγείας, αλλά και γενικότερα στον τομέα της υγείας, διότι ο ρόλος του νοσηλευτή είναι βασικός και με τα ίδια επιστημονικά και κοινωνικά χαρακτηριστικά, είτε είναι στο δημόσιο νοσοκομείο είτε είναι στο ιδιωτικό νοσοκομείο.
Εάν λάβει κανείς υπ' όψιν του την πρωτοβουλία του τότε Υπουργού Υγείας στην περίοδο του 1997 και τη σύσταση αρμόδιας επιτροπής, η οποία έπρεπε να προχωρήσει στη σύνταξη ενός πορίσματος, αλλά και την κατακλείδα της ομιλίας της εισηγήτριας του ΠΑ.ΣΟ.Κ., έχει τη βεβαιότητα ότι το

πρόβλημα είναι υπαρκτό. Και ως υπαρκτό θα πρέπει με σεβασμό στο μεγαλύτερο αγαθό της ζωής του ανθρώπου, που είναι η υγεία, και η Κυβέρνηση και η Αντιπολίτευση με ευθύνη να το προσεγγίσουν. 
Βεβαίως ο τρόπος με τον οποίο η Αξιωματική Αντιπολίτευση προώθησε το
θέμα, ίσως υποκρύπτει πολιτικές σκοπιμότητες. Απέναντι σε τέτοιου είδους ζητήματα θα πρέπει να αποφεύγουμε τέτοιου είδους πειρασμούς. Πιστεύω ότι θα πρέπει η πολιτική ηγεσία του Υπουργείου σε συγκεκριμένο χρόνο, αφού ήδη είχαν εκδηλωθεί από τις προκάτοχες ηγεσίες τέτοιου είδους πρωτοβουλίες, που αναδείκνυαν και καταδείκνυαν την αναγκαιότητα επίλυσης αυτού του προβλήματος, να μας ενημερώσει ότι η αντιμετώπισή του είναι μέσα στις προγραμματικές της επιδιώξεις και όχι στις προθέσεις, γιατί με προθέσεις δεν πάει κανείς στον παράδεισο. Θα πρέπει να μας ενημερώσει ότι είναι ένα θέμα που την απασχολεί και θα τύχει αντιμετώπισης σε συγκεκριμένο χρόνο.
'Ομως, παρεμπιπτόντως, κύριε Πρόεδρε, θα ήθελα να αναφερθώ σε ένα
γεγονός που συντελείται αυτήν τη στιγμή ιδιαίτερα στα νοσοκομεία και έχει να κάνει με την ποιότητα της κατάρτισης του νοσηλευτή. Εφαρμόζοντας το νόμο Πεπονή και καλώς εφαρμόζοντάς τον, όπως είναι γνωστό ο βαθμός είναι το βασικό στοιχείο για να πετύχει κανείς στις διαδικασίες του ΑΣΕΠ. Οι κρατικές σχολές, που καταρτίζουν με τον καλύτερο δυνατό τρόπο νοσηλευτές, αποτυπώνουν στους βαθμούς που δίνουν την πραγματική ικανότητα και τις πραγματικές επιδόσεις του κάθε σπουδαστή.
'Ομως, εδώ εμφιλοχωρεί η υπόθεση των ιδιωτικών ΚΕΚ ή ΙΕΚ, των οποίων η ποιότητα της δουλειάς είναι γνωστή και των οποίων οι βαθμοί δίδονται αφειδώς, με συνέπεια στην ουσία να καταλαμβάνουν τις θέσεις που προκηρύσσονται, κατά την προσωπική μου εκτίμηση, ακατάρτιστοι νοσηλευτές, των οποίων η παρουσία είτε στα ιδιωτικά είτε στα δημόσια νοσοκομεία υοβαθμίζει το σημαντικό ρόλο του νοσηλευτή.
Bεβαίως θα μπορούσε να μου απαντήσει ο Υπουργός Υγείας ότι το θέμα
δεν είναι άμεσης αρμοδιότητας του Υπουργείου, αλλά επειδή οι επιπτώσεις του αφορούν στο Υπουργείο, θα πρέπει και το Υπουργείο να αναλάβει πρωτοβουλίες σε συνεργασία με το Υπουργείο Παιδείας για να αντιμετωπισθεί αυτό το πάρα πολύ σοβαρό ζήτημα που υφέρπει και που ουσιαστικά υπονομεύει την ποιότητα των παρεχόμενων υπηρεσιών στα νοσοκομεία.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κιλτίδης Κωνσταντίνος έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ, πρέπει να ξεκαθαρίσουμε ότι σήμερα η Νέα Δημοκρατία φέρνει αυτήν την πρόταση νόμου, για νομικό πρόσωπο δημοσίου δικαίου. Δεν φέρνει την πρόταση νόμου ούτε για συντεχνιακούς λόγους των νοσηλευτών ούτε για οποιοδήποτε άλλο πονηρό λόγο ή ούτε για πολιτική εκμετάλλευση.
Επομένως, όταν ακούγεται από την πλευρά της Συμπολίτευσης ότι θα είναι καλύτερα να έρθει αυτή η ρύθμιση σε ένα άλλο νομοσχέδιο θα πρέπει να μας πει σε ποιο νομοσχέδιο συγκεκριμένα. 'Εχουν εξαγγελθεί διάφορα νομοσχέδια από το Υπουργείο Υγείας. Μόνο σε ένα νομοσχέδιο περί δημόσιας υγείας -εκεί πρέπει να ασχοληθεί κανένας και με την επιστημονική διάσταση που παρέχουν οι υπηρεσίες υγείας- μπορεί να ξεκαθαριστεί το θέμα. Εάν δεσμευθείτε, το κόμμα μου και εγώ, θα ήμασταν αρωγοί σε μια τέτοια προσπάθεια. 'Ομως, το να ακούγεται διαρκώς ότι η ρύθμιση θα γίνει σε άλλο νομοσχέδιο ή ότι ερχόμεθα εκ του πονηρού, καταδεικνύει για μια ακόμη φορά ότι δεν μπορούμε να συνεννοηθούμε εδώ μέσα με ειλικρίνεια, να θέσουμε τα πράγματα να τα συζητήσουμε και να καταλήξουμε κάπου συνθετικά ή μη, κατά πλειοψηφία.
Τα ευχολόγια περί καταξίωσης των νοσηλευτών και για το έργο που παράγουν, ακούγονται εδώ και δεκαετίες. 'Εχετε όμως αντιληφθεί πώς ζουν δίπλα στους γιατρούς οι νοσηλευτές, των οποίων αναγνωρίζουμε την επιστημονική καταξίωση; Ζουν και κινούνται ως φτωχοί συγγενείς. Επιτέλους, πότε θα τους αναγνωρίζουμε αυτό που αξίζουν και δεν τους το δίνουμε;
Σήμερα, με την πρόταση νόμου ζητάνε να δημιουργηθεί νομικό πρόσωπο δημοσίου δικαίου. Ούτε συντεχνιακό χαρακτήρα ούτε αντιπολιτευτικό θα μπορούσε να προσδώσει κανένας σ'αυτήν την πρόταση. Εσείς όμως εξακολουθείτε να αρνείσθε την πρόταση του νόμου εν ονόματι μιας ευκαιριακής πλειοψηφίας. Αλίμονο αν θέματα που άπτονται επιστημονικής διαστάσεως αντιμετωπίζονται κατ'αυτόν τον τρόπο.
'Εχουν σήμερα οι νοσηλευτές όργανο που να γνωμοδοτεί προς το Υπουργείο Υγείας; 'Οχι. Μίλησε η εισηγήτριά σας για τη Νοσηλευτική Επιτροπή. 'Εχουμε πει στη Διαρκή Επιτροπή ότι αυτά που έγιναν ήταν πράγματι θετικά, αλλά αφορούσαν το δημόσιο τομέα. Οι νοσηλευτές είναι διεσπαρμένοι. Πληθώρα αυτών παράγει έργο σε ιδιωτικούς φορείς. Οι γιατροί δικαιούνται να έχουν ιατρικό σύλλογο και δεν δικαιούνται οι νοσηλευτές; Ποιοι θα γνωμοδοτήσουν γι'αυτούς;
Σήμερα, με την επιταγή της Ευρωπαϊκής 'Ενωσης και της Παγκόσμιας
Υγείας, οι γιατροί προχωρούν στη δημιουργία ειδικών οργανώσεων ειδικοτήτων. Εκεί έχει φθάσει η επιστημονική κατάτμηση και καταξίωση. Και ενώ αναβαθμίζουμε τώρα τους νοσηλευτές με πανεπιστημιακή παιδεία, τους αφήνουμε χωρίς επιστημονικό γνωμοδοτικό όργανο.
Η ουσία του θέματος είναι απλή έως αυτονόητη. Γι'αυτό, δύο δρόμοι υπάρχουν: Αποδεχθείτε αυτήν την πρόταση νόμου, η οποία τιμά και αφορά το έργο των νοσηλευτών. Μπορεί να δώσει μια λαμπρή διάσταση στην πολυετή προσφορά τους και να αναιρέσει την αδικία που έχουν υποστεί επί τόσα χρόνια. Και επειδή αυτή η ένωση θα έχει επιστημονική διάσταση, δεν είναι ανάγκη να λέμε ότι θα είναι κομμάτι ενός νομοσχεδίου.
Διαφορετικά, το Υπουργείο Υγείας πρέπει να ξεκαθαρίσει υπεύθυνα σε ποιο συγκεκριμένο νομοσχέδιο εντός των προσεχών μηνών ή εντός του έτους, θα φέρει τη ρύθμιση για να ξέρουμε επιτέλους πότε θα σταματήσει αυτή η ξύλινη γλώσσα προς αυτούς τους ανθρώπους που επιδιώκουν τα αυτονόητα. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γιαννόπουλος έχει το λόγο. ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε και κύριοι συνάδελφοι,
πραγματικά θα ήταν πρωτοτυπία εάν η πρόταση νόμου εψηφίζετο από το ΠΑ.ΣΟ.Κ. και το λέω γιατί πράγματι μπορεί να μην έχει την τελειότητα από πλευράς καταρτίσεως των άρθρων, που θα μπορούσαμε να τα είχαμε συζητήσει και στη Διαρκή Επιτροπή και γιατί όχι κάποιες διορθώσεις να κάναμε εδώ μέσα. Είδαμε, όμως, ότι η πρόθεση της Κυβερνήσεως είναι αντίθετη.
Κύριε Υπουργέ, σε αυτήν τη βιομηχανία των νομοσχεδίων που φέρνετε, πείτε μας, όπως είπε ο κ. Κιλτίδης πού θα συζητηθεί αυτό το θέμα για τους νοσηλευτές, ώστε να ξέρουμε και εμείς, αλλά να ξέρουν και εκείνοι και να μην είναι σε ομηρία, αλλά τέλος πάντων να μην είναι αναβάθμιση, ανωτατοποίηση μόνο στα χαρτιά και στα λόγια, αλλά και επί της ουσίας. 
Είναι γεγονός, κύριοι συνάδελφοι, ότι το Εθνικό Σύστημα Υγείας έχει
τον ιατροκεντρικό του χαρακτήρα, όπως και να το θέλουμε έτσι και είναι. Αυτό, όμως, δεν μας φέρνει σε αντιπαλότητα με τους φίλους νοσηλευτές και νοσηλεύτριες. Κάπου έντεχνα έχει καλλιεργηθεί μία αντιπαλότητα. Εγώ προσωπικά τριάντα χρόνια στα νοσοκομεία δεν έχω καταλάβει κάτι τέτοιο. Γιατί καλλιεργείται; Εδώ προκύπτει ένα μεγάλο ερώτημα που θέλει την απάντησή του. Δεν θέλω να είμαι μηδενιστής, δεν θέλω να ισοπεδώσω τα πάντα λέγοντας ότι τίποτα δεν έγινε. Είμαι εγώ που ομολογώ και λέω, ναι έγιναν βήματα θαρραλέα στη νοσηλευτική υπηρεσία. Μήπως, όμως, έπρεπε να πούμε ότι θα ήταν καλό να γίνουν ακόμα μεγαλύτερα βήματα για να φθάσουμε τους φίλους μας εταίρους Ευρωπαίους; Γιατί δεν έγιναν; Υπήρξε πραγματικά μία κατάκτηση, η δημιουργία στο πανεπιστήμιο της νοσηλευτικής σχολής. Και θα πω εγώ, που είμαι πανεπιστημιακός, ότι κάποιοι συνάδελφοί μου είχαν αρτηριοσκλήρωση και έβλεπαν τη νοσηλευτική ως ανταγωνιστή της ιατρικής σχολής. Δεν υπήρχε κανένα τέτοιο γεγονός, εν τούτοις όμως είχε καλλιεργηθεί και ευτυχώς τώρα ξεπεράστηκε. Με τη δημιουργία της νοσηλευτικής σχολής βλέπει πραγματικά κανείς μια εκπαίδευση πολύ καλύτερη από αυτή που είχε η νοσηλευτική υπηρεσία πιο παλιά.
Πρέπει, όμως, να κάνω μία μικρή αναφορά που είχα κάνει και στη Διαρκή Επιτροπή. Είναι μία ιστορική αναδρομή. Ποιά είναι τα νοσοκομεία τώρα και ποια ήταν τα νοσοκομεία-θεραπευτήρια όταν αρχίζουν και εμφανίζονται. Θα πρέπει να γνωρίζουμε ότι στα πρώτα μεταχριστιανικά χρόνια τα νοσηλευτήρια-θεραπευτήρια ήσαν αυτά τα οποία ευρίσκοντο κυρίως σε μοναστήρια και η θρησκεία είχε σαν επιμέλεια τις αδελφές καλόγριες και καλόγερους να διακονούν αυτά τα μεγάλα θεραπευτήρια. Πάμε στην Ευρώπη και εκεί βλέπει κανείς ότι τα μοναστήρια είναι τα θεραπευτήρια και σήμερα τι έχει. Δεν ξεχνάει επίσης κανείς την πρακτική αδελφή, αυτή η οποία δεν

είχε ιδιαίτερη γνώση και παιδεία, είχε όμως το στοιχείο που της έδινε η ανθρωπιά της τότε εποχής, ακόμα η αφοσίωση, η αγάπη, η αλληλεγγύη προς τον ασθενή. Σήμερα έχουμε νοσηλευτές με γνώση, με εμπειρία, με πληροφόρηση, πιθανόν όμως να στερούνται αυτής της ζεστασιάς.
Το ερώτημα είναι μήπως ο άνθρωπος που όλοι απευθυνόμαστε, αλλά
παίρνουμε τη νοσηλευτική υπηρεσία, έχει ανάγκη πραγματικά τη γνώση και την εμπειρία που αυτή σημαδεύεται από την εκπαίδευση που παίρνουν οι νοσηλευτές μας. Την καταλαβαίνει όμως αυτήν τη γνώση; Εγώ θα σας πω το εξής: Ναι, την έχει ανάγκη τη γνώση, αλλά πιο πάνω απ' όλα έχει ανάγκη την αφοσίωση, την αγάπη, τη θαλπωρή, αυτή που δυστυχώς σήμερα κάπως επειδή η επιστήμη απομακρύνει τις σχέσεις των ανθρώπων αυτές που καταξιώθηκαν διαχρονικά ο άνθρωπος την αναζητάει και είναι πραγματικά ένα διαρκές ερώτημα που στα νοσοκομεία εμείς το ζούμε αυτό.
'Ηταν ο τίτλος παλιά της αδελφής. 'Ηταν ένας ζεστός τίτλος, ένας τίτλος που πραγματικά έδειχνε την αγάπη. Κάπου βέβαια, όπως θα ξέρετε όλοι, ήταν και ο τίτλος το θεουσάτο, ο γνωστός κότσος από τις χριστιανικές ενώσεις που ήσαν ενταγμένες. Υπάρχουν κάποιες λίγες αδελφές αυτήν τη στιγμή στον "ΕΥΑΓΓΕΛΙΣΜΟ", στον "ΕΡΥΘΡΟ ΣΤΑΥΡΟ" εκεί που αναπτύχθηκαν οι σχολές μέσα στα νοσοκομεία. Υπάρχει τώρα ο τίτλος της νοσηλεύτριας και του νοσηλευτή που έχει το επιστημονικό στοιχείο, έχει το εκπαιδευτικό ειδικό βάρος. Μη μου πείτε ότι δεν θυμόμαστε όλοι αν ήθελε κανείς να πειράζει και κοινωνικά να ευτελιστεί έλεγε "είσαι νοσοκόμα". Το λέω αυτό γιατί πραγματικά αυτό το σχέδιο νόμου έχει ακριβώς στην αρχή του τη φιλοσοφία, το στόχο, οι νοσηλευτές να αποκτήσουν μια οντότητα όχι συνδικαλιστική αλλά να αποκτήσουν ένα συγκεκριμένο φορέα που θα τους καταξιώνει όχι μόνο κοινωνικά αλλά και θεσμικά πολιτικά. Αυτή ήταν ακριβώς η πρόθεσή μας.
Το λέω αυτό, αγαπητοί συνάδελφοι, γιατί μεταξύ των γιατρών και των νοσηλευτών δεν υπάρχει καμιά αντιπαλότητα όπως είπα και στην αρχή που έντεχνα προσπάθησαν κάποιοι να καλλιεργήσουν. Και βέβαια θα πρέπει να γνωρίζουμε σήμερα την επίθεση που δέχονται οι σχολές ΤΕΙ και η Νοσηλευτική και οι σχολές ΔΕ απ' αυτά τα αυτοαποκαλούμενα ΙΕΚ Νοσηλευτικής και τα διάφορα ΚΕΚ κλπ. τα οποία τα φτιάχνουν κάτι ιδιωτικά θεραπευτήρια με αμφιβόλου εκπαιδευτικής στάθμης παροχή εκπαίδευσης -κανείς δεν ξέρει- και στα ιδιωτικά αυτά θεραπευτήρια κατ' αποκλειστικότητα επειδή ξέρετε πώς γίνεται η όλη μηχανή με τα ειδικά προγράμματα εμπλουτίζονται στελεχώνονται απ' αυτά τα άτομα κυρίως και δεν βλέπει κανείς σε μεγάλη αναλογία νοσηλευτές που προέρχονται από τα ΤΕΙ ή και από τη Νοσηλευτική. Αυτό πρέπει να μας απασχολήσει. Να λοιπόν, αν υπήρχε ένα νομικό πρόσωπο δημοσίου δικαίου αυτής της μορφής θα κατοχύρωνε το επάγγελμα του νοσηλευτή, θα έδινε τη δυνατότητα αυτά τα ιδιωτικά θεραπευτήρια να μη χρησιμοποιούν αυτούς τους νοσηλευτές που είναι υποεκπαιδευμένοι. Και σας το λέω εγώ γιατί πραγματικά ζω και τα ιδιωτικά θεραπευτήρια.
Και βέβαια δεν θα μπορούσα να μην πω και την πρωτοτυπία που υπάρχει
στη χώρα μας οι αποκλειστικές αδελφές νοσηλεύτριες. Αυτό δεν μας απασχολεί; Εδώ απασχολούνται πάνω από δεκαπέντε χιλιάδες νοσηλευτές αυτής της μορφής. Εμένα δεν μου αρέσει να λέω "αδελφή" μου αρέσει να πω "νοσηλευτής". Αλλά με ποιες προδιαγραφές; Ποιοι είναι αυτοί; Ποιες είναι αυτές; Και όμως έχουμε ένα τόσο μεγάλο αριθμό. Δεν διορίζουμε στα δημόσια θεραπευτήρια επαγγελματίες νοσηλευτές-νοσηλεύτριες, αλλά αναγκαζόμαστε να δεχτούμε με πολύ υψηλό μεροκάματο αυτούς τους υποαπασχολουμένους οι οποίοι δεν κάνουν τίποτε άλλο παρά πάρεργες εργασίες.
Κύριε Υπουργέ, πρέπει να αναλάβετε πρωτοβουλία. Και στη Διαρκή
Επιτροπή σας είχα πει ότι δεν είσαστε ο καθ' ύλην αρμόδιος διότι έχετε το σκέλος της πρόνοιας. Οφείλει ο Υπουργός όπως είπα σ' αυτή τη βιομηχανία των νομοσχεδίων να μας φέρει κάτι συγκεκριμένο.
Το καθηκοντολόγιο των νοσηλευτών είναι βασικό. Αν δείτε στα νοσοκομεία το τι κάνουν θα καταλάβετε. Δεν θέλουν να κάνουν κάτι κάποιες φορές και καλά κάνουν και δεν κάνουν αφού δεν υπάρχει ένα όργανο που να λέει τι πρέπει να κάνουν. Εδώ θέλουμε εμείς νοσηλευτές και νοσηλεύτριες του επιπέδου της Αγγλίας, της Γαλλίας, της Γερμανίας όπου όπως ξέρετε, σε πάρα πολλές λειτουργίες μέσα στο νοσοκομείο υποκαθιστούν τους γιατρούς. 

Εδώ δυστυχώς δεν υπάρχει κάτι τέτοιο. Και γιατί να μην υπάρχει; Ρωτήσατε τους νοσηλευτές αν το θέλουν; Το θέλουν διακαώς. Θέλουν να πάρουν πρωτοβουλίες αλλά κάποιο όργανο πρέπει να ασχοληθεί με αυτό το θέμα.
Γι' αυτό, κύριε Υπουργέ, ότι και να πούμε βέβαια εμείς δεν θα μας
ακούσετε και ξέρουμε τι τύχη θα έχει το σχέδιο νόμου αυτό αλλά τέλος πάντων αποφασίστε και μην κρατάτε τη νοσηλευτική υπηρεσία σε ομηρία. Η νοσηλευτική υπηρεσία είναι καταξιωμένη, οι νοσηλευτές και οι νοσηλεύτριες αυτήν τη στιγμή είναι τα στελέχη, είναι η αιχμή του δόρατος μέσα στα νοσοκομεία μας, πρέπει να αποκτήσουν μία οντότητα και τουλάχιστον η οντότητα αυτή να μην είναι ένα γραφειοκρατικό μοντέλο αλλά να έχει και αυτές τις οικονομικές απολαβές που χρειάζεται να έχει για να επιτελέσει 
το υψηλό λειτούργημα που της έχει εμπιστευθεί η πολιτεία και η κοινωνία. (Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, νομίζω ότι μας δίνεται σήμερα η ευκαιρία να κάνουμε μία ιστορική αναδρομή για τη νοσηλευτική στην Ελλάδα από τις αρχές της σύστασης του ελληνικού κράτους αλλά και την τελευταία εικοσαετία.
Είναι γεγονός ότι η νοσηλευτική είναι το μάτι και το αυτί του συστήματος υγείας στην Ελλάδα σήμερα. Είναι οι άνθρωποι οι οποίοι στέκονται δίπλα στον άρρωστο τις περισσότερες ώρες, τον φροντίζουν και είμαστε υποχρεωμένοι πάνω από όλα συζητώντας γι' αυτόν τον κλάδο πάντα να μιλάμε με σεβασμό.
Ξεκινήσαμε το 1835 με την ίδρυση του Πανεπιστημίου και φθάσαμε το 1872 στην ίδρυση του Ερυθρού Σταυρού. Μέχρι τότε είχαμε πρακτικούς νοσηλευτές, νοσοκόμους, είχαμε διάφορα σωματεία αδελφότητας. Φθάσαμε στον πόλεμο του 1912 και του 1920 όπου άνθρωποι με πολλή αγάπη ήρθαν να βοηθήσουν στις δύσκολες αυτές στιγμές του έθνους. Και τονίζω αυτήν την αγάπη γιατί προηγουμένως ο συνάδελφος κ. Γιαννόπουλος το τόνισε ιδιαίτερα επειδή εμείς ζούμε μέσα στα νοσοκομεία. Για να κάνεις αυτήν τη δουλειά πρέπει να αγαπάς πολύ τον άρρωστο, το συνάνθρωπό σου.
Φθάσαμε, λοιπόν, στην προηγούμενη εικοσαετία που πραγματικά αρχίσαμε να δίνουμε μεγάλη σημασία και να τοποθετούμε εκεί που πρέπει τους νοσηλευτές και τις νοσηλεύτριες, δηλαδή, στο μεγάλο πραγματικά έργο που επιτελούν σήμερα στα κρατικά νοσοκομεία. Ο ν. 1397, ο νόμος περί ΕΣΥ άρχισε να ακουμπάει το θέμα για τη νοσηλευτική υπηρεσία και άρχισε να της δίνει την οντότητα που έπρεπε να της είχε δοθεί από προηγούμενα χρόνια. 'Ετσι δημιουργήθηκαν στα νοσοκομεία οι νοσηλευτικές υπηρεσίες. 'Ηταν μια υπηρεσία ανεξάρτητη η οποία είχε λόγο και άρχισε πραγματικά να αποκτά την οντότητά της, το λόγο και να δίνει λύσεις στα προβλήματα που αντιμετώπιζε ο κλάδος, στα μεγάλα προβλήματα που αντιμετωπίζει και σήμερα.
Το 1997 επί υπουργίας του κ. Γείτονα βλέπουμε ότι συγκροτείται μία
επιτροπή στο Υπουργείο Υγείας για να επεξεργαστεί έναν κώδικα νοσηλευτικής δεοντολογίας. Η επιτροπή αυτή πραγματικά το 1997 υποβάλει τις προτάσεις της και το 1998 φτιάχνεται ένα σχέδιο νόμου που αποτελεί το ακριβές αντίγραφο της σημερινής πρότασης της Νέας Δημοκρατίας στη Βουλή. 
Στις 19.2.99 το Υπουργείο Υγείας και Πρόνοιας ζητά τη γνωμοδότηση της
Διαρκούς Γνωμοδοτικής Επιτροπής του Δημόσιου Τομέα. Αυτή η επιτροπή με έγγραφό της γνωμοδοτεί ότι η αναφερόμενη διάταξη του σχεδίου νόμου δεν απαιτεί τη σύσταση νομικών προσώπων δημοσίου δικαίου αλλά προσάδει σε σωματείο του Αστικού Κώδικα, δηλαδή ότι μπορεί να εκπροσωπηθεί από την ΠΟΕΔΗΝ.
Υπάρχουν σήμερα πάρα πολλά προβλήματα που απασχολούν το νοσηλευτικό κλάδο. 'Εχουν γίνει όμως και πάρα πολλά, τα οποία θα μου δοθεί η ευκαιρία να πω σε λίγο.
Πρέπει πρώτα απ'όλα όμως, κύριε Υπουργέ, να βρούμε την κοινή τομή, τη λύση. Δεν μας χωρίζουν πολλά πράγματα από την πρόταση νόμου της Νέας Δημοκρατίας. Απλούστατα πιστεύω ότι δεν είναι πολύ επεξεργασμένη, όπως δεν ήταν πολύ επεξεργασμένο και το σχέδιο νόμου το οποίο κατέθεσε η επιτροπή.
Θα πρέπει, λοιπόν, οπωσδήποτε να βρούμε τον κοινό τόπο μεταξύ του Υπουργείου Υγείας και του Υπουργείου Παιδείας. Θα πρέπει να ξεκαθαρίσουμε -αυτό που είπαν και οι προηγούμενοι συνάδελφοι- τα μορφωτικά-εκπαιδευτικά επίπεδα των νοσηλευτών στην Ελλάδα.
Υπάρχει σήμερα η Νοσηλευτική Σχολή του Πανεπιστημίου Αθηνών, η οποία
είναι υψηλότατου επιπέδου, έχει πάρα πολλές ειδικότητες. Και οφείλουμε σήμερα να πάμε σε ειδικότητες, σε εξειδικευμένα στελέχη του νοσηλευτικού τομέα, του τομέα υγείας στην Ελλάδα, όπως γίνεται σε όλο τον κόσμο, σε όλα τα προηγμένα κράτη.
Θα πρέπει, λοιπόν, πρώτα απ'όλα, κύριε Υπουργέ, να δείτε μαζί με το Υπουργείο Υγείας το θέμα της εκπαίδευσης των νοσηλευτών. Θα πρέπει να κάνουμε μια ομογενοποίηση της εκπαίδευσης. Υπάρχει η Νοσηλευτική του Πανεπιστημίου Αθηνών, υπάρχουν τα ΤΕΙ, υπάρχουν τα ΚΑΤΕ, υπάρχουν οι Μέσες Τεχνικές Σχολές, υπάρχουν τα ΙΕΚ, υπάρχουν τα ΤΕΛ, υπάρχουν διάφορα πράγματα τα οποία πρέπει κάποια στιγμή να δούμε όλοι μαζί, εφόσον υπάρχει καλή πρόθεση απ'όλους μας και εφόσον πρέπει να λύσουμε μια για πάντα το θέμα που απασχολεί το νοσηλευτικό κλάδο.
Τα προγράμματα της Ευρωπαϊκής 'Ενωσης για τη μετεκπαίδευση και τη
συνεχή εκπαίδευση των νοσηλευτών διαφόρων επιπέδων μόρφωσης είναι γεγονός ότι βοήθησαν τους επαγγελματίες της υγείας, ώστε να έχουμε καλύτερες υπηρεσίες υγείας σήμερα στα νοσοκομεία.
'Ερχεται αυτές τις μέρες το νομοσχέδιο του Υπουργείου Παιδείας για τα ΤΕΙ. Θα πρέπει να δούμε και εκεί τι γίνεται με τους νοσηλευτές των ΤΕΙ, που είναι πραγματικά υψηλού επιπέδου. Θα πρέπει να ομογενοποιηθούμε και εκεί, να δούμε πόσο μεγαλύτερη και καλύτερη εκπαίδευση μπορούμε να προσφέρουμε σ'αυτά τα παιδιά μέσω του Πανεπιστημίου. Οι Μέσες Τεχνικές Σχολές κάποτε βοήθησαν. Σήμερα έχουν ξεπεραστεί πια από την τεχνολογία και από την επιστήμη, έχουν ξεπεραστεί από τους καιρούς.
Οφείλουμε, επίσης, όλοι μας -το θέμα έθεσε ο κ. Γιαννόπουλος- να δούμε τι γίνεται -και αυτός είναι ένας λόγος που η πρόταση νόμου αυτή πρέπει να γίνει πλήρης- με τις αποκλειστικές στα νοσοκομεία. 'Εχετε σκεφθεί ποτέ το κόστος για τους ασφαλιστικούς φορείς, που πληρώνουν κάθε βράδυ αποκλειστική -και δεν ξέρω αν αυτό είναι μοναδικό φαινόμενο παγκοσμίως- στα νοσοκομεία; Πόσα πληρώνουμε κάθε βράδυ στα νοσοκομεία και πόσες πρακτικές αποκλειστικές; Και δεν ξέρω τι είδους εκπαίδευση έχουν αυτά τα άτομα που κάθε βράδυ χρησιμοποιούμε, επειδή δεν υπάρχει ο ανάλογος αριθμός νοσηλευτριών για να στηρίξει το σύστημά μας.
Θα πρέπει αυτά όλα να μας απασχολήσουν, κύριε Υπουργέ. Χρειάζεται
σίγουρα ένα καλύτερο θεσμικό πλαίσιο για την προάσπιση και την αναβάθμιση του επαγγέλματος του νοσηλευτή. Χρειαζόμαστε, λοιπόν, ένα καλύτερο σχέδιο δράσης για την εκπαίδευση. Χρειάζεται να δούμε τι έχουμε ήδη και από τι έχουμε ανάγκη, να δούμε, δηλαδή, ποιος είναι ο απαραίτητος αριθμός των νοσηλευτών που χρειαζόμαστε στην Ελλάδα.
Και θα πρέπει πια να κάνουμε συγκριτικές μελέτες -έχουμε τη δυνατότητα σήμερα, δόξα τω Θεώ- για να δούμε τι γίνεται με την ποιότητα της νοσηλευτικής παρεχόμενης φροντίδας στα δημόσια και στα ιδιωτικά νοσοκομεία. Ποιοι είναι αυτοί που παρέχουν τη φροντίδα στο δημόσιο φορέα και ποιοι είναι αυτοί που παρέχουν τη φροντίδα στον ιδιωτικό τομέα; Με ποια κριτήρια;
Και επιτέλους θα πρέπει, κύριε Υπουργέ, να κατοχυρωθούν νοσηλευτικές ειδικότητες. Οι νοσηλευτικές ειδικότητες έχουν κατοχυρωθεί σε όλο τον κόσμο. Πρέπει επιτέλους να κατοχυρώσουμε και εμείς τις νοσηλευτικές ειδικότητες στην Ελλάδα, όπως είναι η ειδικότητα της επείγουσας νοσηλευτικής, του νοσηλευτή εντατικής θεραπείας, του νοσηλευτή μονάδας τεχνητού νεφρού, ειδικών μονάδων εγκαυμάτων. Θα πρέπει όλα αυτά να τα δούμε σε ένα πλήρες νομοσχέδιο.
Είναι γεγονός ότι η Αντιπολίτευση σήμερα είναι θετική. Οφείλουμε και εμείς, λοιπόν, στα πλαίσια μιας ομογενοποίησης, όπως είπα προηγουμένως, για το θέμα της υγείας, να είμαστε θετικοί. Και αυτό δεν είναι μόνο
βαθιά πολιτικό θέμα. Ξέρετε, την κοινωνία δεν την απασχολεί μερικές φορές τι κάνουμε εμείς εδώ στη Βουλή και ποιες σκοπιμότητες εξυπηρετούμε. Την κοινωνία την απασχολεί τι κάνουμε για το καλό της ίδιας της κοινωνίας. Και αυτό σήμερα θα πρέπει να μας απασχολήσει πολύ.
Οφείλετε σαν Υπουργός, που παρίστασθε εδώ, να πάρετε όλα αυτά τα
μηνύματα και να φέρετε όσο το δυνατόν πιο γρήγορα -δεν λέω να δεσμευτείτε σε χρόνο- ένα πλήρες νομοσχέδιο για το θέμα της νοσηλευτικής γενικά στην Ελλάδα και όλων των παραμέτρων που πραγματικά αυτήν τη στιγμή απασχολούν το νοσηλευτικό σύστημα στη χώρα μας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση πρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια ενσωμάτωσης της Θράκης στην Ελλάδα, είκοσι έξι μαθητές και δύο συνοδοί-καθηγητές του Γυμνασίου Ενηλίκων δεύτερης ευκαιρίας του Δήμου Περιστερίου Αττικής.
Τους καλωσορίζουμε.
(Χειροκροτήματα απ' όλες τις πτέρυγες)
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με την πρόταση της Νέας Δημοκρατίας φωτίζεται ευρύτερα ένα μεγάλο κενό στο νοσηλευτικό μας σύστημα, στο σύστημα ΕΣΥ, αν θέλετε, χωρίς να αφαιρείται τίποτα από την προσφορά του κόμματός μου στο συγκεκριμένο κλάδο, που αποτελεί μια υπέρτατη λειτουργία, γιατί αναφέρεται στο μέγιστο ανθρώπινο αγαθό που είναι η υγεία.
Ο ρόλος του νοσηλευτή και της νοσηλεύτριας περιγράφηκε με τρόπο
ανάγλυφο από τους συναδέλφους μου. Τιμούμε την προσφορά τους και με ιδιαίτερη συμπάθεια αντικρύζουμε το ρόλο τους και τη συνολική τους προσφορά στο Εθνικό Σύστημα Υγείας. Να προσθέσω ότι φαντάζομαι -και έτσι είναι- πως το Εθνικό Σύστημα Υγείας προσδιορίζεται, γονιμοποιείται, αξιολογείται και προωθείται από ένα αρμονικό σύνολο ειδικοτήτων που συναπαρτίζουν τον ανθρώπινο παράγοντα που σμιλεύει το καθημερινό έργο (περίθαλψη, κάλυψη, υγεία).
Απ' ό,τι ελέχθη, δεν υπάρχει πλήρες θεσμικό πλαίσιο που να λύνει αυτό το πρόβλημα. Οι προσπάθειες από το 1948, το 1954, το 1968, με ένα άλμα πάμε στην ομάδα των διατάξεων που ακροθιγώς καλύπτουνε το θέμα 1983-1986 και προσεγγίζουμε την επιτροπή του 1997, της οποίας τα αποτελέσματα, οι προτάσεις, δεν είχαν το προσδοκώμενο τέλος.
Η νοσηλευτική αποτελεί ανεξάρτητη επιστήμη και τέχνη και πρέπει να τύχει της δέουσας πρόνοιας από το θεσμικό πλαίσιο μέχρι τα συγκεκριμένα μέτρα που πρέπει να ληφθούν, ώστε η συνεισφορά της στη λειτουργία του Εθνικού Συστήματος Υγείας να αξιολογηθεί σε υψηλότερα επίπεδα.
Η πρόταση της Νέας Δημοκρατίας:
Κύριοι συνάδελφοι, είμαι δέκα, δώδεκα χρόνια εδώ και ποτέ κυβέρνηση δεν υιοθέτησε πρόταση νόμου της αντιπολίτευσης. Είναι μια μείωση της συνθετικής ευθύνης που έχουμε στη λειτουργία του Κοινοβουλίου. Καμία σκοπιμότητα δεν μπορεί να δικαιολογήσει να μη γίνει αποδεκτή μια θεμελιωμένη και εμπεριστατωμένη πρόταση νόμου της αντιπολίτευσης άλφα από την κυβέρνηση βήτα. 'Εχω ψηφίσει στη θητεία μου τρεις, τέσσερις φορές προτάσεις νόμων της αντιπολίτευσης. Γιατί; Διότι δεν μπορώ να δεχθώ ότι καλύπτει μόνιμα η σκοπιμότητα για τη διαλεκτική λειτουργία του Κοινοβουλίου.
Δεύτερον, το Σύνταγμα προβλέπει προσφυώς ότι προτάσεις νόμου
εισάγονται στο Κοινοβούλιο και από την Αντιπολίτευση και από μεμονωμένους Βουλευτές. Λέγω προσφυώς, διότι η προσφορά από περισσότερες πηγές στο νομοθετικό έργο εγγυώνται μία καλύτερη επιλογή στη ρύθμιση των επιμέρους θεμάτων.
'Ενα τρίτο σημείο είναι ο ρόλος της νοσηλευτικής και θεωρώ ότι η συγκατάθεσή μου στην πρόταση της Νέας Δημοκρατίας αποτελεί μία έκφραση χρέους και τιμής προς το αγωνιζόμενο προσωπικό της υγείας, όπως είναι οι νοσηλευτές και οι νοσηλεύτριες.
'Ενα τέταρτο σημείο είναι το διαπιστωμένο κενό. 'Ετσι, λοιπόν, κι εγώ απαντώ όπως το ΚΚΕ και ο Συνασπισμός, ότι ο εντοπισμός αυτού του κενού και ο φωτισμός με την πρόταση ενός ευρύτερου θέματος, τόσο κρισίμου και με τόσα προβλήματα, πιστεύω ότι καλύπτεται από την πρόταση της Νέας Δημοκρατίας.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος
της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
Γι' αυτό, κύριοι συνάδελφοι και κύριε Υπουργέ, δηλώνω ότι ψηφίζω την πρόταση της Νέας Δημοκρατίας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Ο Υφυπουργός κ. Θάνου έχει το λόγο. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κυρίες και κύριοι
συνάδελφοι, η Κυβέρνηση προεκλογικά δεσμεύτηκε να προχωρήσει στη μετεξέλιξη του ΕΣΥ, σε ένα σύγχρονο και αποτελεσματικό σύστημα υγείας, που ανταποκρίνεται στις πραγματικές ανάγκες και προσδοκίες των πολιτών,
οι οποίοι άλλωστε έχουν συνδέσει την πολιτική του ΠΑΣΟΚ με την οργάνωση και ανάπτυξη του Εθνικού Συστήματος Υγείας στην Ελλάδα.
Το ΕΣΥ ήταν μία παρέμβαση μεγάλου βεληνεκούς στον υγειονομικό τομέα, που διεύρυνε αντικειμενικά τα όρια του κοινωνικού κράτους και ανταποκρίθηκε στις ανάγκες της εποχής, δηλαδή στην επιταγή για ουσιαστική προστασία της δημόσιας υγείας από την πολιτεία και στην κατοχύρωση του συνταγματικού δικαιώματος του πολίτη για ισότιμη πρόσβαση στις υπηρεσίες υγείας.
Η Ελλάδα αυτά τα χρόνια έκανε βήματα μπροστά και κάλυψε μέρος της
απόστασης, που τη χώριζε από τις αναπτυγμένες υγειονομικά χώρες. Οι δείκτες υγείας του πληθυσμού είναι σήμερα συγκρίσιμοι με εκείνους των αναπτυγμένων χωρών και αυτό πρέπει να το αναγνωρίσουμε σε όλες τις πολιτικές ηγεσίες, σε όλους όσους εργάστηκαν αυτά τα χρόνια στο χώρο της υγείας.
Είναι πλέον κοινός τόπος πως μετά την πρώτη περίοδο εφαρμογής του το ΕΣΥ παρουσίασε σε κρίσιμους τομείς υστερήσεις, που επηρέασαν αρνητικά τη συνολική του ανάπτυξη και επιπλέον σήμερα βρισκόμαστε μπροστά σε νέες προκλήσεις, ανάγκες, προβλήματα και κινδύνους.
Η δημογραφική γήρανση του πληθυσμού και η αλλαγή του επιδημιολογικού προτύπου αυξάνουν τις ανάγκες και τις απαιτήσεις των υπηρεσιών υγείας. Από την άλλη μεριά χρειαζόμαστε ενίσχυση των κανόνων ηθικής και δεοντολογίας, έλεγχο και αξιολόγηση της ιατρικής πρακτικής, αλλά και σύγχρονη διοίκηση και διαχείριση των νοσηλευτικών μονάδων, καθώς και ανάπτυξη του ανθρώπινου δυναμικού.
Για την υλοποίηση των δεσμεύσεών μας στο χώρο της υγείας η Κυβέρνηση το περασμένο καλοκαίρι παρουσίαζε σχέδιο μέτρων, το οποίο εφαρμόζεται σταδιακά και θα ολοκληρωθεί έως το έτος 2006.
Το Εθνικό Σύστημα Υγείας, το οποίο μέσα στα δεκαεπτά χρόνια ζωής είχε μία ποσοτική μεγέθυνση, χρειάζεται πλέον να αναπτυχθεί ποιοτικά.
Και αυτό θα γίνει μέσω μιας σειράς νομοθετικών παρεμβάσεων, οι οποίες είναι καταστάλαγμα ενός ολοκληρωμένου, παρατεταμένου διαλόγου, αλλά και μελετών και πορισμάτων των τελευταίων ετών. Σε αυτά τα πλαίσια παρουσιάστηκε ήδη το πρώτο νομοσχέδιο θεσμικών αλλαγών, το οποίο πλέον αποτελεί νόμο του κράτους και αφορά στην περιφερειακή συγκρότηση του

ΕΣΥ.
Το περιφερειακό σύστημα χωρίζει τη χώρα σε υγειονομικές περιφέρειες. Κάθε υγειονομική περιφέρεια είναι μια ανθρωπογεωγραφική μονάδα στην οποία εγκαθίσταται ένα σύστημα υγείας, το ΠΕΣΥ, για να αναλάβει την ευθύνη της ολοκλήρωσης των παρεχόμενων υπηρεσιών.
Η περιφερειακή συγκρότηση είναι βασική επιλογή για την Κυβέρνηση. Το
εδώ και χρόνια δοκιμασμένο και πετυχημένο σε άλλες χώρες αποκεντρωμένο σύστημα διοίκησης ήρθε η ώρα να εφαρμοστεί και στη χώρα μας. Με την αποκέντρωση των υπηρεσιών υγείας σε επίπεδο περιφέρειας είναι δυνατή η άσκηση αποτελεσματικής διοίκησης, η καλύτερη διάγνωση των αναγκών υγείας, ο σχεδιασμός ολοκληρωμένων υπηρεσιών υγείας σε περιφερειακό επίπεδο.
'Ετσι το Υπουργείο διατηρεί τον επιτελικό του χαρακτήρα, αλλά μεταβιβάζει πολλές διοικητικές και οικονομικές δραστηριότητες στο ΠΕΣΥ,

το οποίο αφ' ενός εποπτεύει, ελέγχει, καθοδηγεί και γενικά εξειδικεύει την εθνική πολιτική, αφ' ετέρου φροντίζει για πληθώρα άλλων παραμέτρων, όπως ο εξοπλισμός, οι προμήθειες, η εκπόνηση προγραμμάτων έρευνας και εκπαίδευσης.
Επιδίωξη είναι πάντα η άρση των περιφερειακών ανισοτήτων, η λειτουργική διασύνδεση των μονάδων σε όλα τα επίπεδα και η παροχή αποτελεσματικών υπηρεσιών υγείας. Με το νόμο 2889, λοιπόν, τα νοσοκομεία αποκτούν το δικό τους ανεξάρτητο οργανισμό, τα δικά τους όργανα διοίκησης και ρυθμίζονται και θέματα ανθρώπινου δυναμικού.
Σε κάθε περιφερειακό σύστημα υγείας συνιστάται νοσηλευτικό συμβούλιο, που αποτελείται από τους διευθυντές της νοσηλευτικής υπηρεσίας όλων των αποκεντρωμένων μονάδων. Και αυτή είναι μια πρώτη σημαντική παρέμβαση στο χώρο των νοσηλευτών και νοσηλευτριών.
Το δεύτερο νομοσχέδιο για τη δημιουργία σώματος επιθεωρητών υπηρεσίας υγείας και υπηρεσιών υγείας και πρόνοιας έχει ήδη κατατεθεί στη Βουλή. Με αυτό το νομοσχέδιο θεσμοθετείται ένας κεντρικός μηχανισμός ελέγχων τόσο στον τομέα της υγείας, όσο και στον τομέα της πρόνοιας για τη μεγαλύτερη αποδοτικότητα, αποτελεσματικότητα, αλλά και βελτίωση των υπηρεσιών που παρέχονται από το κράτος προς τους πολίτες.
Ο νέος θεσμός έρχεται να καλύψει το θεσμικό έλλειμμα της Δημόσιας Διοίκησης σε ελεγκτικούς μηχανισμούς της διοικητικής δράσης στον τομέα της υγείας και της πρόνοιας. Στόχος είναι η αξιολόγηση της δραστηριότητας των υπηρεσιών ως προς την αποδοτικότητα και αποτελεσματικότητα, αλλά και η αποτίμηση του παραγόμενου έργου. Το υπό σύσταση σώμα επιθεωρητών θα καταγράφει τα αίτια, θα διατυπώνει τα προβλήματα που παρατηρούνται, αλλά και θα εισηγείται πρόσφορες και βιώσιμες λύσεις για την αντιμετώπισή τους.
Και βέβαια ακολουθούν τα υπόλοιπα τέσσερα νομοσχέδια που έχουν ανακοινωθεί προς ένα δημόσιο σύστημα υγείας ανθεκτικό υπέρ των πολιτών. Το τρίτο νομοσχέδιο το οποίο ήδη ετοιμάζεται, αφορά την ενιαία δημόσια πρωτοβάθμια φροντίδα υγείας και θα είναι μια πολύ ουσιαστική παρέμβαση στην ολοκλήρωση της αναμόρφωσης του ΕΣΥ.
Το τέταρτο νομοσχέδιο θα αφορά τη δημιουργία ενός ενιαίου θεσμικού
πλαισίου για την λειτουργία του ιδιωτικού τομέα, ο οποίος σήμερα αναπτύσσεται άναρχα και ανεξέλεγκτα. Η πέμπτη νομοθετική παρέμβαση θα έχει να κάνει με τη δημόσια υγεία και τέλος η έκτη με θέματα εκπαίδευσης. 
Κυρίες και κύριοι συνάδελφοι, το Εθνικό Σύστημα Υγείας σε μεγάλο
βαθμό εξαρτάται από το ανθρώπινο δυναμικό, που το στελεχώνει. Η επιτυχία της προσπάθειας αναμόρφωσης του ΕΣΥ περνά μέσα από την αποδοχή και στήριξη εκείνων, που καλούνται να την υλοποιήσουν. Γι' αυτό και επιμέρους στόχος είναι η καταξίωση του ανθρώπινου παράγοντα μέσα σε ένα περιβάλλον αξιοκρατίας, διαφάνειας και αναγνώρισης, όπου αναδεικνύεται ο ρόλος των εργαζομένων ως πραγματικών λειτουργών της υγείας.
Και ένα κοινωνικά και επιστημονικά και επαγγελματικά καταξιωμένο ανθρώπινο δυναμικό στο χώρο της υγείας έχει ως αναμενόμενο την προσφορά του συνόλου των δυνάμεών του για την προστασία της δημόσιας υγείας.
Με την πρόταση νόμου της Νέας Δημοκρατίας που συζητάμε σήμερα
αντιμετωπίζεται αποσπασματικά η συνολική προσπάθεια επίλυσης των προβλημάτων των νοσηλευτών. Είναι γενικά αποδεκτό ότι το νοσηλευτικό προσωπικό παίζει πολύ σημαντικό ρόλο στην ποιότητα των υπηρεσιών υγείας προς τον 'Ελληνα πολίτη. Είναι επίσης αποδεκτό ότι υπάρχουν ακόμη θέματα, τα οποία πρέπει να αντιμετωπιστούν και δεν σχετίζονται μόνο με τη δημιουργία ενός νομικού προσώπου δημοσίου δικαίου.
Οι κυβερνήσεις του ΠΑ.ΣΟ.Κ σε μία προσπάθεια επιστημονικής αναβάθμισης, ουσιαστικής κατοχύρωσης, αλλά και εξέλιξης του επαγγέλματος του νοσηλευτή, ξεκίνησαν μια συνολική προσπάθεια νομοθετικών ρυθμίσεων, όπως με το νόμο 1397/83 του ΕΣΥ, όπου η νοσηλευτική υπηρεσία έγινε ανεξάρτητη και ισότιμη της διοικητικής και της ιατρικής, με το νόμο 1579/85, όπου καθιερώθηκε ο επαγγελματικός τίτλος "νοσηλευτής", αλλά και με το νόμο 1672/86 με τον οποίο κυρώθηκε η διεθνής σύμβαση εργασίας για την απασχόληση του νοσηλευτικού προσωπικού. Σήμερα, με το νόμο 2889 που ψηφίστηκε τον περασμένο μήνα στη Βουλή, συστήθηκε νοσηλευτικό συμβούλιο που αποτελείται από διευθυντές της νοσηλευτικής υπηρεσίας όλων των αποκεντρωμένων μονάδων και γνωμοδοτεί για κάθε θέμα που αφορά τη νοσηλευτική υπηρεσία. Επίσης, το νοσηλευτικό συμβούλιο ορίζεται και ως υπηρεσιακό συμβούλιο για την επιλογή των προϊσταμένων των διευθύνσεων, των τμημάτων και των τομέων.
Οι νόμοι αυτοί αντιμετώπισαν αιτήματα των νοσηλευτών. Υπάρχουν όμως
ακόμα προβλήματα, τα οποία πρέπει να λυθούν. Αυτά σχετίζονται κυρίως με την επαγγελματική κατοχύρωση, την πολυμορφία της εκπαίδευσης, τον κώδικα νοσηλευτικής δεοντολογίας, την καταγραφή του υπάρχοντος νοσηλευτικού προσωπικού, τη διά βίου κατάρτιση, αφού η εξέλιξη της τεχνολογίας και η αναβάθμιση των υπηρεσιών επιβάλλουν τη συνεχή εκπαίδευση και εξειδίκευση του νοσηλευτικού προσωπικού, θέματα πολύ σοβαρά τα οποία μελετά και επεξεργάζεται το Υπουργείο Υγείας και Πρόνοιας.
Πιο συγκεκριμένα, για την άσκηση ιδιωτικού έργου νοσηλευτών:
εξετάζονται οι όροι και οι προϋποθέσεις άσκησης ιδιωτικού έργου από τους νοσηλευτές, η συγκρότηση και η οργάνωση χώρων διενέργειας νοσηλευτικών πράξεων και ο αποκλεισμός των ατόμων που δεν έχουν σχέση με το νοσηλευτικό επάγγελμα και παρ' όλα αυτά σήμερα ασκούν νοσηλευτικές δραστηριότητες.
Για τον κώδικα νοσηλευτικής δεοντολογίας προωθείται σχέδιο προεδρικού διατάγματος. Στον κώδικα υιοθετούνται οι σημαντικότερες αρχές που
αναφέρονται στη συμπεριφορά των νοσηλευτών-νοσηλευτριών προς τους ασθενείς, τους πολίτες αλλά και τις σχέσεις μεταξύ τους σε όλο το φάσμα της παροχής υπηρεσιών προς το κοινωνικό σύνολο.
'Αλλα θέματα που μας απασχολούν και για τα οποία η επεξεργασία των
παρεμβάσεων έχει προχωρήσει είναι οι ισοτιμίες πτυχίων, σε συνεχή συνεργασία με το Υπουργείο Παιδείας, οι νοσηλευτικές ειδικές εκπαιδεύσεις, οι νοσηλευτικές ειδικότητες αποφοίτων πανεπιστημιακής εκπαίδευσης, οι επιπλέον νοσηλευτικές ειδικότητες. Ακόμη μας απασχολούν τα επαγγελματικά δικαιώματα αποφοίτων ΤΕ και ΠΕ νοσηλευτών, ο κανονισμός καθηκόντων νοσηλευτικού προσωπικού, η κοστολόγηση των νοσηλευτικών πράξεων και το θέμα των βοηθών νοσηλευτών. Και βέβαια μας απασχολεί και η σύσταση νομικού προσώπου για τους νοσηλευτές.
Κυρίες και κύριοι συνάδελφοι, πιστεύουμε ότι η πρόταση της Νέας Δημοκρατίας είναι αποσπασματική και περιορίζεται στη δημιουργία ενός νομικού προσώπου δημοσίου δικαίου, το οποίο από μόνο του δεν μπορεί φυσικά ούτε να λύσει τα προβλήματα του κλάδου ούτε να αποτελεί τομή στο χώρο της υγείας.
Το Υπουργείο Υγείας και Πρόνοιας βλέπει ολοκληρωμένα το θέμα και
ετοιμάζει τις προτάσεις του για την επίλυση των προβλημάτων των νοσηλευτών στο πλαίσιο της γενικότερης αναμόρφωσης του ΕΣΥ. Στα νομοσχέδια που θα έλθουν για ψήφιση περιλαμβάνονται, αφού εξετάσουμε όλες τις παραμέτρους και τη συνολική αντιμετώπιση προβλημάτων, ρυθμίσεις και των θεμάτων των νοσηλευτών.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Κοινοβουλευτικός
Εκπρόσωπος της Νέας Δημοκρατίας κ. Νικήτας Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κυρίες και κύριοι συνάδελφοι, πριν ξεκινήσω με το σχέδιο νόμου, επανέρχομαι σε κάτι για το οποίο δεν ευθύνεται ο συνάδελφος που προεδρεύει αυτήν τη στιγμή αλλά ο συνεπώνυμός μου Πρόεδρος της Βουλής και που δείχνει ουχί την αλαζονεία του κόμματος του ΠΑΣΟΚ αλλά την αλαζονεία της Κυβέρνησης του κ.Σημίτη.
Δεν είχα καμία αυταπάτη ότι θα στηριζόταν από την Κυβέρνηση το παρόν σχέδιο νόμου, όταν εδώ πρόταση νόμου Βουλευτών του κόμματος του ΠΑΣΟΚ και αναφέρομαι στο δημογραφικό, για το οποίο έχει γίνει αίτηση ονομαστικής ψηφοφορίας εδώ και τρεις μήνες -και με βάση τον Κανονισμό της Βουλής έπρεπε την πρώτη Πέμπτη που θα συζητείτο σχέδιο νόμου να γινόταν ονομαστική ψηφοφορία- δεν έχει έλθει μέχρι τη στιγμή που μιλάμε.
'Οταν λοιπόν η Κυβέρνηση του κ. Σημίτη περιφρονεί κατ' αυτόν τον
τρόπο τον Κανονισμό της Βουλής αλλά τους Βουλευτές του κόμματός του και δεν φέρνει την πρόταση για να γίνει ονομαστική ψηφοφορία, πιστεύετε ότι είχα εγώ καμία αυταπάτη ότι η Κυβέρνηση του κ. Σημίτη και ο "Πρωθυπουργός" Υγείας Πρόνοιας κ. Αλέκος Παπαδόπουλος -γιατί μετά το διορισμό των δεκαεπτά μικρών Υπουργών αυτοαναγορεύθηκε σε Πρωθυπουργό Υγείας-Πρόνοιας- θα δεχόταν ποτέ την πρόταση νόμου της Νέας Δημοκρατίας; Σε καμία περίπτωση!
Εγώ θέλω να ευχαριστήσω όλους τους συναδέλφους και του ΠΑΣΟΚ, για τα καλά λόγια που είπαν και των δύο κομμάτων της Αριστεράς, ανεξάρτητα αν θα ψηφίσουν ή δεν θα ψηφίσουν.
Από κει και πέρα όμως, κύριοι συνάδελφοι, μην μπλέκουμε τα πράγματα. Εδώ προσέξτε, είναι όπως το περιέγραψε ο κ. Γρηγοράκος. Ο κ. Γείτονας ξεκίνησε την προσπάθεια. Πριν πάει η γνωμοδότηση της επιτροπής, κύριε Γρηγοράκο, αυτό πήγε στο ΚΕΣΥ και είναι και ομόφωνη απόφαση του ΚΕΣΥ.
Η Νέα Δημοκρατία δεν προσκόμισε γλαύκας εις τας Αθήνας, το είπαμε και στην επιτροπή. Την πρόταση της ΠΟΕΔΗΝ και του ΚΕΣΥ πήραμε και τη μετατρέψαμε σε σχέδιο νόμου. Πολύ λίγα πράγματα βάλαμε μέσα. Ομόφωνες ήταν οι αποφάσεις, που σημαίνει ότι όλες οι συνδικαλιστικές παρατάξεις απ' όλα τα κόμματα είχαν συμφωνήσει και πήραμε την πρωτοβουλία να το φέρουμε.
Και τώρα ακούμε εδώ ότι είναι αποσπασματική και δεν λύνει το πρόβλημα σε βάθος. Μα, ποιος σας είπε κάτι τέτοιο; Σας είπαμε εμείς ότι με το σχέδιο νόμου αυτό επιλύουμε όλα τα προβλήματα των νοσηλευτών; Για τ'όνομα του Θεού! 'Ενα από αυτά που έχουν επιλύουμε. Και ούτε μπορεί όλα τα προβλήματα να έλθουν σ'ένα σχέδιο νόμου και το ξέρετε, γιατί θα έπρεπε να ήταν ένα σχέδιο νόμου με 150 άρθρα.
'Ακουσα ορθώς απ' όλους τους συναδέλφους και για το καθηκοντολόγιο. 
Μα, δεν γνωρίζετε, κύριε Υφυπουργέ, ότι ήδη η Νέα Δημοκρατία με την ίδια διαδικασία πήρε την ομόφωνη απόφαση του ΚΕΣΥ που την είχε υποβάλει η ΠΟΕΔΗΝ για το καθηκοντολόγιο των νοσηλευτών και νοσηλευτριών και την έχουμε ήδη καταθέσει στη Διαρκή Επιτροπή;
Και απόψε τι μαθαίνουμε; Βγάλαμε και μια είδηση. Μάθαμε ότι προωθείται -και θέλουμε διευκρινίσεις επ' αυτού, κύριε Υφυπουργέ- σχέδιο προεδρικού διατάγματος για το καθηκοντολόγιο των νοσηλευτών και νοσηλευτριών. Και ποιος το έχει δει, κύριε Υφυπουργέ, αυτό; Ούτε καν για λόγους ευγενείας και δεοντολογίας δεν έχετε ενημερώσει τα κόμματα να δώσετε το προσχέδιο. Με την ΠΟΕΔΗΝ έχετε μιλήσει για το σχέδιο προεδρικού διατάγματος για το καθηκοντολόγιο; Σε ποια φάση βρίσκεται; Το τελειώσατε; Το στείλατε στο Συμβούλιο Επικρατείας; Σας γύρισε πίσω; Πού είναι αυτό το σχέδιο προεδρικού διατάγματος;
Μπορείτε να μας το φέρετε να το δούμε; Αν είναι προσχέδιο, γιατί είπατε για σχέδιο, που σημαίνει ότι έχει πάρει την τελική μορφή και το έχετε έτοιμο για το Συμβούλιο της Επικρατείας. Είμαστε στο σκότος, αν υπάρχει, γιατί εγώ είμαι σίγουρος ότι δεν υπάρχει. Αλλά αν υπάρχει, με ποιον το συζητήσατε; Για να ξέρουμε δηλαδή τι έγινε με όλη αυτήν την ιστορία.
'Οταν λοιπόν δεν υπάρχει η γενναιότητα, η Κυβέρνηση του κ. Σημίτη και ο Υπουργός Υγείας και Πρόνοιας κ. Παπαδόπουλος να δεχθούν πρόταση που είχαν φτιάξει οι κυβερνήσεις του κόμματός τους, Υπουργοί του κόμματός τους, ΚΕΣΥ που ελέγχεται κατά πλειοψηφία με διορισμένο πρόεδρο από το 
κόμμα σας, τι να πω εγώ στην έκκληση του αγαπητού συναδέλφου κ. Σπυριούνη; Μπορεί να πει κανείς τίποτε; Τι να πει κανείς;
Θα ήταν, αν θέλετε, ένα δείγμα καλής θέλησης, όχι προς τη Νέα

Δημοκρατία, αλλά προς την Αντιπολίτευση στο σύνολο, ότι το Υπουργείο Υγείας αντιμετωπίζει με ένα διαφορετικό μάτι την ιστορία, σε ό,τι αφορά τη συναίνεση -στο βαθμό που αυτή μπορεί να υπάρξει- της υγείας και της πρόνοιας στην Ελλάδα.
Μας κάνατε εδώ μία ιστορική αναδρομή, μας είπατε τι περιλαμβάνει ο νόμος που ψηφίσαμε, μας είπατε τι θα συμπεριλάβει το νομοσχέδιο που θα αρχίσουμε να συζητάμε αύριο, επαναλάβατε αυτά που είπε η αγαπητή νέα συνάδελφος κα Γεννηματά, ως νόμοι που επέλυαν προβλήματα των νοσηλευτών. 'Αλλοι νόμοι ήταν αυτοί, που απλά είχαν και κάποιες διατάξεις που αφορούσαν τους νοσηλευτές. Δεν ήταν νομοθετικές ρυθμίσεις για τους νοσηλευτές. Μην μπερδεύουμε τα πράγματα. Βεβαίως προαναγγείλατε το άλλο μεταρρυθμιστικό μεγάλο θέμα του αυριανού νομοσχεδίου, που επιλύονται όλα τα προβλήματα με τους ελεγκτικούς μηχανισμούς που βάλατε.
Εμένα δεν μου αρέσει να ξεφεύγω από το συγκεκριμένο θέμα, για το
οποίο καλούμαι να μιλήσω, αλλά παρεμπιπτόντως, επειδή το θίξατε, ήθελα να ρωτήσω το εξής: 'Εχετε διαβάσει, κύριε Υφυπουργέ -εγώ έκανα αίτηση κατάθεσης εγγράφων και μου ήρθε- το πόρισμα των Ελεγκτών Δημόσιας Διοίκησης εδώ και δύο χρόνια για το ΕΚΑΒ; Εγώ το παρέλαβα την Παρασκευή και κάθησα το Σαββατοκύριακο και το διάβασα. Δεν μπορείτε να φανταστείτε τι γράφει μέσα. Θα δείτε ότι ούτε ένα πράγμα από τις ελλείψεις που περιγράφει δεν έγινε αυτά τα δύο χρόνια και έχει να κάνει άμεσα με το τι 
ζούμε σήμερα στο ΕΚΑΒ. Δεν στερείται αυτός ο τόπος ελεγκτικών μηχανισμών. Στερείται ελέγχων που θα υλοποιήσουν τους ελεγκτικούς μηχανισμούς και πολιτική βούληση.
Και δεν θέλω να σας μιλήσω για την επεξεργασία που κάνουμε ως κόμμα
για τη μετά κόπων και βασάνων, πλην Αθηνών και Πειραιώς -εκεί δεν τα αγγίζουμε τα πράγματα- αίτηση κατάθεσης εγγράφων, κύριοι συνάδελφοι, περί των ιδιωτικών κλινικών, περί των ετησίων ελέγχων που πρέπει να γίνονται από την επιτροπή της νομαρχίας.
Θα φέρω στη Βουλή αυτά που βγαίνουν μέσα απ' αυτά που μου έστειλε ο κύριος Υπουργός, τα όποια μου έστειλε, γιατί για Αθήνα και Πειραιά δεν

μου τα έστειλε μέχρι στιγμής με το εξής φοβερό επιχείρημα ότι δεν μπορεί να υποχρεώσει τη νομάρχη και τους νομιάτρους να του δώσουν τα στοιχεία. Λες και οι νομαρχίες είναι ανεξάρτητα κρατίδια μέσα στο ελληνικό κράτος. 
Η δε κα Βάσω Παπανδρέου μου είπε ότι διά νόμου υποχρεούνται οι
νομάρχες να δίνουν τα στοιχεία που ζητάει η Βουλή. Βέβαια ο λόγος που δεν τα δίνουν τα στοιχεία μέχρι τώρα είναι γνωστός. Και αν δεν δοθούν μέσω της κοινοβουλευτικής διαδικασίας, θα δοθούν μέσω της εισαγγελικής
διαδικασίας. Και εκεί θα δείτε, κύριε Υφυπουργέ, ότι ελεγκτικοί μηχανισμοί υπάρχουν, έστω και ατελείς. Πολιτική βούληση στο να επεξεργαστούν τα πορίσματα των ελεγκτικών μηχανισμών και να επεβληθούν οι ποινές δεν υπάρχει. Κλείνω την παρένθεση γι' αυτήν την ιστορία.
Ακούσαμε πολλά από όλους τους συναδέλφους και από τη Νέα Δημοκρατία 
και από τη Συμπολίτευση αλλά και από τα άλλα κόμματα της Αντιπολίτευσης. Στην ουσία μνημόσυνο κάναμε στους νοσηλευτές απόψε. Αφού είπαμε διάφορα, στο τέλος είπαμε "Το ξαναρίχνουμε στις καλένδες το θέμα σας. Εσείς δεν χρειάζεται να είστε οργανωμένοι".
Μίλησε η κα Γεννηματά για την ενσωμάτωση της οδηγίας. Μάλιστα,
ενσωματώθηκε. Πείτε μου όμως τι υλοποιήθηκε; Από την ημέρα της

ενσωμάτωσης της συγκεκριμένης οδηγίας μέχρι σήμερα ελάτε να μου απαριθμήσετε τι υλοποιήθηκε.
Ο κύριος Υπουργός και προχθές που ήταν σε όλα τα ραδιόφωνα και τα
Μέσα Ενημέρωσης, για να παρουσιάσει τους δεκαεπτά μικρούς Υπουργούς του, για τους οποίους θα τα πούμε, όταν θα περάσουμε στην ακρόαση -εκεί έχουμε να πούμε πολλά για τους νέους μικρούς Υπουργούς Υγείας- πάλι επεκαλέσθη το παράδειγμα της Γαλλίας.
Αφού, λοιπόν, επικαλείσθε συνεχώς το παράδειγμα της Γαλλίας, γιατί δεν αντιγράφετε τη δόλια τη Γαλλία; Πώς είναι οργανωμένοι οι νοσηλευτές στη Γαλλία; Μετέχουν μέσω αντιστοίχου σωματείου στο Δ.Σ. του ΠΕΣΥ, κύριε Υφυπουργέ; 'Οπως σας είπα και στην επιτροπή και στην Ολομέλεια είναι είκοσι ένα άτομα, πρόεδρος διορισμένος, δέκα εκπρόσωποι ταμείων που χρηματοδοτούν το σύστημα και δέκα εκπρόσωποι φορέων. 'Ενας από τους φορείς είναι οι νοσηλευτές της Γαλλίας, που μετέχουν ισοτίμως μαζί με τα υπόλοιπα δεκαεννέα μέλη στο Δ.Σ. του ΠΕΣΥ. Για να γίνει αυτό όμως πρέπει 
να έχουν ψηφισμένο και θεσμοθετημένο συνδικαλιστικό-εκπαιδευτικό όργανο. Και είναι προς τιμήν των νοσηλευτών, κύριοι συνάδελφοι.
Την πρόταση νόμου περί καθηκοντολογίου, που έχουμε καταθέσει, σας
επαναλαμβάνω, στην ουσία την αντιγράψαμε. Δεν σας παριστάνουμε τους φωστήρες, απλά την πολιτική πρωτοβουλία πήραμε και λίγα πράγματα προσθέσαμε.
Υπάρχουν, λοιπόν, μέσα πολύ σκληρές διατάξεις για τους εαυτούς τους. Κι έχουν τεθεί, αγαπητέ Θανάση, και θέματα όπως αυτά που έθιξες, τι θα θέλαμε να κάνουμε. Και δεν τα κάνουν τώρα, ενδεχόμενα, κάποιοι λίγοι λόγω τεμπελιάς, αλλά πολλοί, γιατί δεν είναι καλυμμένοι νομικά. Δεν υπάρχει νομοθεσία που να τους καλύψει κι αν κάτι συμβεί στον άρρωστο, θα πάνε
μέσα οι άνθρωποι. Τα έχουν όμως προτείνει στο καθηκοντολόγιο.
Πρώτη φορά είδα ανθρώπους να προτείνουν σκληρά πράγματα σε ό,τι αφορά
τις τιμές τους και αύξηση σε ό,τι αφορά τη δουλειά τους. Κι εσείς μας
λέτε τώρα ότι έχετε σχέδιο προεδρικού διατάγματος περί καθηκοντολογίου. Επαναλαμβάνω ότι απόψε θα ήθελα να μας εξηγήσετε τι εννοείτε. Πού
είναι αυτό το προεδρικό διάταγμα, ποιος το έχει επεξεργαστεί, αν έχετε συνεννοηθεί με την ΠΟΕΔΗΝ, αν το έχετε συζητήσει και αν μπορούμε κι εμείς ως κόμματα της Αντιπολίτευσης, πριν το πάτε στο Συμβούλιο της Επικρατείας να το δούμε, να σας πούμε την άποψή μας. Εκτός και αν δεν θέλετε να σας πούμε την άποψή μας. Είναι κι αυτό ένα θέμα, γιατί μπορεί να μη θέλετε να σας πούμε την άποψή μας.
Από κει και πέρα άκουσα τις παρατηρήσεις -προεδρεύει τώρα, αλλά δεν έχει σημασία- του κ. Κοσιώνη, ως εκπροσώπου του Κομμουνιστικού Κόμματος Ελλάδος. Πράγματι, σε ένα -δύο σημεία έχει δίκιο, εγώ συμφωνώ. Θα μπορούσαμε να τα αλλάξουμε στα άρθρα.
'Ακουσα και περί αποκλειστικών νοσηλευτών και νοσηλευτριών, αποκλειστικών νοσοκόμων. Δεν έχει σχέση με τις αποκλειστικές νοσοκόμες αυτό που συζητάμε. Αλλά μια και συζητάμε γενικά για τους νοσηλευτές, θα σας πω κι εγώ, κύριοι συνάδελφοι, ότι είχαν έλθει και μου είχαν καταγγείλει επωνύμως -έχουν και οι αποκλειστικές νοσοκόμες σύλλογο- ότι έχουν στηθεί γραφεία που φέρνουν αλλοδαπές, όχι προς τέρψιν των ανδρικών γούστων, αλλά για να κάνουν τις αποκλειστικές νοσοκόμες. Σε ένα από αυτά τα γραφεία προϊσταται, το κουμαντάρει διευθυντής του Ι.Κ.Α. -υπέβαλα ερώτηση στον Υπουργό, γι' αυτό τα επαναλαμβάνω- και παίρνουν βέβαια ποσοστά. Είκοσι χιλιάδες η νοσοκόμα; Δέκα ο μεταπράτης, δέκα η αλλοδαπή. Αν δείτε την απάντηση που μου ήρθε από το Υπουργείο Υγείας, θα γελάτε. Επί των επιμάχων θεμάτων δεν λέει τίποτα.
Από κει και ύστερα, έντεκα μήνες είστε στο Υπουργείο Υγείας η παρούσα

ηγεσία. Δεν μπορείτε να συνεχίσετε μόνο να καταγγέλλετε συνέχεια. Δεν μπορείτε να ποιείτε συνεχώς τη νήσσα για όσα κακώς συμβαίνουν στο χώρο της υγείας και να έρχεσθε απόψε εδώ και να μας λέτε για το μεγάλο σας όραμα μέχρι το 2006, λες και θα είστε μέχρι το 2006 στο Υπουργείο Υγείας και να μη λέτε τίποτα για την καθημερινή πρακτική και τα καθημερινά προβλήματα που αντιμετωπίζουμε μπροστά μας. Ούτε θέλω αυτήν τη στιγμή να εκτραπώ και να πω για τα πρόσφατα γεγονότα τα οποία είδαμε όλοι στην τηλεόραση. Θέλω να παραμείνω όσο μπορώ περισσότερο μέσα στο πλαίσιο του θέματος το οποίο συζητάμε σήμερα.
Γιατί, λοιπόν, φέρνετε και σε δύσκολη θέση και τους συναδέλφους του ΠΑ.ΣΟ.Κ.; Είμαι σίγουρος ότι μέσα τους θα ήθελαν να ψηφίσουν αυτήν την πρόταση νόμου, έστω και με κάποιες αλλαγές σε κάποια άρθρα. Εμείς είμαστε έτοιμοι και διατεθειμένοι να τις συζητήσουμε και να τις κάνουμε. Μιλάτε με έναν εγωισμό -για μένα ακατανόητο- λες και ανακαλύψατε την πυρίτιδα, λες και γίνατε εκεί πάνσοφοι -μιλάω σε πληθυντικό πρόσωπο, κύριε Υφυπουργέ, δεν είναι προσωπικό, τουλάχιστον εσείς ανήκετε και στον υγειονομικό κόσμο- και μάθατε όσα δεν μπορέσαμε να μάθουμε όλοι οι υπόλοιποι επί σειρά ετών.
'Εχετε πάρει χαμπάρι τι γίνεται στην Ευρώπη;
Βλέπω απέναντί μου τον κ. Αυγερινό. Χθες, κύριε Αυγερινέ, μου έστειλαν από τις Βρυξέλλες την πρόταση που είναι σε πρώτη ανάγνωση έκθεση, που είναι να περάσει τώρα στην ερχόμενη σύνοδο στο Στρασβούργο. 
Ακούστε, κύριοι συνάδελφοι. Ξεκινάει η διαδικασία καθιέρωσης της
ευρωπαϊκής κάρτας υγείας. Σας έχει απασχολήσει αυτό, κύριε Υφυπουργέ, μέσα στο σχεδιασμό σας για το 2006; Και προσέξτε, θα είναι υποχρεωτική. Γιατί διάβασα την αιτιολογική έκθεση που λέει ότι είναι το πρώτο εργαλείο της μίνιμουμ ενοποίησης των πολιτικών υγείας στην Ευρώπη.
Σας ερωτώ: Σας έχει απασχολήσει μέσα σ' αυτό το μεγαλόπνοο σχεδιασμό σας μέχρι το 2006, αυτό το οποίο θα συζητηθεί την ερχόμενη εβδομάδα στο Ευρωπαϊκό Κοινοβούλιο; Αυτοί οι σύμβουλοί σας, οι εξ Αγγλίας, Γαλλίας και δεν ξέρω από πού, ήλθαν ή είναι εδώ και πάνε και μετεκπαιδεύονται, σας το είπαν; Παρακολουθούν τις εξελίξεις; Θα ήθελα απόψε να μας δώσετε μια απάντηση σ' αυτό, εάν το γνωρίζετε και αν σας έχει απασχολήσει το θέμα. Διότι είναι κομβικό σημείο, όχι μόνο από άποψη ποιότητας παροχής υπηρεσιών, όπως καταλαβαίνετε, μέσα στο πλαίσιο των οποίων είναι και το θέμα που συζητάμε απόψε, αλλά είναι και οικονομική η παράμετρος, όπως καταλαβαίνετε κύριε Υφυπουργέ, και μάλιστα πάρα πολύ σημαντική. Το έχετε λάβει υπόψη σας; Και άκουσα τον κ. Γρηγοράκο που ορθώς μίλησε περί των ΤΕΙ και της Νοσηλευτικής. Εάν αυτό που κυκλοφορεί -δεν ξέρω αν είναι το τελικό κείμενο που πρόκειται να έλθει- με συγχωρείτε, θα απογοητευθείτε. 
Δεν νομίζω ότι γράφει τίποτε περί των προβλημάτων των νοσηλευτών και ΤΕΙ. Δεν ξέρω αν αλλάξει καθ' οδόν μέχρι να κατατεθεί στη Βουλή. Αυτό που κυκλοφορεί πάντως δεν λέει τίποτα. Και όχι μόνο αυτό, αλλά προσέξτε, υπάρχουν και άλλα οξύμωρα, τα οποία μου τα είπε δικός σας πρόεδρος διορισμένος του Ψυχιατρείου στην Κέρκυρα. Υπάρχουν νοσηλευτές που τελειώνουν δημόσια ΙΕΚ και οι άλλοι που τελειώνουν κανονικά το ΤΕΙ. Πήγε να προσλάβει ο άνθρωπος δύο οι οποίες ήταν οικότροφες, αριστούχες από τα ΙΕΚ. Και μάλιστα χαριτολογών μου είπε κατά σύμπτωση πολιτικά, γιατί εδώ είναι μικρό το μέρος μου λέει, κύριε Κακλαμάνη, γνωριζόμαστε μεταξύ μας, της μίας η οικογένεια προέρχεται από εσάς, η άλλη από το ΠΑΣΟΚ, άρα είχε φύγει και το άγχος μου από επάνω να μη μου πουν ότι κάνω κομματικές προσλήψεις και δεν μπορούσε, κύριοι συνάδελφοι, να τις προσλάβει γιατί το Υπουργείο Παιδείας δεν αναγνωρίζει το πτυχίο αυτών των νοσηλευτριών που βγαίνουν από ΙΕΚ που είχε ψηφίσει όμως το Υπουργείο Παιδείας και έχει θεσμοθετήσει. 'Εχω κάνει ερώτηση, περιμένω απάντηση, δεν έχει έλθει μέχρι στιγμής. Για να δείτε τη σχιζοφρένεια της ιστορίας. Και όταν αυτά τα προβλήματα που προκύπτουν δεν μπορούμε εμείς να τα παρακολουθήσουμε ενδεχομένως, εγώ πράγματι δηλώνω ότι είχα άγνοια. Μέχρι να μου το πει ο πρόεδρος του νοσοκομείου δεν το εγνώριζα. Να γιατί υπάρχει η αναγκαιότητα να είχαν οι άνθρωποι ένα συνδικαλιστικό και επιστημονικό σωματείο, ΝΠΔΔ. Γιατί, αν διαβάσει κανείς την πρόταση νόμου όχι της Νέας Δημοκρατίας, επαναλαμβάνω, τη δική τους, η Νέα Δημοκρατία τη διεκπεραιώνει πολιτικά

και κοινοβουλευτικά. Δεν την φτιάξαμε εμείς. Το κερασάκι στην τούρτα βάλαμε εμείς. Θα δείτε ότι εκτός των άλλων και τέτοια πράγματα θέλουν να προλάβουν και να επιλύσουν. Αλλά δεν θέλετε οργανωμένο σύγχρονο και αποτελεσματικό συνδικαλιστικό όργανο, συνδικαλιστική έκβαση των νοσηλευτών, κύριε Υφυπουργέ. Δεν το θέλετε. Και είναι εύλογος ο λόγος που δεν το θέλετε. Αλλά μέχρι πότε θα τους κοροϊδεύουμε; Και μη νομίζετε ότι εγώ ανήκω σ' αυτούς που ρίχνω τις ευθύνες μόνο στη μία πλευρά. Βεβαίως έχετε τις πολλές, γιατί είσαστε Κυβέρνηση, γιατί είσαστε τόσα χρόνια Κυβέρνηση, αλλά κανείς από τους τριακόσιους δεν μπορεί να αποποιηθεί ότι δεν έχετε καμία ευθύνη. 'Ολοι έχουμε ευθύνη. Δεν είναι ίση η ευθύνη, δεν είναι ανάλογη. Από κει και πέρα, όμως, όλοι έχουμε ευθύνη. Λοιπόν, μέχρι πότε θα τους κοροϊδεύουμε και θα λέμε ότι δεν αντιμετωπίζει σφαιρικά η πρόταση νόμου το πρόβλημα και δεν αντιμετωπίζει η πρόταση νόμου εις βάθος το θέμα;
Και λέτε, θα φέρουμε ολοκληρωμένη ρύθμιση σε ένα ολοκληρωμένο νομοσχέδιο, το οποίο μέσα στα τέσσερα νομοσχέδια τα οποία υπολείπονται ακόμα μέχρι το 2006, δεν άκουσα να είναι κανένα γι' αυτά τα πράγματα, απολύτως κανένα. Και ξέρετε πού θα φθάσουμε; 'Οπως έχετε υπόψη σας προχωρούν ολοταχώς, κάποιοι για ιδιωτικές ιατρικές σχολές, θα το έχετε υπόψη σας, κύριοι συνάδελφοι, γιατί είναι και αρκετοί γιατροί αλλά και μη γιατροί.
Προχωράνε επίσης -γιατί στην ουσία υπάρχουν- και τυπικά να ιδρύσουν και ιδιωτικές μέσα στα ίδια τους τα νοσηλευτήρια και να τις μεγαλώσουν και να τις κάνουν και πολυεθνικές και για τους νοσηλευτές και νοσηλεύτριες. Και τους αφήνουμε και εμείς απλώς εδώ κάνουμε ευχολόγια. Δεν λύνονται οι υποθέσεις με ευχολόγια. Και ειλικρινά, όπως και για την πρόταση για τον υγειονομικό χάρτη της χώρας διθύραμβοι ακούστηκαν ειλικρινείς απ'όλους τους συναδέλφους, η ίδια απάντηση από την κα Σπυράκη τότε. 'Εχουμε φτιάξει επιτροπή που μελετάει το θέμα. Ωραία, αφού σας το φέρνουμε έτοιμο το θέμα και συμφωνείτε. Τι σας ενοχλεί να το πάρετε και να το υιοθετήσετε και εν ανάγκη προσθέστε και τα δύο -τρία που δεν τα συμπεριλαμβάνουμαι εμείς και τα συμπεριλαμβάνει η επιτροπή που θα έχετε φτιάξει, σαν καλή χειρονομία προς όλες τις πτέρυγες της Βουλής για τα θέματα υγείας; Απολύτως τίποτα. Και θα πω βέβαια -και κλείνω με αυτό επειδή είναι επίκαιρο και το -ενθυμείστε- τι είχε πει την τελευταία μέρα ο κύριος Υπουργός για το τελευταίο νομοσχέδιο. Είπε ότι όταν θα έλθει η ώρα διορισμού των προέδρων των ΠΕΣΥ, θα απευθυνθεί και στα κόμματα να ζητήσει τη γνώμη τους περί των υποψηφίων. Δεν ξέρω, κύριοι συνάδελφοι της Αριστεράς, εάν απευθύνθηκε σε σας και ζήτησε τη γνώμη σας, πάντως στη Νέα Δημοκρατία δεν απευθύνθηκε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Κοσιώνης): Ο κύριος Υπουργός έχει το λόγο. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): 'Ηταν εξαιρετικά
αποκαλυπτική η ομιλία του κ. Κακλαμάνη. Από τα είκοσι περίπου λεπτά που μίλησε αφιέρωσε δύο τρία λεπτά στο θέμα της πρότασης νόμου. Και κατά τα άλλα έκανε μία εφ'όλης της ύλης συζήτηση, κριτική και επίθεση στην πολιτική, του Υπουργείου Υγείας.
Αναφερθήκατε, κύριε Κακλαμάνη, έξι φορές στο όνομα του Πρωθυπουργού και περίπου δεκαπέντε -δεν προλάβαινα να τις μετρήσω- στο όνομα του Υπουργού του κ. Παπαδόπουλου.
ΝΙΚΗΤΑΣ ΚΑΚΛΑΜΑΝΗΣ: Μπερδέψατε την άθροιση.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Και καλά, για το
θέμα του Πρωθυπουργού το καταλαβαίνω. Σας είναι ιδιαίτερα ανεπιθύμητο το κύρος του και προσπαθείτε με κάθε τρόπο να το προσβάλετε. Αλλά αυτή η προκατάληψη και ο εκνευρισμός για τον κύριο Υπουργό, δεν το αντιλαμβάνομαι. Θέλω να σας πω, σε κάθε περίπτωση για όλα τα θέματα τα οποία θίξατε, ότι το Υπουργείο είναι ανοικτό σε διάλογο σε όλα τα κόμματα και σε σας. Και επίσης υπάρχουν οι διαδικασίες κοινοβουλευτικού ελέγχου, για να πάρετε τις απαντήσεις που χρειάζεται. Θα έχουμε εδώ την ευκαιρία να συζητήσουμε και στα υπόλοιπα νομοσχέδια τα θέματα τα οποία χρειάζονται διάλογο.
Αναφέρεστε μετά πολλών επαίνων στις προηγούμενες ηγεσίες του Υπουργείου Υγείας επί κυβερνήσεων του ΠΑΣΟΚ. Και πρέπει να σας πω ότι αυτό είναι πρόοδος για σας. Διότι στις κυβερνήσεις αυτές χρωστάει η χώρα ότι εισήλθε σε διαδικασίες σταδιακής υγειονομικής ανάπτυξης,
παραλαμβάνοντας το χώρο αυτόν από την εγκατάλειψη και τον κοινωνικό δαρβινισμό που τον είχατε οδηγήσει.
Εδώ δεν είπα πουθενά ότι δεν υπάρχουν προβλήματα σχετικά με τα θέματα των νοσηλευτών. Είπα απλώς ότι αυτά τα προβλήματα και τις λύσεις τα εντάσσουμε σε ένα συνολικότερο σχεδιασμό προτάσεων και απαντήσεων που αναζητούμε σε όλα τα θέματα στο χώρο της υγείας. Αυτήν την προσπάθεια λοιπόν εμείς θα συνεχίσουμε με το σχέδιο, υγεία για τον πολίτη, για να επιτύχουμε ένα σύστημα το οποίο θα μπορεί να ανταποκριθεί στις απαιτήσεις υγείας που υπάρχουν σήμερα, αλλά κυρίως να προστατεύσει και να κατοχυρώσει την αξιοπρέπεια του 'Ελληνα πολίτη, όταν χρειάζεται τις υπηρεσίες υγείας.
ΝΙΚΗΤΑΣ ΚΑΚΛΑΜΑΝΗΣ: Για το προεδρικό διάταγμα δεν μας είπατε.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Στη διάθεσή σας να το κουβεντιάσουμε.
ΝΙΚΗΤΑΣ ΚΑΚΛΑΜΑΝΗΣ: 'Οχι, κατ'ιδίαν. Δημόσια να τα πείτε.
ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος του
ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριοι συνάδελφοι, θα κάνω μία εισαγωγή-παρατήρηση, για μία σειρά αναφορές μου, νομίζω ότι είναι λογικό ότι όταν προηγήθηκε από εμένα ο Υπουργός, να καλύφθηκα. 'Αλλωστε αυτή είναι η μοίρα και του Κοινοβουλευτικού Εκπροσώπου όταν είστε στη Συμπολίτευση.
Θα επισημάνω όμως ένα πράγμα στον κ. Κακλαμάνη. Μίλησα αρκετές φορές, αρκετά επιτιμητικά για αλαζονεία των κυβερνώντων, του Υπουργείου, κλπ. 
Αγαπητέ συνάδελφε, διέκρινα και εγώ όμως μια αλαζονεία σε εσάς. 
Υπήρχε μια αλαζονεία απειλών. Πιστεύω ότι όλοι μας θα πρέπει να αποφεύγουμε τις αλαζονείες, αλλά αυτό αφορά και τους καταγγέλλοντες αλαζονεία.
Επίσης αρκετές φορές πολλοί συνάδελφοι της Νέας Δημοκρατίας και μάλιστα επώνυμα στελέχη επιχειρώντας να επιδείξουν ότι υπάρχουν κάποια προβλήματα αναφέρονται δεικτικά όχι σε κυβέρνηση ΠΑΣΟΚ αλλά σε κυβέρνηση Σημίτη, και λένε ότι οι απόψεις τους έχουν απήχηση στους Βουλευτές κλπ. Θεωρώ ότι είναι καλοπροαίρετες αυτές οι αναφορές.
Θα κάνω όμως μια διευκρίνιση. Εμείς στο ΠΑΣΟΚ όταν λέμε "κυβέρνηση Σημίτη", εννοούμε "κυβέρνηση ΠΑΣΟΚ" και όταν αναφερόμαστε στη κυβέρνηση ΠΑΣΟΚ, εννοούμε "κυβέρνηση Σημίτη". Και τα έχουμε λύσει αυτά για έναν πολύ απλο λόγο. Δεν έχουμε πέσει στη λογική των αναλώσιμων αρχηγών και των αναλώσιμων πρωθυπουργών. Ο ελληνικος λαός το έχει αναγνωρίσει αυτό και αυτόν το δρόμο θα ακολουθήσουμε.
Μην επιχειρείτε λοιπόν να το λέτε αυτό, γιατί θα παίρνετε την ίδια
απάντηση και ίσως με μεγαλύτερη ένταση και δεν είναι απειλή ούτε αλαζονεία. Πολιτικός διάλογος είναι. Αφήστε λοιπόν αυτούς του δηκτικούς διαχωρισμούς. Η χώρα χρειάζεται μεγάλα και ενωμένα κόμματα. Και όλοι μας πρέπει να βοηθάμε αναγνωρίζοντας την αυτονομία και την αυτοδυναμία των κομμάτων.
Θα ήθελα τώρα να πω δύο λόγια για το συζητούμενο νομοσχέδιο.
Πιστεύω ότι άθελά του ο Κοινοβουλευτικος Εκπρόσωπος κ. Κακλαμάνης έκανε ένα λάθος. Μιλούσε για ένα νομικό πρόσωπο δημοσίου δικαίου. Δεν μιλάμε για συνδικάτο. Συνδικάτα εγκεκριμένα με νόμους και λειτουργούντα βάσει νομοθετικών πλαισίων που περνάνε στη Βουλή υπήρχαν μόνο στη Σοβιετική 'Ενωση. Τώρα δεν υπάρχουν ούτε εκεί. Οι βασικές αρχές για την αυτόνομη λειτουργία ενός συνδικαλιστικού κινήματος προϋποθέτουν -και ρωτήστε τους συνδικαλιστές της παράταξής σας, που και υποστηρίζουν και διακηρύσσουν αυτήν τη θεμελιώδη αρχή- τη μη ύπαρξη νομοθετικών παρεμβάσεων για να μην καθορίζεται η λειτουργία του, η δομή του, οι πόροι του, οι σκοποί του με νόμους.
Εδώ μιλάμε για ένα επιμελητήριο. Σαφώς ξεκίνησε με πρωτοβουλία του Υπουργείου Υγείας μέσα απο την πρωτοβουλία του κ. Γείτονα με την έκδοση της υπουργικής απόφασης που όρισε η επιτροπή κλπ και σαφώς δεν εννοώ ότι δεν ενδιαφέρεται η Νέα Δημοκρατία και τα υπόλοιπα κόμματα για το χώρο των νοσηλευτών, αλλά θα ήθελα να σημειώσω κάτι. Για πρώτη φορά θα επιχειρούσαμε, αν ψηφίζαμε αυτό το νομοσχέδιο, να συγκροτήσουμε ένα επιμελητήριο, όταν αυτοί που θα γίνονταν μέλη του έχουν εντονότατες διαφορές μεταξύ τους. Υπάρχει ένα έλλειμμα που μας αφορά όλους, αφορά και την Κυβέρνηση και το Υπουργείο σε σχέση με κατοχύρωση επαγγελματικών δικαιωμάτων, με αδυναμίες στο εκπαιδευτικό σύστημα.
Πιστεύω λοιπόν ότι σωστά το Υπουργείο Υγείας -και θεωρώ ότι και εσείς αν το ξανασκεφθείτε -θα πρέπει να επιμείνει στη επίλυση του προβλήματος, αλλά σε αυτήν τη φάση η κοινή λογική λέει ότι ένα τέτοιο εγχείρημα θα οικοδομούσε ένα θνησιγενές νομικό πρόσωπο δημοσίου δικαίου, που δεν θα μπορούσε ποτέ να συγκροτηθεί.
Η συγκρότησή του -που την επόμενη μέρα θα αναιρείτο- είναι αναγκαία
και επιβεβλημένη και πρέπει να γίνει σε χρόνο όπου τελικά θα έχουν οριοθετηθεί βασικές παράμετροι που αναιρούν αυτήν τη στιγμή τη βιωσιμότητά του και την προοπτική του. Αυτή είναι η αλήθεια, κύριοι συνάδελφοι. Δεν έχουμε κανένα λόγο ούτε εσείς ούτε εμείς. Ας αφήσουμε 
αυτό το παιγνίδι μεταξύ μας ότι εσείς ή εμείς ή ο Συνασπισμός ή το Κ.Κ.Ε. είναι οι παραπάνω προασπιστές των συμφερόντων των νοσηλευτών. Εγώ θεωρώ ότι την ευαισθησία την έχουμε όλοι μας. 'Ομως τα προβλήματα είναι μεγάλα. Υπάρχουν έντονες συντεχνιακές διαφορές, έντονοι διαχωρισμοί.
Σε λίγες ημέρες θα δοκιμαστούμε σ' αυτήν την Αίθουσα. Να δούμε τι θα ψηφίσουμε ή πώς θα επικυρώσουμε την πρωτοβουλία της Κυβέρνησης για την Ενιαία Τριτοβάθμια Εκπαίδευση. Εδώ θεωρεί δεδομένο ότι οι νοσηλευτές των Ανωτάτων Εκπαιδευτικών Ιδρυμάτων είναι ισότιμοι με τους νοσηλευτές των Τεχνολογικών Εκπαιδευτικών Ιδρυμάτων. Ας πάμε σ' έναν άλλο κλάδο: Στους μηχανικούς. Εκεί υπάρχουν δύο επιμελητήρια: 'Ενα του Πολυτεχνείου και ένα των τεχνολόγων μηχανικών. Για κάντε ένα νόμο, να τους ενοποιήσετε.
Αυτό το νομικό πρόσωπο δεν μπορεί να γίνει, κύριοι συνάδελφοι. Δεν 
υπάρχουν φυσικά πρόσωπα για να το συγκροτήσουν. Αυτή είναι η διαφορά μας. Και η Κυβέρνηση γι'αυτό επιμένει στο να τα κουβεντιάσει, προκειμένου να δημιουργηθούν οι όροι της συγκρότησής του. Για το ότι δεν έχουν δημιουργηθεί οι όροι συγκρότησής του, έχουμε όλοι ευθύνες. Κι εμείς

έχουμε ευθύνες. 'Ολοι μας. Αλλά ας μην επιχειρήσουμε παραβλέποντας τις ευθύνες ή το πολιτικό έργο που έχουμε όλοι μας μπροστά προκειμένου να αναιρέσουμε όλους εκείνους τους λόγους που απαιτούνται να αναιρεθούν προκειμένου να υπάρξει ενιαία έκφραση στο νομικό πρόσωπο.
Κυρίες και κύριοι συνάδελφοι, θεωρώ ότι υπ'αυτήν την έννοια και με την ανάπτυξη ενός διαλόγου μεταξύ μας θα πρέπει να επανέλθουμε σε χρόνο όπου οι συνθήκες θα επιτρέπουν αντικειμενικά όχι μόνο τη νομοθέτηση για τη δημιουργία ενός νομικού προσώπου δημοσίου δικαίου -ουσιαστικά ενός επιμελητηρίου- αλλά ενός βιώσιμου επιμελητηρίου. Σ' αυτήν τη φάση και όπως είναι αυτό, αν το διερευνήσουμε, αν κάνουμε μία υπόθεση εργασίας, ότι δηλαδή ψηφιζόταν αύριο το πρωί, σας λέω ότι αυτό θα ήταν κενό. Δεν θα μπορούσε να υλοποιηθεί. Θα φτιάχναμε ένα νομικό πρόσωπο δημοσίου δικαίου ως κρατικό συνδικάτο για να λύσει τα προβλήματα που εμείς δεν τολμούμε να λύσουμε. Αυτή είναι η αλήθεια. Η Κυβέρνηση πράττει σοφά. Τώρα, το πράττει από δύναμη ή αδυναμία, με την έννοια ότι υπάρχουν προβλήματα στο χώρο; Εγώ το δέχομαι αυτό. Αλλά είναι κάτι που θα πρέπει να το ομολογήσουμε όλοι μαζί, γιατί τα προβλήματα αυτά απαιτούν διακομματική συναίνεση για να λυθούν. Γι'αυτόν το λόγο το επισημαίνω.
Θεωρώ λοιπόν ότι είναι μια πρώτης τάξεως ευκαιρία -και υπ'αυτήν την έννοια είναι θετική η πρωτοβουλία της Νέας Δημοκρατίας- προκειμένου να επισημάνουμε τις πολιτικές μας ευθύνες για να διαμορφώσουμε όρους και προϋποθέσεις αναβάθμισης του νοσηλευτικού έργου, καταξίωσης του νοσηλευτικού προσωπικού, αποσαφήνισης μιας σειράς εκκρεμοτήτων που υπάρχουν σε σχέση με εκπαίδευση και επαγγελματικά δικαιώματα, για να διαμορφώσουμε όρους και προϋποθέσεις, προκειμένου αυτό το προσωπικό να συνεργάζεται σωστά και σωστά να παρέχει το έργο του.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Κοσιώνης): Αγαπητοί συνάδελφοι, τελείωσαν οι
πρωτολογίες. Εισερχόμαστε στο στάδιο των δευτερολογιών.
Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, μήπως πρέπει να περιμένουμε να παραστεί και ο αρμόδιος Υφυπουργός πριν συνεχίσω; Θα ήθελα την παρουσία του κυρίου Υπουργού.
ΑΘΑΝΑΣΙΟΣ ΝΑΚΟΣ: Κύριε Πρόεδρε, κανονικά διακόπτεται η συνεδρίαση. ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπουργός δεν υπάρχει, Υφυπουργός δεν υπάρχει,
μόνο ο Γενικός Γραμματέας είναι εδώ.
ΑΘΑΝΑΣΙΟΣ ΝΑΚΟΣ: Η συνεδρίαση διακόπτεται όταν δεν υπάρχει εκπρόσωπος

της Κυβέρνησης.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, θα ήθελα την παρουσία του
κυρίου Υπουργού εδώ, ώστε...
ΠΡΟΕΔΡΕΥΩΝ (Παναγιώτης Κοσιώνης): 'Ερχεται, κύριοι συνάδελφοι.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, να έρθει ο κύριος Υπουργός να ακούσει και να τα μεταβιβάσει στους δεκαεπτά ΠΕΣΥάρχες που διορίστηκαν προχθές!
ΠΡΟΕΔΡΕΥΩΝ (Παναγιώτης Κοσιώνης): Αφήστε τώρα το σχόλιο. Για μία
στιγμή βγήκε έξω.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Να γιατί δεν λειτουργεί η Βουλή, κύριε
Πρόεδρε. Το πρόβλημα είναι ότι η Κυβέρνηση απαξιοί.
ΠΡΟΕΔΡΕΥΩΝ (Παναγιώτης Κοσιώνης): Παρακαλώ, να μη γράφεται καμία από τις διακοπές στα Πρακτικά.

ΑΘΑΝΑΣΙΟΣ ΓΙΑΝΝΟΠΟΥΛΟΣ:...
ΝΙΚΗΤΑΣ ΚΑΚΛΑΜΑΝΗΣ:...
ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, στο σημείο αυτό
θα διακόψουμε για λίγο.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Κοσιώνης): Επαναλαμβάνεται η διακοπείσα
συνεδρίαση.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, στο σημείο αυτό ζητώ το λόγο
επισήμως.
ΠΡΟΕΔΡΕΥΩΝ (Παναγιώτης Κοσιώνης): Παρακαλώ, κύριε Κακλαμάνη, πείτε
τον πόνο σας.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, λυπούμαι. Ευχαριστώ όλους τους συναδέλφους εκ μέρους της Νέας Δημοκρατίας και της Συμπολίτευσης και των κομμάτων της Αριστεράς, αλλά εμείς σεβόμενοι τους εαυτούς μας και τους θεσμούς του Κοινοβουλίου αποχωρούμε αυτήν τη στιγμή από το Κοινοβούλιο σαν κόμμα. Πρόκειται περί διασυρμού του Κοινοβουλίου. 'Ενα τέταρτο ο κύριος Υφυπουργός απουσιάζει χωρίς να μας πει καν γιατί. Μπορεί να είναι κάποιος ανθρώπινος λόγος. Ας μας το έλεγε.
Μας συγχωρείτε, κύριοι συνάδελφοι, αλλά εμείς αποχωρούμε.
ΠΡΟΕΔΡΕΥΩΝ (Παναγιώτης Κοσιώνης): Κύριε Κακλαμάνη, δεν αποκλείεται να
συνέβη κάτι απρόοπτο. Μετά από αυτήν τη διακοπή θα μπορούσαμε να συνεχίσουμε.
(Στο σημείο αυτό αποχωρούν από την Αίθουσα του Κοινοβουλίου οι
Βουλευτές της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ.Σπυρόπουλος. ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, δεν κατανοώ την αποχώρηση της
Νέας Δημοκρατίας. Τις διαμαρτυρίες τις κατανοώ. Θα παρακαλούσα τους συναδέλφους να μη δημιουργήσουμε πρόβλημα...
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Είναι απαξίωση της πολιτικής.
ΡΟΒΕΡΤΟΣ ΣΠΥΡΟΠΟΥΛΟΣ: Θεωρώ, κύριε Πρόεδρε, ότι η επιλογή της Νέας
Δημοκρατίας να αποχωρήσει από την Αίθουσα υπερβάλλει μια λογική 
δυσανασχέτησης. Και την υπερβάλλει σκοπίμως. Και η σκοπιμότητα έγγειται στο γεγονός ότι θέλει ένα θέμα ήσσονος σημασίας να δημιουργήσει κάτι παραπάνω απ'αυτό που θα μπορούσε να δημιουργήσει με το συζητούμενο νομοσχέδιο. Εντάξει, μπορεί να αποχωρήσει, αλλά θεωρώ ότι είναι μια αποχώρηση η οποία δεν δημιουργεί τις συνθήκες για να δούμε τα πράγματα με θετικότερο μάτι. 
ΠΡΟΕΔΡΕΥΩΝ (Παναγιώτης Κοσιώνης): Αν και αυτό που λέτε, κύριε
Σπυρόπουλε, δεν είναι απόλυτο, όμως υπήρχε κάποιος συγκεκριμένος λόγος
για τον οποίο η Νέα Δημοκρατία αποχώρησε.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
ΠΡΟΕΔΡΕΥΩΝ (ΚΩΝΣΤΑΝΤΙΝΟΣ ΒΡΕΤΤΟΣ: To λόγο έχει η κα Γεννηματά.

ΦΩΤΕΙΝΗ ΓΕΝΝΗΜΑΤΑ: Κύριε Πρόεδρε, κύριοι συνάδελφοι, παρά τις
αντίξοες συνθήκες και την τροπή που πήρε η συζήτηση, επειδή θεωρώ ότι το θέμα που συζητάμε σήμερα είναι ιδιαίτερο σημαντικό, θα ήθελα να κλείσω λέγοντας μόνο λίγα πράγματα.
'Ηθελα να ομολογήσω προς τους συναδέλφους της Αντιπολίτευσης ότι η πρόταση που κατέθεσαν είναι πράγματι σε θετική κατεύθυνση. Παρ' όλα αυτά, δεν βρίσκεται αυτήν τη στιγμή κανείς από αυτούς εδώ για να το ακούσει. 
Επίσης θεωρώ ότι είναι ιδιαίτερα άδικη η τοποθέτησή τους ότι
αρνούμαστε την υπερψήφιση της συγκεκριμένης πρότασης επειδή αυτή

προέρχεται από την Αντιπολίτευση.
Είναι λάθος η τοποθέτηση αυτή, πρώτον, γιατί όλοι μας γνωρίζουμε ότι είναι δικαίωμα της Αντιπολίτευσης και υποχρέωσή της η επεξεργασία και η κατάθεση προτάσεων νόμων προς το Σώμα, ένα δικαίωμα που κανένας μας δεν έχει το δικαίωμα να υποτιμά και να παραγνωρίζει. Και, δεύτερον, γιατί όπως προανέφερα και στην πρωτομιλία μου το 1997 επί υπουργίας κ. Γείτονα είχε ξεκινήσει και είχε προωθηθεί το θέμα αυτό με αυτήν ακριβώς την 
κατεύθυνση και αυτήν ακριβώς τη διατύπωση στα αρμόδια γνωμοδοτικά όργανα. Ο λόγος που αυτή δεν ολοκληρώθηκε δεν οφείλεται στην αντίθεση ή στην αλλαγή ρότας της Κυβέρνησής μας αλλά σε νομοτεχνικές τυπικότητες.
Σήμερα οδηγούμαστε στην απόρριψη της πρότασης όχι από μία ανούσια

και κενού περιεχομένου αντιπολιτευτική διάθεση. Θεωρούμε ότι ένα τόσο σημαντικό ζήτημα δεν μπορεί να ειδωθεί και να αντιμετωπισθεί αποσπασματικά και αποκομμένο από τα γενικότερα θέματα και τις ρυθμίσεις που ήδη συντελούνται στο χώρο της υγείας, αλλά και τα ειδικότερα προβλήματα των νοσηλευτών, έτσι όπως πολύ αναλυτικά περιγράφηκαν απ' όλους όσους μίλησαν στις πρωτομιλίες.
Διαφορετική προσέγγιση κινδυνεύει να αφυδατώσει και να μειώσει το θέμα σε μία συνδικαλιστική και μόνο τακτοποίηση εκκρεμοτήτων που θα έχει πολύ βραχύ χρονικό ορίζοντα.
Η σημερινή διαδικασία πάντως, εάν εξαιρέσουμε αυτήν την κατάληξη, θεωρώ ότι υπήρξε χρήσιμη και αυτό γιατί κατέδειξε πως υπάρχει ταυτόσημη και ομόφωνη θέση όλων των πλευρών μέσα στο Κοινοβούλιο για τα θέματα που αφορούν τους νοσηλευτές.
Πιστεύω πως το Υπουργείο Υγείας θα πρέπει να λάβει πολύ σοβαρά υπόψη του όλα όσα ακούστηκαν, που πιστεύω πως δυναμώνουν τις προσπάθειες για ολοκληρωμένη αντιμετώπιση των θεμάτων. Το Υπουργείο έχει εξάλλου δεσμευτεί ότι θα μελετήσει το θέμα στα πλαίσια ενός συνολικότερου σχεδιασμού προτάσεων και απαντήσεων των προβλημάτων των νοσηλευτών. 
Κύριε Υπουργέ, σε κάθε περίπτωση είναι αδήριτη ανάγκη για
κωδικοποίηση και εκσυγχρονισμό του νοσηλευτικού επαγγέλματος, που αποτελεί πράγματι τη ραχοκοκαλιά του Εθνικού Συστήματος Υγείας. Και αυτό 
θα είναι προς όφελος της κοινωνίας, της πολιτείας και βεβαίως του Εθνικού Συστήματος Υγείας και των νοσηλευτών και των νοσηλευτριών που όλοι γνωρίζουμε ότι ασκούν τα καθήκοντά τους πολλές φορές στα όρια της αυτοθυσίας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος ομιλητής για να δευτερολογήσει.
Κηρύσσεται περαιωμένη η συζήτηση επί της αρχής της πρότασης νόμου αρμοδιότητας Υπουργείου Υγείας και Πρόνοιας: "Δημιουργία νομικού προσώπου δημοσίου δικαίου νοσηλευτών".
Οι αποδεχόμενοι την πρόταση νόμου παρακαλώ να εγερθούν.
(Δεν ηγέρθη κανείς)
Είναι προφανές ότι δεν ηγέρθη ο απαιτούμενος και προβλεπόμενος
από τον Κανονισμό της Βουλής αριθμός Βουλευτών και συνεπώς η πρόταση νόμου αρμοδιτότηας του Υπουργείου Υγείας και Πρόνοιας: "Δημιουργία νομικού προσώπου δημοσίου δικαίου νοσηλευτών" απορρίπτεται.
Δέχεστε στο σημείο αυτό, κύριοι συνάδελφοι, να λύσουμε τη συνεδρίαση; ΟΛΟΙ OI BOYΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.20' λύεται η συνεδρίαση για
αύριο Τρίτη 6 Μαρτίου 2001 και ώρα 10.30' με αντικείμενο εργασιών του Σώματος: νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση", σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



