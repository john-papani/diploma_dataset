      Τρίτη 23 Σεπτεμβρίου 2003
      ΣΥΝΕΔΡΙΑΣΗ ΛΕ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να απαγορεύσει τη χρήση κινητών στα σχολεία κλπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά: i) με την επέκταση του θεσμού των σχολικών φυλάκων στα δημοτικά σχολεία, σελ.
      ii) με τη λήψη των αναγκαίων μέτρων προστασίας από τη μόλυνση των πηγών της Κρύας, απ’ όπου υδρεύεται η πόλη των Ιωαννίνων κλπ., σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Εθνικής Άμυνας: «Ανώτατα Στρατιωτικά Εκπαιδευτικά Ιδρύματα (ΑΣΕΙ)», σελ.
      2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Κύρωση της Συμφωνίας για την τροποποίηση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για την τελική ρύθμιση στις αποζημίωσης εισφορών κοινωνικής ασφάλισης των επαναπατριζόμενων Ελλήνων πολιτικών προσφύγων από τη Ρουμανία», σελ.
      3. Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Τροποποίηση του ν. 2323/1995 «Υπαίθριο Εμπόριο και άλλες διατάξεις» και άλλες διατάξεις», σελ.
      4. Κατάθεση εκθέσεων Διαρκών Επιτροπών:
      Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΚΑΡΑ Μ., σελ.
      ΠΑΠΑΔΕΛΗΣ Φ., σελ.
      ΠΑΠΑΔΗΜΑΣ Λ., σελ.
      ΣΤΡΙΦΤΑΡΗΣ Σ., σελ.
      Β. Επί του σχεδίου νόμου του Υπουργείου Ανάπτυξης:
      ΒΕΡΥΒΑΚΗΣ Ε., σελ.
      ΓΕΙΤΟΝΑΣ Κ., σελ.
      ΓΚΑΤΖΗΣ Ν., σελ.
      ΔΑΣΚΑΛΑΚΗΣ Γ., σελ.
      ΔΙΑΜΑΝΤΗΣ Κ., σελ.
      ΚΑΨΗΣ Γ., σελ.
      ΛΙΑΣΚΟΣ Α., σελ.
      ΠΑΥΛΟΠΟΥΛΟΣ Π., σελ.
      ΣΓΟΥΡΙΔΗΣ Π., σελ.
      ΣΠΥΡΙΟΥΝΗΣ Κ., σελ.
      ΣΤΕΡΓΙΟΥ Ι., σελ.
      ΤΑΣΟΥΛΑΣ Κ., σελ.
      ΤΣΟΧΑΤΖΟΠΟΥΛΟΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ  ΛΕ΄
      Τρίτη 23 Σεπτεμβρίου 2003
      Αθήνα, σήμερα στις 23 Σεπτεμβρίου 2003, ημέρα Τρίτη και ώρα 18.30΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ  ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από την κ. Μαρία Καρά, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί την κατασκευή πεζογέφυρας στο Ικόνιο Περάματος για την ασφαλή διάβαση μαθητών.
      2. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Μιχαήλ Βιλλιώτης, ανθυπασπιστής, ζητεί την επαναφορά του στο Πολεμικό Ναυτικό.
      3. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Όμιλος Ερετών ζητεί τη λήψη μέτρων για τη διάσωση του Μουσείου Κωπηλασίας του Ομίλου, το οποίο στεγάζεται εντός της Μαρίνας Ζέας.
      4. Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Επιτροπή Αρκάδιων Αγώνων ζητεί την οικονομική επιχορήγηση των αγώνων που διοργανώνει.
      5. Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Σωματείο Ατόμων με Αναπηρία Νομού Ρεθύμνης ζητεί την άμεση κάλυψη τριών θέσεων εκπαιδευτικών στο 1ο Ειδικό Δημοτικό Σχολείο Ρεθύμνης.
      6. Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ενσωμάτωση της ΑΤΑ στη βασική σύνταξη.
      7. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Πλαστήρα Καρδίτσας ζητεί τη χρηματοδότηση της κατασκευής του έργου της παραλίμνιας οδικής σύνδεσης του κυκλώματος της λίμνης Πλαστήρα.
      8. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο κ. Ηλίας Καϊσιμος, κάτοικος Άνω Λιοσίων, διαμαρτύρεται για τη λειτουργία σκοπευτηρίου στον εθνικό δρυμό της Πάρνηθας.
      9. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Κιλελέρ Λάρισας ζητεί την ένταξη των μισθωμάτων των δημοτικών αγρών στη ρύθμιση οφειλών προς τους ΟΤΑ.
      10. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Δημοκρατική Ανεξάρτητη Κίνηση εργαζομένων σωφρονιστικών υπαλλήλων ΔΑΚΕ Σ.Υ. ζητεί να επιστρέψουν στην έδρα τους οι αποσπασμένοι στις φυλακές Κορυδαλλού σωφρονιστικοί υπάλληλοι.
      11. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Αθλητικός Οργανισμός Δήμου Ελασσόνας ζητεί οικονομική και υλική βοήθεια.
      12. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Δ/νση Αυτοδιοίκησης και Αποκ/σης ΤΥΔΚ Λάρισας ζητεί την άμεση αποκατάσταση των ζημιών που προκάλεσε  η πρόσφατη θεομηνία στο Δήμο Ελασσόνας.
      13. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Δημοκρατική Ανεξάρτητη Κίνηση Εργαζομένων Σωφρονιστικών Υπαλλήλων ΔΑΚΕ Σ.Υ. ζητεί την άμεση καταβολή του ημερησίου  εφοδίου τροφοδοσίας στους σωφρονιστικούς υπαλλήλους.
      14. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Εργατικό Κέντρο Λευκάδας ζητεί την αντιμετώπιση των προβλημάτων που δημιούργησε ο σεισμός της 14ης Αυγούστου στη Λευκάδα.
      15. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Λευκάδας ζητεί να αποκατασταθούν οι ζημιές που προκάλεσε ο σεισμός της 14ης Αυγούστου στην περιοχή του.
      16. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Έπαρχος Λήμνου ζητεί την ολοκλήρωση των εργασιών που αφορούν στο βιολογικό καθαρισμό Μύρινας.
      17. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Φορείς του Δήμου Μύρινας Λήμνου ζητούν την κατασκευή έργου για το βιολογικό καθαρισμό των λυμάτων της Μύρινας.
      18. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ένωση Συνταξιούχων ΤΕΒΕ Θεσπρωτίας ζητεί να μη γίνουν κρατήσεις στις συντάξεις του ΤΕΒΕ για την υγειονομική περίθαλψη.
      19. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Πρόεδρος του ΤΟΕΒ Τρικόρφου Αιτωλ/νίας ζητεί να χρηματοδοτηθεί ο ΤΟΕΒ για να αντικατασταθεί ο αγωγός άρδευσής του.
      20. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ένωση Συλλόγων Γονέων και Κηδεμόνων Δήμου Μυτιλήνης επισημαίνει τα προβλήματα στην υλικοτεχνική υποδομή όλων των σχολείων του Δήμου Μυτιλήνης.
      21. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Εργαζομένων στην ΑΕΜ ΒΩΞΙΤΑΙ ΠΑΡΝΑΣΣΟΥ καταγγέλλει σοβαρές παραβιάσεις της εργατικής και μεταλλευτικής νομοθεσίας τόσο από την επιχείρηση «ΑΕΕ ΑΡΓΥΡΟΜΕΤΑΛΛΕΥΜΑΤΩΝ ΚΑΙ ΒΑΡΥΤΙΝΗΣ» όσο και από τις εργολαβικές επιχειρήσεις.
      22. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Εργαζομένων Καζίνο – Ξενοδοχείου και Τελεφερίκ Πάρνηθας αναφέρεται στα προβλήματα που αντιμετωπίζουν οι εργαζόμενοι μετά την ιδιωτικοποίηση του Καζίνο.
      23. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Φερών Μαγνησίας ζητεί να χρηματοδοτηθεί ο Δήμος για την επισκευή και συντήρηση των σχολικών του κτιρίων.
      24. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας υποβάλλει διευκρινιστικές επισημάνσεις για την 7017/4/3548-4/8/03 απάντηση του Υφυπουργού Δημόσιας Τάξης σε αιτήματά τους.
      25. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Τυφλών – Αναπήρων Μικροπωλητών και Ατόμων με ειδικές ανάγκες «Η ΑΛΛΗΛΕΓΓΥΗ»  ζητεί να χορηγηθούν άδειες στα μέλη του πώλησης «ψιλικών ειδών» εντός του ιστορικού κέντρου.
      26. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Τσελεγγίδου Μελπομένη, κάτοικος Μεγαλόκαμπου Δράμας ζητεί την απόδοση ιατροφαρμακευτικής δαπάνης.
      27. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Βασίλειος Δουμάνης, κάτοικος Μαυρολεύκης Δράμας, ζητεί την ικανοποίηση συνταξιοδοτικού του αιτήματος από τον ΟΓΑ.
      28. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί οικονομική επιχορήγηση για την αποκατάσταση των ζημιών του προηγούμενου χειμώνα στην περιοχή του Δήμου και των Δημοτικών Διαμερισμάτων του.
      29. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την επαναλειτουργία της συγκοινωνιακής γραμμής ΚΤΕΛ, Ροβιές – Λ. Αιδηψού.
      30. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί την αποζημίωση των ελαιοπαραγωγών της περιοχής, από ακραία καιρικά φαινόμενα.
      31. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Δονούσας Κυκλάδων ζητεί τη βελτίωση της συγκοινωνιακής της εξυπηρέτησης με τον Πειραιά.
      32. Ο Βουλευτής Άρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία ο κ. Νικόλαος Αγγελής, πολιτικός μηχανικός, κάτοικος Άρτας, ζητεί διευκρινήσεις σε τεχνικά ζητήματα που αναφέρονται σε τμήμα της Εθνικής Οδού Άρτας – Τρικάλων.
      33. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί την ίδρυση Πανεπιστημιακής Σχολής Τουρισμού στη Ρόδο.
      34. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία οι κ. Δημήτριος Γεωργοβίτσας, δικηγόρος και Βασιλική Κουφάκη, καθηγήτρια, κάτοικοι Λάρισας, διαμαρτύρονται για το ισχύον σύστημα πρόσβασης των αποφοίτων ΤΕΕ στα ΤΕΙ.
      35. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Ιδρυτών Ελληνικών Ιδιωτικών Εκπαιδευτηρίων ζητεί να ληφθεί υπόψη η υπάρχουσα νομοθεσία σε ενδεχόμενους διορισμούς αναπληρωτών καθηγητών, οι οποίοι υπηρετούν σε ιδιωτικά σχολεία.
      36. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την ικανοποίηση εργασιακών και οικονομικών αιτημάτων του κλάδου.
      37. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί οικονομική επιχορήγηση για την αποκατάσταση ζημιών από κακοκαιρία, στο οδικό δίκτυο και δίκτυο ύδρευσης του Δήμου και των Δημοτικών Διαμερισμάτων του.
      38. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Εκπολιτιστικός και Εξωραϊστικός Σύλλογος Λογγού Φθιώτιδας «Ο ΠΛΑΤΩΝ» ζητεί την ασφαλτόστρωση δρόμου.
      39. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Ιατρικός Σύλλογος Αγρινίου ζητεί την επίλυση προβλήματος σχετικά με τις πληρωμές του Δημοσίου στους γιατρούς της περιοχής Αγρινίου.
      40. Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Ρεθύμνης ζητεί τη χρηματοδότηση έργων όπως: η βελτίωση των αγροτικών δρόμων και της δημοτικής οδοποιίας του Νομού κ.α. 
      41. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Έπαρχος Θήρας ζητεί τη διεύρυνση του μέτρου των πολύτεκνων με βάση την οικογένεια των 3 παιδιών.
      42. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Νομού Καρδίτσας ζητεί την αύξηση των αποδοχών των μελών του.
      43. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Τομέας Υγείας – Πρόνοιας Νομού Μαγνησίας ζητεί πληροφορίες για τις καινούργιες ειδικότητες υπαλλήλων των Νομαρχιακών Αυτοδιοικήσεων.
      44. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Μηλέων Μαγνησίας ζητεί να δοθεί η δυνατότητα στους αγρότες της περιοχής του να υποβάλλουν ενστάσεις στον ΕΛΓΑ.
      45. Ο Βουλευτής Αττικής κ. ΙΩΑΝΝΗΣ ΓΙΑΝΝΑΚΗΣ κατέθεσε αναφορά με την οποία ζητεί τη δημιουργία στάσης του προαστιακού σιδηροδρόμου Πειραιά – Χαλκίδας στα διοικητικά όρια της κοινότητας Κρυονερίου Αττικής.
      46. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων ζητεί να καταργηθεί η στολή εργασίας για το διοικητικό προσωπικό των ΚΤΕΛ.
      47. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία Συμβασιούχοι Ιπτάμενοι Φροντιστές και Συνοδοί Ολυμπιακής Αεροπορίας ζητούν την ένταξή τους στο τακτικό προσωπικό της εταιρείας.
      48. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Βώλακος Ηλείας ζητεί να του αποδίδεται το 30% των προσόδων του ΓΟΕΒ Αλφειού – Πηνειού από ενοικιάσεις καλλιεργήσιμων εκτάσεων.
      49. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ηλιούπολης Αττικής με αφορμή την παράδοση στην κυκλοφορία της Δυτικής Περιφερειακής Υμηττού, ζητεί την επίσπευση των διαδικασιών ολοκλήρωσης του ημιτελούς σήμερα έργου, την άμεση έναρξη των εργασιών και τον καθορισμό συγκεκριμένου χρονοδιαγράμματος ολοκλήρωσης και της Νότιας προέκτασης της Δυτικής Περιφερειακής Υμηττού.
      50. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ροδίων ζητεί την άμεση διακοπή διακατοχής και λειτουργίας καταστήματος αφορολογήτων ειδών στον εμπορικό λιμένα της Ρόδου.
      51. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Λευκάδας ζητεί την αποκατάσταση ζημιών που προκάλεσε ο σεισμός στην περιφέρειά του. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 263/2-7-03 ερώτηση του Βουλευτή κ. Απόστολου Ανδρεουλάκου δόθηκε με το υπ’ αριθμ. 46266/Β/1565/18-7-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση του βουλευτού κ. Α. Ανδρεουλάκου, σας πληροφορούμε ότι η Εμπορική Τράπεζα από θεσπίσεως του άρθρου 29 του ν. 2937/2001 έχει ρητά εξαιρεθεί από τον Δημόσιο Τομέα και ως εκ τούτου, επειδή δεν πληρούνται οι τυπικές προϋποθέσεις, δεν συναινεί σε καμία απόσπαση υπαλλήλων της σε Γραφεία Υπουργών ή Βουλευτών.
      Οι αποσπάσεις, υπαλλήλων της Τράπεζας, οι οποίες πραγματοποιήθηκαν πριν την έναρξη της ισχύος του αναφερθέντος νόμου είναι καθ' όλα σύννομες, αφού διενεργήθηκαν τηρουμένων των προ υποθέσεων των ισχυουσών διατάξεων των νόμων, ο δε αριθμός των απεσπασμένων υπαλλήλων στις ανωτέρω θέσεις ανέρχεται στους σαρανταεννέα.
      Για πληρέστερη ενημέρωση, σας στέλνουμε το υπ' αριθμ. 14918/11.7.03 έγγραφο της Εμπορικής Τράπεζας με τα σχετικά συνημμένα.
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»
      2. Στην με αριθμό 373/3-7-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 46582/18-7-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση, της παραπάνω ερώτησης που κατέθεσε στη Βουλή ο βουλευτής κ. Γ. Γαρουφαλιάς, σχετικά με την «αύξηση του ελλείμματος του προϋπολογισμού κατά το πρώτο 5μηvο του 2003 », σας πληροφορούμε ότι:
      1. Οι διαφοροποιήσεις που παρατηρούνται από τους ετήσιους στόχους του προϋπολογισμού, με βάση τα προσωρινά στοιχεία εκτέλεσης του προϋπολογισμού (5μηνο), είναι συγκυριακές και οφείλονται στην μη κανονικότητα, που παρουσιάζουν τα μεγέθη, ως προς τον χρόνο υλοποίησής τους, με αποτέλεσμα η ασυμμετρία αυτή να διαφοροποιεί την εκτέλεση του προϋπολογισμού ως προς τους μηνιαίους ρυθμούς μεταβολής. Το έλλειμμα του προϋπολογισμού, ως ποσοστό επί του AΕΠ, θα διαμορφωθεί σύμφωνα με τους στόχους που έχουν τεθεί, αφού εκτιμάται ότι ο ρυθμός ανάπτυξης θα διατηρηθεί στα υψηλά επίπεδα του 3,8%, διευρύνοντας έτσι τη διαφορά του από το μέσο όρο της Ευρωζώνης, ο οποίος σύμφωνα με τις τελευταίες εκτιμήσεις της Ευρωπαϊκής Κεντρικής Τράπεζας θα κυμανθεί μεταξύ του 0,4% και 1,0%.
      2. Για τις νέες προσλήψεις του τρέχοντος έτους έχουν προβλεφθεί τα σχετικά κονδύλια στον προϋπολογισμό.
      3. Το έλλειμμα της Γενικής Κυβέρνησης διαμορφώνεται και αποτυπώνεται σύμφωνα με την μεθοδολογία του E.S.A. 95, η οποία ισχύει για όλες τις χώρες της Ευρωπαϊκής Ένωσης.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      3. Στην με αριθμό 889/17-7-2003 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. 50823/ΔΕ-7612/24-7-2003 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Σήφη Βαλυράκη, σχετικά με τη χρηματοδότηση για την αποκατάσταση ζημιών από τις θεομηνίες Ιανουαρίου - Μαρτίου 2003 στις υποδομές της Κρήτης, σας γνωρίζουμε ότι το Υπουργείο Οικονομίας και Οικονομικών ενέκρινε αρχικά σχετικό έργο με προϋπολογισμό και πίστωση 8.600.000,00 ευρώ. Ήδη με νεώτερη απόφασή μας εγκρίναμε την αύξηση του ανωτέρω ποσού σε 10.500.000,00 ευρώ.
      Η εκτέλεση και η χρηματοδότηση του ανωτέρω έργου εμπίπτει στις αρμοδιότητες της Περιφέρειας Κρήτης.
      Σημειώνεται ότι αυξήσεις πιστώσεων είναι δυνατό να πραγματοποιηθούν εντός του έτους, εφόσον το απαιτεί η πρόοδος των εργασιών των εγκεκριμένων έργων, στο πλαίσιο των δυνατοτήτων που παρέχει το Πρόγραμμα Δημοσίων Επενδύσεων.
      Ο Υφυπουργός
      ΧΡΗΣΤΟΣ ΠΑΧΤΑΣ»
      4. Στην με αριθμό 1403/29-7-03 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. Δ1/Α/14053/7-8-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή η Βουλευτής κ. Έλσα Παπαδημητρίου, σας διαβιβάζουμε την με αριθ. πρωτ. 117699/5.8.2003 επιστολή του Δ/ντος Συμβούλου της ΔΕΠΑ Α.Ε., η οποία καλύπτει πλήρως το θέμα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 1519/30-7-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 111514/6-8-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του σχετικού ερωτήματος 1519/30/7/03 του βουλευτή κ. Σωτήρη Χατζηγάκη, σας γνωρίζουμε τα ακόλουθα:
      1. Η εν θέματι δραστηριότητα σύμφωνα με την υπ. αρ. Η.Π. 15393/2332/2002 ΚΥΑ (ΦΕΚ 1022/8/5.8.2002) υπάγεται στα έργα & δραστηριότητες της πρώτης κατηγορίας -δεύτερης υποκατηγορίας.
      2. Δεδομένου ότι η εν λόγω δραστηριότητα δεν εντάσσεται στις εξαιρέσεις του άρθρου 5 της υπ. αρ. Η.Π. 11014/703/Φ104/14.03.2003 ΚΥΑ (ΦΕΚ 332/Β/20.03.03), αρμόδια για τα θέματα της περιβαλλοντικής αδειοδότησης της εν θέματι χοιροτροφικής μονάδας είναι η Περιφέρεια Θεσσαλίας και όχι η Υπηρεσία Περιβ.Σχεδιασμού του ΥΠΕΧΩΔΕ.
      3. Με το α.π. οικ.111588/5-8-03 έγγραφό μας, ζητήθηκαν και αναμένονται τα εξής στοιχεία:
      Ι. Από τον ΟΤΑ Δήμου Μεγάλων Καλυβίων ο οποίος είναι αρμόδιος για την έκδοση των αδειών ιδρύσεως και λειτουργίας της εν θέματι μονάδας να μας ενημερώσει σχετικά με τα θέματα της αρμοδιότητάς του.
      ΙΙ. Από τη Δ/νση Τ.Π. & Π.Ε. της Νομαρχιακής Αυτοδιοίκησης Τρικάλων να μας ενημερώσει σχετικά με την έκδοση των οικοδομικών αδειών των κτιριακών εγκαταστάσεων της εν θέματι μονάδας καθώς και αν προκαλούνται προβλήματα δυσοσμίας κ.τ.λ από τη λειτoυργία αυτής τα οποία θίγονται στην εν λόγω ερώτηση Βουλής.
      ΙΙΙ. Από τη Δ/νση ΠΕΧΩ της Περιφέρειας Θεσσαλίας να εξετάσει τα θέματα της αρμοδιότητάς της και να μας ενημερώσει σχετικά.
      Η Υφυπουργός
      Ρ. ΖΗΣΗ»
      6. Στην με αριθμό 1571/31.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 477/11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1571/31-07-2003 εγγράφου με το οποίο μας διαβιβάστηκε ερώτηση του Βουλευτή κ. Σπ. Σπηλιωτόπουλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η επίλυση των προβλημάτων που αντιμετωπίζει το προσωπικό του Λιμενικού Σώματος (Λ.Σ.) αποτελεί θέμα άμεσης προτεραιότητας για το ΥΕΝ, με γνώμονα την αποτελεσματικότερη λειτουργία των Υπηρεσιών αλλά και τη βελτίωση της οικονομικής, επαγγελματικής και κοινωνικής θέσης καθώς και των συνθηκών εργασίας του προσωπικού.
      2. Το ΥΕΝ εξετάζει τα θεσμικά και οικονομικά αιτήματα του προσωπικού Λ.Σ. και καταβάλλονται συντονισμένες προσπάθειες με τα αρμόδια Υπουργεία, ώστε να δοθούν λύσεις, σύμφωνα και με τις υφιστάμενες δημοσιονομικές δυνατότητες.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      7. Στην με αριθμό 1411/147/29-7-03 ερώτηση του Βουλευτή κ. Παναγιώτη Μελά δόθηκε με το υπ’ αριθμ. 108797/11-8-03 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της με αριθ. πρωτ. 1411/147/29.7.03 ερώτησης του Βουλευτή κ. Παναγιώτη Μελά, σχετικά με τη διάθεση της δωρεάς της Κυβέρνησης των Η.Π.Α για τον εξοπλισμό του Σ.Δ.Ο.Ε. προς καταπολέμηση των ναρκωτικών, σας γνωρίζουμε τα ακόλουθα:
      1.- Με την 2/40329/Α0024/30.9.2002 απόφαση του Υπουργού Οικονομίας & Οικονομικών έγινε η σύσταση ειδικού εκτός προϋπολογισμού λογαριασμού, όπου κατατέθηκε το ποσό της δωρεάς των 755.986,35 $, για να χρησιμοποιηθεί για τον εξοπλισμό των υπηρεσιών δίωξης ναρκωτικών του Σ.Δ.Ο.Ε.
      2.- Σε εφαρμογή της παραπάνω απόφασης, ο Ειδικός Γραμματέας του Σ.Δ.Ο.Ε. με την 115456/13.11.2002 απόφασή του συγκρότησε ειδικό διαχειριστικό όργανο το οποίο μετά από μελέτη εισηγήθηκε την προμήθεια εξοπλισμού που θα χρησιμοποιηθεί για την καταπολέμηση των ναρκωτικών.
      3.- Μέχρι σήμερα, από την συγκεκριμένη χρηματική δωρεά έχει διατεθεί το ποσό των 89.477,31 € και έχει γίνει προμήθεια τηλεπικοινωνιακού εξοπλισμού παρακολούθησης, ψηφιακού εξοπλισμού παρακολούθησης, φωτοαντιγραφικών μηχανημάτων, δικύκλων και συστημάτων πληροφορικής.
      4.- Όλα τα χρήματα που έχουν δαπανηθεί μέχρι σήμερα έχουν διατεθεί σύμφωνα με τις επιθυμίες του διαθέτη, το δε υπόλοιπο ποσό θα απορροφηθεί μέχρι 31.12.2004.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      8. Στην με αριθμό 1410/29-7-03 ερώτηση του Βουλευτή κ. Αναστάσιου Λιάσκου δόθηκε με το υπ’ αριθμ. 466/11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1410/29-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Αν. Λιάσκου που κατατέθηκε στη Βουλή των Ελλήνων, σας γνωρίζουμε ότι στις δηλώσεις των πλοιοκτητών που έγιναν σε εφαρμογή του ν. 2932/2001 δεν συμπεριλήφθηκαν δρομολόγια για τη γραμμή Ραφήνας-Καρύστου. Εφόσον εκδηλωθεί ενδιαφέρον για σύνδεση της Καρύστου με τη Ραφήνα, το ΥΕΝ θα εξετάσει άμεσα τη δραστηριοποίηση του ενδιαφερόμενου πλοιοκτήτη.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      9. Στην με αριθμό 1347/28-7-03 ερώτηση της Βουλευτού κ. Μαρίας Κόλλια – Τσαρούχα δόθηκε με το υπ’ αριθμ. 16242Β/31-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση στην ερώτηση με αριθμό πρωτοκόλλου 1347, που κατατέθηκε στις 28.07.2003 από τη βουλευτή κα Μ. Κόλλια - Τσαρουχά, σας ενημερώνουμε για τα ακόλουθα:
      Ο συνολικός σχεδιασμός του Έργου του Εθνικού Κτηματολογίου εγκρίθηκε από το Διοικητικό Συμβούλιο της ΚΤΗΜΑΤΟΛΟΓΙΟ ΑΕ στις 24.10.2002. Το Σχέδιο προβλέπει ότι η σύνταξη του Εθνικού Κτηματολογίου για όλη τη χώρα θα ολοκληρωθεί με την τελευταία ανάθεση μελετών κτηματογράφησης, το 2010. Θα καλύπτει όλες τις περιοχές της χώρας (εκτός αυτών που ήδη κτηματογραφούνται με τα τρία τρέχοντα προγράμματα) και με την ολοκλήρωση της υλοποίησης του, θα έχει κτηματογραφηθεί το σύνολο της Ελλάδας, δηλαδή θα έχουν καλυφθεί 131,6 χιλιάδες τετραγωνικά χλμ. και περί τα 33 εκατομμύρια δικαιώματα.
      Με βάση το συνολικό αυτό σχεδιασμό, συντάχθηκε το Επιχειρησιακό Πρόγραμμα του Εθνικού Κτηματολογίου για συγχρηματοδότηση από εθνικούς και κοινοτικούς πόρους στο πλαίσιο του Γ΄ ΚΠΣ. Το Επιχειρησιακό Πρόγραμμα αυτό υποβλήθηκε στην Ευρωπαϊκή Ένωση για έγκριση το Φεβρουάριο του 2003, οπότε και άρχισε η συνήθης διαδικασία διαπραγμάτευσης κατά την οποία οι υπηρεσίες της Ευρωπαϊκής Επιτροπής ζήτησαν συμπληρωματικά στοιχεία και διευκρινήσεις, που αποσκοπούσαν κυρίως στην κατανόηση από πλευράς τους, του σύνθετου αυτού έργου και της νομοθεσίας που το διέπει. Η διαδικασία της διαπραγμάτευσης είναι ακόμα υπό εξέλιξη. Οι νέες προκηρύξεις μελετών κτηματογράφησης θα ξεκινήσουν όταν ολοκληρωθεί η προαναφερθείσα διαδικασία.
      Ο Συνολικός Σχεδιασμός θέτει τα βασικά κριτήρια με βάση τα οποία θα εντάσσονται οι περιοχές στο Εθνικό Κτηματολόγιο. Τα κριτήρια αυτά με τα οποία συμφωνούν και οι Υπηρεσίες της Ευρωπαϊκής Επιτροπής, είναι, με σειρά προτεραιότητας, τα ακόλουθα:
      - περιοχές που έχουν μεγάλη πυκνότητα δικαιωμάτων, κατά κύριο λόγο αστικές, έτσι ώστε να υπάρξει το ταχύτερο δυνατή αυτοχρηματοδότηση από την είσπραξη του ανταποδοτικού τέλους, και, ως εκ τούτου, η ευχερέστερη χρηματοδότηση του έργου στα αμέσως επόμενα στάδια.
      - περιοχές υψηλής ανάπτυξης, αυξημένων οικιστικών πιέσεων και ιδιαίτερης περιβαλλοντικής ευαισθησίας. Εκτιμάται ότι η κατά το δυνατόν ταχύτερη εγκατάσταση και λειτουργία του κτηματολογίου στις περιοχές αυτές θα έχει μεγαλύτερο κοινωνικό όφελος.
      - ημιορεινές και ορεινές περιοχές.
      Με βάση αυτά τα κριτήρια δεν προγραμματίζεται ένταξη νέων περιοχών του Νομού Σερρών στις πρώτες μελλοντικές αναθέσεις.
      Οι μελέτες κτηματογράφησης των πιλοτικών προγραμμάτων βρίσκονται πολύ κοντά στην ολοκλήρωσή τους. Καθώς θα ολοκληρώνονται, θα αρχίσει σταδιακά το άνοιγμα των προσωρινών κτηματολογικών γραφείων στις αντίστοιχες περιοχές. Ήδη μέσα στο επόμενο δίμηνο θα αρχίσουν να ανοίγουν προσωρινά κτηματολογικά γραφεία σε περιοχές που περαιώνεται η κτηματογράφηση.
      Το νομικό πλαίσιο του Κτηματολογίου (άρθρο 12, παρ. 2, ν. 2308/1995 και άρθρο 1 παρ. 29, ν.3127/2003) προβλέπει ότι για την αυτοχρηματοδότηση του Έργου έτσι ώστε αυτό να συνεχιστεί και να καλύψει το σύνολο της χώρας, θα καταβάλλεται ανταποδοτικό τέλος μετά την περαίωση της κτηματογράφησης από τους εγγεγραμμένους στα κτηματολογικά βιβλία δικαιούχους. Η αυτοχρηματοδότηση του Έργου δεν σχετίζεται στους ισχύοντες νόμους με την σύσταση και τη λειτουργία των κτηματολογικών γραφείων.
      Η Υπουργός
      Β. ΠΑΠΑΝΔΡΕΟΥ»
      10. Στην με αριθμό 1312/25-7-03 ερώτηση του Βουλευτή κ. Ιωάννη Λαμπρόπουλου δόθηκε με το υπ’ αριθμ. 78400/15278/2003, 11-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε ο βουλευτής Ιωάννης Λαμπρόπουλος, για τα θέματα αρμοδιότητάς μας, σας γνωρίζουμε τα εξής:
      Ο αριθμός των προσώπων για τα οποία διαπιστώθηκε η Ελληνική Ιθαγένεια ως ομογενών από τις χώρες της πρώην ΕΣΣΔ ανέρχεται σε 20.265 (για το διάστημα από 1/1/2000 έως 1/6/2003), όπως σας είχαμε γνωρίσει με το υπ' αριθ. Φ. 78400/11943/1.7.2003 έγγραφό μας, με το οποίο σας είχαμε αποστείλει και σχετικό πίνακα κτήσης της Ελληνικής Ιθαγένειας από ομογενείς ανά Νομαρχιακή Αυτοδιοίκηση.
      Τυχόν λάθη που παρατηρούνται, όπως το συγκεκριμένο που αναφέρετε στην ερώτησή σας, οφείλονται στην έλλειψη μηχανογράφησης της υπηρεσίας μας.
      Την λανθασμένη απάντηση που σας δώσαμε με το υπ' αριθ. Φ. 78400/25067/18.11.2002 έγγραφό μας, είχε επισημάνει εγκαίρως η υπηρεσία μας από επανέλεγχο που διενεργήθηκε και σας ενημερώσαμε σχετικά με το υπ' αριθ. Φ. 78400/29293/30.12.2002 (φωτοαντίγραφο του οποίου επισυνάπτουμε).
      Όλα τα ανωτέρω στοιχεία είναι στην διάθεσή σας όποτε εσείς κρίνετε σκόπιμο.
      Ο Υφυπουργός
      Λ. ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 1299/25-7-03 ερώτηση του Βουλευτή κ. Πέτρου Τατούλη δόθηκε με το υπ’ αριθμ. 7017/4/3606/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. Τατούλης, σε ό,τι μας αφορά, σας γνωρίζουμε ότι, για την ομαλή και ασφαλή κυκλοφορία πεζών και οχημάτων και την πρόληψη των τροχαίων ατυχημάτων στην εθνική οδό Τρίπολης-Βυτίνας-Ολυμπίας, από τις αρμόδιες Υπηρεσίες μας λαμβάνονται όλα τα αναγκαία μέτρα αστυνόμευσης, τα οποία συνίστανται κυρίως στη διάθεση εποχούμενων περιπολιών κατά μήκος της εν λόγω οδού, σε καθημερινή βάση και στη διενέργεια γενικών τροχονομικών ελέγχων, καθώς και ελέγχων της ταχύτητας με RADAR, ιδιαίτερα εντός των κατοικημένων περιοχών από όπου διέρχεται η οδός.
      Πέραν αυτών, στα πλαίσια της τεχνικής αστυνόμευσης, για τις ατέλειες, βλάβες και φθορές, που επισημαίνονται στο ανωτέρω δίκτυο, ενημερώνεται αμέσως η αρμόδια Δ.Ε.Σ.Ε. Τρίπολης, για την αποκατάστασή τους και τη λήψη μέτρων αποτροπής των κινδύνων.
      Τα μέτρα αυτά τα τελευταία χρόνια έχουν αποδώσει θετικά αποτελέσματα, όπως προκύπτει από τη σύγκριση των στατιστικών στοιχείων τροχαίων ατυχημάτων, που έλαβαν χώρα στην εν λόγω οδό. Σύμφωνα δε με αυτά το έτος 2000 έλαβαν χώρα συνολικά 77 τροχαία ατυχήματα, το έτος 2001 72 και το 2002 57.
      Τέλος, στις αρμόδιες Υπηρεσίες μας δόθηκαν πρόσθετες εντολές και οδηγίες για αποτελεσματικότερη τροχονομική αστυνόμευση της ανωτέρω οδού και αυστηρότερη εφαρμογή των διατάξεων του Κ.Ο.Κ. σε βάρος των παραβατών.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      12. Στην με αριθμό 391/3-7-03 ερώτηση του Βουλευτή κ. Αναστάσιου Σπηλιόπουλου δόθηκε με το υπ΄ αριθμ. Β/3949/17-7-03 έγγραφο από τον Υπουργό Μεταφορών και Επικοινωνιών  η ακόλουθη απάντηση:
     «Σε απάντηση της ερώτησης με αριθμό 391/3-7-03 που κατέθεσε στη Βουλή ο Βουλευτής κ. Αναστάσιος Σπηλιόπoυλoς, σχετικά με την κατασκευή κλειστού γυμναστηρίου στη περιοχή του Δήμου Μενεμένης στη Θεσσαλονίκη, και σύμφωνα με το αριθμ. 153031/195Α/15-7-03 του Οργανισμού Σιδηροδρόμων Ελλάδος, σας πληροφορούμε τα παρακάτω:
     1. Ο Οργανισμός Σιδηροδρόμων Ελλάδος στην περιοχή του Δήμου Μενεμένης έχει στην κυριότητά του χώρο επιφανείας 15.920 μ2, ο οποίος εφάπτεται των εγκαταστάσεων του Εργοστασίου Οχημάτων στην εν λόγω περιοχή.
     Ο χώρος αυτός, ο οποίος περιγράφεται στο Κ23/236 τοπογραφικό σχέδιο, προέκυψε από συμπληρωματική απαλλοτρίωση ύστερα από σχετικό έγγραφο του ΣΕΚ (33621/5.9.1955/ΔΓ) προς το πρώην Υπουργείο Συγκοινωνιών και Δημοσίων Έργων, προκειμένου να καλύψει λειτουργικές ανάγκες του παραπλεύρως ευρισκομένου Εργοστασίου Οχημάτων του.
     Στη συνέχεια τόσο το Υπουργείο Συγκοινωνιών με το 13618/8.10.1955 έγγραφό του, όσο και το Υπουργείο Οικονομικών με το Σ. 12684/1896/30.11.1956 έγγραφό του, προχώρησαν στην έγκριση της απαλλοτρίωσης η οποία δημοσιεύθηκε στο ΦΕΚ 70/τ. Α΄/21.2.1956 και με τον Ν.9436/2433/12.12.1957 παραστατικό του Υπουργείου Οικονομικών παρακατέθηκαν τα χρήματα της συντελεσθείσας απαλλοτρίωσης.
     Επομένως ο ΟΣΕ ως καθολικός διάδοχος του ΣΕΚ κατέστη αποκλειστικός κύριος, νομεύς και κάτοχος της εν λόγω εκτάσεως χωρίς ποτέ κανείς να αμφισβητήσει καθ' οιονδήποτε τρόπο την κυριότητα, νομή και κατοχή αυτής.
     Έκτοτε ο χώρος αυτός αφιερώθηκε στην εξυπηρέτηση των αναγκών του ΟΣΕ (ήτοι του όμορου εργοστασίου του ΟΣΕ) και της σιδ/κής εν γένει μεταφοράς στην Ελλάδα.
     2. Ο Δήμος Μενεμένης με τη 192/1997 απόφαση του Δημοτικού Συμβουλίου, προχώρησε στην λήψη απόφασης για τροποποίηση του τοπικού ρυμοτομικού σχεδίου προκειμένου στο χώρο ιδιοκτησίας μας να κατασκευάσει αθλητικές εγκαταστάσεις. Κατά της άνω απόφασης υπεβλήθη ένσταση εκ μέρους μας με αριθμό πρωτ. 2120150/27.6.1997, με το αιτιολογικό ότι ο χώρος αυτός είναι απαραίτητος για τις λειτουργικές ανάγκες του εργοστασίου οχημάτων. Η ένσταση αυτή, όπως προκύπτει από τις περαιτέρω ενέργειες του Δήμου, δεν έγινε δεκτή, διότι ο Δήμος προχώρησε τις διαδικασίες με τις οποίες ελήφθη η υπ΄ αριθμ. 10922 (ΦΕΚ 584/τ. Δ/15.7.2002) Υπουργική Απόφαση, με την οποία εγκρίθηκε η τροποποίηση του τοπικού ρυμοτομικού σχεδίου και ο χώρος ιδιοκτησίας μας χαρακτηρίστηκε ως χώρος για την κατασκευή Δημοτικού Σταδίου αθλητικών εγκαταστάσεων.
     3. Αμέσως μετά τη γνωστοποίηση της ανωτέρω Υπουργικής Αποφάσεως ο ΟΣΕ κατέθεσε ενώπιον του Συμβουλίου της Επικρατείας Αιτήσεις περί ακυρώσεως αυτής και Αίτηση ενώπιον της Επιτροπής Αναστολών του ΣτΕ με την οποία ζήτησε την αναστολή της εκτέλεσης της προσβαλλόμενης πράξης και τη χορήγηση προσωρινής διαταγής που να απαγορεύει την εκτέλεση της πράξης μέχρι συζήτησης της Αίτησης Αναστολής ενώπιον της Επιτροπής Αναστολών.
     Επί των ανωτέρω αιτήσεων του ΟΣΕ (αίτηση Ακυρώσεως και Αίτηση Αναστολής) δεν έχουν εκδοθεί αποφάσεις των αρμοδίων τμημάτων του ΣτΕ.
     4. Η απαλλοτρίωση μέρους της έκτασης του εργοστασίου οχημάτων του ΟΣΕ θα προκαλέσει ζημία στο μεταφορικό έργο του Οργανισμού η οποία είναι πολύ μεγαλύτερη από τη δημόσια ωφέλεια που θα προκύψει από την κατασκευή του κλειστού Γυμναστηρίου η οποία είναι αποκλειστικά τοπικής εμβέλειας δεδομένου ότι το Γυμναστήριο θα εξυπηρετεί μόνον το Δήμο Μενεμένης και όχι το σύνολο του Ελληνικού λαού όπως αντίστοιχα οι σιδ/κές μεταφορές.
     Πέραν αυτού οι προβλεπόμενες από το Τοπικό Ρυμοτομικό Σχέδιο πεζοδρομήσεις των οδών στην ιδιοκτησία του ΟΣΕ θα επιφέρουν επιπλέον ζημία στον Οργανισμό αφού θα παρεμποδίζεται η κυκλοφορία των οχημάτων (φορτηγών, πλατφορμών με μηχανήματα, οχημάτων μεταφοράς προσωπικού κλπ) από και προς το εργοστάσιο του ΟΣΕ.
     Επομένως και στις δύο περιπτώσεις η προκαλούμενη στον ΟΣΕ ζημία (αλλά και εν γένει στο επιβατικό κοινό) υπερσκελίζει κατά πολύ τα πλεονεκτήματα του Δήμου και των κατοίκων του από το σχεδιαζόμενο έργο: Ο ΟΣΕ χάνει τμήμα της ιδιοκτησίας του προοριζόμενο για την εξυπηρέτηση του εργοστασίου οχημάτων ενώ παράλληλα η πρόσβαση στο εργοστάσιό του καθίσταται δυσχερής έως αδύνατη.
     Για το λόγο αυτό ο ΟΣΕ κατέφυγε στις ανωτέρω δικαστικές ενέργειες, έχοντας την υποχρέωση να διασφαλίσει όχι μόνο τα συμφέροντα του Οργανισμού (και της σιδ/κής μεταφοράς στην Ελλάδα) αλλά και το Δημόσιο Συμφέρον, το οποίο έχει αναγνωρισθεί ότι επιτελείται με την παλαιότερη απαλλοτρίωση υπέρ του ΟΣΕ.
     Επομένως οι ενέργειες του ΟΣΕ δεν είναι «προκλητικές» και «ακατανόητες» όπως αναφέρεται στην εν λόγω Ερώτηση, αλλά επιβάλλονται από το Δημόσιο Συμφέρον.
     5. Τέλος θα θέλαμε να τονίσουμε ότι η κοινωνική ευαισθησία του ΟΣΕ έναντι του Δήμου Μενεμένης και των κατοίκων της αποδεικνύεται και από το γεγονός ότι κατά το παρελθόν ο ΟΣΕ έχει παραχωρήσει στο Δήμο εκτάσεις ιδιοκτησίας του συνολικού εμβαδού πλέον των εννέα (9) στρεμμάτων για την κατασκευή κέντρου άθλησης, ΚΑΠΗ, πρασίνου κλπ.
     Ο Υπουργός
     ΧΡΙΣΤΟΣ ΒΕΡΕΛΗΣ»
      13. Στην με αριθμό 1291/25-7-03 ερώτηση του Βουλευτή κ. Ιωάννη Βαϊνά δόθηκε με το υπ΄ αριθμ. 7017/4/3603/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ι. Βαϊνάς, σε ό,τι μας αφορά, σας γνωρίζουμε ότι η Ελληνική Αστυνομία, στην προσπάθειά της να εντοπίσει τις σημαντικές διαφοροποιήσεις και μεταλλάξεις των παραδοσιακών μορφών εγκληματικότητας, παρακολουθεί διαρκώς τις εξελίξεις και τις διακυμάνσεις της, μελετώντας και αναλύοντας τα αίτια, τις τάσεις, τα κίνητρα και τις μεθόδους ενέργειας των κακοποιών και εφόσον κριθεί σκόπιμο αναπροσαρμόζει και συμπληρώνει τη δράση των Υπηρεσιών της. Στα πλαίσια της αντεγκληματικής πολιτικής που εφαρμόζει το Υπουργείο μας, για την αντιμετώπιση του φαινομένου του οργανωμένου εγκλήματος γενικά, έχουν ληφθεί σημαντικά μέτρα αστυνόμευσης που σχεδιάστηκαν από κάθε Αστυνομική Διεύθυνση, προσαρμοσμένα στις ιδιαιτερότητες και τις ανάγκες της κάθε περιοχής, τα οποία συντελούν στη μείωση του φόβου του εγκλήματος, στην παγίωση του αισθήματος ασφαλείας των πολιτών και στην ενδυνάμωση της εμπιστοσύνης τους προς την Αστυνομία.
     Σε ό,τι αφορά την αναφερόμενη στην ερώτηση μορφή εκβίασης, σας πληροφορούμε ότι από τις αρμόδιες Υπηρεσίες μας, μέχρι σήμερα, έχει καταγραφεί μία μόνο περίπτωση στην περιοχή της Σκύδρας Πέλλας το Μάιο 2002, κατά την οποία 3 Αλβανοί με απειλές βίας ή απρόκλητες σωματικές βλάβες, κατά ομοεθνών τους και άλλων αλλοδαπών, εξανάγκαζαν αυτούς σε παύση εργασίας, προκειμένου να επιτευχθεί μεταβολή των εργασιακών όρων. Οι δράστες συνελήφθησαν και οδηγήθηκαν στη Δικαιοσύνη.
     Στο σημείο αυτό πρέπει να επισημάνουμε ότι οι αστυνομικές Υπηρεσίες, για την καταστολή αυτής της μορφής της εγκληματικής δραστηριότητας, αντιμετωπίζουν τεράστιες δυσκολίες ως προς τη στοιχειοθέτηση των αδικημάτων αυτών, λόγω της απροθυμίας και του φόβου των θυμάτων να τα καταγγείλουν και να συνεργασθούν μαζί τους.
     Πάντως, αν και η κατάσταση, με βάση τα υφιστάμενα στοιχεία, δεν κρίνεται από τις Υπηρεσίες μας ιδιαίτερα ανησυχητική, σύμφωνα και με τις εντολές και οδηγίες που τους έχουν δοθεί, παρακολουθούν συνεχώς το θέμα αυτό με τη δέουσα προσοχή και σε περίπτωση θα εφαρμόσουν με αυστηρότητα την ισχύουσα νομοθεσία σε βάρος των υπαιτίων.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      14. Στην με αριθμό 1286/25-7-03 ερώτηση του Βουλευτή κ. Παναγιώτη Μαντούβαλου δόθηκε με το υπ΄ αριθμ. 7017/4/3602/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. Μαντούβαλος, σε ό,τι μας αφορά, σας γνωρίζουμε ότι, με απόφαση του Υπουργείου Ανάπτυξης, καθορίσθηκε ότι η προμήθεια των 34.000 πιστολίων της Ελληνικής Αστυνομίας θα πραγματοποιηθεί από τη Γενική Διεύθυνση Αμυντικού Εξοπλισμού του Γενικού Επιτελείου Στρατού (Γ.Δ.Α.Ε./Γ.Ε.Σ.), σύμφωνα με τις ισχύουσες διατάξεις περί προμηθειών των Ενόπλων Δυνάμεων.
     Από την αρμόδια Υπηρεσία μας συντάχθηκαν και απεστάλησαν στην ανωτέρω Διεύθυνση του Γ.Ε.Σ. οι τεχνικές απαιτήσεις-προδιαγραφές των πιστολίων, ενώ έγινε μεταφορά των απαιτούμενων πιστώσεων από τον προϋπολογισμό της Αστυνομίας στο Γενικό Επιτελείο Στρατού του Υπουργείου Εθνικής Άμυνας, μέσω του Υπουργείου Οικονομικών.
     Σε ό,τι αφορά τον τύπο των πιστολιών που θα φέρουν οι αστυνομικοί κατά τη διάρκεια των Ολυμπιακών Αγώνων του 2004, σας πληροφορούμε ότι, εφόσον δεν παραληφθούν τα υπό προμήθεια πιστόλια, αυτοί θα φέρουν, από τον οπλισμό που ήδη κατέχει η Υπηρεσία, πιστόλια 9 mm τύπου Η.Κ USP, SMITH & WESSON, CZ, SPHINX και περίστροφα τύπου SMITH & WESSON 0,38" SPESIAL, SMITH & WESSON 0,357" MAGNUM, RUGER 0,357" MAGNUM, TAURUS 0,357" και MANURHIN 0.357".
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      15. Στην με αριθμό 1281/25-7-03 ερώτηση του Βουλευτή κ. Παναγιώτη Μαντούβαλου δόθηκε με το υπ΄ αριθμ. 457/11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1281/25-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η έκδοση της αριθ. 4113/81/2003/19-06-2003 υπουργικής απόφασης (Β΄ 851) είχε σκοπό την αποκέντρωση των αρμοδιοτήτων του Κλάδου Ελέγχου Εμπορικών Πλοίων (ΚΕΕΠ) του ΥΕΝ που αφορούν σε πρωτογενείς επιθεωρήσεις μικρών σκαφών αλλά και τη βελτίωση των παρεχόμενων υπηρεσιών προς τον συναλλασσόμενο πολίτη ώστε να εξυπηρετείται ταχύτερα στον τόπο της διαμονής ή της δραστηριοποίησής του. Παράλληλα, δίνεται η δυνατότητα στο προσωπικό του ΚΕΕΠ, με την αποδέσμευσή του από πρωτογενείς επιθεωρήσεις μικρών σκαφών, να ασκήσει επιτελικό έργο και να απασχοληθεί με ελέγχους και επιθεωρήσεις πλοίων, που απαιτούν μεγαλύτερη εξειδίκευση.
     2. Με την ως άνω υπουργική απόφαση δεν εκχωρούνται νέες αρμοδιότητες στους αναγνωρισμένους Οργανισμούς (Νηογνώμονες). Οι αρμοδιότητες που έχουν σήμερα οι Νηογνώμονες, ως προς τις επιθεωρήσεις και την έκδοση πιστοποιητικών σε μικρά σκάφη, καθορίζονται με το π.δ. 345/2000 «Διατάξεις που αφορούν τα Τοπικά Κλιμάκια Επιθεώρησης Πλοίων» (Α΄ 298).
     3. Οι απώλειες εσόδων του Λογαριασμού Επιθεωρήσεων που τηρείται στον ΚΕΕΠ δεν αναμένεται να είναι σημαντικές, καθόσον και τα τέλη επιθεωρήσεων που εισπράττονται από τα Τοπικά Κλιμάκια Επιθεώρησης Πλοίων (ΤΚΕΠ) αποδίδονται στον εν λόγω Λογαριασμό.
     4. Τέλος, μέχρι την κατάλληλη στελέχωση των ΤΚΕΠ, ώστε να τεθούν σε πλήρη λειτουργική κατάσταση (π.χ. Πέραμα), υπάρχει η δυνατότητα συνδρομής του ΚΕΕΠ σε επιθεωρήσεις μικρών σκαφών, σε περιπτώσεις που διαπιστώνεται δυσκολία στην αποτελεσματική εξυπηρέτηση των πολιτών.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      16. Στην με αριθμό 1293/25-7-03 ερώτηση του Βουλευτή κ. Ανδρέα Μακρυπίδη δόθηκε με το υπ΄ αριθμ. 7017/4/3604/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μακρυπίδης, σας γνωρίζουμε ότι το θέμα της πληρέστερης στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος με ορθολογική κατανομή αυτής. Στο πλαίσιο αυτό έχει στελεχωθεί και το Αστυνομικό Τμήμα Βόνιτσας με δύναμη, η οποία παρουσιάζει έλλειμμα έναντι της οργανικής, όπως συμβαίνει και με άλλες αστυνομικές Υπηρεσίες. Όμως η Υπηρεσία αυτή, κατά την τρέχουσα θερινή περίοδο, για την αντιμετώπιση των αυξημένων υποχρεώσεών της, ενισχύθηκε με 11 αστυνομικούς και 36 δόκιμους αστυφύλακες.
     Ωστόσο, στην Αστυνομική Διεύθυνση Ακαρνανίας δόθηκαν εντολές και οδηγίες, για την εξέταση των προβλημάτων που αναφέρονται στην ερώτηση και τη λήψη των αναγκαίων πρόσθετων μέτρων σε ό,τι αφορά την αστυνόμευση της περιοχής της Βόνιτσας, καθώς και για την εξέταση της δυνατότητας περαιτέρω ενίσχυσης του εν λόγω Αστυνομικού Τμήματος, στα πλαίσια των υπηρεσιακών δυνατοτήτων.
     Τέλος πρέπει να επισημάνουμε ότι η συνολική ανακατανομή όλων των θέσεων του αστυνομικού προσωπικού θα αποτελέσει αντικείμενο ειδικότερης μελέτης από επιτροπή, η οποία έχει συγκροτηθεί για το σκοπό αυτό στο Αρχηγείο της Αστυνομίας, με βάση τα τοπικά προβλήματα και τα νέα υπηρεσιακά και κοινωνικά δεδομένα, σε συνδυασμό και με το γενικότερο σχεδιασμό αναδιάρθρωσης όλων των περιφερειακών αστυνομικών Υπηρεσιών που πραγματοποιείται, προκειμένου να καταστούν δυναμικότερες και αποτελεσματικότερες στην εκπλήρωση της αποστολής τους.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      17. Στην με αριθμό 1273/24-7-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 454/11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1273/24-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Μέχρι σήμερα δεν έχει γίνει γνωστό στο ΥΕΝ ύπαρξη συμφωνίας για μετάγγιση αργού πετρελαίου στο Αιγαίο Πέλαγος. Αν υποβληθεί σχετικό αίτημα, για μετάγγιση αργού πετρελαίου στα ελληνικά χωρικά ύδατα, αυτό θα εξετασθεί στο πλαίσιο των ισχυουσών διατάξεων.
     2. Οι όροι για τη διέλευση πλοίων (μεταξύ των οποίων και τα δεξαμενόπλοια), ρυθμίζονται από τις Διεθνείς Συμβάσεις για την αβλαβή διέλευση και την πρόληψη ρύπανσης της θάλασσας. Τα θέματα μετάγγισης χύμα πετρελαίου, χύμα υγρών χημικών και των καταλοίπων τους και χύμα υγροποιημένων αερίων από δεξαμενόπλοιο σε δεξαμενόπλοιο, ρυθμίζονται από τις διατάξεις του κεφαλαίου ΣΤ΄ του αριθ. 18 Γενικού Κανονισμού Λιμένα (Β 12/18-01-1999), όπως έχει τροποποιηθεί και ισχύει. Σύμφωνα με τις διατάξεις αυτές, η μετάγγιση των πιο πάνω φορτίων, επιτρέπεται μόνο στις ακόλουθες περιπτώσεις:
     α) όταν κρίνεται αναγκαίο για την επίτευξη του απαιτούμενου βυθίσματος του δεξαμενοπλοίου, ώστε να καταστεί δυνατή η προσέγγισή του σε εγκαταστάσεις,
     β) όταν επιβάλλεται για λόγους ασφάλειας ή για λόγους ανωτέρας βίας που εγκυμονούν κινδύνους σε πρόσωπα ή πράγματα.
     Οι μεταγγίσεις μέσω εγκαταστάσεων, θεωρούνται εργασίες φόρτωσης ή εκφόρτωσης δεξαμενοπλοίων και διενεργούνται σύμφωνα με τις διατάξεις του κεφαλαίου Β΄ του ως άνω Γενικού Κανονισμού Λιμένα, όπου καθορίζονται οι προϋποθέσεις και τα μέτρα ασφάλειας που πρέπει να τηρούνται κατά την εκτέλεση αυτών.
     3. Για την αντιμετώπιση πιθανού αιτήματος διενέργειας εργασιών μεταφόρτωσης στην ανοιχτή θάλασσα αλλά και για την περίπτωση εντοπισμού πλοίων που θα διενεργήσουν εργασίες μεταφόρτωσης φορτίων πετρελαίου χωρίς ενημέρωση της χώρας μας, οι Υπηρεσίες του ΥΕΝ συνεργάζονται με αυτές του Υπουργείου Εξωτερικών και εξετάζουν τις δυνατότητες παρέμβασης που μας παρέχονται από το Διεθνές Δίκαιο.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      18. Στην με αριθμό 1220/24-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 452/11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1220/24-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Σπ. Σπηλιωτόπουλου που κατατέθηκε στη Βουλή των Ελλήνων, σας γνωρίζουμε ότι για το θέμα που αφορά στους όρους και στις προϋποθέσεις συνταξιοδότησης ναυτικών που υπηρετούν ως Πλοίαρχοι ή Προϊστάμενοι Μηχανοστασίου σε πλοία πορθμεία, ως γνωστόν απαιτείται νομοθετική ρύθμιση. Το ΥΕΝ εξετάζει την επίλυση του εν λόγω θέματος, στο πλαίσιο της συνεργασίας και του διαλόγου με τους ενδιαφερόμενους φορείς.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      19. Στην με αριθμό 1215/24-7-03 ερώτηση του Βουλευτή κ. Γεωργίου Παπαγεωργίου δόθηκε με το υπ΄ αριθμ. 7017/4/3598/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Παπαγεωργίου, σε ό,τι μας αφορά, σας γνωρίζουμε ότι, σύμφωνα με τις διατάξεις της ισχύουσας νομοθεσίας, η αρμοδιότητα της επιβολής των διοικητικών κυρώσεων στα καταστήματα υγειονομικού ενδιαφέροντος, εφόσον βεβαιώθηκαν εντός έτους, από αστυνομικούς ή άλλα αρμόδια όργανα, τρεις (3) συνολικά παραβάσεις, από αυτές που προβλέπει το άρθρο 2 του π.δ.18ΟΙ1979, ανήκει στην αποκλειστική αρμοδιότητα των Ο.Τ.Α. Στις περιπτώσεις αυτές η αρμοδιότητα της Αστυνομίας και των λοιπών αρμοδίων Αρχών περιορίζεται στην ενημέρωση των Ο.Τ.Α. για τη βεβαίωση της παράβασης και στην παροχή της προβλεπόμενης συνδρομής.
     Ωστόσο πρέπει να επισημάνουμε ότι, όπως γίνεται δεκτό, τόσο από τη θεωρία όσο και από τη νομολογία, η διοικητική διαδικασία είναι αυτοτελής και ανεξάρτητη από την ποινική διαδικασία και την ποινική δίκη, στο μέτρο που οι σκοποί, τους οποίους επιδιώκουν, είναι διαφορετικοί. Την αρχή αυτή, στην παρούσα περίπτωση, εξειδικεύει η διάταξη του άρθρου 2 του π.δ.180Ι1979. Επίσης η εκκρεμής ποινική δίωξη δεν αναστέλλει την πρόοδο της διοικητικής διαδικασίας και ασφαλώς η Διοίκηση καλώς προχωρεί στην επιβολή του διοικητικού μέτρου πριν την έκδοση ποινικής απόφασης, εφόσον βεβαίως συντρέχουν οι προϋποθέσεις του νόμου, λαμβανομένου υπόψη και του ειδικού σκοπού δημοσίου συμφέροντος που υπηρετεί η εν λόγω διάταξη.
     Πέραν αυτών, η πράξη επιβολής της διοικητικής κύρωσης υπόκειται σε δικαστική κρίση κατόπιν άσκησης προσφυγής ενώπιον του αρμοδίου διοικητικού δικαστηρίου, που συνεπάγεται πλήρη έλεγχο της ενδεχόμενης πλάνης περί τα πράγματα και τον έλεγχο της αιτιολογίας, με επιπλέον δυνατότητα να ζητήσει ο ενδιαφερόμενος, με αίτησή του, μέχρι τη συζήτηση της υπόθεσής του, την αναστολή της εκτέλεσης της δυσμενούς γι' αυτόν διοικητικής πράξης σφράγισης του καταστήματός του, σύμφωνα με τις διατάξεις του ν.2717/99 «Κώδικας Διοικητικής Δικονομίας». Έτσι τελικά, για τη συνδρομή ή μη των προϋποθέσεων επιβολής του διοικητικού μέτρου της προσωρινής αφαίρεσης της άδειας λειτουργίας καταστήματος υγειονομικού ενδιαφέροντος, προβλέπεται η υπαγωγή στην κρίση και του διοικητικού δικαστηρίου, που εξασφαλίζει το προστατευόμενο από το άρθρο 20 παρ.1 του Συντάγματος ατομικό δικαίωμα παροχής έννομης προστασίας, με την επιπρόσθετη δυνατότητα αναστολής εκτέλεσης της διοικητικής πράξης.
     Κατόπιν των ανωτέρω, κατά την άποψή μας το υφιστάμενο νομικό πλαίσιο παρέχει επαρκή διασφάλιση των δικαιωμάτων των διοικουμένων κατά τη διαδικασία έκδοσης των εκτελεστών διοικητικών πράξεων σφράγισης των καταστημάτων υγειονομικού ενδιαφέροντος, αλλά και ένδικη προστασία, όπως αρμόζει σε ένα κράτος δικαίου και επομένως από το Υπουργείο μας δεν αντιμετωπίζεται θέμα τροποποίησης της ισχύουσας νομοθεσίας για το θέμα αυτό.
     Ο Υφυπουργός
     ΠΕΝΤΕΛΗΣ ΤΣΕΡΤΙΚΙΔΗΣ»
      20. Στην με αριθμό 1205/24-7-03 ερώτηση του Βουλευτή κ. Λευτέρη Παπανικολάου δόθηκε με το υπ’ αριθμ. 10035/18429/800, 11-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στη παραπάνω σχετική ερώτηση, που κατατέθηκε στη Βουλή από το βουλευτή κ. Λ. Παπανικολάου, σχετικά με την υποχρέωση ασφάλισης στον Ο.Α.Ε.Ε - Τ.Ε.Β.Ε. των ελαιοτριβέων, σας γνωρίζουμε τα εξής:
      Με τις παραγράφους 1, 2 και 3 του άρθρου 9 του ν. 3050/02 ( 214 Α΄ ) « Σύσταση Λογαριασμού Εργατικής Εστίας και άλλες διατάξεις » και τις διατάξεις της παραγράφου 7, του άρθρου 18, του ν 3144/03 «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις », οι οποίες ισχύουν από 1/1/2003, ρυθμίζονται τα θέματα που είχαν προκύψει μεταξύ Ο.Γ.Α.-Ο.Α.Ε.Ε σε περιοχές με πληθυσμό κάτω των 2000 κατοίκων.
      Με τις νέες διατάξεις επιτυγχάνεται ο διαχωρισμός του πράγματι ή κυρίως ασκουμένου επαγγέλματος του αγρότη ή του επαγγελματία ή του εμπόρου σε πόλεις, χωριά ή οικισμούς κάτω των 2000 κατοίκων και η ασφάλισή του στο φορέα που ασφαλίζει την κατηγορία ή το ασκούμενο επάγγελμα, με βάση εισοδηματικό κριτήριο, το οποίο ορίζεται στο 500πλάσιο του ημερομισθίου ανειδίκευτου εργάτη.
      Το ανωτέρω εισοδηματικό κριτήριο δεν ισχύει για τα μέλη Ο.Ε, Ε.Ε, και Ε.Π.Ε. των παραπάνω περιοχών, καθώς και για τα μέλη Δ. Σ. Α. Ε. με ποσοστό μετοχών 5% τουλάχιστον, τα οποία υπάγονται στην υποχρεωτική ασφάλιση του Ο.Α.Ε.Ε., εφόσον ο σκοπός των εταιρειών αυτών συνιστά επαγγελματική, βιοτεχνική ή εμπορική δραστηριότητα.
      Βασική επιδίωξη του Υπουργείου μας είναι η μεταρρύθμιση του Ασφαλιστικού συστήματος της χώρας με άξονες τη βιωσιμότητα των Ασφαλιστικών Οργανισμών, τη διασφάλιση των εργαζομένων και κυρίως τη διατήρηση του Δημόσιου και κοινωνικού χαρακτήρα της κοινωνικής ασφάλισης.
      Τέλος, τα θέματα που σχετίζονται με την αναμόρφωση της νομοθεσίας των ασφαλιστικών Οργανισμών αυτοτελώς απασχολούμενων, μεταξύ των οποίων και η υποχρεωτική ασφάλιση των ελαιοτριβέων, θα εξετασθούν ενιαία στη νομοθετική πρωτοβουλία, που αφορά τους αυτοαπασχολουμένους.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      21. Στην με αριθμό 1171/23-7-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 90022/18933/3920 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 1171/23-07-03 ερώτηση, που κατατέθηκε στη Βουλή από το βουλευτή κ. Σωτήρη Χατζηγάκη, σχετικά με την έλλειψη ιατρικού προσωπικού στο Υποκατάστημα ΙΚΑ Καλαμπάκας και στο Παράρτημα ΙΚΑ Φαρκαδόνας, σας πληροφορούμε τα ακόλουθα, όπως μας γνώρισε το ΙΚΑ:
      Στο Υποκατάστημα ΙΚΑ Καλαμπάκας δεν προβλέπεται οργανική θέση μικροβιολόγου και ως εκ τούτου δεν δύναται να γίνει πρόσληψη μικροβιολόγου.
      Οι ασφαλισμένοι της Καλαμπάκας είχαν πάντοτε εργαστηριακή κάλυψη από το ΙΚΑ Τρικάλων που απέχει από την Καλαμπάκα περίπου τριάντα χιλιόμετρα, υπάρχει τακτική συγκοινωνία, εύκολη πρόσβαση και οι ασφαλισμένοι έχουν πλήρη ιατροφαρμακευτική και εργαστηριακή κάλυψη σε απόσταση μισής ώρας περίπου από τον τόπο κατοικία τους. Ωστόσο το ΙΚΑ, προκειμένου να διευκολύνει ακόμα περισσότερο τους ασφαλισμένους, καθιέρωσε πριν από τρία περίπου χρόνια τη διενέργεια αιμοληψιών στην Καλαμπάκα από παρασκευάστρια του ΙΚΑ και οι εξετάσεις πραγματοποιούνται στο εργαστήριο του ΙΚΑ Τρικάλων. Η διαδικασία αυτή ικανοποίησε απόλυτα τους ασφαλισμένους του ΙΚΑ Καλαμπάκας και έκτοτε κανένα παράπονο δεν διατυπώθηκε από το Εργατοϋπαλληλικό κέντρο ή από ασφαλισμένους μέχρι σήμερα. Σημειώνεται ότι στην Καλαμπάκα υπάρχει και Κέντρο Υγείας, μέσω του οποίου οι ασφαλισμένοι του ΙΚΑ Καλαμπάκας έχουν τη δυνατότητα επαρκούς και ικανοποιητικής εξυπηρέτησης με την εφαρμοζόμενη σήμερα διαδικασία. Παρόλα αυτά, το Ίδρυμα, ανταποκρινόμενο στο αίτημα των ασφαλισμένων, θα φροντίσει ώστε να επιμηκυνθεί λίγο ο χρόνος των αιμοληψιών στην Καλαμπάκα για τους ασφαλισμένους ορεινών χωριών που δεν προλαβαίνουν ίσως τις αιμοληψίες μέχρι τις 9 π.μ., ενώ αργότερα μπορούν να εξυπηρετηθούν και στα Τρίκαλα.
      Όσον αφορά την έλλειψη οδοντίατρου και οφθαλμίατρου στο Παράρτημα ΙΚΑ Φαρκαδόνας, το οποίο ανήκει στη ΝΜΥ ΙΚΑ Τρικάλων, σας γνωρίζουμε ότι ο αριθμός των δικαιούχων περιθάλψεως του Παραρτήματος δεν τεκμηριώνει την ανάγκη σύστασης οργανικών θέσεων, και κατά συνέπεια δεν είναι δυνατή η πρόσληψη γιατρών των παραπάνω ειδικοτήτων. Οι ασφαλισμένοι του Παραρτήματος δύνανται να εξυπηρετούνται από τη ΝΜΥ ΙΚΑ Τρικάλων που απέχει περίπου μισή ώρα.
      Ειδικότερα, σας πληροφορούμε ότι στη ΝΜΥ ΙΚΑ Τρικάλων υπηρετούν υπεράριθμοι οδοντίατροι οι οποίοι μπορούν να εξυπηρετούν πληθώρα ασφαλισμένων, όπως διαπιστώθηκε κατά την πρόσφατη ένταξη της Μονάδας στο Σύστημα Διαχείρισης Ζήτησης Υπηρεσιών Υγείας (184).
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      22. Στην με αριθμό 1158/23-7-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 446 11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1158/23-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας γνωρίζoυμε ότι για το ΥΕΝ αποτελεί θέμα άμεσης προτεραιότητας η επίλυση των προβλημάτων του προσωπικού, με γνώμονα τη βελτίωση της οικονομικής και κοινωνικής του θέσης αλλά και την αποτελεσματικότερη λειτουργία των Υπηρεσιών. Για το λόγο αυτό καταβάλλονται συντονισμένες προσπάθειες, ώστε να δοθούν λύσεις, σύμφωνα και με τις υφιστάμενες δημοσιονομικές δυνατότητες.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      23. Στην με αριθμό 1143/23-7-03 ερώτηση του Βουλευτή κ. Νίκου Κατσαρού δόθηκε με το υπ’ αριθμ. 35781/11-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι σύμφωνα με την ισχύουσα νομοθεσία τα κριτήρια και η διαδικασία κατανομής των πιστώσεων της ΣΑΤΑ καθορίζονται με κοινές Αποφάσεις των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Οικονομίας, ύστερα από πρόταση της ΚΕΔΚΕ.
      Μέχρι σήμερα έχουν γίνει δυο κατανομές της ΣΑΤΑ του 2003, η πρώτη στις 14-5-03 και η δεύτερη στις 25-7-03. Σε κάθε μια από τις παραπάνω κατανομές, οι ΟΤΑ του Νομού Λάρισας χρηματοδοτήθηκαν με το ποσό των 2.391.075,31 ευρώ, όπως φαίνεται στους συνημμένους πίνακες.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      24. Στην με αριθμό 1129/129/23-7-03 ερώτηση του Βουλευτή κ. Γεωργίου Καλού δόθηκε με το υπ’ αριθμ. 638/ 12-8-2003 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Απετέλεσε αντικείμενο καταγγελίας προς την Ε. Επιτροπή η πρακτική του Οργανισμού Εκδόσεως Διδακτικών Βιβλίων (νομικού προσώπου δημοσίου δικαίου που εποπτεύεται και επιχορηγείται από το Υπουργείο Εθνικής Παιδείας & Θρησκευμάτων) να προβαίνει σε απ’ ευθείας αναθέσεις για την έκδοση διδακτικών βιβλίων, με σκοπό την εν συνεχεία δωρεάν διάθεσή τους σε όλα τα σχολεία της πρωτοβάθμιας και δευτεροβάθμιας εκπαίδευσης Ελλάδος, Κύπρου και εξωτερικού.
      Η Ε. Επιτροπή κίνησε τη διαδικασία του άρθρου 226 της Συνθήκης ΕΕ στέλνοντας προειδοποιητική επιστολή στη χώρα μας, με βασικό ισχυρισμό ότι αντίκειται στο κοινοτικό δίκαιο η λογική της αποφυγής διενέργειας μειοδοτικού διαγωνισμού, την οποία υποστηρίζει και βεβαίως ακολουθεί ο ΟΕΔΒ, ακόμη και αν αυτή υπαγορεύεται α-ίό την ανάγκη να συμπιέζεται ο χρόνος της βιβλιοπαραγωγής και της αποθήκευσης των βιβλίων, ώστε να εξασφαλίζεται η αποστολή τους στους αποδέκτες τους πριν την έναρξη του εκάστοτε σχολικού έτους. Κατά την Ε. Επιτροπή, το όλο έργο δεν εμπίπτει στις εξαιρέσεις της Οδηγίας 92/50/ΕΟΚ λόγω κατεπείγοντος χαρακτήρα και μπορεί να πραγματοποιηθεί εμπρόθεσμα με την έγκαιρη έναρξη της απαιτουμένης διαδικασίας.
      Το αρμόδιο Υπουργείο Εθνικής Παιδείας και Θρησκευμάτων επελήφθη του θέματος και υπέβαλε ερώτημα στο Νομικό Συμβούλιο του Κράτους για έκδοση σχετικής γνωμοδότησης. Με βάση τη γνωμοδότηση αυτή, θα συνταχθεί και θα αποσταλεί στην Ε. Επιτροπή απάντηση στην προειδοποιητική επιστολή της.
      Ο Αναπληρωτής Υπουργός
      ΤΑΣΟΣ ΓΙΑΝΝΙΤΣΗΣ»
      25. Στην με αριθμό 1128/23-7-2003 ερώτηση των Βουλευτών κυρίων Δημητρίου Σιούφα και Προκόπη Παυλόπουλου δόθηκε με το υπ’ αριθμ. 2/43057/0025, 11-8-03 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθ. 1128/23-07-2003 ερώτηση των Βουλευτών κυρίων Δημήτρη Σιούφα και Προκόπη Παυλόπουλου, σχετικά με την εφαρμογή του Προγράμματος Στεγαστικής Αποκατάστασης των ομογενών Ελλήνων Παλιννοστούντων, σας γνωρίζουμε ότι από το 1998 έχουν εκδοθεί κοινές Υπουργικές αποφάσεις και αντίστοιχες αποφάσεις εγγύησης του Δημοσίου που αφορούν τη στεγαστική Αποκατάσταση των Ομογενών Ελλήνων Παλιννοστούντων και ειδικότερα:
      1.- Με την κ.υ.α. αριθ. 25489/Β.1308/28-7-1998 εγκρίθηκε η χορήγηση δανείων με την εγγύηση του Δημοσίου (απόφ. εγγ. 2065761/9180/0025/26-11-1999) από την ΕΚΤΕ (ήδη ΕΤΕ) σε Ομογενείς Έλληνες Παλιννοστούντες για την κατασκευή 500 κατοικιών στην περιοχή της Θράκης.
      2.- Με την κ.υ.α. αριθ. 35395/657/14-10-99 εγκρίθηκε η χορήγηση δανείων με την εγγύηση του Δημοσίου (απόφ. Εγγ. 2/76320/0025/26-11-1999) για την κατασκευή ή αγορά 4.000 (που στη συνέχεια αυξήθηκαν σε 5.000) κατοικιών σε Ομογενείς Έλληνες Παλιννοστούντες στις περιφέρειες Αν. Μακεδονίας, Θράκης και Βορείου Αιγαίου.
      3.- Με την κ.υ.α. αριθ. 9716/169/10-3-2000 εγκρίθηκε η χορήγηση δανείων με την εγγύηση του Δημοσίου (απόφ. Εγγ. 2/22306/7-6-2000) για την κατασκευή ή αγορά κατοικιών σε Ομογενείς Έλληνες Παλιννοστούντες ως εξής:
      -2.500 κατοικίες στη Ζώνη Β΄ (παραμεθόριοι Νομοί Κεντρικής και
      	Δυτικής Μακεδονίας και Ηπείρου,
      	-15.000	»	»     » 	Γ΄ (Λοιπή Ελλάδα εκτός από τα Πολεοδο-
      	μικά Συγκροτήματα Αθήνας, Ηρακλείου,
      	Θεσσαλονίκης, Πατρών και Πειραιά)
   Και     -2.500   »     	»	» Δ΄(Πολεοδομικά Συγκροτήματα Αθήνας,
      	Ηρακλείου, Θεσσαλονίκης, Πατρών και
      	Πειραιά) της Επικράτειας.
      Τέλος εκδόθηκε η κ.υ.α. αριθ. 96629/6295/8-5-2003 με την οποία αυξάνεται ο αριθμός των χορηγούμενων δανείων σε 35.000 για όλες τις παραπάνω Ζώνες (Α, Β, Γ και Δ) της Επικράτειας. (απόφ. εγγ. 2/31230/0025/6-6-2003) και συγκεκριμένα:
      -6.000 κατοικίες στην Α΄ Ζώνη
      -4.000		»    »     Β΄   »
      -14.000	»    »…..Γ΄   »
      -11.000	»   »      Δ΄    »
      Για τα δάνεια αυτά παρασχέθηκε η εγγύηση του Δημοσίου με την αριθ. 2/31230/0025/06-06-2003 απόφαση του Υφυπουργού Οικονομίας και Οικονομικών.
      Ο Υφυπουργός
      ΝΙΚΟΣ ΦΑΡΜΑΚΗΣ»
      26. Στην με αριθμό 1112/23-7-03 ερώτηση του Βουλευτή κ. Αναστασίου Σπηλιόπουλου δόθηκε με το υπ’ αριθμ. 91, 12-7-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1112/23.07.2003 ερώτηση του Βουλευτή κ. Αναστασίου Σπηλιόπουλου, σας γνωρίζουμε τα εξής:
      Βασική προϋπόθεση ένταξης ενός έργου στο Πρόγραμμα ΕΛΛΑΔΑ 2004, ήταν η εξασφάλιση του χώρου (σε ότι αφορά στο ιδιοκτησιακό καθεστώς της νέας εγκατάστασης, στην ύπαρξη των αναγκαίων αδειών και όλων των συναφών εγγράφων κλπ.), καθόσον το πρόγραμμα δεν προέβλεπε την εξασφάλιση πόρων για την απόκτηση των σχετικών οικοπέδων.
      Το κλειστό Γυμναστήριο Μενεμένης εντάχθηκε στο Πρόγραμμα ΕΛΛΑΔΑ 2004, κατόπιν σχετικής πρότασης του Δήμου. Το θέμα που δημιουργήθηκε έκτοτε μεταξύ του Δήμου Μενεμένης και του ΟΣΕ, σχετικά με το χώρο στον οποίο πρόκειται να κατασκευαστεί το κλειστό Γυμναστήριο, είναι ένα ζήτημα που δεν ανήκει στην αρμοδιότητα του Υπουργείου Πολιτισμού. Κατόπιν αυτών, αναμένονται σχετικές πρωτοβουλίες από την πλευρά του Δήμου Μενεμένης ώστε να δοθεί ένα τέλος στην υφιστάμενη διελκυστίνδα μεταξύ του ίδιου και του ΟΣΕ, για να συνεχιστεί απρόσκοπτα η εκτέλεση του έργου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      27. Στην με αριθμό 1104/22-7-03 ερώτηση του Βουλευτή κ. Γεώργιου Γαρουφαλιά δόθηκε με το υπ’ αριθμ. 440 11-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1104/22-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Γαρουφαλιά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Κατά τη διάρκεια των τελευταίων ετών, τα στελέχη του Λιμενικού Σώματος (Λ.Σ.) εκπαιδεύονται εντατικά, σύμφωνα με το κατευθυντήριο σχέδιο εκπαίδευσης προσωπικού Λ.Σ., προκειμένου να ανταπεξέλθουν αποτελεσματικά στις απαιτήσεις της ασφαλούς προετοιμασίας και διεξαγωγής των Ολυμπιακών Αγώνων 2004.
      2. Ειδικότερα, οι εκπαιδεύσεις του εν λόγω προσωπικού προγραμματίζονται και υλοποιούνται ετησίως και είναι οι ακόλουθες:
      α. διάφορα σχολεία όπως ολυμπιακών αγώνων, φύλαξης εγκαταστάσεων, ελέγχου πρόσβασης εγκαταστάσεων κ.α.,
      β. σχολεία του Στρατού Ξηράς, του Πολεμικού Ναυτικού και της ΕΛ.ΑΣ., ανάλογα με τη διαθεσιμότητα και τις δυνατότητες των φορέων εκπαίδευσης,
      γ. σεμινάρια και εκπαιδεύσεις στο πλαίσιο της Ολυμπιακής Συμβουλευτικής Ομάδας που πραγματοποιούνται τόσο στην ημεδαπή όσο και στην αλλοδαπή, καθώς και εκπαιδεύσεις που προσφέρονται στο πλαίσιο αντιτρομοκρατικής βοήθειας των Η.Π.Α.,
      δ. ενδοϋπηρεσιακή εκπαίδευση -συντήρηση που πραγματοποιείται, σε καθημερινή βάση από τις κατά τόπους ειδικές Μονάδες Λ.Σ.
      Επιπρόσθετα, έχει συσταθεί Ομάδα Ειδικών Επεμβάσεων από επίλεκτο προσωπικό, η οποία εκπαιδεύεται συνεχώς με στόχο την αντιμετώπιση περιστατικών θαλάσσιας Τρομοκρατίας και κάθε έκνομης ενέργειας που παρατηρείται σε χώρους αρμοδιότητας του ΥΕΝ, ενώ σε συνεχή βάση λειτουργεί και Σχολείο Ειδικών Αποστολών όπου εκπαιδεύεται κατ' έτος προσωπικό του Λ.Σ.
      3. Στη χρήση οπλισμού εκπαιδεύονται όλοι οι Δόκιμοι των Παραγωγικών Σχολών του Λ.Σ. (Λιμενοφύλακες, Υπαξιωματικοί, Σημαιοφόροι και Ανθυποπλοίαρχοι Τεχνικοί) ενώ καθ' όλη τη διάρκεια του έτους εκπαιδεύονται περιοδικά και τα στελέχη του Λ.Σ. που υπηρετούν σε Υπηρεσίες του Κέντρου, σε Λιμενικές Αρχές καθώς και σε περιπολικά σκάφη του Λ.Σ.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      28. Στην με αριθμό 1050/21-7-03 ερώτηση του Βουλευτή κ. Βασίλη Μιχαλολιάκου δόθηκε με το υπ’ αριθμ. 2/42903/0022, 11-8-03 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της αρ. 1050/21.7.03 ερώτησης, που κατατέθηκε στη Βουλή των Ελλήνων από το Βουλευτή κ. Β. Μιχαλολιάκο, σας πληροφορούμε τα εξής:
      Από τις συναντήσεις του Υπουργού Οικονομίας και Οικονομικών κ. Ν. Χριστοδουλάκη με το Προεδρείο της ΑΔΕΔΥ διαμορφώθηκε ένα νέο πλαίσιο για την αναμόρφωση του Μισθολογίου των Υπαλλήλων του Δημοσίου, των Ν.Π.Δ.Δ. και των Ο.Τ.Α.
      Η αναμόρφωση αυτή του μισθολογίου των Δημοσίων Υπαλλήλων είναι το πρώτο σημαντικό βήμα για τη σύγκλιση των αποδοχών του προσωπικού της Ελληνικής Δημόσιας Διοίκησης με τις αντίστοιχες των άλλων Κρατών-Μελών της Ευρωπαϊκής Ένωσης.
      Κατά τη διάρκεια των συναντήσεων αυτών συμφωνήθηκε να εξετασθεί επίσης η περίπτωση κατάργησης ορισμένων ειδικών επιδομάτων (π.χ. επίδομα μεταπτυχιακών σπουδών) με αντιστάθμισμα την κατάταξη των υπαλλήλων αυτών σε προωθημένα κλιμάκια της κατηγορίας που ανήκουν.
      Τέλος, σας πληροφορούμε ότι σύμφωνα με στοιχεία της Ευrostat , οι καθαρές αποπληθωρισμένες μηνιαίες αποδοχές των μισθωτών του Δημοσίου αυξήθηκαν κατά το έτος 2002 κατά 8,4%, ενώ ο αντίστοιχος μέσος κοινοτικός όρος αυξήθηκε με ρυθμό μόλις 0,4%.
      Ο Υφυπουργός
      ΝΙΚΟΣ ΦΑΡΜΑΚΗΣ»
      29. Στην με αριθμό 178/1-7-03 ερώτηση του Βουλευτή κ. Σπύρου Ταλιαδούρου δόθηκε με το υπ’ αριθμ. 65798, 31-7-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 178/1-7-2003 την οποία κατέθεσε ο Βουλευτής κ Σπ. Ταλιαδούρος, σας γνωρίζουμε τα ακόλουθα:
      1. Ο καθηγητής Ιατρικής και εκπρόσωπος του Διοικητικού Συμβουλίου του ΔΙΚΑΤΣΑ κος Κωστάκης διερευνά το θέμα των μηδενισμένων γραπτών που βρέθηκαν κρυμμένα και εφόσον προκύψουν στοιχεία αδικίας το θέμα θα παραπεμφθεί αρμοδίως.
      2. Με τις περυσινές νομοθετικές ρυθμίσεις του νόμου 3027/2002, έγινε ένα σημαντικό βήμα, τόσο προς την κατεύθυνση της αυστηροποίησης των προϋποθέσεων αναγνώρισης ισοτιμιών πτυχίων ιατρικής, όσο και προς την κατεύθυνση της διασφάλισης του αντικειμενικού και αδιάβλητου χαρακτήρα των σχετικών εξετάσεων. Παράλληλα, με τις ίδιες ρυθμίσεις διαμορφώνονται οι προϋποθέσεις για επιτάχυνση των διαδικασιών αναγνώρισης ισοτιμιών στο σύνολο σχεδόν των περιπτώσεων.
      Ήδη. έχει ζητηθεί από το νέο Διοικητικό Συμβούλιο του ΔΙΚΑΤΣΑ να μελετήσει το όλο θέμα της λειτουργίας του και να υποβάλει ολοκληρωμένη πρόταση για την περαιτέρω βελτίωση της αποτελεσματικότητας και ενίσχυση της αξιοπιστίας των σχετικών διαδικασιών. Στο πλαίσιο αυτό εντάσσεται ακόμα η διερεύνηση των δυνατοτήτων αντικειμενοποίησης των κάθε μορφής εξετάσεων που διενεργούνται για την αναγνώριση ισοτιμιών.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      30. Στην με αριθμό 279/2.7.3 ερώτηση του Βουλευτή κ. Παναγιώτη Καμμένου δόθηκε με το υπ’ αριθμ. 13783/1.8.2003  έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 279/2.7.03 , που κατέθεσε στη Βουλή ο Βουλευτής κ. Παναγιώτης Καμμένος, που μας διαβίβασε το ΥΠΕΧΩΔΕ, σας διαβιβάζουμε την με αριθ. πρωτ. 117493/2003 επιστολή του Δ/ντος Συμβούλου της ΔΕΠΑ Α.Ε., η οποία καλύπτει πλήρως το θέμα. 
      Ο Υπουργός
      Α. ΤΣΟΧΑΤΖΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      31. Στην με αριθμό 520/8.703 ερώτηση  των Βουλευτών κυρίων Φοίβου Ιωαννίδη και Μιχάλη Καρχιμάκη δόθηκε με το υπ’ αριθμ. 78/31.7.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κύριοι Μ. Καρχιμάκης, Φ. Ιωαννίδης, σας πληροφορούμε τα εξής:
      Η χωροθέτηση δασικού χωριού στο νομό Λασιθίου συνεξετάστηκε με άλλες πιθανές θέσεις στην περιφέρεια Κρήτης, με κριτήρια τις υπάρχουσες προϋποθέσεις από πλευράς πρόσβασης, υδροδότησης, παροχών ηλεκτρικού ρεύματος, τηλεπικοινωνιών, κλπ., την παρουσία ενδιαφέροντος τοπίου και αξιοθέατων στην γύρω περιοχή, τις υπάρχουσες υποδομές της περιοχής σε άλλου τύπου καταλύματα, τον πιθανό ανταγωνισμό και γενικότερα τη βιωσιμότητα της εγκατάστασης.
      Με την απόφαση 106414/3549/15.7.03 του Υπουργείου μας εγκρίθηκε η ίδρυση δασικού χωριού στη θέση Σελάκανου του Δ. Ιεράπετρας του Νομού Λασιθίου καθώς εκπληρούσε τα κριτήρια που τίθενται για την καταλληλότητα της τοποθεσίας.
      Ο Υφυπουργός
      Φ. ΧΑΤΖΗΜΙΧΑΛΗΣ»
      32. Στην με αριθμό 618/9.7.03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. 91/31.7.03 έγγραφο από τον Υφυπουργό Γεωργίας η ακόλουθη απάντηση:
         «Απαντώντας στην παραπάνω ερώτηση που κατέθεσε ο Βουλευτής κ. Γ. Τσούρνος, σας πληροφορούμε τα εξής:
         Σύμφωνα με την υπ' αριθ. 234656/8-5-03 Απόφαση του Υπ. Γεωργίας για τον καθορισμό των αποδεκτών προς ενίσχυση ποσοτήτων για την περίοδο 2002/03, λαμβάνονται υπόψη και τα στοιχεία του Ελαιοκομικού Μητρώου σε συσχετισμό με τα στοιχεία των Ομοιογενών Ελαιοκομικών Ζωνών.
         Σε συνέχεια της προαναφερόμενης Απόφασης και του υπ' αριθ. 2398169/22-5-03 εγγράφου της Δ/νσης ΠΑΠ ΔΕΝΔΡ/ΚΗΣ εκδόθηκε άμεσα η υπ' αριθ. 032001/2-6-03 εγκύκλιος του ΟΠΕΚΕΠΕ, η οποία αναφέρεται στις διαδικασίες που θα ακολουθηθούν για τον καθορισμό των αποδεκτών ποσοτήτων για ενίσχυση την περίοδο 2000/03. Στην εγκύκλιο αυτή καθορίζεται ως απαραίτητο παραστατικό η δήλωση Ελαιοκομικού Μητρώου η οποία πρέπει να υποβάλλεται με την αίτηση ενίσχυσης.
         Σύμφωνα με την παρ. 3 του άρθρου 12 του Καν. (ΕΚ) 2366/98, η αίτηση ενίσχυσης υποβάλλεται από τους οργανωμένους ελαιοκαλλιεργητές στην Οργάνωση Παραγωγών, όπου ανήκουν. Καταληκτική ημερομηνία υποβολής είναι η 30η Ιουνίου κάθε περιόδου. Αν ένας ελαιοπαραγωγός υποβάλει αίτηση πέραν της ημερομηνίας αυτής, το ποσό της ενίσχυσης μειώνεται κατά 1 % για κάθε εργάσιμη ημέρα καθυστέρησης. Πέραν των είκοσι πέντε εργασίμων ημερών εκπρόθεσμης υποβολής η αίτηση δεν είναι αποδεκτή.
         Για την επίλυση του προβλήματος που δημιουργήθηκε σε ορισμένες περιοχές στις οποίες οι ελαιοπαραγωγοί δεν είχαν προμηθευτεί αντίγραφο της δήλωσης του Ελαιοκομικού Μητρώου ή είχαν υποβάλει ήδη την αίτηση ενίσχυσης πριν την έκδοση της σχετικής εγκυκλίου, το Υπ. Γεωργίας - Γραφείο Μητρώων αποφάσισε μαζί με τις εταιρείες κατάρτισης του Ελαιοκομικού Μητρώου των περιοχών αυτών, να διαβιβάσει τα στοιχεία στις κατά τόπους Διευθύνσεις Αγροτικής Ανάπτυξης.
         Ο Υφυπουργός
         Ε. ΑΡΓΥΡΗΣ»
      33. Στην με αριθμό 505/7.7.03 ερώτηση του Βουλευτή κ. Αναστασίου Λιάσκου δόθηκε με το υπ’ αριθμ. 76/31.7.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην :παραπάνω ερώτηση που κατέθεσε ο Βουλευτής κ. Α. Λιάσκος, για τα θέματα της αρμοδιότητάς μας, σας πληροφορούμε τα εξής:
      Ο χαρακτηρισμός εδαφικών εκτάσεων ως δασικών ή χορτολιβαδικών γίνεται με νομοθετημένες διαδικασίες, από τους αρμόδιους δασολόγους, σε εφαρμογή των διατάξεων της Δασικής Νομοθεσίας (άρθρο.14 του Ν. 998/79 για μεμονωμένες περιπτώσεις και άρθρα 27 και 28 του Ν. 2664/98 για την κατάρτιση του δασικού χάρτη ενός ολόκληρου Ο.Τ.Α.).
      Κατά τις διαδικασίες αυτές, λαμβάνονται υπόψη τόσο οι αεροφωτογραφίες του 1945 όσο και πλέον πρόσφατες, ως και οποιοδήποτε άλλο στοιχείο ή Διοικητική Πράξη είναι στη διάθεση της Δασικής Υπηρεσίας.
      Επομένως ο χαρακτηρισμός από τη Δ/νση Δασών Κυκλάδων, εκτάσεων της Κιμώλου και Πολυαίγου ως δασικών και χορτολιβαδικών δεν αποτελεί αυθαίρετο ισχυρισμό, αλλά στηρίζεται σε τεκμηριωμένα στοιχεία που λαμβάνονται κατά την παραπάνω διαδικασία.
      Τα στοιχεία αυτά περί της φύσεως των εκτάσεων ως δασών, δασικών ή χορτολιβαδικών αποτέλεσαν το περιεχόμενο της δήλωσης που υποβλήθηκε κατά τις κτηματογραφήσεις της Κιμώλου και Πολυαίγου, με την οποία προβάλλονται τα δικαιώματα του Δημοσίου 
      Επί πλέον, σας πληροφορούμε ότι οι Νόμοι 2308/95 «Κτηματογράφηση για τη δημιουργία Εθνικού Κτηματολογίου» και 2664/98 «Εθνικό Κτηματολόγιο» όπως και ο 3127/2003 που συμπλήρωσε τους προηγούμενους, δεν τροποποίησαν τις διατάξεις περί αναγνώρισης εμπραγμάτου ή άλλου δικαιώματος στα δάση, τις δασικές και χορτολιβαδικές εκτάσεις της Χώρας.
      Συνεπώς, κατά τις διαδικασίες των κτηματογραφήσεων εγγράφονται ως δικαιούχοι οι «νόμιμα κατέχοντες», εφόσον προσκομίζουν τα απαραίτητα στοιχεία, που αναγνωρίζονται κατά τις κείμενες διατάξεις της Δασικής Νομοθεσίας.
      Τα παραπάνω στοιχεία που είναι απαραίτητα για την αναγνώριση ιδιωτικού δικαιώματος στις παραπάνω εκτάσεις έχουν αποσταλεί στην ΚΤΗΜΑΤΟΛΟΓΙΟ Α.Ε., προκειμένου οι ενδεχόμενες δηλώσεις και ενστάσεις των ιδιωτών να τύχουν της ανάλογης αντιμετώπισης.
      Όσον αφορά τη δικαίωση των εμπλεκομένων πολιτών - ιδιοκτητών, εφόσον τελικά αποδειχθεί είτε με τη διαδικασία του άρθρου 14 του Ν. 998/79 είτε με την υποβολή αντιρρήσεων κατά του δασικού χάρτη ότι ή έκτασή τους δεν είναι δασική, έγινε πρόβλεψη στο άρθρο 2 παρ. 6 του Ν. 3127/03 για τη διόρθωση των πρώτων εγγραφών στο Εθνικό Κτηματολόγιο.
      Ο Υφυπουργός
      Φ. ΧΑΤΖΗΜΙΧΑΛΗΣ»
      34. Στην με αριθμό 554/8.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 57/1.8.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ τα εξής:
      Μετά το σεισμό της 14/7/93 εδόθη προθεσμία δύο ετών για την υποβολή αιτήσεων για πρώτη αυτοψία, οι οποίες στο σύνολό τους εξετάσθηκαν από επιτροπές μηχανικών της ΓΓΔΕ του ΥΠΕΧΩΔΕ.
      Την 17.4.01 εδόθη τρίμηνη παράταση για την υποβολή εκ νέου αρχικών αιτήσεων για πρώτη αυτοψία σε όσους σεισμόπληκτους δεν είχαν υποβάλλει αίτηση στην αρχική διετία.
      Υπεβλήθησαν στο ανωτέρω διάστημα 2.497 αιτήσεις.
      Σύμφωνα με τις κείμενες διατάξεις, οι αιτήσεις των σεισμοπλήκτων προς τον ΤΑΣ, θα πρέπει να συνοδεύονται με τίτλους ιδιοκτησίας, φωτογραφίες του κτίσματος και υπεύθυνη δήλωση του ενδιαφερομένου ότι το συγκεκριμένο κτίσμα δεν έχει εξετασθεί από άλλη επιτροπή μηχανικών του ΥΠΕΧΩΔΕ/ΓΓΔΕ για το ίδιο πρόγραμμα.
      Εξ αυτών 1.531 οι οποίες πληρούσαν τις προϋποθέσεις τούτες, εξετάσθηκαν και εκδόθηκαν τα αντίστοιχα πορίσματα. 
      Οι υπόλοιποι 966 έχουν ειδοποιηθεί εγγράφως για τις τυχόν ελλείψεις που παρουσιάζουν οι αιτήσεις τους ενώ τους εδόθη χρόνος τριών (3) μηνών προκειμένου να συμπληρώσουν το φάκελο.
      Σε όσους εξ αυτών προσκομίσουν εμπρόθεσμα τα ανωτέρω γίνεται άμεσα έλεγχος των κτισμάτων τους από επιτροπές μηχανικών.
      Η Υπουργός
      ΒΑΣΩ ΠΑΠΑΝΔΡΕΟΥ»
      35. Στις με αριθμό 569/8.7.03 και 662/9.7.03 ερωτήσεις του Βουλευτή κ. Μιχάλη Καρχιμάκη δόθηκε με το υπ’ αριθμ. 67/1.8.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Συντήρησης Οδικών Έργων (Δ3) ότι η ευθύνη για τη διαχείριση των Νομαρχιακών πόρων, την ιεράρχηση των προτεραιοτήτων και την εκτέλεση των εργασιών συντήρησης για το Επαρχιακό Οδικό Δίκτυο ανήκει εξ ολοκλήρου στη Νομαρχιακή Αυτοδιοίκηση, ενώ το ΥΠΕΧΩΔΕ, βοηθητικά και μόνο, χορηγεί σχετικές πιστώσεις για οδικά έργα στο Επαρχιακό Δίκτυο.
      Πάραυτα, μέσα στα πλαίσια των οικονομικών του δυνατοτήτων, και από περιορισμένο κονδύλιο του προϋπολογισμού της ΤΕΟ Α.Ε. το ΥΠΕΧΩΔΕ χρηματοδότησε κατά το έτος 2003 της Νομαρχιακής Αυτοδιοίκησης Λασιθίου για συγκεκριμένες εργολαβίες στο Επαρχιακό Οδικό Δίκτυο με 400.000 ευρώ.
      Στη συνέχεια, και πάλι μέσα στα πλαίσια των περιορισμένων οικονομικών δυνατοτήτων του ΥΠΕΧΩΔΕ και της ΤΕΟ Α.Ε., θα γίνει προσπάθεια συνδρομής της Νομαρχιακής Αυτοδιοίκησης Λασιθίου, για την αντιμετώπιση επειγουσών αναγκών στο Επαρχιακό Οδικό Δίκτυο.
      Η Υπουργός
      ΒΑΣΩ ΠΑΠΑΝΔΡΕΟΥ»
      36. Στις  με αριθμό 563/8.7.03 και 566/8.7.03 ερωτήσεις των Βουλευτών κυρίων Λιάνας Κανέλλη, Παναγιώτη Κοσιώνη και Αντώνη Σκυλλάκου δόθηκε με το υπ’ αριθμ. 67591/31.7.03 έγγραφο από τον Υφυπουργό Υγείας και Πρόνοιας η ακόλουθη απάντηση:
         «Απαντώντας στις με αρ. 563/8-7-2003 και 566/8-7-03 ερωτήσεις που κατατέθηκαν στη Βουλή από τους Βουλευτές κυρίους Λ. Κανέλλη, Π. Κοσιώνη και Α. Σκυλλάκο αναφορικά με τη λειτουργία των Κέντρων Υγείας Γαλατά και Πόρου, σας γνωρίζουμε τα εξής:
         Δεν υφίσταται Κέντρο Υγείας Πόρου, αλλά Περιφερειακό Ιατρείο Πόρου, το οποίο ανήκει στο Κέντρο Υγείας Γαλατά και απέχει από αυτό μόλις μισό ναυτικό μίλι. Το Περιφερειακό Ιατρείο Πόρου χαρακτηρίζεται από τον οργανισμό του Κέντρου Υγείας στο οποίο ανήκει ως «τυπικό», που σημαίνει πως λειτουργεί σε πρωινό ωράριο, εκτός Σαββατοκύριακου.
         Στο Ιατρείο υπηρετούν μία αγροτική γιατρός και ένας γιατρός Γενικής Ιατρικής. Η επιστημονική ευθύνη λειτουργίας του Ιατρείου ανήκει στο Διευθυντή του Κέντρου Υγείας Γαλατά, ο οποίος και καθορίζει το πρόγραμμα εργασίας των ιατρών, συνεκτιμώντας τις ανάγκες του κέντρου αλλά και των υπόλοιπων τεσσάρων (4) Περιφερειακών Ιατρείων.
         Οι ανάγκες του Περιφερειακού Ιατρείου Πόρου για μεταφορές ασθενών καλύπτονται από το ασθενοφόρο του Κέντρου Υγείας Γαλατά, ενώ η λειτουργία του ασθενοφόρου του Δήμου Πόρου είναι στην ευθύνη του Δήμου.
         Σχετικά με τη στελέχωση του Κέντρου Υγείας Γαλατά, σας γνωρίζουμε ότι για την απόκτηση εργασιακής εμπειρίας ανέργων έχουν προκηρυχθεί από τον ΟΑΕΔ (5) θέσεις Νοσηλευτικού και Παραϊατρικού προσωπικού, διάρκειας 18 μηνών.
         Οι ανάγκες των Περιφερειακών Ιατρείων σε προσωπικό καλύπτονται από τα Κέντρα Υγείας στα οποία υπάγονται διοικητικά. Δεν προβλέπονται οργανικές θέσεις στα Περιφερειακά Ιατρεία.
         Ο Υφυπουργός
         Ε. ΝΑΣΙΩΚΑΣ»
      37. Στην με αριθμό 579/8.7.03 ερώτηση του Βουλευτή κ. Ευτύχη Κοντομάρη δόθηκε με το υπ’ αριθμ. 72022/ΙΗ/31.7.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 579/8-7-2003, την οποία κατέθεσε ο Βουλευτής κ. Eυτ. Κοντομάρης σχετικά με την ίδρυση και λειτουργία δύο νέων τμημάτων στο Ιόνιο Πανεπιστήμιο, σας γνωρίζουμε τα ακόλουθα:
      Το ΥΠΕΠΘ ύστερα από την εισήγηση της Ομάδας Στρατηγικού και Χωροταξικού Σχεδιασμού είχε αποφασίσει την ενίσχυση του Ιονίου Πανεπιστημίου με τη δημιουργία δυο νέων Τμημάτων, το πρώτο από τα οποία θα άρχιζε να λειτουργεί μέσα στη διετία 2003-04 /2004-05, ενώ το δεύτερο μέσα στη διετία 2005-06/2006-07.
      Προκειμένου το ΥΠΕΠΘ να λάβει τις τελικές αποφάσεις και να προχωρήσει στην ίδρυση των νέων Τμημάτων έπρεπε να αναμείνει τα στρατηγικά και επιχειρησιακά σχέδια του Ιονίου Πανεπιστημίου, τα οποία και στάλθηκαν με το αριθμ. πρωτ. 356/28-1-03 έγγραφό του με το οποίο το ίδρυμα εισηγείται την ίδρυση δύο Τμημάτων: α) Τμήμα Τεχνών της Εικόνας και Κινηματογράφου και β) Τμήμα Πληροφορικής
      Για τα Τμήματα αυτά αναδείχθηκε η αναγκαιότητα, ύστερα από συζητήσεις του ΥΠΕΠΘ με τη Διοικούσα Επιτροπή να επιδιωχθεί η έναρξη λειτουργίας τους από το ακαδημαϊκό έτος 2004-2005.
      Το ΥΠΕΠΘ που συμφώνησε για την επιτάχυνση των σχετικών διαδικασιών έτσι ώστε να είναι δυνατή η έναρξη λειτουργίας των ως άνω Τμημάτων από το μεθεπόμενο έτος, επισήμανε προς το Ίδρυμα ως είχε υποχρέωση, επί των προτεινομένων αντικειμένων του για πρώτη φορά εμφανιζόμενου Τμήματος Τεχνών της Εικόνας και του Κινηματογράφου, τα ακόλουθα:
      ι) Επειδή προτάσεις ίδρυσης Τμημάτων Κινηματογράφου έχουν υποβληθεί και από άλλα Πανεπιστήμια στο πλαίσιο του στρατηγικού και επιχειρησιακού σχεδιασμού τους και η σχετική αναγκαιότητα έχει αναδειχθεί τόσο από πλευρά του Υπουργείου Πολιτισμού όσο και από την πλευρά του αντίστοιχου επαγγελματικού χώρου, το γνωστικό αντικείμενο του Κινηματογράφου δεν μπορεί παρά να αντιμετωπιστεί συνολικά από το ΥΠΕΠΘ και τούτο σε συνεργασία με την Ομάδα Στρατηγικού και Χωροταξικού Σχεδιασμού της ελληνικής ανώτατης εκπαίδευσης, η οποία θα υποβάλλει σύντoμα την εισήγησή της για το συνολικό στρατηγικό και χωροταξικό σχέδιο ανάπτυξης της ελληνικής ανώτατης εκπαίδευσης στο ΥΠΕΠΘ. Κατά συνέπεια, δεν είναι δυνατό να εγκριθεί η ανάπτυξη του γνωστικού αντικειμένου μεμονωμένα σε ένα Πανεπιστήμιο και ανεξάρτητα από τη συνολική προσέγγιση στην αντιμετώπιση του προβλήματος.
      ιι) Επειδή το γνωστικό αντικείμενο των Τεχνών της Εικόνας παρουσιάζεται με ένα τρόπο σχετικά ασαφή στη σχετική εισήγηση ι ιδίως μάλιστα εάν θεωρηθεί αποσυνδεδεμένο από το γνωστικό αντικείμενο του Κινηματογράφου, για το λόγο αυτό το ίδρυμα θα πρέπει να επανεξετάσει το γνωστικό αντικείμενο του εν λόγω Τμήματος, έτσι ώστε να αποσαφηνιστεί το περιεχόμενό του και να επανυποβληθεί στο Υπουργείο το ταχύτερο δυνατό, μία ολοκληρωμένη πρόταση στη βάση των όσων έχουν ήδη αναφερθεί.
      Ήδη το Ιόνιο Πανεπιστήμιο έστειλε αναμορφωμένη πρόταση για ίδρυση Τμήματος Τεχνών της Εικόνας, η οποία εξετάζεται τόσο από το ΥΠ.Ε.Π.Θ. όσο και από την Ομάδα Στρατηγικού και Χωροταξικού Σχεδιασμού.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      38. Στην με αριθμό 592/9.7.03 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 88/31.7.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης για τα θέματα της αρμοδιότητάς μας, σας πληροφορούμε τα εξής:
      Τμήματα της περιοχής του Οροπεδίου Ομαλού στην περιοχή Βιάννου και πάνω από την Κοινότητα της Σύμης, σύμφωνα με τα στοιχεία που έχουμε, περιλαμβάνονται:
      1. Στους προτεινόμενους Τόπους Κοινοτικής Σημασίας «Δίκτη: Οροπέδιο Λασιθίου, Καθαρό, Σελένα, Κράσι, Σελέκανος Χαλασμένη Κορυφή» (Κ.Α. GR 4320002) και «Δίκτη: Ομαλός Βιάννου (Σύμη Ομαλός) (κυρίως) που περιλαμβάνονται στον Εθνικό Κατάλογο των περιοχών που προτάθηκαν στην Ε.Ε. για ένταξη στο Ευρωπαϊκό Οικολογικό Δίκτυο Ειδικών Ζωνών NATURA 2000.
      2. Στην περιοχή «Λάζαρος Κορυφή Μαδάρα Δίκτης» (Κ.Α. NATURA GR 4320010) που είναι ενταγμένη στο Κοινοτικό Δίκτυο των Ζωνών Ειδικής Προστασίας (ΖΕΠ) της ορνιθοπανίδας (S.P.A.) και σε εφαρμογή του άρθρου 4.1 της οδηγίας 79/409/Ε.Ο.Κ. «για τη διατήρηση των άγριων πτηνών».
      Σύμφωνα με το άρθρο 3 παρ. 1 και το άρθρο 7 της οδηγίας 92/43/Ε.Ο.Κ. οι περιοχές που έχουν ταξινομηθεί ως Ζώνες Ειδικής Προστασίας εντάσσονται χωρίς πρόσθετη διαδικασία στο Ευρωπαϊκό Οικολογικό Δίκτυο Ειδικών Ζωνών NATURA και κατά συνέπεια για τις περιοχές αυτές ισχύουν οι υποχρεώσεις που πηγάζουν από τις παραγράφους 2,3 και 4 του άρθρου 6 αυτής.
      3. Για .την προαναφερόμενη ΖΕΠ εκπονήθηκε Ειδικό Διαχειριστικό Σχέδιο από το Μουσείο Φυσικής. Ιστορίας. του Πανεπιστημίου Κρήτης (ΜΦΙΚ) σε συνεργασία με την Ελληνική Ορνιθολογική Εταιρεία (ΕΟΕ) στα πλαίσια τoυ Προγράμματος «Προστασία του Γυπαετού στην Ελλάδα» που χρηματοδοτήθηκε από την Ε.Ε. στα πλαίσια του Κανονισμού LIFE NATURE.
      Από τον «χάρτη οριοθέτησης και απεικόνισης ορίων των ζωνών προστασίας» του Διαχειριστικού. Σχεδίου για την Δίκτη, προκύπτει ότι, η περιοχή αυτή βρίσκεται μέσα στα όρια της προτεινόμενης Ζώνης Β «Περιφερειακή Ζώνη».
      Οι περιοχές που περιλαμβάνονται προτείνονται στον Εθνικό Κατάλογο αποκαλούνται, επί του παρόντος, προτεινόμενοι Τόποι Κοινοτικής Σημασίας (πΤΚΣ/pSCΙ), δεδομένου ότι δεν έχει ολοκληρωθεί μέχρι σήμερα η διαδικασία που προβλέπεται από την παρ. 2 του άρθρου 4 της οδηγίας 92/43 ΕΟΚ, που αφορά την κατάρτιση του τελικού κατάλογου των Τόπων Κοινοτικής Σημασίας.
      Μόνο τις περιοχές που θα περιλαμβάνoνται. στον Κοινοτικό Κατάλογο οφείλουμε να τις ορίσουμε το συντομότερο δυνατόν ως Ειδικές Ζώνες Διατήρησης (Special Area of Conservation) άρθρο 4 παρ. 4 της οδηγίας 92/43/ΕΟΚ, καθορίζοντας με την σχετική Απόφαση τις προτεραιότητες και τα αναγκαία μέτρα διατήρησής των.
      Σημειώνεται ότι με την 3197/18-6-2002 Απόφαση του Γενικού Γραμματέα Περιφέρειας Κρήτης έχει ιδρυθεί στην περιοχή Καταφύγιο Άγριας Ζωής, στα πλαίσια εφαρμογής των διατάξεων της παρ. 3 και 5 του άρθρου 57 του Ν. 2637/98.
      Ο Υφυπουργός
      Φ. ΧΑΤΖΗΜΙΧΑΛΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 74/18-9-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να απαγορεύσει τη χρήση κινητών τηλεφώνων στα σχολεία κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Τις τελευταίες ημέρες, από αφορμή προφανώς την έναρξη της νέας σχολικής χρονιάς, και όχι μόνο από αυτή, στα ηλεκτρονικά και έντυπα μέσα ενημέρωσης έχουν καταλάβει ευρεία δημοσιότητα πολλά κρίσιμα θέματα, που αφορούν τις εν γένει λειτουργικές δραστηριότητες των σχολείων και τους κινδύνους που διατρέχουν οι μαθητές από τη μη τήρηση των σχετικών κανόνων. 
      Τα σχολικά λεωφορεία καταγγέλλονται για σοβαρές ελλείψεις σε απαραίτητους εξοπλισμούς, αλλά και για βασικές παρεμβάσεις του ΚΟΚ, γεγονότα που θέτουν σε κίνδυνο την ακεραιότητα ή ακόμη και τη ζωή των παιδιών μας. Στα κυλικεία των σχολείων καταγγέλλεται επίσης ότι διατίθενται απαγορευμένα τρόφιμα ή και διάφορα είδη διατροφής, που όμως συνιστούν κακή ή και επικίνδυνη διατροφή.
      Επιπρόσθετα, πρόσφατο δημοσίευμα, που αφορά επιστημονική ανακοίνωση Σουηδών γιατρών, κρούει τον κώδωνα του κινδύνου για τους εφήβους από τη χρήση κινητών τηλεφώνων, που δυστυχώς τυγχάνουν ευρείας χρήσης στα σχολεία, πρόκλησης πρόωρης γεροντικής άνοιας. 
      Γι’  αυτούς κυρίως τους λόγους, ερωτάται ο Υπουργός Εθνικής Παιδείας και Θρησκευμάτων ποια άμεσα μέτρα σκοπεύει να λάβει για την περιστολή αν όχι και την αποτροπή των αρνητικών όσο και επικίνδυνων αυτών επιπτώσεων εις βάρος της υγείας και της σωματικής ακεραιότητας των παιδιών μας. Ιδιαίτερα δε σε ό,τι αφορά τη χρήση των κινητών τηλεφώνων, των οποίων οι επιπτώσεις στην υγεία των εφήβων είναι απολύτως βεβαιωμένες, ερωτώ τον Υπουργό, αν σκέπτεται να προβεί σε απαγόρευση της χρήσης τους στα σχολεία, εξέλιξη που προσωπικά προτείνω ανεπιφύλακτα.»
      Και ως παιδίατρος ο κ. Παπαδέλλης το συνιστά.
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θέλω να ευχαριστήσω και το συνάδελφο που μου δίνει την ευκαιρία με την πρώτη ερώτηση που γίνεται μετά την έναρξη της νέας σχολικής χρονιάς, να μιλήσω  για θέματα προστασίας των παιδιών, που αφορούν πράγματι τρεις σημαντικούς τομείς, όπως αυτοί περιγράφονται στην ερώτηση, όσον αφορά δηλαδή στη μετακίνηση των παιδιών με τα σχολικά λεωφορεία, στα κυλικεία, που έχουν σχέση  με τη διατροφή των παιδιών μας, καθώς και στο θέμα των κινητών τηλεφώνων.
      Κύριε συνάδελφε, η προστασία των παιδιών μας κατά την παραμονή τους στο σχολείο οφείλει να αποτελεί και αποτελεί για το Υπουργείο Παιδείας στοιχείο ευθύνης. Έχει να κάνει με την καλή οργάνωση του σχολικού χώρου.
      Μία οργάνωση στην οποία  θα πρέπει να συμβάλουμε πολύ. Εκεί που κινούνται τα παιδιά, εκεί που εκπαιδεύονται πρέπει να παρέχουμε τις καλύτερες συνθήκες που αφορούν το χώρο του σχολείου, το λεγόμενο σχολικό χώρο. Σε αυτήν την υπόθεση, που αφορούν αυτά τα θέματα, εμπλέκονται οι εκπαιδευτικοί μας, τα στελέχη της εκπαίδευσης, οι γονείς, τα ίδια τα παιδιά και για κορυφαία ζητήματα, όπως οι διατροφικές τους συμπεριφορές, που έχουν να κάνουν με την οργάνωση των κυλικείων, εμπλέκονται και άλλοι, όπως το Υπουργείο Υγείας, το Υπουργείο Δημόσιας Τάξης κλπ. 
      Θα έλεγα πως η προσπάθεια που γίνεται, είναι να εξαντλήσουμε  την καλύτερη συνεργασία με όλα τα συναρμόδια Υπουργεία και τις υπηρεσίες οι οποίες θα μας προσφέρουν τις καλύτερες δυνατότητες για να διαμορφώσουμε το σχολικό χώρο, ο οποίος θα δίνει προστασία και ποιότητα στα παιδιά μας για να είναι σε χώρο όπου θα μπορούν πραγματικά να λειτουργήσουν.
      Πιο συγκεκριμένα, σχετικά με τα σχολικά λεωφορεία, το Υπουργείο Παιδείας αντιμετωπίζει το θέμα της οδικής  ασφάλειας των μαθητών με ιδιαίτερη ευαισθησία και έχει κάνει συνεργασίες έγκαιρα με το Υπουργείο Δημόσιας Τάξης που είναι και το κατ’ εξοχήν αρμόδιο. Έτσι διενεργούνται έλεγχοι στα σχολικά λεωφορεία σε κάθε πτυχή που είναι απαραίτητη για την ασφάλεια των παιδιών μας. 
      Γι’ αυτό τη χρονιά που μας πέρασε είχαμε πάνω από πέντε χιλιάδες εξακόσιους ενενήντα δύο ελέγχους όπου διαπιστώθηκαν εξακόσιες έξι παραβάσεις. Τη χρονιά που διανύουμε έχουμε ζητήσει πριν λήξει η προηγούμενη σχολική χρονιά, για την καινούρια, να υπάρχουν οι σχετικοί έλεγχοι τόσο από τα Υπουργεία Δημόσιας Τάξης και Συγκοινωνιών, ώστε να ελέγξουμε σε μεγάλο βαθμό την ασφάλεια των λεωφορείων αυτών για την καλύτερη μεταφορά των παιδιών χωρίς κινδύνους. Οι έλεγχοι βρίσκονται σε εξέλιξη, τα αποτελέσματα είναι θετικά, αισιοδοξούμε ότι δεν θα έχουμε ατυχήματα σε βάρος των παιδιών, στα ζητήματα της προστασίας που αυτό επιδιώκουν τα συναρμόδια Υπουργεία.
      Θα ήθελα να προχωρήσω στα θέματα των κυλικείων. Η προστασία της υγείας των μαθητών αποτελεί ιδιαίτερη μέριμνα στα Υπουργεία μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Θα ολοκληρώσω στη δευτερολογία μου.
     ΠΡΟΕΔΡΟΣ (Απόστολος Κακλαμάνης): Ο κ. Παπαδέλλης έχει το λόγο.
      ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Υπουργέ, ασφαλώς και δεν διεκδικώ εγώ την απολυτότητα στην προβολή των μέτρων τα οποία απαιτούνται προκειμένου να λειτουργούν σωστά τα σχολεία μας. Επιτρέψτε μου ως πρώτη παρατήρηση και ως παιδίατρος να έχω μια αυξημένη ευαισθησία την οποία έχω επιδείξει για πολλά χρόνια, γιατί είναι η πολλοστή φορά που επαναφέρω παρόμοια θέματα στη Βουλή, γεγονός που έπραττα και ως γιατρός στο Νοσοκομείο Παίδων. 
      Βεβαίως δεν αμφιβάλλω ότι το Υπουργείο Παιδείας έχει λάβει τα επιβαλλόμενα μέτρα ενδεχομένως και για τα κινητά τηλέφωνα. Θέλω όμως να επισημάνω ότι δεν θα πρέπει να θεωρήσετε ούτε για μια στιγμή πως τα όποια μέτρα έχετε λάβει από πλευράς νομοθετικών ρυθμίσεων ή εγκυκλίων είναι αρκετά και φθάνουν και τελειώσαμε. Θα πρέπει με κάθε ευκαιρία προς κάθε αρμόδια αρχή –ξέρω ότι το Υπουργείο Δημόσιας Τάξης είναι υπεύθυνο για την τήρηση των κανόνων του ΚΟΚ και των άλλων που απαιτούν τα σχολικά λεωφορεία- το Υπουργείο Παιδείας να ελέγχει αν εφαρμόζει τα μέτρα αυτά όπως και για τα κυλικεία όπου δυστυχώς γνωρίζουμε πολύ καλά ότι γίνονται σοβαρές παραβάσεις, τόσο σε χρήση ακατάλληλων τροφών, όσο και σε χρήση απαγορευμένων και επικίνδυνων τροφών. Ειδικά όμως τα κινητά τηλέφωνα που είναι ιδιαίτερα «ανθυγιεινά» για τους έφηβους –αφήνω τους ενηλίκους-  είναι φοβερά επικίνδυνα. Και το τελευταίο δημοσίευμα της σουηδικής Ιατρικής Ακαδημίας που αναφέρει ότι ενδεχομένως προκαλεί πρόωρη γεροντική άνοια, θα πρέπει να μας ανησυχεί αλλά και να κτυπάει κώδωνες κινδύνου και δια ροπάλου να απαγορευθεί η εμφάνιση κινητών τηλεφώνων από τα παιδιά στα σχολεία, ιδιαίτερα στα δημοτικά, αλλά και σε γυμνάσια και λύκεια. Αυτό οφείλουμε να το κάνουμε απέναντι στη νέα γενιά.
    ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κατανοώ το ενδιαφέρον σας, κύριε συνάδελφε, ενδιαφέρον που έχετε ως Βουλευτής αλλά και ως παιδίατρος. Ταυτίζομαι μαζί σας ως εκπαιδευτικός που πάντα είχα την αγωνία για το τι πρέπει να κάνουμε διότι πάντα σκέπτομαι μήπως μπορούμε να κάνουμε κάτι παραπάνω για τα παιδιά μας.
      Για μεν, λοιπόν, τα λεωφορεία έχουμε ζητήσει να καταθέτουν το πιστοποιητικό ελέγχου για την αρτιότητά τους και για τη δυνατότητα να μεταφέρουν τα παιδιά με όρους ασφάλειας. Τώρα ζητάμε να γίνουν έλεγχοι πέρα απ’ αυτούς που κάνει το Υπουργείο Δημόσιας Τάξης και πέρα απ’ αυτά που κάνει το Υπουργείο Συγκοινωνιών. Το ίδιο το Υπουργείο Παιδείας με τα στελέχη της εκπαίδευσης κάνουν έλεγχο με τα πιστοποιητικά που ανέφερα πριν.
      Όσον αφορά τα κυλικεία, πριν την έναρξη των σχολικών μαθημάτων αλλά και στη συνέχεια με εγκυκλίους μας εφιστούμε την προσοχή για την καλή λειτουργία των κυλικείων και ενεργοποιούμε την Επιτροπή Ελέγχου η οποία θα ελέγξει την καλή λειτουργία των κυλικείων. Σ΄ αυτήν την επιτροπή μετέχει ο διευθυντής του σχολείου, εκπρόσωπος των εκπαιδευτικών, των μαθητών και των γονέων. Δηλαδή έχουμε μία ομάδα η οποία εκπροσωπεί την εκπαιδευτική κοινότητα. Ζητήσαμε επίσης και την έχουμε τη συμπαράσταση του Υπουργείου Υγείας με ελέγχους αλλά και του Υπουργείου Δημόσιας Τάξης με ελέγχους. Όπου διαπιστώθηκε πλημμελής εκπλήρωση των υποχρεώσεων απέναντι στα παιδιά επιβλήθηκαν αυστηρές ποινές. 
      Σχετικά με τα κινητά τηλέφωνα πρέπει να σας πω ότι είμαστε πάρα πολύ αυστηροί στη χρήση των τηλεφώνων μέσα στο σχολείο στο κομμάτι που αφορά τη σχολική κοινότητα, δηλαδή εκεί που δρουν και δραστηριοποιούνται τα παιδιά. Από εκεί και πέρα θέλουμε μία κοινωνία πιο ευαίσθητη, πιο κοντά στα παιδιά, ώστε να μη διαμορφώνουν έξω απ’ αυτήν άλλη συνείδηση που ενδεχομένως θα έχει σοβαρές επιπτώσεις. Γι’ αυτό θέλουμε την καλή συνεργασία του κοινωνικού συνόλου το οποίο θα μεριμνά, θα φροντίζει και θα αναδεικνύει το δημόσιο σχολείο. Πιστεύω ότι με τους γονείς μπορούμε να φτιάξουμε την πρώτη μαγιά.
     ΠΡΟΕΔΡΟΣ (Απόστολος Κακλαμάνης): Οι πάντες είναι ασύδοτοι. Από τα παιδιά ζητάμε υπευθυνότητα; Η κοινωνία, τα κανάλια, οι έμποροι και οι παρέμποροι, όλοι είναι ασύδοτοι. 
     Δεύτερη είναι η με αριθμό 75/18.9.2003 επίκαιρη ερώτηση της Βουλευτού της Νέας Δημοκρατίας κ. Μαρίας Καρά προς τους Υπουργούς Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, σχετικώς με την επέκταση του θεσμού των σχολικών φυλάκων στα δημοτικά σχολεία. 
     Η επίκαιρη ερώτηση της κ. Καρά έχει ως εξής:
     «Επιδημικής σχεδόν μορφής είναι τα λειτουργικά προβλήματα που παρουσιάζονται και φέτος στα σχολεία με αποτέλεσμα αρκετά απ’ αυτά σε πολλές περιπτώσεις να μην είναι σε θέση να ξεκινήσουν το νέο διδακτικό έτος. Υπάρχουν δημοτικά σχολεία που είναι μόνιμα εκτεθειμένα σε εξωτερικούς κινδύνους. Παράδειγμα, το 16ο Δημοτικό Σχολείο Αθηνών που λόγω της γειτνίασής του το γήπεδο «ΑΠΟΣΤΟΛΟΣ ΝΙΚΟΛΑΙΔΗΣ» υφίσταται μετά από κάθε ποδοσφαιρικό αγώνα υλικές ζημιές από τις επιθέσεις οπαδών των ποδοσφαιρικών ομάδων».
     Άλλη ασυδοσία αυτή!
     «Η ασφάλεια των μαθητών και η προστασία του σχολικού χώρου είναι προϋπόθεση για την ομαλή και επιτυχή διεξαγωγή της εκπαιδευτικής διαδικασίας και ειδικά, όταν πρόκειται για την πρωτοβάθμια βαθμίδα της εκπαίδευσης και αποτελεί στοιχειώδη υποχρέωση του Υπουργείου Παιδείας.
     Ερωτώνται οι κύριοι Υπουργοί Παιδείας, Εσωτερικών και Δημόσιας Διοίκησης:
     1. Προτίθενται να εξυγιάνουν το θεσμό των σχολικών φυλάκων και να επεκτείνουν την εφαρμογή τους στα δημοτικά σχολεία;
     2. Έχουν δοθεί εγκαίρως προς τους δήμους όλα τα κονδύλια για την κάλυψη τέτοιων αναγκών, ώστε να μην ανακοινώνεται την τελευταία στιγμή στους έκπληκτους γονείς η μετάθεση της έναρξης του σχολικού έτους;»
     Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία συνάδελφε, αυτό το πρόγραμμα απόκτησης σχολικής εμπειρίας από ανέργους ώστε να απασχοληθούν στη φύλαξη των σχολείων, ξεκίνησε το 1999 με μία προγραμματική σύμβαση που υπογράφτηκε το Δεκέμβριο εκείνου του έτους μεταξύ των Υπουργείων Εσωτερικών, Εργασίας, Παιδείας, Δημόσιας Τάξης αλλά και της ΚΕΔΚΕ, του ΟΑΕΔ και της ΕΕΤΑ.
Είχε σαν στόχο να δημιουργηθούν νέες θέσεις εργασίας για τη φύλαξη των σχολείων. Εφαρμόστηκε αυτό το πρόγραμμα σε εκατόν σαράντα πέντε δήμους σε όλη τη χώρα και απασχόλησε συνολικά τρεις χιλιάδες τριακόσιους ανέργους. 
      Τα αποτελέσματα από αυτή την πιλοτική εφαρμογή του προγράμματος ήταν εντυπωσιακά. Και οι δάσκαλοι και οι μαθητές και πολύ περισσότερο οι γονείς έμειναν ενθουσιασμένοι. Η Αυτοδιοίκηση διαπίστωσε ότι ελαχιστοποιήθηκαν οι ζημιές που υπήρχαν στα σχολικά κτήρια. Γι’ αυτό το λόγο αποφασίσαμε να συνεχιστεί το πρόγραμμα. Ήδη έχουμε εξασφαλίσει τις πιστώσεις μέχρι το τέλος αυτής της χρονιάς. Και από την αρχή αυτής της χρονιάς έχουμε στείλει μία εγκύκλιο σε όλους τους δήμους με την οποία τους ζητούσαμε να τροποποιήσουν τους οργανισμούς εσωτερικής υπηρεσίας και να περιλάβουν τις θέσεις αυτές στους οργανισμούς και στη συνέχεια να προκηρύξουν αυτές τις θέσεις για να τις καταλάβουν αυτοί που σήμερα εργάζονται. Όπως ξέρετε, σύμφωνα με το ν.2190 όπως έχει τροποποιηθεί, η εμπειρία πάνω στο αντικείμενο τους μοριοδοτεί με τόσα μόρια που είναι βέβαιο ότι θα μπορέσουν να καταλάβουν αυτές τις θέσεις. 
        ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
        Δεν αποκλείει τίποτα την επέκταση του θεσμού και στα δημοτικά σχολεία. Αυτό βέβαια είναι ένα θέμα που αφορά την ίδια την Αυτοδιοίκηση. Η Αυτοδιοίκηση έχει τη δυνατότητα να τροποποιήσει τον οργανισμό εσωτερικής υπηρεσίας και να μην καλύψει στο σύνολο τρεις χιλιάδες τριακόσιες θέσεις αλλά δέκα χιλιάδες θέσεις. Θα μου πείτε ότι υπάρχει το θέμα της κάλυψης της δαπάνης. 
        Εμείς μιλήσαμε γι’ αυτές τις τρεις χιλιάδες τριακόσιες θέσεις με την ΚΕΔΚΕ και είπαμε ότι υπάρχει δέσμευση της Κυβέρνησης ότι εφόσον προκηρυχθούν οι θέσεις και γίνει η κατάληψή τους μετά από την επιλογή, τότε θα ακολουθηθεί η δέσμευση που υπάρχει από το Σύνταγμα και από τον Κώδικα Δήμων και Κοινοτήτων. Θα θεωρηθεί μεταφορά καινούριας αρμοδιότητας από το κράτος στην Αυτοδιοίκηση και επομένως θα καλυφθεί από τον κρατικό προϋπολογισμό και όχι από τους κεντρικούς αυτοτελείς πόρους. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
        Μέχρι την προηγούμενη χρονιά είχαν καλυφθεί τα χρήματα αυτά από τους κεντρικούς αυτοτελείς πόρους της Αυτοδιοίκησης. Αυτό δείχνει ότι έχει τη δυνατότητα η Αυτοδιοίκηση, αφού θα καλύψει αυτές τις τρεις χιλιάδες τριακόσιες θέσεις από τον κρατικό προϋπολογισμό, να δημιουργήσει σ΄ ένα βαθμό –δεν λέω εγώ να πάρει σε πρώτη φάση άλλους 3.300 φύλακες- θέσεις εργασίας και άλλες σε σχολεία, δημοτικά και γυμνάσια.
        ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, τα υπόλοιπα στη δευτερολογία σας παρακαλώ.
        ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κλείνω με μια κουβέντα.
      Δεν έχει τη δυνατότητα το κράτος να επιβάλει στην Αυτοδιοίκηση. Η Αυτοδιοίκηση έχει αυτοτέλεια και αυτό πρέπει όλοι να το ξέρουμε και να το σεβόμαστε. Η Αυτοδιοίκηση έχει ευαισθητοποιηθεί πάνω σ’ αυτό το θέμα και νομίζω ότι θα σταθεί αντάξια της ευαισθησίας της.
        ΠΡΟΕΔΡΕΥΩΝ (Κωνσταντίνος Γείτονας): Η κ. Καρά έχει το λόγο.
        ΜΑΡΙΑ ΚΑΡΑ: Κύριε Υπουργέ, πολύ φοβούμαι ότι για μία ακόμη φορά μεταθέτετε ευθύνες και αρμοδιότητες στη Τοπική Αυτοδιοίκηση χωρίς να δίδετε και τους αντίστοιχους πόρους. Και θα σας πω τα εξής:
      Από το 1996 μέχρι το 2002 η επιχορήγηση στους δήμους για επισκευές των σχολείων της Αθήνας μειώθηκε κατά 40,7% σύμφωνα με την απολογιστική μελέτη που έγινε χθες και κατατέθηκε στο Δημοτικό Συμβούλιο της Αθήνας και ψηφίστηκαν παμψηφεί όσα εν συνεχεία θα σας επισημάνω. 
        Για το 2003 ο Δήμος της Αθήνας σας ζήτησε για επισκευές και συντήρηση στα σχολεία της Αθήνας 3,5 εκατομμύρια ευρώ –είναι το ποσόν που ψηφίστηκε και χθες το βράδυ- και μέχρι σήμερα έχετε χορηγήσει 887.391,67 ευρώ για τετρακόσια πενήντα επτά σχολεία, ποσό που αναλογεί στο καθένα από αυτά 2.000 ευρώ το έτος.
        Εάν αυτό θεωρείται μετακίνηση πόρων προς την Τοπική Αυτοδιοίκηση πρέπει να μας το εξηγήσετε.
        Κύριε Υπουργέ, εγώ παρέστην σ’ αυτό το σχολείο της Αθήνας το 16ο Δημοτικό. Λυπάμαι όμως  που ο Υπουργός Παιδείας έφυγε γιατί θεωρώ ότι έπρεπε να με ακούσει.
      Άκουσα τη διευθύντρια του σχολείου να στέλνει τους γονείς στο Δήμο της Αθήνας για να ζητήσουν τα χρήματα για τις επισκευές του σχολείου. Αυτό νομίζω ότι αφορά και τον Υπουργό Παιδείας.
      Εκτός όμως από τα ποσά που σας ζητά ο δήμος για επισκευές έχει πολύ μεγάλη σημασία και η έγκαιρη διάθεση των πόρων από το Υπουργείο Εσωτερικών. Δεν είναι δυνατόν να ξεκινά η σχολική χρονιά και τα χρήματα για τις επισκευές να μην έχουν φθάσει στο δήμο, ούτως ώστε να μοιραστούν έγκαιρα στα σχολεία επί τη βάσει των αναγκών τους. Αυτό, λοιπόν, είναι το ζητούμενο σήμερα.
      Είστε αποφασισμένοι να δώσετε τα χρήματα που χρειάζονται για τις επισκευές των σχολείων ή να δώσετε τα χρήματα που απαιτούνται για να προσληφθούν φύλακες; Κάτι από τα δύο πρέπει να αποφασίσετε και να γίνει. Δεν είναι δυνατόν η Τοπική Αυτοδιοίκηση να είναι συνεχώς αυτή που φταίει, να απαξιώνεται καθημερινά από το Υπουργείο Εσωτερικών και να μην αναφέρεστε καν  στους πόρους ή να μην τους δίνετε. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η κυρία συνάδελφος επεξετάθη και σε άλλα θέματα έξω από το αντικείμενο της ερώτησης. Δεν έχω καμία αντίρρηση να αναλύσω. Εδώ ρωτούσε και για το πρόγραμμα για τους σχολικούς φύλακες. 
      Θα σας απαντήσω κ. Καρά στα θέματα που βάλατε και για τα λειτουργικά και για τις επισκευές. 
      ΜΑΡΙΑ ΚΑΡΑ: Λέω και για τα κονδύλια.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Tις επισκευές των σχολείων η Αυτοδιοίκηση τις πήρε το 2001. Ωστόσο οι επισκευές των σχολείων είναι αντικείμενο του ΟΣΚ. Ο ΟΣΚ ξόδευε 10 δισεκατομμύρια και σήμερα διατίθενται 20 δισεκατομμύρια για επισκευές σχολείων. Δεν μπορώ να πω αν αυτά καλύπτουν το σύνολο των αναγκών για επισκευές των σχολείων, εκείνο όμως που θέλω να πω είναι ότι έχουν διπλασιαστεί οι πόροι που δίνονται στην Αυτοδιοίκηση. 
      Εάν θέλετε αποδεδειγμένα να δείτε πώς έχουν κατανεμηθεί αυτά τα χρήματα, κάντε μία ερώτηση, μια αναφορά και θα σας δοθεί πίνακας με το τι έχει πάρει κάθε δήμος. Απλώς θα σας έλεγα ότι το 1/3 αυτών των χρημάτων κάθε χρόνο, δηλαδή περίπου 7,5 δισεκατομμύρια, μοιράζονται με πληθυσμιακά κριτήρια και τα άλλα μοιράζονται ανάλογα με μελέτες που υποβάλλονται από τα σχολειά και από την εκτίμηση που γίνεται για την αναγκαιότητα κατά προτεραιότητα χρηματοδότησης κάποιων σχολείων. 
      Θέσατε το θέμα του τι θα γίνει με τους φύλακες των σχολείων. Πιστεύω ότι, αν ρωτούσατε την Αυτοδιοίκηση, θα ξέρατε ότι πολύ πρόσφατα στο έκτακτο συνέδριο που έγινε, υπήρξε αναφορά πάνω στο συγκεκριμένο θέμα από την πολιτική ηγεσία του Υπουργείου και δέσμευση της Κυβέρνησης, όπως είπα και στην πρωτολογία μου, ότι αυτά τα χρήματα, εφόσον προσληφθούν μόνιμα -γιατί δεν υπάρχει άλλος τρόπος να δοθούν- θεωρούνται ως μεταφορά αρμοδιότητας και καλύπτονται από τον κρατικό προϋπολογισμό.
      ΠΡΟΕΔΡΕΥΩΝ (Κωνσταντίνος Γείτονας): Τρίτη επίκαιρη ερώτηση είναι η με αριθμό 76/18.9.2003 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, σχετικώς με τη λήψη των αναγκαίων μέτρων προστασίας από τη μόλυνση των πηγών της Κρύας, απ’ όπου υδρεύεται η πόλη των Ιωαννίνων κλπ.
      Η επίκαιρη ερώτηση του κ. Στριφτάρη έχει ως εξής:
      «Σύμφωνα με ανακοινώσεις του Δημάρχου Ιωαννίνων, το πόσιμο νερό από τις πηγές Κρύας με το οποίο υδρεύεται η πόλη των Ιωαννίνων και τμήμα του Δήμου Περάματος είναι μολυσμένο τουλάχιστον από τα μέσα Αυγούστου. Οι κάτοικοι όμως ενημερώθηκαν πολύ αργότερα.
      Αξίζει να σημειωθεί ότι στις πηγές Κρύας το νερό αντλείται από τον υδροφόρο ορίζοντα του λεκανοπεδίου ο οποίος είναι ενιαίος και από τον ίδιο υδροφόρο ορίζοντα αντλεί νερό ο Σύνδεσμος Ύδρευσης Δήμων και Κοινοτήτων Λεκανοπεδίου Ιωαννίνων (ΣΥΔΚΛΙ) και υδρεύει περίπου εξήντα κοινότητες. Από τον ίδιο υδροφόρο ορίζοντα αντλούν νερό και οι διάφορες επιχειρήσεις εμφιάλωσης.
      Ερωτώνται οι κύριοι Υπουργοί:
      Αν θα προχωρήσει η Κυβέρνηση σε συγκεκριμένες ενέργειες για την προστασία των πηγών της Κρύας από τη μόλυνση και παράλληλα για την αναζήτηση νέων πηγών ύδρευσης και άρδευσης στο νομό όπου υπάρχουν πολλές;»
      Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Ευχαριστώ, κύριε Πρόεδρε. 
      Κύριοι συνάδελφοι, πραγματικά υπήρξε ένα κρούσμα μόλυνσης των πηγών της Κρύας, όμως ποτέ αυτή η μόλυνση δεν έφθασε στον καταναλωτή. Υπήρξαν έγκαιρες ενέργειες και από πλευράς διεύθυνσης υγείας της Νομαρχιακής Αυτοδιοίκησης Ιωαννίνων και από πλευράς Δημοτικής Επιχείρησης Ύδρευσης και Αποχέτευσης των Ιωαννίνων.
      Τι έγινε; Αμέσως διεκόπη η λειτουργία της γεώτρησης με νούμερο 1. Το λέω αυτό, γιατί εκεί υπάρχουν αρκετές γεωτρήσεις. Αυτής, λοιπόν, της γεώτρησης, που είχε την κυρία μόλυνση, διεκόπη αμέσως η λειτουργία. Παρακολουθούνται καθημερινά όλες οι λοιπές γεωτρήσεις, ενώ εξεδόθη ανακοίνωση προς τους καταναλωτές σύμφωνα με την οποία απαγορεύεται το νερό να χρησιμοποιηθεί για πόση, λόγω της μεγάλης χλωρίωσης που έχει γίνει. Η ποιότητα του νερού παρακολουθείται σε καθημερινή βάση με δειγματοληψίες και αναλύσεις που γίνονται από το επιστημονικό προσωπικό της ΔΕΥΑ Ιωαννίνων στα εργαστήριά της, σε συνεργασία με τη διεύθυνση υγείας της Νομαρχιακής Αυτοδιοίκησης και του Πανεπιστημίου Ιωαννίνων.
      Αιτία της μόλυνσης του υδροφόρου ορίζοντα των πηγών Κρύας είναι ότι υπάρχουν απορροφητικοί βόθροι στο δημοτικό διαμέρισμα Κρύας, που βρίσκονται ανάντη των πηγών, καθώς και το ότι υπάρχουν στο ίδιο σημείο στάβλοι. 
      Βρίσκεται σε εξέλιξη και ολοκληρώνεται μέχρι τις 15 Οκτωβρίου το έργο της αποχέτευσης ακαθάρτων στον οικισμό Κρύας, οπότε από εκεί και πέρα δεν θα υπάρχει πρόβλημα χρησιμοποίησης των απορροφητικών βόθρων και το πρόβλημα θα λήξει συν τω χρόνω, όταν καθαρισθεί πλέον και ο υδροφόρος ορίζοντας. 
      Με πρωτοβουλία του Γενικού Γραμματέα της Περιφέρειας έγινε σύσκεψη με τους ενδιαφερόμενους Δήμους Ιωαννίνων και Περάματος, για να αντιμετωπισθεί το πρόβλημα. Έχουν δε υποβληθεί από τη Δημοτική Επιχείρηση Ύδρευσης και Αποχέτευσης Ιωαννίνων προτάσεις εναλλακτικής υδροδότησης από νέες γεωτρήσεις ανάντη του οικισμού Κρύας οι οποίες αξιολογούνται αυτή την στιγμή. Εφόσον αξιολογηθούν ότι μπορούν να καλύψουν το πρόβλημα χωρίς να υπάρχει κίνδυνος να μολυνθεί ο ορίζοντας της συγκεκριμένης περιοχής των γεωτρήσεων, το νερό αυτό θα δοθεί στην κατανάλωση.
      Επίσης, με πιστώσεις του διαδημοτικού «ΕΠΤΑ» δημοπρατούνται άμεσα η ανακατασκευή της περίφραξης του χώρου των πηγών και τα δίκτυα όμβριων στους περιφερειακούς δρόμους, ενώ είχε τοποθετηθεί σύστημα απολύμανσης του νερού με υπεριώδη ακτινοβολία εκτός από το λειτουργούν σήμερα σύστημα χλωρίωσης.
      Τέλος ο υδροφόρος ορίζοντας των πηγών Τούμπας, απ’ όπου αντλούν πόσιμο νερό ο Σύνδεσμος Ύδρευσης Δήμων και Κοινοτήτων του λεκανοπεδίου Ιωαννίνων και οι επιχειρήσεις εμφιάλωσης νερού, δεν επηρεάζουν τον υδροφόρο ορίζοντα των πηγών Κρύας. Δεν έχουν καμιά επικοινωνία. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κατ’ αρχάς, θέλω να πω ότι δεν είναι καινούριο το πρόβλημα με τις πηγές της Κρύας. Οι αιτίες είναι πιθανόν αυτές που αναφέρει και ο κύριος Υφυπουργός. Το θέμα είναι ότι κάθε χρόνο –τουλάχιστον τα τελευταία δέκα χρόνια- παρουσιάζεται τέτοιο πρόβλημα. Είναι ένα ζήτημα αν πραγματικά δεν αναζητηθούν και άλλες πηγές ύδρευσης μέχρι τουλάχιστον να σιγουρευθεί ότι δεν θα έχουμε τέτοια μόλυνση. Και δεν είναι μόνο οι αιτίες που ανέφερε ο κύριος Υπουργός. Υπήρχε εκεί και μια βιομηχανία ξύλων που έχει πίσσες, το έδαφος είναι περατό -όπως φαίνεται- και φθάνουν μέχρι τον υδροφόρο ορίζοντα.
      Εμείς τουλάχιστον ανησυχούμε γι’ αυτήν την κατάσταση και οι διαβεβαιώσεις που έδωσε ο κύριος Υπουργός μπορεί μέχρι ένα βαθμό να ικανοποιούν, αλλά επειδή η Κυβέρνηση μας έχει συνηθίσει να λέει πολλά και να κάνει λίγα, θέλω να επιστήσω την προσοχή στον κύριο Υπουργό και να του πω ότι δεν μπορούμε να παίζουμε με την υγεία χιλιάδων ανθρώπων και να πειραματιζόμαστε για το αν θα αποκόψουμε ή όχι τον υδροφόρο ορίζοντα. Να μην ψάχνουμε να υδροδοτήσουμε μια μεγάλη πόλη και φυσικά αρκετούς δήμους από πηγές που τουλάχιστον είναι ελεγμένα καθαρές. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο. Ολοκληρώστε όμως όσο πιο σύντομα μπορείτε, γιατί πρέπει να πάμε και στα εγκαίνια της έκθεσης.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Με δυο κουβέντες, κύριε Πρόεδρε, θα ολοκληρώσω.
      Πρώτα-πρώτα, θα πρέπει να επισημάνουμε ότι ήταν άψογη η λειτουργία των ελεγκτικών μηχανισμών του πόσιμου νερού στην περιοχή των Ιωαννίνων. Όπως είπατε, μια σοβαρότατη μόλυνση δεν είχε καμία συνέπεια απολύτως. Πρόλαβαν και διέκοψαν χωρίς να δοθεί το νερό στην κατανάλωση.
      Δεν είναι βέβαια καινούριο το πρόβλημα, όπως επισημάνατε, αλλά σας ανέφερα πριν ότι έχουν δρομολογηθεί οι λύσεις και η βασικότερη απ’ όλες είναι ότι στις 15 Οκτωβρίου ολοκληρώνεται το σύστημα αποχέτευσης και παύουν πλέον να υπάρχουν απορροφητικοί βόθροι.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Πριν προχωρήσουμε στην ημερήσια διάταξη της νομοθετικής εργασίας, θα διακόψουμε δι’ ολίγον, για να παρακολουθήσουμε τα εγκαίνια της έκθεσης «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ», που θα γίνουν με την παρουσία του Προέδρου της Δημοκρατίας.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εθνικής Άμυνας.
      Ψήφιση στο σύνολο του σχεδίου νόμου: «Ανώτατα Στρατιωτικά Εκπαιδευτικά  Ιδρύματα (ΑΣΕΙ)». 
       ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, παρακαλώ το λόγο.
      ΠΡΟΕΔΡΟΣ (Απόστολος Κακλαμάνης): Ορίστε κύριε Υπουργέ.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, έχω κάποιες νομοτεχνικές διορθώσεις τις οποίες καταθέτω στα Πρακτικά.
      (Στο σημείο αυτό ο Υφυπουργός Εθνικής Άμυνας κ. Θεόδωρος Κοτσώνης καταθέτει για τα Πρακτικά τις προαναφερθείσες νομοτεχνικές διορθώσεις οι οποίες έχουν ως εξής:
     «ΔΙΟΡΘΩΣΕΙΣ ΣΤΟ ΣΧΕΔΙΟ ΝΟΜΟΥ
     «ΑΝΩΤΑΤΑ ΣΤΡΑΤΙΩΤΙΚΑ ΕΚΠΑΙΔΕΥΤΙΚΑ
     ΙΔΡΥΜΑΤΑ (Α.Σ.Ε.Ι.)
     Άρθρο 13
     1. Στο τέλος του πρώτου εδαφίου της παρ. 3 τoυ άρθρου 13 (σελίδα 10) η παραπομπή στο άρθρο 25 θα πρέπει να διορθωθεί και να γίνει στο άρθρο 27.
     Άρθρο 17
     2. Στην παρ. 2 του άρθρου 17 (σελίδα 14), θα πρέπει να διαγραφεί η φράση «...που τελούν μεταξύ τους σε ιεραρχική τάξη ώστε η ύπαρξη του προηγουμένου να αποκλείει την εφαρμογή του επομένου...».
     3. Στο τέλος της περίπτωσης α΄ της παρ. 2 του άρθρου 17 (σελίδα 14), θα πρέπει να προστεθεί ένα «ή» (διαζευκτικό).
     Άρθρο 18
     4. Στο τέλος της περίπτωσης α' της παρ. 3 του άρθρου 18 (σελίδα 15), η παραπομπή που γίνεται στο άρθρο 19 παρ. 6, θα πρέπει να διορθωθεί στο σωστό άρθρο 20 παρ. 5.
     Άρθρο 28
     5. Στο πρώτο εδάφιο του άρθρου 28 (σελίδα 22), η λέξη «του» που υπάρχει μετά τη λέξη «προσφορά.» θα πρέπει να απαλειφθεί.
     Άρθρο 31
     6. Στο τέλος του  πρώτου εδαφίου της περίπτωσης γ΄ της παρ. 9 του άρθρου 31 (σελίδα 27), η παραπομπή που γίνεται στο άρθρο 21, θα πρέπει να διορθωθεί στο σωστό άρθρο 22.
     7. Στο πρώτο εδάφιο της περίπτωσης α΄ της παρ. 13 τoυ άρθρου 31 (σελίδα 28), η λέξη «Καθηγητές» να αντικατασταθεί από τη λέξη «διδάσκοντες».
     8. Στο πρώτο εδάφιο της παρ. 14 του άρθρου 31 (σελίδα 28), η λέξη «Καθηγητές» να αντικατασταθεί από τη λέξη «διδάσκοντες».			»)
      ΠΡΟΕΔΡΟΣ (Απόστολος Κακλαμάνης): Οι εισηγητές, ο κ. Σπυριούνης και ο κ. Φλωρίνης συμφωνούν μ’ αυτές τις νομοτεχνικές διορθώσεις;
      ΚΥΡΙΑΚΟΣ ΣΠΥΡΙΟΥΝΗΣ: Μάλιστα, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ: Εκ μέρους και του κ. Φλωρίνη σας λέω ότι συμφωνούμε.
      ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό  και στο σύνολο το νομοσχέδιο του Υπουργείου Εθνικής ‘Αμυνας «Ανώτατα Στρατιωτικά Εκπαιδευτικά Ιδρύματα (ΑΣΕΙ)» με τις νομοτεχνικές διορθώσεις του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εθνικής ΄Αμυνας: «Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση. 
      Υπουργείου Ανάπτυξης.
      Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση του ν.2323/1995 «Υπαίθριο Εμπόριο και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εργασίας και Κοινωνικών Ασφαλίσεων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για την τροποποίηση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για την τελική ρύθμιση της αποζημίωσης εισφορών κοινωνικής ασφάλισης των επαναπατριζόμενων Ελλήνων πολιτικών προσφύγων από τη Ρουμανία». 
      Το νομοσχέδιο έχει γίνει ομοφώνως δεκτό στη Διαρκή Επιτροπή.
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων: «Κύρωση της Συμφωνίας για την τροποποίηση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για την τελική ρύθμιση της αποζημίωσης εισφορών κοινωνικής ασφάλισης των επαναπατριζόμενων Ελλήνων πολιτικών προσφύγων από τη Ρουμανία», έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      
      (Το κείμενο του νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης):  Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση. 
      Υπουργείου Εξωτερικών.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών  διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας».
      Ερωτάται το Τμήμα: Γίνεται δεκτό το νομοσχέδιο;
      ΝΙΚΟΛΑΟΣ ΓΚΑΤΖΗΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στο νομοσχέδιο του Υπουργείου Ανάπτυξης.
      Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση του ν.2323/1995 «Υπαίθριο Εμπόριο και άλλες διατάξεις.» ».
      Το νομοσχέδιο ψηφίστηκε επί της αρχής στη συνεδρίαση της περασμένης Πέμπτης. Τα άρθρα του είναι είκοσι, υπάρχουν και οι τροπολογίες που έχουν ενσωματωθεί.  Υπάρχουν ακόμη δύο τροπολογίες και εμπρόθεσμες τροπολογίες Βουλευτών. 
      Προτείνω να συζητήσουμε απόψε τα άρθρα 1 έως και 9 ως μια ενότητα και να συνεχίσουμε αύριο τη συζήτηση του νομοσχεδίου. Αν οι τροπολογίες θέλουν περισσότερη συζήτηση, θα το δούμε αύριο αυτό. 
      Συμφωνείτε, κύριοι συνάδελφοι;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΚΟΠΗΣ ΠΑΥΛΟΠΟΥΛΟΣ: Συμφωνούμε, κύριε Πρόεδρε, να συζητηθούν ως μια ενότητα τα άρθρα 1 ως και 9.
      ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συμφώνησε να συζητήσουμε ως μια ενότητα τα άρθρα 1 ως και 9.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, εφόσον συζητούμε τα άρθρα 1 έως 9 θα ήθελα να παρακαλέσω τους συναδέλφους για ορισμένες νομοτεχνικές τροποποιήσεις στα άρθρα αυτά.
      ΠΡΟΕΔΡΟΣ (Απόστολος Κακλαμάνης): Τις έχετε μοιράσει;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, κύριε Πρόεδρε. Να τις διαβάσω μετά;
      ΠΡΟΕΔΡΟΣ (Απόστολος Κακλαμάνης): Να τις διαβάσετε, αλλά καλό θα ήταν να είχαν διανεμηθεί. Δώστε μας ένα αντίγραφο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα σας δώσω ένα αντίγραφο. 
      Άρθρο 2: Στην παράγραφο 1 του άρθρου 3 του ν.2323/1995 μετά τις λέξεις «χορηγούνται από τις Υπηρεσίες» προστίθενται οι λέξεις «ύστερα από γνώμη της επιτροπής της παραγράφου 8 του άρθρου 1 που συγκροτείται κατά περίπτωση με απόφαση των υπηρεσιών αυτών και προεδρεύεται από εκπρόσωπο αυτών». 
      Αυτό μπαίνει ως προσθήκη στο άρθρο 2. 
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, μια στιγμή. Έχετε άλλο αντίγραφο να μας δώσετε για να μπορέσουμε να παρακολουθήσουμε τι προτείνετε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα το δώσω αμέσως, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ: Στο άρθρο 2 του νομοσχεδίου, κύριε Υπουργέ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο άρθρο 2 του νομοσχεδίου προστίθεται εδάφιο που αφορά το άρθρο 3 του ν.2323/1995, το παλιό. Και λέμε: «Στην παράγραφο 1…» κλπ. Αυτά που σας διάβασα προηγουμένως. 
      Θα τα καταθέσω, κύριε Πρόεδρε, για να έχετε το αντίγραφο. 
      Στο άρθρο 6 παρακαλώ μία αναρίθμηση διότι λέει η παράγραφος 5 αντικαθιστώμενου άρθρου 7. Ο αριθμός 5 στον τρίτο στίχο, γίνεται 6. Έχουμε αυτήν τη διόρθωση.
      Άρθρο 6, παράγραφος 2: Στο στίχο 9 μετά τις λέξεις «για τη συγκρότηση επιτροπών» προστίθενται οι λέξεις «ιδίως ελέγχου λαϊκών αγορών και ελέγχου παραγωγών αγροτικών προϊόντων στους τόπους παραγωγής».
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, εφόσον λέτε ότι είναι νομοτεχνικές οι βελτιώσεις και δεν έχουν ουσιαστικές αλλαγές στο νομοσχέδιο, ας προχωρήσουμε τη συζήτηση. Παρακαλώ να δώσετε το κείμενο για να μοιραστεί και να δούμε τι αλλαγές κάνετε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Ο εισηγητής της Πλειοψηφίας κ. Διαμαντής έχει το λόγο.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, κύριοι συνάδελφοι, το άρθρο 1, που συζητάμε, ρυθμίζει τα ζητήματα του πλανόδιου εμπορίου και του στάσιμου εμπορίου. Κάνει το διαχωρισμό για το ποιος έχει την ευθύνη για την έκδοση των αδειών. Επίσης για πρώτη φορά εισάγει το θεσμό των επιτροπών που είναι εκπρόσωποι διαφόρων φορέων, οι οποίοι θα έχουν την ευθύνη για τις διαδικασίες, για τον καθορισμό των κριτηρίων, το ποιοι νομιμοποιούνται, ποιοι δικαιούνται να λάβουν μία άδεια είτε υπαίθριου είτε πλανόδιου είτε υπαίθριου στάσιμου εμπορίου. 
      Η επιτροπή αυτή γνωμοδοτεί. Οι επιτροπές είναι περίπου παρόμοιες. Για μεν το πλανόδιο εμπόριο την ευθύνη την έχει η Νομαρχιακή Αυτοδιοίκηση, για δε το στάσιμο εμπόριο την ευθύνη την έχει ο δήμαρχος ή ο πρόεδρος των κοινοτήτων.
      Επίσης προβλέπει ότι οι άδειες οι οποίες χορηγούνται σε ό,τι αφορά το στάσιμο εμπόριο θα είναι πάντα για μεμονωμένες άδειες και όχι για ομαδικές, όπως ήταν μέχρι τώρα, που σε πολλές περιπτώσεις παρουσιαζόταν και μία στρέβλωση του εμπορίου.
      Στο τέλος υπάρχει η πρόβλεψη ότι οι άδειες σε πολύ μεγάλο βαθμό θα δίνονται με κριτήρια που έχουν μία κοινωνική στόχευση, αφού καλύπτει αναξιοπαθούσες ομάδες του πληθυσμού όπως είναι οι ανάπηροι, τα θύματα πολέμου, οι πολύτεκνοι και οι παλιννοστούντες.
      Το άρθρο 2 είναι ένα τυπικό άρθρο που ορίζει το πώς θα παίρνονται οι αποφάσεις από τους φορείς για τον καθορισμό των εμποροπανηγύρεων και των παζαριών σε πόλεις άνω ή κάτω των δεκαπέντε χιλιάδων κατοίκων.
      Το άρθρο 3 θεσπίζει αυστηρούς όρους για τους παλιννοστούντες οι οποίοι έχουν το δικαίωμα να πωλούν την οικοσκευή τους. Με βάση τη ρύθμιση αυτή τους δίνεται μία διετής παράταση για να μπορέσουν μέσα στο διάστημα αυτό να πουλήσουν την οικοσκευή τους. Βεβαίως αυτό δεν μπορούν να το κάνουν σε χώρους οι οποίοι θα είναι σε απόσταση μικρότερη των τετρακοσίων μέτρων από την πλησιέστερη λαϊκή αγορά.
      Ως αντιστάθμισμα τώρα του ότι θα χάσουν αυτήν την άδεια μετά την παρέλευση της διετίας, υπάρχει η πρόβλεψη να δικαιούνται αυτοί και οι άλλοι παλιννοστούντες ομογενείς, όπως είναι από την Αλβανία, ένα ποσοστό της τάξης του 15% από τις χορηγούμενες άδειες που θα εκδίδουν οι εκάστοτε υπεύθυνοι.
      Το άρθρο 4 έχει σχέση με τους ελέγχους, με τις κυρώσεις, με τις ποινές και την αποτελεσματικότητα όλων αυτών των μέσων. Προβλέπονται, λοιπόν, πρόστιμα τα οποία ξεκινούν από 150 ευρώ έως 2.000 ευρώ και προβλέπεται ο διπλασιασμός ή ο τριπλασιασμός σε περίπτωση υποτροπών, τη δεύτερη, την τρίτη, την τέταρτη φορά κλπ.
      Το άρθρο αυτό έχει αναλυτικό πίνακα κατά παράβαση με τέτοιο τρόπο, ώστε να αποτελεί ένα τυφλοσούρτη, θα λέγαμε, για όλους αυτούς που έχουν την ευθύνη των ελέγχων είτε είναι η Τοπική Αυτοδιοίκηση είτε η Νομαρχιακή Αυτοδιοίκηση είτε η Δημοτική Αστυνομία ή τα κλιμάκια ή σε περιπτώσεις όπου αυτά δεν επαρκούν, η ΕΛΑΣ.
      Επίσης, προβλέπει την ταχεία επιβολή των ποινών και των προστίμων, όπως επίσης και τη δυνατότητα προσφυγής και τα χρονικά όρια μέσα στα οποία δικαιούται ο κάθε παραβάτης να προσφεύγει στο Μονομελές Πρωτοδικείο.
      Το άρθρο 5 έχει τις μεταβατικές διατάξεις. Προβλέπει ότι οι άδειες οι οποίες μέχρι τώρα υφίστανται θα έχουν ισχύ δύο μήνες μετά την έκδοση των προεδρικών διαταγμάτων που προβλέπει ο νόμος αυτός και το ότι υπάρχει μία εξαίρεση για τις άδειες των νωπών αγροτικών προϊόντων και παραδοσιακών ειδών σε άτομα με ειδικές ανάγκες. Δίνεται η δυνατότητα οι άδειες αυτές να ισχύουν μέχρι την οικειοθελή αποχώρηση των κατόχων τους.
      Στο άρθρο 6, που είναι η αντικατάσταση του άρθρου 7 του ν.2323, προβλέπεται ο τρόπος με τον οποίο θα δημιουργούνται, θα καταργούνται, θα μετακινούνται οι λαϊκές αγορές με το διαχωρισμό, ότι στο μεν πολεοδομικό συγκρότημα Αθηνών-Πειραιώς και Θεσσαλονίκης τώρα, η δυνατότητα αυτή θα είναι με απόφαση του Υπουργού Ανάπτυξης μετά από πρόταση των αρμοδίων φορέων, του Οργανισμού Λαϊκών Αγορών δηλαδή, του εκάστοτε δήμου και της τροχαίας της περιοχής. 
      Για όλη την υπόλοιπη Ελλάδα αυτή η απόφαση θα παίρνεται με ευθύνη της Νομαρχιακής Αυτοδιοίκησης μετά από γνώμη την οποία θα υποβάλλουν οι φορείς που είναι στην παράγραφο 8 του άρθρου 1.
      Επίσης, προβλέπει τις αρμοδιότητες που θα έχει ο Οργανισμός Λαϊκών Αγορών, των υποχρεώσεων και των καθηκόντων, των ευθυνών τους και ενιαιοποιεί για όλη την επικράτεια τους κανόνες λειτουργίας του εμπορίου για την αποφυγή διαφορετικών ερμηνειών που στο παρελθόν είχαν διαταράξει αυτήν τη σχέση.
      Το άρθρο 7 γίνεται 7α, 7β, 7γ, 7δ και 7ε. Εκεί προβλέπεται η σύσταση κλιμακίων των ελέγχων των λαϊκών αγορών και του υπαίθριου εμπορίου, το οποίο θα υπάγεται και στο Υπουργείο και στις Περιφέρειες. Προβλέπει τον έλεγχο της τουριστικής αγοράς και την τήρηση του Μητρώου των Ελεγκτών, οι οποίοι θα έχουν διετή θητεία μετά την οποία δεν θα μπορούν σε καμία περίπτωση να την ανανεώσουν, παύει δηλαδή.
      Ο στόχος είναι ο αποτελεσματικός έλεγχος, πέρα από τα άλλα προβλεπόμενα. Η Νομαρχιακή Αυτοδιοίκηση, ο Οργανισμός Λαϊκών Αγορών, η Δημοτική Αστυνομία, η ΕΛΑΣ κλπ., είναι ένας πρόσθετος έλεγχος. 
      Στο 7β ορίζεται ότι τα έσοδα από διάφορα πρόστιμα κλπ. πηγαίνουν στον κρατικό προϋπολογισμό και ταξινομούνται κατά ποσοστά –το πού θα πηγαίνουν αυτά- όπως και οι αμοιβές των κλιμακίων των ελεγκτών. 
      Το 7γ είναι μία πολύ σημαντική διάταξη. Αφορά το μητρώο χονδρεμπόρων και των χονδρεμπορικών επιχειρήσεων, που θεσπίζεται για πρώτη φορά, με βάση το οποίο θα είναι υποχρεωτική η εγγραφή όλων των εμπλεκομένων στο χώρο αυτό και οι οποίοι θα έχουν την υποχρέωση –κάτι που δεν υπήρχε μέχρι τώρα- για κάθε διακίνηση, για κάθε πράξη να εκδίδουν τριπλότυπο είτε αυτό ξεκινάει από τον παραγωγό και φτάνει στο χονδρέμπορο είτε από το χονδρέμπορο στους άλλους. Το ένα από αυτά θα πηγαίνει υποχρεωτικά σ΄ ένα ειδικό τμήμα που δημιουργείται, στη Γενική Γραμματεία Εμπορίου του Υπουργείου Ανάπτυξης για τον αποτελεσματικό έλεγχο όλων αυτών των διακινήσεων. 
      Επίσης στο 7δ θεσπίζεται -και κατ’ επιταγήν της εναρμόνισης που οφείλουμε να κάνουμε σε κοινοτική οδηγία- το σύστημα της τυποποίησης και των «ενδείξεων σήμανσης», που οφείλουν να συνοδεύουν όλα αυτά τα προϊόντα, με βάση το οποίο θα καταγράφεται η ποσότητα, η ποιότητα, η τιμή, ο τόπος παραγωγής, η ποικιλία κλπ. 
      Στο 7ε ρυθμίζονται λεπτομέρειες που έχουν σχέση πάλι με τον έλεγχο και με το πώς συνεδριάζουν οι επιτροπές. 
      Το άρθρο 8 είναι αυτό που προβλέπει τη δημιουργία του Οργανισμού Λαϊκών Αγορών Θεσσαλονίκης, κατ’ αντιστοίχηση του Οργανισμού που ισχύει στην περιφέρεια των Αθηνών και του Πειραιά. Θα διοικείται από δεκαπεντεμελές αντιπροσωπευτικό συμβούλιο. Το άρθρο ορίζει ποιες θα είναι οι αρμοδιότητες, πώς θα λειτουργούν οι υπηρεσίες, πώς θα γίνονται οι αποσπάσεις, οι κατατάξεις και οι πόροι του. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Το άρθρο 8β έχει σχέση με τη δυνατότητα των δήμων και των κοινοτήτων να χορηγούν άδειες πλωτών μέσων είτε για συγκοινωνίες είτε για τουριστικούς λόγους σε λίμνες, τεχνητές λίμνες και ποταμούς οι οποίοι μπορούν να είναι πλεύσιμοι. 
      Στο άρθρο 9, που ουσιαστικά αντικαθιστά το άρθρο 5 του ν. 1279, έχουμε τις προβλέψεις που αφορούν τις μισθώσεις των καταστημάτων στις Κεντρικές Αγορές Αθηνών και Θεσσαλονίκης. Είναι δηλαδή μία εναρμόνιση στο εμπορικό δίκαιο. Επίσης το άρθρο προβλέπει ότι εκτός των νωπών και άλλων προϊόντων, τα οποία μέχρι τώρα τελούσαν υπό ένα καθεστώς ειδικού ελέγχου, εκεί θα υπάγονται και τα κρέατα, γιατί ήδη και στη λαχαναγορά της Θεσσαλονίκης στεγάζεται και η κρεαταγορά, η οποία εδώ και ένα χρόνο αρχίζει και λειτουργεί. 
      Αυτά είναι τα άρθρα τα οποία συζητούμε. Μέχρι το άρθρο 9 δεν είπατε, κύριε Πρόεδρε; 
      ΠΡΟΕΔΡΕΥΩΝ (Κωνσταντίνος Γείτονας): Ναι, σήμερα συζητούμε τα άρθρα μέχρι και το 9.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Δηλαδή μέχρι εδώ που αναφέρθηκα. 
      Τελείωσα, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Διαμαντή. 
      Το λόγο έχει ο εισηγητής της Νέας Δημοκρατίας κ. Λιάσκος. 
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, εμείς ως Νέα Δημοκρατία, όπως αναπτύξαμε και επί της αρχής, θεωρούμε ότι πράγματι –και αποδεικνύεται και από τις συνεχείς τροποποιήσεις των διατάξεων- υπήρξε μια πρόχειρη, αλλά και αποσπασματική προσέγγιση.
      Από την άλλη μεριά, όπως είπαμε, θεωρούμε πως το νομοσχέδιο πραγματεύεται μια σειρά μεγάλων ζητημάτων, τα οποία αποτελούν ξεχωριστές ενότητες.
      Πέραν των ανωτέρω, θεωρούμε ότι και σε πάρα πολλά σημεία το νομοσχέδιο δίνει στίγματα τα οποία δεν είναι επιτρεπτά και είχαμε αναφερθεί σε αρκετά σημεία με σημαντικές διαφοροποιήσεις, όπως αυτές που υπήρξαν στο άρθρο 8 και στο άρθρο 11. Βλέπω όμως, κύριε Υπουργέ, στις τροποποιήσεις που φέρατε σήμερα εδώ επί των άρθρων ότι εξομοιώνετε την περίπτωση των αποσπασμένων υπαλλήλων με τις θέσεις, με τις λέξεις «των μονίμων υπαλλήλων» για το χρόνο της απόσπασης. Το εξομοιώνετε με το άρθρο 8, όπως υπήρξε στον Οργανισμό Λαϊκών Αγορών.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εφόσον έχουν τα ίδια προσόντα.
      ΝΙΚΟΛΑΟΣ ΓΚΑΤΖΗΣ: Θα τα πούμε στην άλλη ενότητα.
      ΑΝΑΣΤΑΣΙΟΣ ΛΙΑΣΚΟΣ: Επίσης αναφέρθηκε ότι τα κλιμάκια των υπαλλήλων μειωμένης θητείας, τα οποία θα αποτελούνται από ετερόκλητες κατηγορίες υπαλλήλων, ασχέτων κατά τεκμήριο με την αγορανομική νομοθεσία, αλλά και εν μέρει ανεύθυνων και αδιάφορων, δεν θα μπορέσουν να λειτουργήσουν με τον τρόπο που τα συγκροτείτε. Αυτά τα ελεγκτικά όργανα από την άλλη μεριά θα πληρώνονται από εισπραττόμενα πρόστιμα, οπότε δίνουμε και μια διάσταση εντελώς διαφορετική. 
      Αναφέρθηκε επίσης ότι το νομοσχέδιο αυτό διαπραγματεύεται ζητήματα τα οποία είναι πάρα πολύ σημαντικά, αλλά δεν θεωρούμε ότι λαμβάνει και καθοριστικά μέτρα πάταξης του παραεμπορίου. 
      Ειδικότερα σε ό,τι αφορά το άρθρο 1 με τη θεσμοθέτηση αυτού του πολυπρόσωπου οργάνου το οποίο έχει γνωμοδοτικό χαρακτήρα, κύριε Υπουργέ, εμείς σας είπαμε ότι για να μπορεί να υπάρξει –ας το πούμε έτσι- μία παγίωση της θέσεως των παραγωγικών τάξεων στην τοπική κοινωνία, για να μην αναφύονται προβλήματα, να ξαναγίνονται καταγγελίες, να παραπονούνται τα επιμελητήρια ή οι έμποροι, για να μην υπάρχει, λοιπόν, διαφοροποίηση μεταξύ των επαγγελματικών ενώσεων και φορέων και του κράτους ή της Τοπικής Αυτοδιοίκησης ή της Νομαρχιακής Αυτοδιοίκησης, που εν προκειμένω συζητάμε, σωστό θα ήταν να υπήρχε η σύμφωνη γνώμη ή τουλάχιστον να λαμβάνεται υπόψη η γνώμη, δηλαδή να έχει καθοριστική σημασία και όχι απλώς και μόνο να λένε τη γνώμη τους χωρίς, αν θέλετε, να δεσμεύει σε καμία περίπτωση κανέναν.
     Σε ό,τι αφορά τις προϋποθέσεις που υπάρχουν για τους δήμους δεν έχουμε καμία αντίρρηση. Αν ο αριθμός των χορηγούμενων αδειών είναι μικρότερος, όπως φαίνεται στην παράγραφο 9, σε σχέση με τον αριθμό των ενδιαφερομένων, συμφωνούμε με τις προϋποθέσεις που θέτετε εδώ.
     Σε ό,τι αφορά την παράγραφο 11 του άρθρου 1, δεν θα θέλαμε να κάνουμε κριτική εκ των υστέρων, όπως σας είπα, σ΄ ένα προεδρικό διάταγμα όπου θα καθορίζονται οι όροι και οι προϋποθέσεις χορήγησης και ανάκλησης των αδειών του στάσιμου ή του πλανόδιου εμπορίου. Θα θέλαμε να υπάρχουν μέσα στο νομοσχέδιο οι όροι και οι προϋποθέσεις, έτσι ώστε να έχουμε τη δυνατότητα να δούμε και ποιες είναι αυτές.
     Στο άρθρο 3 συμφωνούμε, κύριε Υπουργέ. 
     Σε ό,τι αφορά το άρθρο 4 πιστεύω –σας το είπα και στην επιτροπή- ότι είναι ένα κυρίαρχο άρθρο, το οποίο εκτρέφει το παραεμπόριο. Δεν υπάρχουν πλέον ούτε οικοσκευές ούτε ομογενείς που δεν έχουν αποκατασταθεί ούτε πράγματα που δεν έχουν πουληθεί.
Αυτά που σας είπα ότι πουλιούνται, τώρα πλέον είναι σαβούρες, οι οποίες εισάγονται και –αν θέλετε- αυτοί οι άνθρωποι γίνονται το όχημα εξυπηρέτησης του παραεμπορίου.
      Θεωρούμε, λοιπόν, ότι αυτή η περίπτωση δεν θα πρέπει να υπάρχει. Άλλωστε καλύπτονται απόλυτα με την πρόβλεψη που κάνετε στο 15% των αδειών. Από εκεί και πέρα δεν χρειάζεται τίποτα άλλο, εφόσον έχουν τη δυνατότητα να παίρνουν το 15%, το οποίο εμείς ψηφίζουμε. Γιατί θα πρέπει να υπάρχει αυτό το άρθρο; Θεωρώ ότι «εκτρέφει» το παραεμπόριο, εφόσον όλοι συμφωνούμε ότι θέλουμε να το πατάξουμε. 
      Σε ό,τι αφορά τις παραβάσεις-κυρώσεις των υπαιθρίων εμπόρων, θα πρέπει και αυτοί να υπάγονται όπως κάθε επιτηδευματίας ανεξαρτήτως ιδιότητας και μεγέθους στις ίδιες αγορανομικές και φορολογικές διατάξεις και να δικάζονται όλοι από το φυσικό δικαστή για τα αδικήματά τους, προκειμένου να μιλάμε για ισοπολιτεία. Οπωσδήποτε ο έλεγχος θα πρέπει να είναι ασφυκτικός. 
      Όμως εκείνο που θα πρέπει να αντιληφθούμε για τις υπηρεσίες -πέραν του ότι μετατρέπονται σ΄ έναν ατέρμονα γραφειοκρατικό μηχανισμό και δεν μπορούν να ασκήσουν έλεγχο- είναι ότι από την άλλη μεριά έχουμε δύο μέτρα και δύο σταθμά. Αν θέλετε, θεωρούμε ότι είναι στην ευχέρεια κάθε φορά να διογκώνουμε πρόστιμα, τα οποία εν πολλοίς δεν λύνουν το πρόβλημα. Το πρόβλημα χρειάζεται οπωσδήποτε ελεγκτικό μηχανισμό, αλλά από την άλλη μεριά χρειάζεται να είναι συνταγματικά κατοχυρωμένοι και ίσοι όλοι απέναντι στο νόμο. Κάθε επιτηδευματίας ανεξαρτήτως θέσεως –πλανόδιος, στάσιμος- θα πρέπει να έχει τις ίδιες παραμέτρους σε ό,τι αφορά την αντιμετώπισή του.
      Επίσης εμείς θεωρούμε ότι υπάρχουν και στρεβλώσεις σε ό,τι αφορά τον ελεγκτικό μηχανισμό, στον οποίο απουσιάζει η Ελληνική Αστυνομία. Είναι βέβαιο -και το κατήγγειλαν πολλοί συνάδελφοι σε αυτήν την Αίθουσα- ότι δημιουργούνται μηχανισμοί στην Τοπική Αυτοδιοίκηση, οι οποίοι δεν λύνουν το πρόβλημα, αλλά θα έλεγε κανείς ότι το διογκώνουν, μεροληπτούν, δημιουργούνται δηλαδή σημαντικότατα προβλήματα. Οπότε ένας ελεγκτικός μηχανισμός χωρίς την παρουσία της Ελληνικής Αστυνομίας ουσιαστικά δεν είναι τόσο αποτελεσματικός και -αν θέλετε- δεν είναι αποτελεσματικός και στην πάταξη του παραεμπορίου.
      Στο άρθρο 5 δεν έχουμε καμία παρατήρηση.
      Στο άρθρο 6 που έχουμε τις ρυθμίσεις επιβολής κυρώσεων σας είπα προηγούμενα τις απόψεις μου.
      Στο άρθρο 7, όπου συνιστώνται τα κλιμάκια λαϊκών αγορών και υπαιθρίου εμπορίου, εμείς -σας το ξαναλέω- πιστεύουμε ότι κλιμάκια υπαλλήλων μειωμένης θητείας αποτελούμενα από ετερόκλητες κατηγορίες υπαλλήλων δημοσίου, Νομαρχιακών Αυτοδιοικήσεων, άσχετων -κατά τεκμήριο- με την αγορανομική νομοθεσία και εν μέρει ανεύθυνων και αδιάφορων είναι μαθηματικώς βέβαιο, ότι θα αποτύχουν και -αν θέλετε- θεωρούμε ότι τέτοια αντίστοιχα κλιμάκια έχουν αποτύχει. Πρόκειται για κλιμάκια, στα οποία συμμετέχουν όλοι εκ του προχείρου με μειωμένη θητεία χωρίς -αν θέλετε- το γνωστικό αντικείμενο και χωρίς να ενδιαφέρονται πραγματικά ως αρμόδια υπηρεσία για τον έλεγχο και τη μακροχρόνια διάσταση εξυγίανσης των φαινομένων των λαϊκών αγορών.
      Σε ό,τι αφορά τα κλιμάκια ελέγχου της τουριστικής αγοράς -σας το είπα και στην Επιτροπή- θεωρούμε ότι δεν είναι επαρκή έτσι όπως στελεχώνονται από υπαλλήλους διαφόρων ειδικοτήτων και κατηγοριών. Ξέρουν αυτοί τι θα ελέγξουν; Αυτό ήταν και το ερώτημα που σας έθεσα. Δεν ξέρουν, κύριε Υπουργέ. 
      Έχουν υπόψη τους τις παραμέτρους της τουριστικής αγοράς; Και γιατί να μην ελέγχει ο ΕΟΤ; Γιατί αυτός ο κατ΄εξοχήν έμπειρος φορέας να μην είναι εκείνος, ο οποίος θα ελέγχει; Ο έλεγχος να γίνεται από τον ΕΟΤ, όχι από εδώ και από εκεί και από διάφορες υπηρεσίες. Εγώ σας είπα ότι ο ΕΟΤ διαλύθηκε και οι υπηρεσίες δυστυχώς διαβιβάστηκαν στο χάος, στο πουθενά. Προχθές είχαμε και μια επερώτηση όπου είδαμε τις αδυναμίες του και τις είπαμε κι εδώ.
      Από εκεί και ύστερα αυτά τα ετερόκλητα κλιμάκια τελικά θα αδρανοποιηθούν και δεν θα πετύχουν αυτό που είναι το ζητούμενο και που -αν θέλετε- αντιμετωπίζουμε ως υποβάθμιση των παρεχόμενων τουριστικών υπηρεσιών. Γιατί σήμερα πράγματι η πατρίδα μας έχει αυτό το πρόβλημα.
      Το άρθρο 7 πρέπει να απαλειφθεί, κύριε Υπουργέ. Είναι απαράδεκτο. Η πληρωμή των ελεγκτικών κλιμακίων δεν μπορεί να βασίζεται στα πρόστιμα. Αυτό σημαίνει ότι εφαρμόζουμε μια πολιτική αφ΄ενός μεν φορομπηχτική, αφ΄ετέρου δε δίνουμε και τη διάσταση «δημιουργήστε παραβάσεις για να πληρωθείτε». Δεν είναι άρθρο αυτό!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Συμφωνούμε με το άρθρο 7γ΄ και 7δ΄. Για το άρθρο 7ε΄ θεωρούμε ότι η επιτροπή αυτή είναι μία ευχή. Μακάρι να λειτουργήσει. Σας κάναμε όμως και μία παρατήρηση εδώ, κύριε Υπουργέ, που πιστεύω ότι πρέπει να τη δεχθείτε. Ήταν πρόταση της Πανελλήνιας Ομοσπονδίας Πωλητών Λαϊκών Αγορών ότι αυτό το δικαίωμα που καταβάλλουν οι πωλητές των λαϊκών αγορών, επαγγελματίες και παραγωγοί, ανά περιφέρεια να είναι σύμφωνο με το λόγο των λειτουργικών εξόδων διά του αριθμού των πωλητών.  Δηλαδή, να μην είναι αυθαίρετο το τέλος. 
      Σε ότι αφορά την ίδρυση νομικού προσώπου με την επωνυμία Οργανισμός Λαϊκών Αγορών Θεσσαλονίκης σας είπα τις απόψεις μου και επί της αρχής. Εμείς πιστεύουμε ότι θα μπορούσε να γίνει μία μελέτη οργανισμών λαϊκών αγορών οι οποίοι θα ρύθμιζαν ευχερέστερα τα της λειτουργίας τους κ.λπ., αλλά έτσι όπως γίνεται δείχνει μία μεροληπτική διάθεση. Αφήνουμε στις Νομαρχιακές Αυτοδιοικήσεις όλης της χώρας να είναι υπεύθυνες και τη Νομαρχιακή Αυτοδιοίκηση Θεσσαλονίκης την εξαιρούμε. Το είπα αυτό, ότι πιθανόν κάτι δεν μας αρέσει εκεί. Εμείς εδώ δεν μπορούμε να συμφωνήσουμε. 
      Ευχαριστώ πάρα πολύ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής, εκ μέρους του Κομμουνιστικού Κόμματος Ελλάδας, έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Πρόεδρε, και επί της αρχής επισημάναμε ότι παρ΄ ότι βρισκόμαστε σε μία περίοδο που η ακρίβεια έχει πάρει τραγικές διαστάσεις, παρ΄ ότι βρισκόμαστε σε μία περίοδο που η φτώχεια, η ανεργία κ.λπ. έχει πλήξει σημαντικά το εισόδημα της πλειοψηφίας σχεδόν του ελληνικού λαού, όλων των εργαζομένων, παρ΄ ότι βρισκόμαστε σε μία περίοδο όπου αρχίζουν να εκρέουν πακέτα δήθεν κοινωνικού χαρακτήρα κ.λπ., θα περίμενε κανένας να έλθει ένα νομοσχέδιο για τον προσδιορισμό και τον καθορισμό των τιμών όπου πραγματικά θα αντιμετώπιζε το πρόβλημα στη ρίζα του. Και μιλάμε για τη διαμόρφωση των τιμών στα συγκεκριμένα προϊόντα των λαϊκών αγορών και ιδιαίτερα στα οπωροκηπευτικά, όπου οι τιμές δεν μπορεί να καθορίζονται με αυτά τα διοικητικά μέτρα. Γι’ αυτό εμείς χαρακτηρίσαμε αυτά τα μέτρα και είπαμε ότι είναι μερεμέτια που δεν λύνουν το πρόβλημα, δεν το αντιμετωπίζουν στη ρίζα του από το γεγονός ότι αυτοί οι οποίοι βρίσκονται σήμερα στις λαϊκές αγορές είναι ουσιαστικά η κατάληξη μιας διεργασίας κερδοσκοπίας –και χοντρής κερδοσκοπίας- που γίνεται από τους χονδρέμπορους και είναι οι τελευταίοι, αν θέλετε, οι οποίοι θα πάρουν το εμπόρευμα και θα το πουλήσουν με ένα ποσοστό κέρδους για να βγάλουν το μεροκάματό τους. 
      Η φιλοσοφία εδώ είναι -γιατί πολλά αναπτύχθηκαν και από τον κύριο Υπουργό και από τον Κοινοβουλευτικό Εκπρόσωπο και από τον εισηγητή της Πλειοψηφίας- ότι μιλάμε για συνταρακτικά μέτρα, ότι εδώ θα αντιμετωπίσουμε το πρόβλημα της αύξησης των τιμών, θα έχουμε σταθερές τιμές και ότι οι τιμές θα καθορίζονται πραγματικά με βάση το κόστος κ.λπ.. Γίνεται αυτό; Όχι. Τι έχουμε; ΄Εχουμε μέτρα, τα οποία ναι μεν παρουσιάζουν μία κυβερνητική πρωτοβουλία για ορισμένα θεσμικά όργανα, τα οποία όμως στην ουσία δεν μπορούν να ελέγξουν την πραγματική κατάσταση και να δώσουν λύσεις στα μεγάλα προβλήματα της αισχροκέρδειας, της λεηλασίας ουσιαστικά του εισοδήματος των φτωχών και λαϊκών στρωμάτων, τα οποία απευθύνονται στις λαϊκές αγορές. 
      Έχουμε μία σειρά από επιτροπές, επιτροπάτα, οργανισμούς, ελεγκτικούς μηχανισμούς, πρόστιμα, τα οποία αναφέρονται σε δύο άρθρα μάλιστα -στο άρθρο 4 και στο άρθρο 6- έχουμε μητρώα των χονδρεμπόρων, διπλότυπα που γίνονται τριπλότυπα, αλλά οι τιμές μένουν ανέπαφες και δεν μιλάω για τα σούπερ-μάρκετ, πώς διαμορφώνουν τις τιμές, που άλλα γράφουν και άλλα πουλάνε κ.λπ.. Αλλά πέστε μου όταν ο χονδρέμπορος τελικά πάρει δέκα κιλά και πάρει τιμολόγιο για πέντε κιλά και βάλει την τιμή των δέκα κιλών και την πουλήσει στο λιανοπωλητή, θα μπορεί αυτός να αποδείξει με το τριπλότυπο που είναι ουσιαστικά ένα δελτίο αποστολής, την πραγματική τιμή του προϊόντος που διπλασιάζεται και τριπλασιάζεται στις λαϊκές αγορές ή οπουδήποτε αλλού πάει; 
      Δεν βάζετε χέρι στο χονδρέμπορο. Ξεκινήσατε κάτι να κάνετε, το αφήσατε στη μέση το 1983 και, από εκεί και πέρα, οι χονδρέμποροι αλωνίζουν και διαμορφώνουν τις αγορές, χωρίς να έχουμε την παραμικρή παρέμβαση, τον παραμικρό έλεγχο.
      Γι’ αυτό, λέμε ότι χρειαζόταν ένα νομοσχέδιο που πραγματικά θα αντιμετώπιζε στη ρίζα του το πρόβλημα της διακίνησης των οπωροκηπευτικών, όπως –αν θέλετε- και τα άλλα προβλήματα που έχουμε στον τομέα του εμπορίου, είτε πρόκειται για το στάσιμο είτε για το πλανόδιο, μέσα στις λαϊκές.
      Θα ήθελα, όμως, επί των άρθρων να κάνω και ορισμένες παρατηρήσεις και υποδείξεις. Στο άρθρο 1, κύριε Υπουργέ, αναφέρεστε στα ποσοστά που θα καταλαμβάνουν τις λαϊκές αγορές, σ’ αυτούς δηλαδή που θα δίνετε άδεια κατά προτεραιότητα. Έτσι, μιλάτε για ανθρώπους με ποσοστό αναπηρίας 67%, λέτε ότι θα δίνετε ένα ποσοστό της τάξης του 15% στα ΑΜΕΑ, ένα ποσοστό 15% στους παλιννοστούντες, κ.λπ.. 
      Θα ήθελα να σας καταθέσω ένα έγγραφο αίτημα των αναπήρων, ιδιαίτερα των τυφλών, κύριε Υπουργέ, που θέλουν και αυτοί ένα ποσοστό, για να μπορούν να ασχοληθούν με το λιανικό εμπόριο και στις λαϊκές αγορές και στο στάσιμο εμπόριο. Θα ήθελα αυτό να το καταθέσω στα Πρακτικά.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πρέπει να προσδιορίσετε και γι’ αυτούς ένα ποσοστό. Είναι εύλογο το αίτημά τους, γιατί είναι μία τάξη ανθρώπων που πρέπει να βοηθηθεί, για να ζήσει αξιοπρεπώς, διότι τα βοηθήματα τα οποία παίρνουν δεν φθάνουν ουσιαστικά ούτε για τα τρόφιμα.
      Θα αναφερθώ τώρα σε επιμέρους παρατηρήσεις. Νομίζετε ότι πρέπει να ισχύουν ακόμα τα παζάρια, εκτός από τις εμποροπανηγύρεις, κλπ; Πρέπει να υπάρχουν παζάρια στις πόλεις -τα οποία ίσχυαν επί τουρκοκρατίας και διατηρήθηκαν μέχρι σήμερα- και σήμερα να έρχονται εκεί από όλη την Ελλάδα, να κάνουν το παζάρι μέσα ή έξω από την πόλη και να χτυπούν το μικρέμπορο; Πρέπει να το καταργήσετε. Εκτός από το σημείο που μιλάτε γι’ αυτές τις άδειες, δεν υπάρχει κανένα πρόβλημα.
      Όμως, πρέπει να δώσετε ένα τέλος και στο ζήτημα των παλιννοστούντων. Μέχρι πότε δηλαδή θα λέμε ότι οι παλιννοστούντες θα παίρνουν δεκαοκτάμηνη άδεια; Δίνετε τώρα μία παράταση δύο χρόνων, αλλά πιστεύω ότι αν λήξει αυτή η προθεσμία, πάλι θα φέρετε νέα, γιατί και αυτή η παράταση είναι ανανεούμενη.
      Κύριε Πρόεδρε, ας αναφερθούμε τώρα στα πρόστιμα. Στο άρθρο 4, το πρόστιμο ξεκινάει από εκατόν πενήντα και φθάνει μέχρι δύο χιλιάδες και στο άρθρο 6 ξεκινάει από τριακόσια και φθάνει μέχρι τις τριάντα χιλιάδες. Για τους ίδιους ακριβώς λόγους που θα επιβληθεί ένα πρόστιμο από εκατόν πενήντα έως δύο χιλιάδες, για τους ίδιους ακριβώς λόγους μπορεί να πάει η άλλη επιτροπή ελέγχου του οργανισμού και να του επιβάλει πρόστιμο από τριακόσια έως τριάντα χιλιάδες. 
      Αυτά είναι εξοντωτικά πρόστιμα. Έτσι θα λύσουμε το πρόβλημα; Μιλάμε μάλιστα για τυπικές διαδικασίες παράβασης που ναι μεν είναι ουσιαστικές και πρέπει να τηρηθούν, αλλά δεν μπορούμε να εξοντώνουμε ένα λιανοπωλητή, έναν παραγωγό με τέτοια ακριβά πρόστιμα.
      Μιλάτε, επίσης, για υπουργικές αποφάσεις ή προεδρικά διατάγματα, τα οποία θα εκδοθούν τέσσερις μήνες μετά την ισχύ του νόμου. Κύριε Υπουργέ, ο νόμος 1337 έχει ψηφιστεί από το 1983 και ακόμα τα προεδρικά διατάγματα δεν έχουν εκδοθεί και εδώ πρόκειται για μία κίνηση εμπορική. Αν ψάξετε, κύριοι συνάδελφοι, στους νόμους, για τους οποίους λέει ότι θα εκδοθούν προεδρικά διατάγματα, θα δείτε ότι τα περισσότερα απ’ αυτά δεν έχουν εκδοθεί. Οι νόμοι λειτουργούν με ουσιαστικές ελλείψεις και αυτό είναι αφετηρία, για να βρίσκουν παραβάσεις και παραβατούντες και να τους χτυπούν είτε με πρόστιμα είτε με άλλα που τους οδηγούν στα ποινικά δικαστήρια. 
      Επομένως, πρέπει τουλάχιστον αυτό να τηρηθεί. Εμείς θα θέλαμε να μας είχατε δώσει αυτό το προεδρικό διάταγμα, να ήταν σήμερα εδώ έτοιμο, να το συζητούσαμε και να λέγαμε την άποψή μας, για να μπορούσε να λειτουργήσει καλύτερα.
      Μιλάτε για έλεγχο της τουριστικής αγοράς. Και σας ρωτώ, κύριε Υπουργέ: Πώς θα γίνει έλεγχος στη Μαγνησία, παραδείγματος χάρη, που έχει υψηλό παραγωγικό τουρισμό, με τα νησιά και με το Πήλιο, όταν έχουμε εκεί μια μικρή ομάδα της Τουριστικής Αστυνομίας, η οποία δεν επαρκεί ουσιαστικά για να κάνει μία βόλτα μέσα στην πόλη;
      Κύριοι συνάδελφοι, η υγειονομική επιτροπή λειτουργεί με ένα διευθυντή και έναν υποδιευθυντή, ασχολείται μόνο με την έκδοση αδειών υγειονομικού ενδιαφέροντος και δεν έχει προσωπικό να κάνει μία βόλτα στην αγορά. Είναι κενές οκτώ οργανικές θέσεις και αυτό είναι για μια επταετία.  Τελικά, πρέπει κάποτε να δώσετε λύση σε τέτοια ουσιαστικά ζητήματα. 
      Ερχόμαστε στο άρθρο 7β΄. Είναι ανεπίτρεπτο τουλάχιστον να αναφέρεται μέσα στο νόμο ότι θα βγαίνει ο ελεγκτικός μηχανισμός να βγάζει το μεροκάματό του. Ας βάλετε τουλάχιστον ότι θα αποτελεί έσοδο του δημοσίου και εφόσον είναι δημόσιοι υπάλληλοι, να πληρώνονται. Όχι να το λέτε ρητά στο νόμο και να λέει ο διευθυντής στον ελεγκτικό μηχανισμό «άντε παιδιά πάμε για το μεροκάματο, τρέξτε, βάλτε πρόστιμα κλπ.».
      ΠΡΟΕΔΡΕΥΩΝ (Κωνσταντίνος Γείτονας): Αυτό λέει ακριβώς η διάταξη ότι αποτελούν «έσοδα του κρατικού προϋπολογισμού...» 
      ΝΙΚΟΛΑΟΣ ΓΚΑΤΖΗΣ: Λέει για τις αμοιβές.
     ΠΡΟΕΔΡΕΥΩΝ (Κωνσταντίνος Γείτονας): Αυτό που ζητήσατε, να αποτελούν έσοδα του κρατικού προϋπολογισμού, το περιλαμβάνει η διάταξη. Απλώς το υπενθυμίζω. 
      ΝΙΚΟΛΑΟΣ ΓΚΑΤΖΗΣ: Το λέει αυτό, αλλά λέει και κάτι άλλο παρακάτω, που δεν το προσέξατε. Αναφέρει ότι αποτελούν έσοδα του κρατικού προϋπολογισμού και διατίθενται για την αμοιβή των μελών των αντίστοιχων κλιμακίων ελέγχου μέσω ειδικών κωδικών κλπ. Αυτό θέλουμε να παραλείψετε, για να μην αποτελεί …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι μέσω του κρατικού προϋπολογισμού.
      ΝΙΚΟΛΑΟΣ ΓΚΑΤΖΗΣ: Ερχόμαστε στο άρθρο 7. 
      Κύριε Υπουργέ, δεν μπορείτε να κάνετε σε κάθε περιφέρεια τέτοιες επιτροπές. Αυτήν την αρμοδιότητα δώστε την στη Νομαρχιακή Αυτοδιοίκηση, δεν μπορεί η περιφέρεια να ασχολείται με όλο το νομό, με όλη την περιφέρεια. Τουλάχιστον σε μας δεν θα μπορέσει να γίνει αυτό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γιατί, τι είσθε; Είσθε ιδιαίτερη περιφέρεια εσείς;
      ΝΙΚΟΛΑΟΣ ΓΚΑΤΖΗΣ: Για αντικειμενικούς λόγους. Θα εδρεύει στη Λάρισα και θα πρέπει να ξέρει τι γίνεται εδώ και εκεί. Δεν λύνεται έτσι. Μην κάνετε τέτοια πολύπλοκα σχήματα, τα οποία θα σας μπλοκάρουν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Συνηθίσατε να έχετε ιδιαιτερότητες. Όλες οι περιφέρειες το ίδιο είναι. 
      ΝΙΚΟΛΑΟΣ ΓΚΑΤΖΗΣ: Δε μιλάω για τη Θεσσαλία, μιλάω για όλη την Ελλάδα, για όλες τις περιφέρειες.
      Επίσης, στείλατε αυτούς τους οργανισμούς. Μιλάτε για αποκέντρωση και δίνετε τέτοιες αρμοδιότητες, οι οποίες έχουν πολιτικό και οικονομικό κόστος για την Κυβέρνηση και τις μεταθέτετε στην Τοπική Αυτοδιοίκηση, για να έχει αυτή το πολιτικό κόστος. Από και ως πού θα καθορίζει ο Υπουργός την πολιτική που θα ακολουθείτε στις λαϊκές αγορές, ύστερα από τους οργανισμούς; Δώστε τα κι αυτά στη Νομαρχιακή Αυτοδιοίκηση, για να ξεμπερδεύετε και να έχετε λύσει το πρόβλημα.
      Τέλος, θα ήθελα να πω δυο λόγια για το παραεμπόριο και τελειώνω μ΄ αυτό, κύριε Πρόεδρε. Ποιος δημιουργεί, κύριοι συνάδελφοι, το παραεμπόριο; Υπάρχει; Υπάρχει το χοντρό για τους μεγάλους και υπάρχει και το μικρό, το λιανοπούλι. Οι μεγάλοι ελέγχονται, πιάνονται; Δεν πιάνονται δυστυχώς. Το λιανοπούλι πάνε να πιάσουν. 
      Το λιανοπούλι πώς βγαίνει; Είναι άνεργος κάποιος λόγω της πολιτικής της λιτότητας, της φτώχειας και της ανεργίας, πηγαίνει και καταθέτει ορισμένα βιβλία στην εφορία και παίρνει την άδεια του μικροπωλητή. Αυτόν πάμε να πιάσουμε; Και βέβαια πουλάει και συναγωνίζεται τα μαγαζιά και έχετε δίκιο σ΄ αυτό. Πρέπει όμως να δώσουμε άλλες λύσεις, γιατί ο φτωχός που θα πάει να αγοράσει εν γνώσει του, κύριε Πρόεδρε, από αυτόν το μικροέμπορο πολύ φτηνά, ξέρει ότι θα είναι και εις βάρος της ποιότητας. Δεν έχει τη δυνατότητα να πάει στα μαγαζιά.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Γκατζή, έχετε και δευτερολογία, για να συμπληρώσετε.
      ΝΙΚΟΛΑΟΣ ΓΚΑΤΖΗΣ: Εγώ τελείωσα, κύριε Πρόεδρε, αλλά νόμιζα ότι θα μας δώσετε δεκαπέντε λεπτά. Όταν είδα τα δέκα λεπτά, είχαν αρχίσει οι ομιλητές.
      ΠΡΟΕΔΡΕΥΩΝ (Κωνσταντίνος Γείτονας): Εγώ δεν σας πιέζω, αλλά αν χρειαστεί, μπορείτε να συμπληρώσετε τις απόψεις σας στη δευτερολογία. 
      Κυρίες και κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Εθνικής Άμυνας και Εξωτερικών Υποθέσεων κατέθεσε την έκθεσή της στο σχέδιο νόμου του Υπουργείου Εθνικής Άμυνας «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Δημοκρατίας της Λετονίας για την αμοιβαία προστασία διαβαθμισμένων πληροφοριών».
      Κύριε Υπουργέ, πριν δώσω το λόγο στην ειδική αγορήτρια του Συνασπισμού της Αριστεράς των Κινημάτων και της Οικολογίας κ. Στεργίου, παρακαλώ να διαβάσετε τις τέσσερις διορθώσεις, για να καταγραφούν στα Πρακτικά, που αφορούν τα άρθρα 2, 3, 7 και 8. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Και το άρθρο 6, κύριε Πρόεδρε. Αναφέρεται στη δεύτερη σελίδα. 
      ΠΡΟΕΔΡΕΥΩΝ (Κωνσταντίνος Γείτονας): Εντάξει. Παρακαλώ, να διαβάστε τις βελιτώσεις, λίγο σύντομα, για να καταγραφούν στα Πρακτικά. Είδα κάποιες διορθώσεις στο κείμενο να τις αναγνώσετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, στο άρθρο 2 –έχετε το κείμενο στα χέρια σας και το βλέπετε- προστίθεται ένα συγκεκριμένο εδάφιο επιπλέον. Συγκεκριμένα στην παράγραφο 1 του άρθρο 3 του ν. 2323/1995, μετά τις λέξεις «χορηγούνται από τις Υπηρεσίες αυτές» προστίθενται οι λέξεις «ύστερα από γνώμη της επιτροπής της παραγράφου 8 του άρθρου 1 που συγκροτείται κατά περίπτωση με απόφαση των υπηρεσιών αυτών και προεδρεύεται από εκπρόσωπο αυτών». 
      Προχωρούμε εν συνεχεία στο άρθρο 6, όπου είπαμε, παράγραφος 5 αντικαθιστωμένου του άρθρου 7: Ο αριθμός 5 στον τρίτο στίχο, γίνεται 6. 
      Παράγραφος 2: Στο στίχο 9, μετά τις λέξεις «για τη συγκρότηση επιτροπών» προστίθενται οι λέξεις «ιδίως ελέγχου λαϊκών αγορών και ελέγχου παραγωγών αγροτικών προϊόντων στους τόπους παραγωγής». 
      Προχωρούμε στο άρθρο 7, που είναι το νέο άρθρο 7α΄, στην παράγραφο 3.  Στο τέλος της περίπτωσης β΄ προστίθενται οι λέξεις «και του αριθμού της άδειας και του ονόματος του κατόχου αυτής». 
      Νέα άρθρα 7γ΄και 7δ΄: Όπου στα νέα αυτά άρθρα υπάρχει η λέξη «οπωροκηπευτικών», προστίθενται μετά απ’ αυτήν οι λέξεις «και αλιευτικών προϊόντων». 
      Άρθρο 8, νέο άρθρο 8β΄ κατευθείαν: Στο τέλος του στίχου Α΄, μετά τις λέξεις «φορέα διαχείρισης Λιμένων» και πριν από τις λέξεις «ως μέλη», τίθενται οι λέξεις «και του τοπικού Σωματείου Λεμβούχων».
      Αυτά, κύριε Πρόεδρε. Το καταθέτω για τα Πρακτικά.
      (Στο σημείο αυτό ο Υπουργός Ανάπτυξης, κ. Τσοχατζόπουλος καταθέτει για τα Πρακτικά τις προαναφερθείσες διορθώσεις οι οποίες έχουν ως εξής:
      «Τροποποιήσεις και νομοτεχνικές βελτιώσεις στο σχέδιο νόμου του ΥΠΑΝ «Τροποποίηση του ν. 2323/1995 και άλλες διατάξεις»
      Στον τίτλο του νομοσχεδίου μετά την εντός εισαγωγικών φράση «Υπαίθριο Εμπόριο και άλλες διατάξεις» προστίθενται οι λέξεις «και άλλες διατάξεις».
      Άρθρο 2
      Προστίθεται εδάφιο ως εξής: Στην παράγραφο 1 του άρθρου 3 του ν. 2323/1995 μετά τις λέξεις «χορηγούνται από τις Υπηρεσίες αυτές» προστίθενται οι λέξεις «ύστερα από γνώμη της επιτροπής της παραγράφου 8 του άρθρου 1 που συγκροτείται κατά περίπτωση με απόφαση των υπηρεσιών αυτών και προεδρεύεται από εκπρόσωπο αυτών».
      Άρθρο 6
      Παρ. 5 αντικαθιστώμενον άρθρου 7:
      Ο αριθμός 5 στον τρίτο στίχο γίνεται 6.
      Άρθρο 6
      Παρ. 2: Στο στίχο 9 μετά τις λέξεις «για την συγκρότηση επιτροπών» προστίθενται οι λέξεις «ιδίως ελέγχου λαϊκών αγορών και ελέγχου παραγωγών αγροτικών προϊόντων στους τόπους παραγωγής»
      Άρθρο 7 (Νέο άρθρο 7α)
      Παρ. 3 
      Στο τέλος της περίπτωση β προστίθενται οι λέξεις «και του αριθμού της άδειας και του ονόματος του κατόχου αυτής».
      Άρθρο 7 (Νέα άρθρα 7γ και 7δ)
      Όπου στα νέα αυτά άρθρα υπάρχει η λέξη «οπωροκηπευτικών» προστίθενται μετά από αυτήν οι λέξεις «και αλιευτικών προϊόντων».
      Άρθρο 8 (Νέο άρθρο 8β)
      Στο τέλος του στοιχ. Α μετά τις λέξεις «φορέα διαχείρισης Λιμένων» και πριν από τις λέξεις «ως μέλη», τίθενται οι λέξεις «και του τοπικού Σωματείου Λεμβούχων».
      Άρθρο 11
      Παρ. 1
      Στο τέλος της παραγράφου προστίθεται η φράση «Ως τυπικά προσόντα για την πλήρωση των παραπάνω θέσεων ορίζονται τα προβλεπόμενα κατά κλάδο από το π.δ. 194/1988 (ΦΕΚ 84 Α΄)».
      Παρ. 2
      Μετά τις λέξεις «μονίμων υπαλλήλων» και πριν από τις λέξεις «και ο χρόνος της απόσπασης» τίθενται οι λέξεις «με τα ίδια κατάλληλα προσόντα».
      Άρθρο 13
      Παρ. 1
      Στο τέλος της παραγράφου μετά τις λέξεις «με απόφαση του Προέδρου του ΕΟΤ», προστίθενται οι λέξεις «που εγκρίνεται από τον Υπουργό Ανάπτυξης».
      Άρθρο 16
      Παρ. 2
      Στο δεύτερο εδάφιο απαλείφονται οι λέξεις «ή στον ΕΟΤ προκειμένου για την Περιφέρεια Αττικής».
      Άρθρο 20
      Παρ. 1
      Στο τέλος της περίπτωση α προστίθενται οι λέξεις και οι αριθμοί «και η παράγραφος 2 του άρθρου 5 του ν. 2206/1994 (ΦΕΚ 62 Α΄).»		»)
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Ευχαριστώ.
      Η ειδική αγορήτρια του Συνασπισμού της Αριστεράς των Κινημάτων και της Οικολογίας κ. Στεργίου, έχει το λόγο.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
      Όπως και στην επί της αρχής συζήτηση είχαμε τοποθετηθεί, έτσι και σήμερα θα πούμε ότι, παρά το γεγονός ότι η εισηγητική έκθεση του νομοσχεδίου μιλάει για το χτύπημα του χονδρεμπορίου και του παραεμπορίου, εμείς αυτό που βλέπουμε   –και σ’ αυτό καταλήγουμε- είναι ότι είναι ένα τακτοποιητικό κατά κάποιο τρόπο νομοσχέδιο, που δεν δίνει λύση σ’ αυτά τα ζητήματα. Αντίθετα, μπορούμε να πούμε ότι περιπλέκει ορισμένα πράγματα. 
      Η λαϊκή αγορά και το υπαίθριο εμπόριο, παραδοσιακά ανήκαν στην Τοπική Αυτοδιοίκηση που μέσω αυτών ασκούσε κοινωνική πολιτική, απ’ τη μια μεριά δίνοντας τη δυνατότητα στον καταναλωτή να προμηθεύεται φτηνά νωπά προϊόντα και απ’ την άλλη μεριά στους παραγωγούς να διαθέτουν άμεσα στους καταναλωτές τα προϊόντα τους, χωρίς τη μεσολάβηση των εμπόρων. 
      Αυτός, λοιπόν, ο ουσιαστικά κοινωνικός ρόλος των λαϊκών αγορών και του υπαίθριου εμπορίου σήμερα δεν υφίσταται, γιατί μέσα σ όλο αυτό το κύκλωμα υπεισήλθαν τα κυκλώματα των χονδρεμπόρων, το παραεμπόριο, όλοι αυτοί οι ανέλεγκτοι και οι ανεξέλεγκτοι έμποροι που πουλούν οτιδήποτε που δεν έχει καμία σχέση με τα είδη της λαϊκής αγοράς, με αποτέλεσμα να ανταγωνίζονται αθέμιτα το οργανωμένο εμπόριο στις πόλεις και στους οικισμούς και στις περιοχές όπου γίνεται η λαϊκή αγορά και το υπαίθριο εμπόριο να δημιουργούνται μεγάλα προβλήματα γι’ αυτούς τους εμπόρους που έχουν στεγασμένο εμπόριο.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)    
     Από κει και πέρα, θεωρούμε ότι γίνονται μια σειρά παρεμβάσεις, όπως για παράδειγμα δημιουργούνται επιτροπές δίπλα στις νομαρχίες και δίπλα στα δημοτικά συμβούλια, προκειμένου να γνωμοδοτήσουν για τον αριθμό των αδειών, για την έκδοση των αδειών, για τον τόπο που θα στηθούν οι λαϊκές αγορές και μια σειρά από άλλα ζητήματα.
      Καταρχάς, θέλω να τονίσω το γεγονός ότι, ενώ στην εισηγητική έκθεση μιλάτε για ενιαίο τρόπο έκδοσης των αδειών, εδώ έχουμε έκδοση αδειών από δημοτικά και κοινοτικά συμβούλια για περιοχές κάτω των δεκαπέντε χιλιάδων κατοίκων, από τη Νομαρχιακή Αυτοδιοίκηση και από τους Οργανισμούς της Αθήνας, του Πειραιά και της Θεσσαλονίκης, ουσιαστικά της μισής Ελλάδας.
      Άρα, ούτε και εδώ έχουμε ενιαίο τρόπο έκδοσης αδειών.
      ΓΕΩΡΓΙΟΣ ΔΑΣΚΑΛΑΚΗΣ: Έχουμε ενιαίο τρόπο έκδοσης αδειών, ενιαία αρχή έκδοσης δεν έχουμε.
      ΙΩΑΝΝΑ ΣΤΕΡΓΙΟΥ: Δεν έχουμε ούτε ενιαία αρχή ούτε ενιαίο τρόπο, αφού υπάρχει διαφορετικός τρόπος έκδοσης. 
      Θα μπορούσε όλη η αρμοδιότητα έκδοσης των αδειών να ανήκει στη Νομαρχιακή Αυτοδιοίκηση με έλεγχο της περιφέρειας. Νομίζουμε ότι αυτό θα ήταν το πιο σωστό και ίσως θα έπρεπε να έχετε προσανατολιστεί προς αυτήν τη λογική.
      Πιστεύουμε, λοιπόν, ότι παρ΄ όλο που αυτές οι επιτροπές έχουν μία αντιπροσωπευτικότητα, όμως επειδή ακριβώς τα συμφέροντα μεταξύ των συμμετεχόντων στις επιτροπές αυτές είναι ανταγωνιστικά, τελικά αυτές οι επιτροπές θα είναι δύσκολο να παίρνουν αποφάσεις εύκολα, γρήγορα και να μπορούν να προχωρούν τα ζητήματα για τα οποία έχουν συσταθεί. 
      Στο άρθρο 1 παράγραφος 9 αναφέρεται ο αριθμός των χορηγουμένων αδειών και πώς θα καλύπτονται αυτές. Εδώ πιστεύουμε ότι θα ήταν καλύτερο –και το είχα πει και στην επιτροπή- να λάβετε υπόψη σας και την εντοπιότητα. Δηλαδή, θα πρέπει να ισχύει σε αυτά τα ποσοστά των αναπήρων, των θυμάτων πολέμων κλπ. η προϋπόθεση της εντοπιότητας. Αν δεν μπορούν αυτές οι άδειες να καλυφθούν από ανθρώπους οι οποίοι είναι από το συγκεκριμένο τόπο, δήμο ή κοινότητα, τότε να προχωρούμε στην επιλογή άλλων ατόμων.
      Όσον αφορά το άρθρο 1 παράγραφος 10, θα ήθελα και εδώ να πω την άποψή μας για τα προεδρικά διατάγματα και για τα είδη που θα καθορίζονται με προεδρικά διατάγματα. Επειδή ακριβώς, όπως ειπώθηκε, τα προεδρικά διατάγματα αργούν να γίνουν και πολλές φορές καθυστερούν ίσως σκόπιμα, γιατί δεν θέλετε να χαλάσετε τις καρδιές ορισμένων, καλό θα ήταν όλα αυτά τα ζητήματα να ήταν εξαρχής στο νομοσχέδιο και με πολύ συγκεκριμένο τρόπο να καθορίζονται τα είδη, τα οποία θα διατίθενται στις λαϊκές αγορές, στο υπαίθριο εμπόριο, στα παζάρια και στις εμποροπανηγύρεις, όπου δηλαδή υπάρχει πρόβλημα και να αναφέρονται τα είδη που θα διατίθενται.
      Στο άρθρο 1 παράγραφος 11 αναφέρεσθε στις άδειες του στάσιμου ή πλανόδιου εμπορίου, που αφορά καντίνες, πάσης φύσεως ψυχαγωγικά παιχνίδια, λούνα-παρκ κλπ.. Θα πρέπει να λάβετε υπόψη σας ότι οι άδειες γι΄ αυτές τις δραστηριότητες –ιδιαίτερα μάλιστα για νέες δραστηριότητες όπως είναι τα water park ή οι πίστες αυτοκινήτων που έχουν μηχανήματα και εγκαταστάσεις- θα είναι δύσκολο κάθε χρόνο να ανανεώνονται. Θα πρέπει να προβλεφθεί ένας άλλος τρόπος ανανέωσης των αδειών και να μην ξαναμπαίνουν εξαρχής όλοι αυτοί οι άνθρωποι στην ίδια διαδικασία.
      Όσον αφορά τα άρθρα 2, 3, 4 και 5, δεν έχω καμία ιδιαίτερη παρατήρηση να κάνω. Ισχύουν οι γενικότερες παρατηρήσεις.
      Όσον αφορά το άρθρο 6, είπαμε την αντίρρησή μας για την ίδρυση Οργανισμού Λαϊκών Αγορών Αθήνας- Πειραιά και στη συνέχεια του Οργανισμού Θεσσαλονίκης. Εμείς θεωρούμε ότι θα πρέπει να παραμείνουν στην Τοπική Αυτοδιοίκηση. Ο Οργανισμός της Θεσσαλονίκης θα πρέπει να παραμείνει στη Νομαρχιακή Αυτοδιοίκηση Θεσσαλονίκης και το Ταμείο Λαϊκών Αγορών να περιέλθει στη Νομαρχιακή Αυτοδιοίκηση Αθηνών. Δεν μπορεί να είναι ένας ξεχωριστός οργανισμός που θα διοικείται με ένα διορισμένο διοικητικό συμβούλιο, το οποίο θα το καθορίζει ο Υπουργός ή οποιοσδήποτε άλλος, στο οποίο δεν θα συμμετέχουν εκλεγμένοι φορείς και που θα λειτουργεί ουσιαστικά σαν μία κερδοσκοπική επιχείρηση. Καταργείται ο ρόλος της λαϊκής αγοράς σαν κοινωνικό στοιχείο και σαν στοιχείο άσκησης κοινωνικής πολιτικής. 
      Μιλώντας πάλι για το άρθρο 7, στην παράγραφο 2, θα πρέπει να προσθέσουμε -το είχα ξαναπεί και στην επιτροπή- ότι στην επιτροπή που γίνεται για να διοικούνται, να ιδρύονται, να μετακινούνται και να καταργούνται λαϊκές αγορές στις περιφέρειες του νομού, θα πρέπει να υπάρχει, όχι μόνο ένας προϊστάμενος της Υπηρεσίας Εμπορίου, της οικείας Νομαρχιακής Αυτοδιοίκησης, αλλά διακομματική επιτροπή από όλες τις παρατάξεις που συμμετέχουν στο νομαρχιακό συμβούλιο, ώστε να υπάρχει η διαφάνεια σ’ αυτές ακριβώς τις αποφάσεις και στον τρόπο στον οποίο θα γίνονται αυτές οι ιδρύσεις, οι καταργήσεις και οι μετακινήσεις των λαϊκών αγορών.
      Επίσης, στο άρθρο 7, στην παράγραφο 8 έχουμε αντίρρηση, καθ΄ όσον παρά το γεγονός ότι η Τοπική Αυτοδιοίκηση για τις περιοχές Αθηνών – Πειραιώς ή Θεσσαλονίκης δεν έχει την ευθύνη για την ίδρυση και τη λειτουργία των λαϊκών αγορών, διατηρείτε την ευθύνη με τη Δημοτική Αστυνομία να ελέγχει τις λαϊκές αγορές. Αφαιρούμε τα έσοδα από την Τοπική Αυτοδιοίκηση, γιατί τα πρόστιμα θα τα δίνουμε απευθείας για να καλύψουμε τα έξοδα από τα ελεγκτικά κλιμάκια, αλλά από την άλλη μεριά της δίνουμε υποχρεώσεις. Παραμένουν οι υποχρεώσεις της Τοπικής Αυτοδιοίκησης, παραμένουν οι υποχρεώσεις των δήμων για την καθαριότητα, για την τήρηση της τάξης.
      Στο άρθρο 7 φτιάχνετε τα κλιμάκια ελέγχου. Εμείς πιστεύουμε ότι δεν θα έχουν αποτέλεσμα, γιατί υπάρχει μία σύνθεση ετερόκλητων υπαλλήλων. Λέτε εδώ,  ότι θα συσταθούν από υπαλλήλους της Γενικής Γραμματείας Τουρισμού, του ΕΟΤ, άλλους υπαλλήλους του δημοσίου κλπ. Με τι κίνητρο αυτοί οι υπάλληλοι του δημοσίου θα φύγουν από την υπηρεσία τους για να πάνε να επανδρώσουν αυτά τα κλιμάκια ελέγχου; Άρα, θα πρέπει να τους δώσετε κάποια κίνητρα. Μήπως τα κίνητρα είναι αυτά που ειπώθηκαν, οι υπερωρίες ή όχι μόνο οι υπερωρίες; Μήπως κάποια πριμ ή μήπως θα τους δώσετε κάτι άλλο για να πάνε στα κλιμάκια ελέγχου; Και εδώ βέβαια εμείς δεν συμφωνούμε, γιατί υπάρχει ελεγκτικός μηχανισμός. Μπορείτε να ενισχύσετε τις νομαρχίες, τα τμήματα εμπορίου των νομαρχιών που έχουν έμπειρους υπαλλήλους. Είναι απαραίτητο στα κλιμάκια ελέγχου να υπάρχει το ΣΔΟΕ. Δεν μπορεί να υπάρχει έλεγχος, χωρίς να υπάρχει εκπρόσωπος του ΣΔΟΕ. Άρα, λοιπόν, πιστεύουμε καθ’ όσον διατηρείτε τη Δημοτική Αστυνομία σαν ελεγκτικό μηχανισμό και τον ΕΛΑΣ- ότι θα έχουμε αλληλοεπικάλυψη αρμοδιοτήτων και φυσικά πιστεύουμε ότι και πάλι δεν θα έχετε αποτέλεσμα. 
      Τέλος, στο άρθρο 8 που μιλάτε για τον Οργανισμό της Θεσσαλονίκης,. Θεωρούμε ότι θα πρέπει να παραμείνει στη Νομαρχιακή Αυτοδιοίκηση η διαχείριση των λαϊκών αγορών. Αλλά πέρα απ’ αυτό, ακόμη και σ’ αυτό βάζετε διορισμένο διοικητικό συμβούλιο, πουθενά δεν υπάρχει εκπρόσωπος των εργαζομένων. Υπάρχουν εργαζόμενοι μέσα εκεί. Αλλά πουθενά δεν υπάρχει κάποιος από το σωματείο τους, κάποιος εκπρόσωπος του Εργατικού Κέντρου. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Ανάπτυξης κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, χθες στο Συμβούλιο Ανταγωνιστικότητας στις Βρυξέλλες συζητούσαν οι αρμόδιοι Υπουργοί Οικονομίας, Βιομηχανίας, Εμπορίου, ανάλογα τι ειδικότητα έχει ο καθένας, την ανάγκη περαιτέρω απελευθέρωσης της εσωτερικής αγοράς.
      Διαπιστώναμε ότι υπάρχουν ακόμη φραγμοί και εμπόδια, ώστε να μπορέσει να λειτουργήσει απελευθερωμένα η κοινή ευρωπαϊκή αγορά και να προκύψει μέσα απ’ αυτήν την απελευθερωμένη λειτουργία, στο πλαίσιο του απαραίτητου ανταγωνισμού, η ανταγωνιστικότητα της οικονομίας, τα ανταγωνιστικά προϊόντα. Αυτό αποτελεί προϋπόθεση για να μπορέσουμε να έχουμε δυναμική ανάπτυξη της οικονομίας. 
      Το τονίζω αυτό, κύριοι συνάδελφοι, διότι κι εμείς σήμερα ουσιαστικά σήμερα συζητούμε μέτρα ρύθμισης της απελευθέρωσης συγκεκριμένης οικονομικής αγοράς. Και είναι η αγορά διακίνησης των οπωροκηπευτικών, είναι οι λαϊκές αγορές, είναι το υπαίθριο εμπόριο, είναι με μία λέξη πολιτικές με τις οποίες ερχόμαστε να ανοίξουμε τις συγκεκριμένες αγορές. 
      Θέλω να ελπίζω ότι συμφωνούμε όλοι, πως δεν υπάρχει κανείς ο οποίος θέλει ολιγοπωλιακές ή μονοπωλιακές καταστάσεις στις αγορές. Αυτά τα φαινόμενα είναι η αιτία, διότι παρουσιάζουν εκμετάλλευση της δεσπόζουσας θέσης των επιχειρήσεων, με συνέπεια να διαμορφώνονται τιμές έξω από το πραγματικό πλαίσιο ανταγωνισμού. Αυτές είναι οι αιτίες, διότι βλέπουμε συνεννοήσεις, καρτέλ, μεταξύ των επιχειρήσεων, όπως παραδείγματος χάρη ζήσαμε, σχετικά με την τιμή των καυσίμων σε συγκεκριμένες περιοχές της χώρας και αναγκαστήκαμε να επιβάλουμε ουσιαστικά ανώτατο όριο για εννέα νομούς της χώρας –στα νησιά κυρίως- έτσι ώστε να λειτουργήσει πράγματι κι εδώ η ρυθμιστική λειτουργία του κράτους. 
      Νομίζω ότι είναι σε όλους μας γνωστό το φαινόμενο της προσπάθειας που γίνεται να έχουμε διαφάνεια στις αγορές. Διότι οι αγορές από τη μία πλευρά, αγαπητοί συνάδελφοι, χρειάζονται ανταγωνισμό,  βέλτιστους όρους συμμετοχής, χωρίς κανένα εμπόδιο για όλους, αλλά από την άλλη πλευρά χρειάζονται διαφάνεια και προστασία του καταναλωτή. Είναι οι δύο μεγάλες κατευθύνσεις που απαιτούνται για τη λειτουργία των αγορών σήμερα. 
      Τελικός σκοπός μας πρέπει να είναι η προστασία του καταναλωτή, ο οποίος θέλει προϊόντα ποιότητας, προϊόντα σε επάρκεια και σταθερές τιμές στις αγορές. Βέβαια, αυτοί είναι οι οικονομικοί στόχοι στο πλαίσιο λειτουργίας μιας σύγχρονης, απελευθερωμένης αγοράς, μεγέθυνση του οικονομικού αποτελέσματος, συμβολή στην εθνική ανάπτυξη, στην οικονομική ανάπτυξη, μέσα από τη μεγέθυνση της οικονομίας και παράλληλα μέσα από την ανταγωνιστικότητα, διαμόρφωση της καλύτερης ποιότητας της μεγαλύτερης ασφάλειας για τον καταναλωτή και βέβαια σταθερές τιμές, διότι οι οικονομικές δραστηριότητες θέλουν να πραγματοποιούνται σε ένα ρυθμιζόμενο σταθερό οικονομικό περιβάλλον, διότι μόνο τότε προσφέρει η λειτουργία της αγοράς στη γενικότερη ανάπτυξη της οικονομίας, η οποία εξάλλου πιστεύω ότι μας ενδιαφέρει όλους στον ίδιο βαθμό.
      Με βάση, λοιπόν, αυτές τις κατευθύνσεις, κυρίες και κύριοι συνάδελφοι, προχωρήσαμε στο να συμπληρώσουμε τον υφιστάμενο ν. 2323/95, που για πρώτη φορά είχε κωδικοποιήσει διατάξεις λειτουργίας των αγορών, αγορές οι οποίες αφορούσαν τη λειτουργία στις λεγόμενες λαϊκές αγορές, αγορές που έχουν να κάνουν με τη διακίνηση των οπωροκηπευτικών προϊόντων, αγορές που έχουν να κάνουν με το υπαίθριο εμπόριο, στάσιμο και πλανόδιο. 
      Ουσιαστικά, λόγω της εμπειρίας που αποκτήθηκε τα τελευταία εννέα χρόνια, από το 1995, διαπιστώσαμε τρία πράγματα: πρώτον, αδυναμία λόγω έλλειψης ελεγκτικών μηχανισμών, που να μπορούν να ελέγξουν πραγματικά την εφαρμογή των συγκεκριμένων ρυθμίσεων, που είχε προβλέψει για τις λαϊκές αγορές ο 2323/95. Δεύτερον, διαπιστώσαμε την έλλειψη ενιαίας εφαρμογής ρυθμίσεων και αρχών σε όλη την επικράτεια, με συνέπεια να έχουμε ουσιαστικά ανά Νομό ή και ανά Δήμο, στην πράξη, ανεξάρτητα τι έλεγε ο νόμος, διαφορετικό τρόπο λειτουργίας των αγορών. Διότι εδώ παρενέβαινε η ελευθερία την οποία έχει εκ του νόμου η Νομαρχιακή Αυτοδιοίκηση ή η Δημοτική Αυτοδιοίκηση και έπαιρνε αποφάσεις, σύμφωνα με τα δικά της κριτήρια είτε πόσο αριθμό αδειών υπαίθριου εμπορίου που θα δώσει είτε πού θα γίνουν λαϊκές αγορές είτε με ποιο τρόπο θα λειτουργήσουν οι λαϊκές αγορές.
      Άρα, λοιπόν, εδώ πέρα χρειάζεται μία ενιαία πολιτική για όλη την Ελλάδα, που συγχρόνως θα θέτει το πλαίσιο μέσα στο οποίο, χωρίς να περιορίζουμε ή να ακυρώνουμε την εξουσία της αυτοδιοίκησης α΄ και β΄ βαθμού, θα μπορέσει με αποτελεσματικότητα να λειτουργήσει η αγορά, αλλά με ίδιους όρους και ρυθμίσεις για όλη την Ελλάδα. Αυτό είναι το δεύτερο μεγάλο θέμα που πρέπει να επιλύσουμε.
      Το τρίτο στοιχείο που χρειάζεται να δούμε αφορά το σύνολο της αγοράς των οπωροκηπευτικών προϊόντων. Πρέπει να προβλεφθούν παρεμβάσεις και ρυθμίσεις που θα μας δώσουν πράγματι την ικανότητα να διαμορφώσουμε θωράκιση και άμυνα απέναντι στα φαινόμενα που υπάρχουν τα τελευταία χρόνια. Αυτά τα φαινόμενα διαμορφώθηκαν λόγω του ότι δεν υπάρχει έλεγχος, λόγω του ότι δεν υπάρχουν σαφείς διαδικασίες λειτουργίας στις χονδρικές αγορές και λόγω του ότι δεν προβλέπεται μία σειρά από άλλες διατάξεις παρεμβατικού τύπου με ελεγκτικές αρχές που θα μπορούν να επιβάλουν ποινές ή πρόστιμα για παραβάσεις και επί τόπου για απλές περιπτώσεις, ώστε να διαπιστωθεί ότι υπάρχει κάποιος έλεγχος σ’ αυτές τις αγορές και ότι δεν υπάρχει ασυδοσία.
      Σ΄ αυτήν την κατεύθυνση κινηθήκαμε με τις ρυθμίσεις που συζητάμε πολύ απλά και συγκεκριμένα κι ερχόμαστε και κάνουμε τρία πράγματα. Καθιερώνουμε το ότι οι πωλητές αγροτικών προϊόντων στις λαϊκές αγορές, αλλά και κάθε τρίτος, άρα και οι χονδρέμποροι, είναι υποχρεωμένοι να έχουν τριπλότυπα δελτία αποστολής, ώστε στα κέντρα χονδρεμπορίου να παραδίδεται καθημερινά το τριπλότυπο της συγκεκριμένης κίνησης. Διά των νέων εφοδίων και δυνατοτήτων που δίνουμε για τις λαϊκές αγορές και διά του τεχνολογικού εξοπλισμού με κέντρα πληροφορικής, θα αποτυπώνεται σε ημερήσια βάση το σύνολο των προϊόντων που εισάγονται στις λαϊκές αγορές. Αυτή η ανάγκη εποπτείας, διαφάνειας και γνώσης για το σύνολο των προϊόντων που εισάγονται στις λαϊκές αγορές σε όλη τη χώρα είναι βασική προϋπόθεση λειτουργίας τους, σύμφωνα με τους όρους που επιθυμούμε.
      Βέβαια, η ανάγκη συλλογής του τριπλότυπου προσφέρει και κάτι άλλο, δηλαδή το ότι μπορούμε να συγκρίνουμε, γιατί αυτό το τριπλότυπο δελτίο αποστολής δεν μπορεί να χρησιμοποιείται και για επανειλημμένες αποστολές, κάτι που γίνεται σήμερα. Επιπλέον, όταν είναι αποτυπωμένα τα δεδομένα μέσα σε μία τράπεζα, είμαστε σε θέση να συγκρίνουμε κάθε μέρα, κάθε εβδομάδα, κάθε μήνα, κάθε χρόνο τι έγινε συγκεκριμένα σε μία εποχή ή σε μία περίοδο που έχουμε κρίση καιρικών φαινομένων και  όπου αυξάνονται οι τιμές των οπωροκηπευτικών. Έτσι, μπορούμε να δούμε τι έγινε σε μία αντίστοιχη περίοδο. Όλα αυτά θα είναι «παιχνίδι» και θα τα έχουμε μέσα από την αξιοποίηση της πληροφορικής, με καθημερινή διαφάνεια και γνώση. Αυτά θα είναι τα «εργαλεία» μας για να μπορέσουμε να παρέμβουμε και να αντιμετωπίσουμε την κατάσταση.
      Βέβαια, προϋπόθεση για να λειτουργήσουν αυτά είναι να γίνει νομιμοποίηση των συμμετεχόντων στις λαϊκές αγορές. Αυτό το πράττουμε με τα συγκεκριμένα άρθρα. Νομιμοποιείται ο συμμετέχων στη λαϊκή αγορά. Νομιμοποιείται ο χονδρέμπορος και η χονδρεμπορική επιχείρηση, η οποία καταγράφεται στο μητρώο χονδρεμπορικών επιχειρήσεων με συγκεκριμένους περιορισμούς, κανόνες και όρους λειτουργίας, οι οποίοι θα είναι ελεγχόμενοι. Έτσι δεν αποκτούμε μόνο διαφάνεια, αλλά αποκτούμε και όρους συμμετοχής και λειτουργίας. 
      Κάθε χονδρέμπορος ή έμπορος στη λαϊκή αγορά είναι υποχρεωμένος να έχει νομική βάση, να τηρεί ορισμένες προϋποθέσεις, να είναι ελεγχόμενος και πρέπει να τηρεί βασικές αρχές της πολιτικής για τις αγορές, η οποία πραγματοποιείται σε κάθε περιοχή.
      Κυρίες και κύριοι συνάδελφοι, να, λοιπόν, γιατί με τις ρυθμίσεις στα συγκεκριμένα άρθρα που συζητάμε, εξασφαλίζεται η παρέμβαση στα θέματα της λειτουργίας της αγοράς των οπωροκηπευτικών.
      Έρχομαι τώρα στις λαϊκές αγορές. Αναβαθμίζουμε τις λαϊκές αγορές ενιαία σε Αθήνα, Θεσσαλονίκη και Πειραιά. Μετατρέπονται σε Οργανισμό Λαϊκών Αγορών, αποκτούν μία νέα δομή και συγκρότηση, εισάγεται η πληροφορική και γίνεται ουσιαστικά ένα κέντρο παρέμβασης στις αγορές στα τρία μεγάλα αστικά κέντρα. 
      Άκουσα προηγουμένως τον κύριο συνάδελφο που είπε ότι διαφωνεί και ότι η Θεσσαλονίκη δεν θα έπρεπε να έχει έναν οργανισμό της μορφής της Αθήνας και του Πειραιά, αλλά ότι θα έπρεπε να παραμείνει όπως είναι όλες οι υπόλοιπες νομαρχίες, με ευθύνη της νομαρχίας.
      Και επειδή αφήσατε κάποιο υπονοούμενο, νομίζω ότι έχει δικαίωμα και η αγορά της Θεσσαλονίκης να αποκτήσει έναν ολοκληρωμένο οργανισμό του δημοσίου, ο οποίος ακριβώς θα φροντίσει να στηρίξει την οργανωμένη λειτουργία της λαϊκής αγοράς, του εμπορίου, του πλανόδιου, του στάσιμου και αυτό νομίζω ενισχύει και δεν βλάπτει σε συνεργασία πάντα με τη Νομαρχιακή Αυτοδιοίκηση. Η Νομαρχιακή Αυτοδιοίκηση βεβαίως  συμμετέχει και ο Υπουργός μέσα από την απόφαση είναι υποχρεωμένος να ορίσει τον πρόεδρο και τον αντιπρόεδρο και λαμβάνει υπόψη τις προτάσεις της Νομαρχιακής Αυτοδιοίκησης.
      Η άλλη μεγάλη παρέμβαση που γίνεται στις λαϊκές αγορές είναι ότι για να υπάρξει μία ενιαία διαδικασία διαμορφώνουμε όπως ορίζεται στο άρθρο 1 επιτροπές που γνωμοδοτούν υποχρεωτικά και αποτελούνται από το σύνολο των φορέων, έτσι ώστε και ο δήμαρχος και ο νομάρχης όταν παίρνουν τις αποφάσεις τους για το πού θα γίνουν οι λαϊκές αγορές, πόσες άδειες θα δώσουν, κλπ., να είναι υποχρεωμένοι να λάβουν υπόψη την άποψη των φορέων.
      Οι συνάδελφοι πρότειναν να είναι υποχρεωτική η άποψη των φορέων. Αυτό δεν γίνεται, διότι ουσιαστικά αναιρούμε την ευθύνη την οποία έχει από το νόμο ο νομάρχης ή ο δήμαρχος να πάρει την τελική απόφαση. Καταλαβαίνετε δε ότι αν θέταμε ως προϋπόθεση την ομοφωνία μεταξύ των συμμετεχόντων φορέων, θα ήταν μάλλον μια πρόσθετη προσπάθεια να δημιουργήσουμε και άλλα προβλήματα στην ομαλή λειτουργία. 
      ΓΙΑΝΝΗΣ ΚΑΨΗΣ: Δεν έχει καμία ευθύνη η Τοπική Αυτοδιοίκηση. Εμείς τους δίνουμε την εξουσιοδότηση. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ακριβώς τους δίνουμε την εξουσιοδότηση, αλλά τώρα τους λέμε ότι θα ασκήσεις την εξουσία σου αφού ακούσεις τη συγκεκριμένη γνωμοδοτική επιτροπή. Κανένας δήμαρχος και κανένας νομάρχης δεν μπορεί να αγνοήσει τις αποφάσεις που θα ληφθούν εκεί μέσα. Αν υπάρξει κάποιος που θα θελήσει να αγνοήσει τους πάντες, αυτόν θα τον τιμήσει ο λαός ο οποίος τον εκλέγει και θα ασκήσει τη συγκεκριμένη πρακτική. Εκτός αυτού, θα έχει και τις νόμιμες αντιδράσεις και αντιπαραθέσεις των φορέων οι οποίοι συμμετέχουν σ’ αυτήν τη διαδικασία. 
      Να, λοιπόν, γιατί κύριοι συνάδελφοι, μ’ αυτήν τη διαδικασία θα ορίζονται όπως προβλέπονται εδώ μέσα όλες οι σχετικές αποφάσεις που αφορούν τις άδειες, τις διαδικασίες κλπ., για το υπαίθριο, στάσιμο και πλανόδιο εμπόριο. 
      Επίσης, θα ήθελα να σημειώσω ότι δεν θα χορηγούνται ομαδικές άδειες. Αυτό είναι μία κρίσιμη αλλαγή σε σχέση με το παρελθόν. Ξέρετε πολύ καλά πόσο μεγάλο πρόβλημα υπήρχε όταν οι Δήμαρχοι έβγαζαν μαζικά τις άδειες. Αυτό καταργείται. Θα συζητείται μόνο μία-μία άδεια για να μπορούμε να ξέρουμε τι θα γίνει, πού θα πάνε και για να υπάρχει διαφάνεια. 
      Επίσης δεν θα χορηγούνται άδειες στάσιμων πωλητών πλησίον των λαϊκών αγορών και των εμπορικών καταστημάτων, γιατί έτσι μόνο αντιμετωπίζουμε το παραεμπόριο. Μέχρι σήμερα δίπλα από τη λαϊκή αγορά στήνονταν άλλες λαϊκές αγορές είτε ήταν από ομογενείς είτε από άλλου είδους κατηγορίες που έρχονταν από διάφορες περιοχές. Αυτό πλέον αντιμετωπίζεται. Και αντιμετωπίζεται, όπως είπα, το παραεμπόριο με την οργανωμένη λειτουργία της αγοράς. Γιατί δεν υπάρχει άλλος τρόπος ελέγχου από την οργανωμένη αγορά. Αυτή σε προστατεύει για να μπορέσεις να αντιμετωπίσεις το φαινόμενο του παραεμπορίου. 
      Την ευθύνη για την τήρηση των διατάξεων την έχουν ο Οργανισμός Λαϊκών Αγορών, Αθήνα, Πειραιά και Θεσσαλονίκης, η Δημοτική Αστυνομία στους δήμους, αλλά και η Ελληνική Αστυνομία, οι ελεγκτικές υπηρεσίες των νομαρχιών και η νέα ελεγκτική υπηρεσία που δημιουργήσαμε στο κέντρο και στην Περιφέρεια.
      Αγαπητοί συνάδελφοι, άκουσα κάποια κριτική για τον τρόπο πληρωμής που γίνεται στους δημοσίους υπαλλήλους. 
      Μα προσέξτε. Θα είναι ενταγμένοι σ’ αυτά τα κλιμάκια ελέγχου δημόσιοι υπάλληλοι είτε της Γενικής Γραμματείας Εμπορίου είτε των Οργανισμών Λαϊκής Αγοράς είτε εν πάση περιπτώσει του Υπουργείου Ανάπτυξης ή και από άλλα Υπουργεία και υπηρεσίες που θα δεσμευτούν να ασκούν αυτήν την ευθύνη ελέγχου. 
      Νομίζω ότι είναι μία διαδικασία η οποία δίνει για πρώτη φορά αποτελεσματικότητα στους ελέγχους στο κέντρο και τις περιφέρειες. Και γι’ αυτό προβλέπουμε αυτήν την ελεγκτική διαδικασία, τόσο για τον έλεγχο των αγορών που ανέφερα προηγουμένως, δηλαδή το υπαίθριο εμπόριο, την αγορά των αγροτικών προϊόντων ή τις λαϊκές αγορές, όσο όμως και στην τουριστική αγορά με διαφορετικές αρμοδιότητες. Συμμετοχή και ευθύνη σ’ αυτά τα κλιμάκια πρώτα απ’ όλα θα έχουν οι υπάλληλοι του ΕΟΤ, γιατί έγινε σχετική αναφορά σ’ αυτό το θέμα από κάποιους συναδέλφους. Ακριβώς είναι ένα εργαλείο στα χέρια του ΕΟΤ να μπορέσει να χρησιμοποιήσει αυτά τα κλιμάκια, να εντάξει τους υπαλλήλους του με εξασφαλισμένη αποζημίωση για να μπορέσουν να κάνουν αυτήν την ελεγκτική διαδικασία, χωρίς αυτό να σημαίνει ότι μπορούν να πάνε και από το Υπουργείο Ανάπτυξης, από άλλες Γραμματείες και από τον ευρύτερο δημόσιο χώρο.
      Τέλος, τα πρόστιμα νομίζω ότι έγιναν απλά, μπορούν να καταβάλλονται άμεσα, για απλές μάλιστα περιπτώσεις και επί τόπου, σε ορισμένες περιπτώσεις αυξήθηκαν διότι σκοπός όλης της διαδικασίας είναι να συνδυαστεί η διαφάνεια, το άνοιγμα της αγοράς, η πληροφόρηση του καταναλωτή με ουσιαστική παρέμβαση ελέγχου, ώστε να ολοκληρωθεί αν θέλετε αυτό το τετράπτυχο παρέμβασης στις αγορές για να μπορέσουν να είναι αποτελεσματικές.
      Κύριε Πρόεδρε και κύριοι συνάδελφοι, νομίζω ότι αυτά είναι υπέρ αρκετά. Δεν έχει νόημα να πάω σε μία μία παρατήρηση επί των άρθρων. Αναφέρθηκα βασικά στις μεγάλες ρυθμίσεις που γίνονται μέσα από τα άρθρα μ’ έναν τέτοιο τρόπο όμως ώστε να κατανοούμαστε μεταξύ μας τι πάμε να επιχειρήσουμε. Και πιστεύω ότι αυτές οι παρεμβάσεις θα αλλάξουν το χαρακτήρα λειτουργίας των σημερινών αγορών είτε στις λαϊκές αγορές είτε στη διακίνηση των αγροτικών προϊόντων διότι σε τελική ανάλυση ο σκοπός αυτής της νομοθετικής παρέμβασης είναι να πετύχουμε μια προσαρμογή σε πραγματική ανταγωνιστική λειτουργία των αγορών τη σημερινή κατάσταση η οποία δεν είναι κατάλληλη. 
      Ευχαριστώ κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ήταν ιδιαιτέρως χρήσιμη η παρέμβαση του κυρίου Υπουργού για έναν και μόνο λόγο. Μας έδωσε να καταλάβουμε ποια είναι η άποψη της Κυβέρνησης σχετικά με τις αιτίες που στην Ελλάδα υπάρχει πρόβλημα ανταγωνιστικότητας. Και, περίπου, ακούσαμε τον κύριο Υπουργό να μας λέει ότι αφού μετείχε στο Συμβούλιο Υπουργών που αντιμετώπισε το μεγάλο θέμα του ανταγωνισμού το οποίο υφίσταται σήμερα στην Ευρώπη, πολύ περισσότερο όμως στη Χώρα μας, ήλθε εδώ να μας πει ότι το μεγάλο αυτό πρόβλημα του ανταγωνισμού είναι, ούτε λίγο ούτε πολύ, οι λαϊκές αγορές και οι συμφωνίες οι οποίες διαμορφώνονται μεταξύ των εμπόρων των λαϊκών αγορών!
      Κύριε Υπουργέ, ας σοβαρευτείτε επιτέλους. Ότι υπάρχει πρόβλημα ανταγωνισμού στην ελληνική οικονομία δεν το συζητάμε. Εδώ στην Επιτροπή Θεσμών και Διαφάνειας -και είναι κρίμα που έφυγε ο κ. Καψής πριν από λίγο-  ήλθε και μας διεκτραγωδούσε ο Πρόεδρος της Επιτροπής Κεφαλαιαγοράς ότι δεν μπορεί να κάνει τη δουλειά του και ότι τα μονοπώλια και ολιγοπώλια στην κυριολεξία κάνουν πάρτι σ’ αυτόν τον Τόπο διότι δεν βοηθάει ούτε η υποδομή της Επιτροπής Κεφαλαιαγοράς ούτε βεβαίως η νομοθεσία που αντί να πατάσσει τα ολιγοπώλια και μονοπώλια στην Ελλάδα, διαμορφώνει μονοπώλια και ολιγοπώλια.
      Ξέρετε, ναι ή όχι, ότι η Ελλάδα είναι σύμφωνα με τα στοιχεία της EUROSTAT, ουραγός σε ό,τι αφορά τον ανταγωνισμό. Ναι ή όχι χάσαμε έξι θέσεις μόνο το 2002 σε ό,τι αφορά την ανταγωνιστικότητα; Και οι αιτίες είναι γνωστές. Φυσικά δεν είναι οι έμποροι των λαϊκών αγορών! Ούτε να γελάσει δεν μπορεί κανείς με τέτοιους ισχυρισμούς. Αιτία είναι μια νομοθεσία με την οποία έχετε αφήσει στο απυρόβλητο τα ολιγοπώλια και τα μονοπώλια σε όλους τους μεγάλους τομείς διαχείρισης του δημόσιου χρήματος, όπως είναι ιδίως οι μεγάλες δημόσιες συμβάσεις έργων, προμηθειών και παροχής υπηρεσιών. Εκεί που μέσω των απευθείας αναθέσεων, του φαύλου μαθηματικού τύπου, του 2522/97, του νόμου με τον  οποίο και αν ακόμα υπάρχει ακύρωση μιας παράνομης ανάθεσης εν τούτοις η ανάθεση αυτής της σύμβασης παραμένει, έχετε διαμορφώσει ολιγοπώλια και μονοπώλια στο χώρο των μεγάλων συμβάσεων. Και εκεί βρίσκεται πρωτίστως η αιτία της κακοδαιμονίας της ελληνικής πραγματικότητας.
      Επί των ημερών σας θεσμοθετήθηκε η διαπλοκή και γι’ αυτόν το λόγο υπάρχουν τα ολιγοπώλια και τα μονοπώλια. Εφωτίσθητε στη Σύνοδο Κορυφής των Υπουργών, που ασχολούνται με το αντίστοιχο αντικείμενό σας, καταλάβατε ποια είναι η αιτία και ήρθατε εδώ να μας πείτε ότι με το να φέρετε αυτό το νομοσχέδιο για τις λαϊκές αγορές αντιμετωπίζετε το πρόβλημα του ελεύθερου ανταγωνισμού; Αν υπάρχει κάπου ελεύθερος ανταγωνισμός, υπάρχει σε όλους αυτούς τους ανθρώπους που κάθε μέρα, και να ήθελαν, δεν θα μπορούσαν σε συνεννόηση μεταξύ τους να φτάσουν σε συγκεκριμένες εναρμονισμένες πρακτικές. Αντί να κοιτάτε, λοιπόν, να χτυπήσετε τα ολιγοπώλια και τα μονοπώλια εκεί που υπάρχουν και πλήττουν την οικονομία της αγοράς, την αρχή της νομιμότητας και το κράτος δικαίου, έρχεστε και μας λέτε ότι όλη η πολιτική σας για την πάταξη των μονοπωλίων και των ολιγοπωλίων και την απελευθέρωση των αγορών είναι νομοθεσία για τις λαϊκές αγορές! Τέτοια νοοτροπία από την Κυβέρνηση Σημίτη ομολογώ ότι δεν την περίμενα. Ή μάλλον θα έπρεπε να την περιμένουμε, γιατί αυτό είναι το επίπεδο του «εκσυγχρονισμού» της. Θα σας αναφέρω και άλλα σημεία του νομοσχεδίου και θα δούμε στη συνέχεια τι σημαίνει «εκσυγχρονισμός» τύπου Σημίτη. 
      Άρα, λοιπόν, μη μας λέτε ότι πλήττετε αυτήν την ώρα τα ολιγοπώλια και τα μονοπώλια μέσα από ένα τέτοιο νομοσχέδιο, αφού το νομοσχέδιο αυτό ως προς το αντικείμενό του δεν σχετίζεται με ολιγοπώλια και μονοπώλια. Δεν μπορούν να υπάρξουν ούτε ολιγοπώλια και μονοπώλια ούτε σοβαρές παραβιάσεις του ανταγωνισμού στο επίπεδο των λαϊκών αγορών. Να μου πείτε ότι θα θέλατε και θα επιθυμούσατε μια εξυγίανση ενός καθεστώτος που έχει προβλήματα, αυτό να το καταλάβω. Μην το συνδέετε όμως σας παρακαλώ με την απελευθέρωση της αγοράς. Άλλο είναι τα ολιγοπώλια και τα μονοπώλια τα οποία εκτρέφετε, προστατεύετε και θεσμοθετείτε. Και σας είπα συγκεκριμένες ρυθμίσεις.
      Αν η Κυβέρνηση θέλει να πατάξει τα ολιγοπώλια και τα μονοπώλια, να πάψει να έχει διατάξεις απευθείας αναθέσεων, να πάψει να έχει διατάξεις, όπως ο φαύλος μαθηματικός τύπος, να πάψει να έχει νομοθεσίες, όπως ο ν. 2522/1997, που σας ξαναλέω, για να το θυμάστε, δεν τον έχει ούτε κράτος τύπου «Μπανανίας», για να λέει ότι, κι αν ακόμη κυρωθεί με αμετάκλητη απόφαση ενός δικαστηρίου μια παράνομη ανάθεση έργου, προμήθειας ή παροχής υπηρεσιών, συνεχίζεται να εκτελείται και αυτός ο οποίος κερδίζει την υπόθεση παίρνει την αποζημίωσή του. Δηλαδή δυο φορές πληρώνετε το ίδιο έργο ή την προμήθεια, για να προφυλάξετε τη διαπλοκή στην Ελλάδα. Εκεί είναι τα ολιγοπώλια και τα μονοπώλια. Γι’ αυτό τα βλέπετε.
      Έρχομαι τώρα στο νομοσχέδιο. Είπατε ότι συμπληρώνεται ο ν. 2323/1995. Ε όχι, κύριε Υπουργέ! Αν τον κοιτάξετε καλά –και νομίζω ότι μπορείτε να τον κοιτάξετε καλά- είναι απλώς διόρθωση ημαρτημένων. Ο ν. 2323/1995 ήταν σε λάθος κατεύθυνση και πάτε να τον διορθώσετε, όχι να τον συμπληρώσετε. Τα λάθη όμως που διορθώνετε, έτσι που τα διορθώνετε, είναι λάθος στο λάθος. Με το να κάνεις λάθος διόρθωση σε λάθος προηγούμενο εκείνο που φτιάχνεις είναι λάθος. 
       Σωστή κατεύθυνση δεν υπάρχει εδώ και θα σας φέρω συγκεκριμένα στοιχεία, για να το δούμε. Θ’ αναφερθώ σε πέντε άρθρα απ’ όλα αυτά και συγκεκριμένα στα άρθρα 1, 3, 4, 7 και 8.
      Το άρθρο 1 αναφέρεται στην Επιτροπή Αδειοδοτήσεων. Είναι μια επιτροπή που πρέπει να λειτουργεί, αλλά την έχετε όμως απλώς γνωμοδοτική. Θα μου πείτε: «Θα πρέπει να την καταστήσουμε αποφασιστική; Δεν θα πρέπει να είναι ο νομάρχης που αποφασίζει, αφού είναι εκλεγμένο όργανο;» Βεβαίως, αλλά προσέξτε. Θα μπορούσατε να ενισχύσετε το ρόλο της, όπως ο κ. Λιάσκος το υπονόησε: Αντί να είναι γνώμη, να είναι πρόταση. Η διαφορά μεταξύ γνώμης και πρότασης ξέρετε ποια είναι. Στην περίπτωση της γνώμης, απλώς αν θέλει την ακούει. Αν δεν θέλει, δεν την ακούει και αν δεν την ακούσει, απλώς πρέπει να έχει ειδικώς αιτιολογημένη την απόφασή του. Ενώ, όταν είναι πρόταση, δύο τινά θα συμβούν: Ή θα συμφωνήσει ο νομάρχης και θα εκδοθεί απόφαση ή, αν δεν υπάρχει σύμπτωση απόψεων μεταξύ του νομάρχη και της Επιτροπής Αδειοδοτήσεων, τότε δεν μπορεί να εκδοθεί η σχετική πράξη. Μ’ αυτόν τον τρόπο ενισχύετε αυτήν την επιτροπή. Αντί, λοιπόν, να έχει γνωμοδοτική αρμοδιότητα, μπορείτε να δεχθείτε να είναι ύστερα από πρόταση τουλάχιστον οι αποφάσεις που αφορούν τη χορήγηση αδειών. Γιατί, όπως και να το κάνουμε, κύριε Υπουργέ, παρά τη δημοκρατική νομιμοποίηση του νομάρχη, η Επιτροπή Αδειοδοτήσεων ξέρει περισσότερα, αφού είναι κοντύτερα και έχει περισσότερες δυνατότητες σε ό,τι αφορά την τεχνοκρατική υποδομή που πρέπει να έχει, για να το γνωρίζει το πρόβλημα.
Και εγώ, για να σας πω την αλήθεια, σε πάρα πολλές περιπτώσεις θεωρώ ότι και για τα όργανα της Τοπικής Αυτοδιοίκησης είναι καλύτερα να υπάρχουν τέτοιες ασφαλιστικές δικλείδες. Γιατί με τον τρόπο αυτόν τα όργανα της Τοπικής Αυτοδιοίκησης προστατεύονται από αποφάσεις, οι οποίες τα εκθέτουν στα μάτια της κοινής γνώμης και των επιτηδευματιών. Αυτά σε ό,τι αφορά το άρθρο 1.
      Άρθρο 3. Στο άρθρο 3, κύριε Υπουργέ, σας τόνισε ο κ. Λιάσκος, το τόνισαν και άλλοι συνάδελφοι ότι συμφωνούμε -και είναι σωστό- με το 15% των αδειών σε ό,τι αφορά τους ομογενείς προερχόμενους από την τέως Σοβιετική Ένωση και από τις χώρες του Πόντου. Όμως η δυνατότητα παραχώρησης άδειας για την πώληση της οικοσκευής; Ελάτε τώρα. Ξέρουμε πάρα πολύ καλά πως, ενώ συμφωνούμε για το 15% -και αυτό είναι το υγιές- εκεί πρέπει να τους βοηθήσετε. 
      Ποια οικοσκευή, κύριε Υπουργέ; Ξέρετε πολύ καλά ότι είναι έμμεσος τρόπος για να διαιωνίζεται ένα καθεστώς παραεμπορίου με παρανόμως εισαγόμενα προϊόντα. Τι να κάνουμε; Αυτή είναι η ουσία. Ελάτε τώρα. Δεν μπορεί να μας πει κανείς ότι αυτό βοηθάει τους ανθρώπους. Το παραεμπόριο βοηθάει. Η πραγματική βοήθεια για τους ανθρώπους είναι το 15% των αδειών. Εκεί ναι, είναι ουσιαστικό βήμα και το επικροτούμε.
      Έρχομαι στο άρθρο 4. Είναι εντελώς λάθος η λογική των προστίμων, όπως την έχετε κάνει. Πρώτα-πρώτα σας το έχω πει και στην αρχή, το ξαναλέω και τώρα: Η Κυβέρνησή σας θεωρεί ότι με κατασταλτικούς μηχανισμούς είναι δυνατόν να επιδείξει πρόοδο. Λάθος. Όταν δεν υπάρχει πρόληψη, η καταστολή απλώς και μόνο τυχαία κάποιους συλλαμβάνει. Δεν λειτουργεί προληπτικά. Και πέραν τούτου όλη η λογική των προστίμων και μάλιστα η κλιμάκωσή τους, όπως την έχετε –μέτρηση των διαφόρων παραβάσεων- οδηγεί στην εξής διαφοροποίηση, η οποία είναι και εις βάρος –εδώ είναι ακριβώς το θέμα- της ελεύθερης αγοράς: Γιατί άραγε οι έμποροι που είναι στις λαϊκές αγορές να έχουν διαφορετική μεταχείριση από άλλους επιτηδευματίες, οι οποίοι κάνουν την ίδια δουλειά αλλά απλώς και μόνο διατηρούν σταθερό τόπο όπου κάνουν τη δουλειά τους; 
      Αυτή η διαφοροποίηση και μόνο δημιουργεί τις προϋποθέσεις ανισοτήτων, οι οποίες είναι προβληματικές. Αυτό δείχνει ότι η Κυβέρνηση δεν έχει συλλάβει το πρόβλημα παρά μόνον αποσπασματικά. Επειδή βλέπει ότι υπάρχουν προβλήματα, επιβάλλει πρόστιμα. Με το να δείχνει ότι επιβάλλονται τα πρόστιμα θέλει να πει ότι κάνει κάτι.  
      Είναι λάθος, κύριε Υπουργέ. Δεν κάνετε απολύτως τίποτα με τον τρόπο αυτόν. Τυχαία συλλαμβάνετε κάποιους, ενώ το γεγονός ότι δεν συλλαμβάνετε άλλους είναι και η αιτία που στην πραγματικότητα διαιωνίζεται το παραεμπόριο.
      Τέλος, θα ήθελα να αναφερθώ στο άρθρο 7. Εκεί, κύριε Υπουργέ, ομολογώ ότι όχι μόνο εκσυγχρονισμός δεν υπάρχει, αλλά τέτοιου είδους αναχρονισμός, κύριοι συνάδελφοι, είναι πρωτοφανής. Ακούστε λογική στο άρθρο 7: «Τα κλιμάκια ελέγχου λαϊκών αγορών και τα κλιμάκια ελέγχου τουριστικής αγοράς θα εισπράττουν χρήματα, τα οποία στη συνέχεια μέσω του προϋπολογισμού θα πηγαίνουν για την αμοιβή των ιδίων».
	Κύριε Υπουργέ, ξέρετε πού πάτε; Στο καθεστώς ενοικίασης φόρων όπου αυτός ο οποίος εισέπραττε τους φόρους αμειβόταν με βάση το ποσοστό που εισέπραττε. Όταν το κράτος βρισκόταν ακόμα στα σπάργανα! Φτιάχνετε όργανα δημοσίου ελέγχου, τα οποία είναι δυνατόν να πληρώνονται, να αμείβονται από το ποσό που εισπράττουν; 
     Στο Μεσαίωνα αγόραζαν τα αξιώματα, κύριε Υπουργέ. Μεσαιωνικές αντιλήψεις. Φεουδαρχικές αντιλήψεις. Ένα κράτος, το οποίο δείχνει πραγματικά ένα μέγεθος αναχρονισμού που είναι αποκρουστικό. Είναι ντροπή να υπάρχουν αυτές οι διατάξεις εδώ, όχι μόνο γιατί δημιουργείτε κίνητρα φοροεισπρακτικών μηχανισμών που είναι ανεξέλεγκτα -αυτό είναι το λιγότερο θα έλεγα- αλλά είναι η ίδια η λογική σας ότι μπορεί εκείνος που εισπράττει το πρόστιμο να αμείβεται από το αντικείμενό του. Καμία χώρα, στην κυριολεξία, δεν το σκέφτεται αυτό το πράγμα και έχει ξεχαστεί ήδη από τον περασμένο αιώνα αυτή η λογική. Κι εσείς την επαναφέρετε με νομοσχέδιο; Είναι ντροπή. Βγάλτε το, σας παρακαλώ, εκθέτει τη χώρα. Θα μας πάρουν χαμπάρι. Θα το δουν έξω αυτό το πράγμα και θα γελούν πραγματικά. Είναι ντροπή πραγματικά!
      Τέλος, σας είπε κάτι ο κ. Λιάσκος, και νομίζω ότι πάλι δεν το καταλάβατε καλά.
     Αναφέρομαι στο άρθρο 8. Το 1995, κύριε Υπουργέ, όταν είχατε το ν. 2323/1995 και ενώ υπήρχε η μετατροπή του Ταμείου Λαϊκών Αγορών σε Οργανισμό Λαϊκών Αγορών για το Λεκανοπέδιο, δεν σκεφθήκατε ότι μπορούσε να δημιουργηθεί ο Οργανισμός για τη Θεσσαλονίκη. Γιατί; Εύλογα δημιουργείται το ερώτημα: Πώς δεν σκεφθήκατε ότι η Θεσσαλονίκη άξιζε από τότε να έχει την ίδια μοίρα;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γιατί διαφωνείτε τώρα;
      ΠΡΟΚΟΠΗΣ ΠΑΥΛΟΠΟΥΛΟΣ: Δεν το σκεφθήκατε, ξέρετε γιατί; Γιατί ο νομάρχης ήταν δικός σας. Απλά πράγματα. Εγώ θα το πω πιο ανοιχτά από ό,τι το είπε ο κ. Λιάσκος. Τώρα έρχεστε και θυμάστε την αναβάθμιση της Θεσσαλονίκης.
Αν το είχατε κάνει από το ’95, θα είχε ξεφύγει απ’ αυτήν την ύποπτη λογική η όλη ρύθμιση. Τώρα το κάνετε με καθυστέρηση, γιατί δείχνετε ότι κάπου αλλού το πάτε. Όχι ότι δεν αξίζει η Θεσσαλονίκη να το έχει. Το αξίζει και το παραξίζει, αλλά εσείς ερχόσαστε να ομολογήσετε, με τη λογική που σήμερα υιοθετείτε, ότι δεν το άξιζε το ’95 και το αξίζει σήμερα! Δεν μπορεί να μην το συνδέσει κανείς με την αλλαγή στη Νομαρχία Θεσσαλονίκης, ιδίως όταν η Νομαρχιακή Αυτοδιοίκηση έχει αυτές τις αρμοδιότητες τις οποίες έχει σήμερα. Όταν το κάνετε σήμερα, θα πρέπει να εξηγήσετε στη Βουλή γιατί δεν το κάνατε από το ’95; Μόνο εάν μας δώσετε μια πειστική εξήγηση θα αποσυνδέσουμε το ένα από το άλλο.
      Άρα, δεν ήταν η στάση μας, όπως εσείς φανταστήκατε, να μη γίνει. Είναι γιατί το κάνετε τώρα και δεν το κάνατε από το ’95; Αυτό να μας εξηγήσετε και μια πειστική σας εξήγηση θα μας είναι ιδιαιτέρως χρήσιμη.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βέβαια ο αξιότιμος Κοινοβουλευτικός Εκπρόσωπος της Νέας Δημοκρατίας πιθανώς δεν είχε τον απαραίτητο χρόνο να αντιληφθεί ότι το νομοσχέδιο το οποίο συζητούμε δεν αφορά μόνο στις λαϊκές αγορές, αλλά στο σύνολο της διακίνησης των αγροτικών προϊόντων και γενικότερα το εμπόριο, εκτός των λαϊκών αγορών, είτε το στάσιμο είτε το πλανόδιο.
      Επομένως, η παρατήρησή σας ότι εμείς ουσιαστικά ερχόμαστε μέσα από τις λαϊκές αγορές να επηρεάσουμε την ανταγωνιστικότητα της οικονομίας, δεν στέκει. Είναι στον αέρα, αν μου επιτρέπετε. Βέβαια ίσως και λόγω ειδικότητας δεν είναι δυνατόν να γνωρίζετε ότι σε τελική ανάλυση οι αγορές, μικρές ή μεγάλες, είναι ίδιες και η οικονομία μας στηρίζεται στην αποτελεσματική, διαφανή και ανταγωνιστική λειτουργία όλων των επιμέρους αγορών μέσα από τις οποίες αγοράζουμε, έχουμε πρόσβαση σε υπηρεσίες κ.ο.κ.
      Τώρα, εάν εσείς υποτιμάτε το σύνολο του εμπορίου των αγροτικών προϊόντων και των λαϊκών αγορών σε όλη την Ελλάδα, είναι δικό σας θέμα, αλλά παρακαλώ αντιληφθείτε ότι πρόκειται για τη μαζικότερη ουσιαστική λαϊκή αγορά.
      ΠΡΟΚΟΠΗΣ ΠΑΥΛΟΠΟΥΛΟΣ: Με τους εργολάβους και τους προμηθευτές τι θα κάνετε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ξέρετε, κύριε Παυλόπουλε, ότι το 32% των εξαγωγών της χώρας είναι αγροτικά προϊόντα; Μην υποτιμάτε, λοιπόν, τα αγροτικά προϊόντα…
      ΠΡΟΚΟΠΗΣ ΠΑΥΛΟΠΟΥΛΟΣ: Εγώ τα υποτιμώ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): … μην υποτιμάτε τη διακίνησή τους και μη λέτε ότι δεν έχουν σημασία για την ανταγωνιστικότητα της χώρας οι όροι οικονομικής λειτουργίας στη συγκεκριμένη αγορά. Μόνο λόγω άγνοιας μπορείτε να το υποστηρίξετε αυτό. 
      Ήθελα μόνο να ξεκαθαρίσω τα πράγματα, γιατί είναι πολύ σημαντικό να εξασφαλίσουμε ομαλή, διαφανή, αποτελεσματική λειτουργία αγοράς στα αγροτικά προϊόντα. Πρόκειται για τα τρόφιμα και μέσα απ’ αυτό εξασφαλίζεται και η ασφάλεια και η υγιεινή των τροφίμων, που είναι απαραίτητη σήμερα για να θωρακίσουμε τους πολίτες, αλλά έχει και οικονομική σημασία.
      Βλέπετε τη σημασία την οποία έχουν οι ανατιμήσεις των οπωροκηπευτικών δύο και τρεις φορές το χρόνο, στον τιμάριθμο. Πετρέλαια, καύσιμα και οπωροκηπευτικά συνήθως επηρεάζουν τον τιμάριθμο. Το γεγονός ότι έχουμε, για παράδειγμα, δομικό πληθωρισμό κάτω από το 3%, διότι αφαιρούνται στο δομικό πληθωρισμό και τα οπωροκηπευτικά και τα καύσιμα, δείχνει ακριβώς τη μεγάλη σημασία που έχουν τα προϊόντα αυτά στη διαμόρφωση του πληθωρισμού μέσα από τη λειτουργία της συγκεκριμένης αγοράς.
      Να, λοιπόν γιατί, κύριοι συνάδελφοι, νομίζω ότι δεν επιτρέπεται να υποτιμήσετε τη λειτουργία της αγοράς των αγροτικών προϊόντων.
      Μπορεί να μη συμφωνείτε με ορισμένες ρυθμίσεις –δικαίωμά σας είναι- αλλά κάνετε μια κριτική. Λέτε γιατί αναβαθμίζεται και στη Θεσσαλονίκη ο εποπτικός οργανισμός της λαϊκής αγοράς σε ενιαίο φορέα όπως έχει και η Αθήνα.
      ΠΡΟΚΟΠΗΣ ΠΑΥΛΟΠΟΥΛΟΣ: Άλλο ρώτησα. Γιατί δεν το κάνατε από το ’95;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς μπορείτε να διαφωνείτε γιατί αναβαθμίζεται, αλλά εμείς πιστεύουμε..
      ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν το κάνατε από το ’95;
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Παυλόπουλε, θα με αφήσετε να μιλήσω; Εσείς μιλήσατε. Περιμένετε και όταν θα έχετε το λόγο…
      ΠΡΟΚΟΠΗΣ ΠΑΥΛΟΠΟΥΛΟΣ: Μα δεν έθεσα τέτοιο ερώτημα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δε με νοιάζει τι κάνατε εσείς. 
      ΠΡΟΚΟΠΗΣ ΠΑΥΛΟΠΟΥΛΟΣ: Πώς δεν σας νοιάζει;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θέλετε, δεν θέλετε, θα ακούσετε τι λέω εγώ. Δεν μπορείτε να μου υποδείξετε τι θα πω. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, αφήστε τον κύριο Υπουργό να μιλήσει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, υποδείξτε στο κύριο Κοινοβουλευτικό Εκπρόσωπο να συνηθίσει να ακούει.
      ΠΡΟΕΔΡΕΥΩΝ (Κωνσταντίνος Βρεττός): Του το έχουμε υποδείξει κατ’ επανάληψη.
      ΠΡΟΚΟΠΗΣ ΠΑΥΛΟΠΟΥΛΟΣ: Τι να κάνω, κύριε Πρόεδρε; Μου απαντά σε ερώτημα που δεν έθεσα.
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα ακούσετε αυτά που λέω, γιατί εγώ επιλέγω να τα πω και όχι εσείς. Εσείς είπατε αυτά που θέλατε να πείτε.
      ΠΡΟΚΟΠΗΣ ΠΑΥΛΟΠΟΥΛΟΣ: Μα, ρώτησα και δεν μου απαντήσατε.
      ΠΡΟΕΔΡΕΥΩΝ (Κωνσταντίνος Βρεττός): Δικαίωμά του να μη σας απαντήσει, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Μα να ακούω επί ερωτήματος που δεν έθεσα;
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ πολύ αφήστε να συνεχιστεί η συζήτηση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, αυτή είναι η γνωστή τακτική του κ. Παυλόπουλου. Διακόπτει εκεί που δεν μπορεί να απαντήσει.
      ΠΡΟΚΟΠΗΣ ΠΑΥΛΟΠΟΥΛΟΣ: Μα ρώτησα, αλλά δεν μου απαντάτε. Ρώτησα γιατί δεν το κάνατε από το ’95.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, συνεχίστε.
      Μη διακόπτετε. Δεν καταγράφονται οι διακοπές που προέρχονται από τον κ. Παυλόπουλο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επομένως, είναι δικαίωμα της Νέας Δημοκρατίας να είναι αντίθετη με την αναβάθμιση του φορέα εποπτείας και συντονισμού των λαϊκών αγορών στη Θεσσαλονίκη.
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Από εκεί και πέρα βέβαια, για το γεγονός ότι εσείς είστε αντίθετοι με την αναβάθμιση να υποθέσω ότι είστε αντίθετοι διότι έχετε νομάρχη ο οποίος ελέγχεται από τη Νέα Δημοκρατία; Γι’ αυτό είναι η αντίθεσή σας; 
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δηλαδή, αν ήταν διαφορετικά δεν θα είχατε αντίθεση; Και αν σας πω, κύριε συνάδελφε, στην Αθήνα που είναι οι νομάρχες υπό τον έλεγχο του ΠΑΣΟΚ ή εκπροσωπούν το ΠΑΣΟΚ, τι γίνεται; Είναι σωστά ή δεν είναι σωστά;
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Λοιπόν, αφήστε τα αυτά τα κολπάκια. Η λογική σας δείχνει ακριβώς πώς η νεοφιλελεύθερη αντίληψη τελικά έχει αλλοιωθεί. Έχετε αλλοιωθεί. Δεν σας αναγνωρίζω πλέον. Είστε ενάντια στις αγορές και δεν είστε σε θέση να υποστηρίξετε τη διαφάνεια των αγορών. Δέχεστε εκπροσωπήσεις ανάλογα με το κομματικό συμφέρον. 
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κοιτάξτε να δείτε, αυτά είναι τακτικές, κύριε Πρόεδρε. Ξέρετε τι είναι αυτό; Προσπαθείτε να πουλήσετε κάτι το οποίο δεν είστε. Έτσι κρύβετε –νομίζετε- το πραγματικό σας πρόσωπο. Αλλά δείχνοντας προσωπείο αποδυναμώνεστε. Πάρτε το χαμπάρι. Γι’ αυτό ακριβώς, μείνετε ήσυχοι. Αφήστε μας να μιλήσουμε. Τώρα ξεφύγατε, δεν μπορείτε να πείτε τίποτα για τις αγορές εδώ. Μου είπατε για τους εργολάβους, για τα μεγάλα έργα, για τις διαπλοκές. Να τα συζητήσουμε όσο θέλετε, αλλά, κύριε Παυλόπουλε…
      ΠΡΟΚΟΠΗΣ ΠΑΥΛΟΠΟΥΛΟΣ:…
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, δεν τον εκνευρίζετε. Είναι έμπειρος. Λοιπόν, αφήστε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα με αφήσετε ήσυχο να τελειώσω;
      ΠΡΟΚΟΠΗΣ ΠΑΥΛΟΠΟΥΛΟΣ:…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θέλω να προχωρήσω λίγο και να πω στους συναδέλφους το εξής. Κοιτάξτε να δείτε, κύριοι συνάδελφοι: Η ανταγωνιστικότητα σ’ αυτή τη συγκεκριμένη αγορά, αλλά και η ανταγωνιστικότητα των ελληνικών προϊόντων κρίνεται. Είναι σημαντικό να το αντιληφθούμε. Ξέρετε ότι ιδιαίτερα στο χώρο των τροφίμων έχουμε το μεγάλο πρόβλημα υποκατάστασης –ουσιαστικά- παραπροϊόντων που παράγονται στην Ελλάδα από εισαγόμενα προϊόντα; Έχετε την εντύπωση ότι θα μπορέσουν να κρατηθούν προϊόντα της βιομηχανίας γάλακτος ή της παραγωγής λαδιού ή  οινοποιεία αν οι τιμές τους είναι ακριβότερες από τις αντίστοιχες γαλλικές, ιταλικές ή άλλης χώρας;
      Ο μόνος τρόπος, λοιπόν, για να βοηθήσουμε τις επιχειρήσεις -διότι η δική μας αντίληψη περί ανοικτής αγοράς και ανταγωνιστικότητας συνοδεύεται και από μία πολιτική υποστήριξης των επιχειρήσεων- είναι να τις στηρίξουμε για να μπορέσουν να γίνουν ανταγωνιστικές και ακριβώς εκεί εμείς συμβάλλουμε. Λέμε: «Κύριοι, αν έχετε ακριβά τις τιμές, δεν μπορείτε να επιβιώσετε και βέβαια αυτό κάνει κακό στην ελληνική οικονομία. Θέλουμε λοιπόν εσείς να αξιοποιήσετε τα πλεονεκτήματα, τα προγράμματα, την πολιτική υποστήριξης των επιχειρήσεων που σας δίνουμε, να γίνετε ανταγωνιστικοί και έτσι, λοιπόν, θα έχουμε προϊόντα σε καλύτερη τιμή, έτσι θωρακίζουμε τις αγορές και έτσι εξασφαλίζουμε μια σταθερότητα στις τιμές».
      Να, λοιπόν, γιατί αυτά τα πράγματα συνδέονται μεταξύ τους, αγαπητοί συνάδελφοι, και με αυτόν τον τρόπο και μόνο, κύριε Πρόεδρε, μπορούμε να προχωρήσουμε. Νομίζω ότι με τις αναφορές που έκανα στις παρατηρήσεις του κυρίου Κοινοβουλευτικού Εκπροσώπου της Νέας Δημοκρατίας θέλησα να ξεκαθαρίσω ορισμένη σύγχυση που προς στιγμήν πήγε να δημιουργηθεί σε σχέση με τις ρυθμίσεις τις οποίες φέρνουμε.
      Ευχαριστώ πολύ.
      ΠΡΟΚΟΠΗΣ ΠΑΥΛΟΠΟΥΛΟΣ:…
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Γεώργιος Δασκαλάκης.
      ΓΕΩΡΓΙΟΣ ΔΑΣΚΑΛΑΚΗΣ: Τώρα πόσο πιο αποτελεσματικά να υπερασπιστώ εγώ το νομοσχέδιο, αφού μίλησε ο Υπουργός! 
      ΓΙΑΝΝΗΣ ΚΑΨΗΣ: Οι ταπεινοί Βουλευτές πότε θα μιλήσουμε, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Μετά τον κ. Δασκαλάκη. Εσείς και ο κ. Σπυριούνης.
      ΓΕΩΡΓΙΟΣ ΔΑΣΚΑΛΑΚΗΣ: Θα σας αφήσω το μισό μου χρόνο.
      Δύο λόγια θα πω μόνο. Εγώ νοιώθω πάρα πολύ περίεργα, όταν σήμερα και άλλες φορές μιλάει ο κ. Παυλόπουλος. Τώρα τον κερδίσαμε; Κάποτε φωνάζαμε εμείς οι νέοι και σπουδαστές κατά των μονοπωλίων, των ολιγοπωλίων, των πολυεθνικών. Τώρα, μπράβο, φωνάζει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Τώρα είστε υπέρ!
      ΓΕΩΡΓΙΟΣ ΔΑΣΚΑΛΑΚΗΣ: Φοβάμαι ότι διολισθαίνει προς τη λαϊκή δεξιά ο κ. Παυλόπουλος. Θα έρθει να μας απαντήσει. Είναι  σίγουρο, δεν τη γλιτώνουμε! 
      ΑΝΑΣΤΑΣΙΟΣ ΛΙΑΣΚΟΣ: Εσείς προς τα πού έχετε διολισθήσει αυτήν την εβδομάδα;
      ΓΕΩΡΓΙΟΣ ΔΑΣΚΑΛΑΚΗΣ: Για ποιον μιλάτε, προσωπικά για εμένα;
      ΑΝΑΣΤΑΣΙΟΣ ΛΙΑΣΚΟΣ:  Για το κόμμα σας.
      ΓΕΩΡΓΙΟΣ ΔΑΣΚΑΛΑΚΗΣ: Θα τα πούμε αυτά σ’ άλλη ευκαιρία.
      Κύριε Πρόεδρε, κύριοι συνάδελφοι, αναμφισβήτητα η προστασία του καταναλωτή, που είναι το κύριο μέλημα της Κυβέρνησης -πρέπει να είναι και όλων των κυβερνήσεων- σ’ ένα μεγάλο βαθμό προστατεύεται από την εξάντληση του ρυθμιστικού ρόλου που πρέπει να έχει το κράτος, η πολιτεία στις αγορές.
      Επίσης η πολιτεία πρέπει να παρέχει διαφάνεια και να εξασφαλίζει προϋποθέσεις για υγιή ανταγωνισμό. Αυτά τα ζητήματα τα προωθεί σε μεγάλο βαθμό το νομοσχέδιο στην αγορά προϊόντων γης και θαλάσσης. Και αυτή είναι η βασική αγορά που διαμορφώνει την ακρίβεια ή τη φθήνια.
      Πόσο ο ρυθμιστικός ρόλος και οι κανόνες που μπαίνουν από την πολιτεία μπορούν να επηρεάσουν απόλυτα την προσφορά προϊόντων, αυτό είναι ζήτημα που εξαρτάται κάθε φορά από τις προϋποθέσεις που λειτουργούν και έχουν θεσμοθετηθεί για την αύξηση της παραγωγικότητας. Και τότε θα υπάρξει και η αναγκαία προσφορά για να καλύψει οποιαδήποτε ζήτηση. 
      Ο παράγοντας ζήτηση διαμορφώνεται βασικά από την πολιτική των εισοδημάτων. Στην προκειμένη περίπτωση τα εισοδήματα –δεν συζητιούνται σήμερα βέβαια- των Ελλήνων εργαζομένων και πολιτών εξαρτώνται από διεθνείς συνθήκες αλλά και από τις αντοχές της ελληνικής οικονομίας. 
      Είναι αλήθεια λοιπόν ότι το νομοσχέδιο αυτό θεσμοθετεί κανόνες λειτουργίας των λαϊκών αγορών με το σταθερό πλαίσιο χορήγησης των αδειών. Το μητρώο είναι πολύ σημαντικό γιατί πέρα από τη νομιμοποίηση του εμπόρου στην αγορά, το τριπλότυπο που ακολουθεί το προϊόν μας δίνει την τιμή, την ποιότητα και την προέλευση σε όλη της την πορεία, από το χωράφι θα έλεγα ή από τη θάλασσα μέχρι τη λαϊκή αγορά. 
      Κύριε Υπουργέ, πρέπει όμως ο πήχης για τα αποτελέσματα αυτού του νομοσχεδίου να μπει εκεί που πρέπει κάθε φορά. Διότι ξέρουμε όλοι ότι οι αγορές αυτές επηρεάζονται από πολλούς παράγοντες που είναι απρόβλεπτοι. Είναι οι καιρικές συνθήκες, είναι οι μεταφορές κ.ο.κ. Αν απεργήσουν τα φορτηγά σάπησαν τα προϊόντα. 
      Παρ’ όλο που το νομοσχέδιο προσπαθεί να λύσει –και ελπίζουμε ότι σ’ ένα μεγάλο βαθμό θα λύσει- ζητήματα που αφορούν μια μεγάλη αγορά που είναι τα οπωροκηπευτικά, πρέπει να γνωρίζουμε ότι όλα δεν εξαρτώνται πάντα από τον ανθρώπινο παράγοντα, πως δηλαδή θα διαμορφωθούν οι τιμές ή η ζήτηση και η προσφορά. 
      Είχα πει στην πρωτολογία μου και το επαναλαμβάνω και τώρα –και δεν αφορά μόνο τις λαϊκές αγορές- και θα ήθελα να το ακούσει συνολικά η Κυβέρνηση, για τη μοριοδότηση των εργαζομένων κάθε φορά σε προσλήψεις δημοσίου αλλά και σε ευκαιρίες που δίνονται όπως εδώ με τη χορήγηση των αδειών των λαϊκών αγορών. Χρειάζεται μέριμνα από την πολιτεία για αποφυλακισθέντες και απεξαρτημένους νέους. 
      Κύριε Υπουργέ, πρέπει να δείτε αν μπορείτε τώρα ή κάποια άλλη στιγμή να συμβάλετε και σεις ώστε να δώσουμε ευκαιρίες σ’ αυτούς τους ανθρώπους για να επανενταχθούν στην κοινωνία από την οποία είχαν ξεκοπεί. Και ξέρετε πολύ καλά ότι πολλά από αυτά τα παιδιά είτε γυρνούν πάλι στη φυλακή είτε στα ναρκωτικά και αυτό γιατί απλά η πολιτεία, εμείς, η κοινωνία δεν τα αγκαλιάζουμε και συνεχίζουμε την περιθωριοποίηση τους.
      Το δεύτερο έχει σχέση με τα πρόστιμα. Κύριε Υπουργέ, δεν ξέρω αν σήμερα προφταίνετε –νομίζω ότι προφταίνετε- αλλά πιστεύω ότι τα κατασταλτικά μέτρα δεν μπορεί να είναι εξοντωτικά. Αν δεν προφταίνετε σήμερα, σε μια επόμενη ευκαιρία, να εφαρμόσετε ένα ανάλογο σύστημα που εφαρμόζεται στις παραβάσεις των αυτοκινήτων, «το point system». Δηλαδή να λέμε «πρώτη παρανομία, επίπληξη, δεύτερη 100 ευρώ και τρίτη σου παίρνουν την άδεια». Μπορεί να το προβλέπεται από την νομοθεσία, αλλά τότε δεν έχει λόγο το 20.000 ευρώ πρόστιμο. Πρέπει να είναι προϊόν και αποτέλεσμα του ποια η εικόνα έχει από το σύστημα που σας πρότεινα. Δεν μπορεί να είναι και το ένα και το άλλο. Δέστε το.
      Ξέρουν, κύριε Υπουργέ, οι συνάδελφοι τη σχέση μου μαζί σας. Αλλά γιατί είχατε  αναστολή να απαντήσετε στον κ. Παυλόπουλο ότι δεν ήσασταν Υπουργός Ανάπτυξης το 1995; Δεν δικαιούσθε, όχι για ιδιοτελείς ψηφοθηρικούς λόγους αλλά για λόγους προοπτικής και ανάπτυξης, στο βαθμό που περνάτε από ένα Υπουργείο να δείτε τι λείπει ώστε να συμβάλετε στην ανάπτυξη της Θεσσαλονίκης; Θέλουν να την κρατήσουμε ακόμη επαρχία; Να τους πούμε ότι η Θεσσαλονίκη δεν είναι επαρχία, όταν όλοι φιλοδοξούμε να την κάνουμε πρωτεύουσα των Βαλκανίων. Μη μεμψιμοιρούμε ότι υπάρχει πάντα ψηφοθηρική λογική. Κάθε Υπουργός κάνει την πολιτική του και διαπιστώνει τις αδυναμίες σε κάποιον τόπο και αν συμπίπτει να είναι η περιοχή του, ακόμη καλύτερα. Έχει διπλό χρέος να ολοκληρώσει μια πορεία ανάπτυξης και μια θεσμική ολοκλήρωση ιδιαίτερα στη Θεσσαλονίκη. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καψής έχει το λόγο.
      ΓΙΑΝΝΗΣ ΚΑΨΗΣ: Κύριε Υπουργέ, όταν πήρα το λόγο στην κατ’ αρχήν συζήτηση του σχεδίου νόμου αλλά και στην ανάπτυξη μιας ερώτησής μου, είχα κατά νου τα περιορισμένα φαινόμενα –που δεν είναι καθόλου περιορισμένα- στην Νίκαια, τον ομφαλό της εκλογικής μου περιφέρειας. Επειδή όμως είμαι καλός μαθητής, διάβασα το μάθημά μου και σας ζητώ συγγνώμη, διότι δεν ήξερα ότι κάθε εβδομάδα μέσα από το παραεμπόριο των λαϊκών πουλιούνται εκατόν είκοσι χιλιάδες τσάντες, προς 3.000 δραχμές κατά μέσο όρο, αξίας 500.000.000 δραχμών, ότι πεντακόσιες επιχειρήσεις της κεντρικής αγοράς έχουν τζίρο 150.000.000.000 και το παραεμπόριο 600.000.000.000. Δεν είναι δικά μου στοιχεία, είναι στοιχεία του Υπουργείου σας, όπως θα καταθέσω σε λίγο και ορισμένα πρακτικά. Δεν ήξερα ότι το 42% των επισφαλών προϊόντων είναι σχεδόν στην ολότητά τους προϊόν παραεμπορίου. Δεν ήξερα ότι στην οδό Ακαδημίας η θέση ενός κουλουροπώλη πωλείται από 1.000.000 έως 2.800.000. Βγαίνει στη δημοπρασία. Όλα αυτά δεν τα ήξερα. Όμως οι υπηρεσίες του Υπουργείου σας τα ήξεραν. Έχω εδώ τα πρακτικά μιας ημερίδας του Βιοτεχνικού Επιμελητηρίου, όπου ήταν εκπρόσωποι του Υπουργείου Οικονομικών και του Υπουργείου Ανάπτυξης. Συμφώνησαν, υπεσχέθησαν θεραπεία. Δεν βλέπουμε αποτέλεσμα. Μου κάνει εντύπωση. Αυτή τη στιγμή υπάρχει μαφία στην περιοχή μου. Και ανεκάλυψα ότι αυτή ξεκινάει από την Κίνα, τη Συρία και τη Σ. Αραβία και έρχεται μέσω Ιταλίας στην Ελλάδα, όπου ένα είδος δερμάτινου πληρώνει στην κινέζικη κυβέρνηση για να βγει 5 ευρώ και εδώ πωλείται 3 ευρώ.
      Πώς γίνεται αυτό; Και αν μπορείτε, να μας εξηγήσετε πώς τα κοντέϊνερς που φτάνουν στην πλατεία Κουμουνδούρου και ξεφορτώνουν λαθρεμπορικό εμπόρευμα δεν ελέγχονται. Βέβαια κάποτε καταργήσαμε τους εκτελωνιστές. Τότε είχα προτείνει να δημιουργηθεί ένα σώμα ορκωτών εκτελωνιστών. Τώρα επιτρέπουμε την ασυδοσία και δημιουργούμε εγκληματικό ολιγοπώλιο. Πώς οι ελεγκτικοί μηχανισμοί δεν έχουν δει κάτι, που και τώρα μπορούμε να πάμε να το δούμε. Το παραεμπόριο πολλαπλασιάζεται. Αν πάτε αυτή τη στιγμή, στη λεωφόρο Σχιστού, θα δείτε ότι έχει αναπτυχθεί εκεί ένα παζάρι αυτοκινήτων κατά μήκος του δρόμου. Πουλάνε αυτοκίνητα, αλλά και κατσίκες. Μάλιστα, κάποιος γνωστός μου αγόρασε αυτοκίνητο από εκεί, αλλά μέχρι να κατεβεί στην πλατεία του έμεινε το αυτοκίνητο. Καλά να πάθει βέβαια. 
      Νομίζω, κύριε Υπουργέ, ότι πρέπει να έρθει ένα συμπληρωματικό νομοσχέδιο, για να αντιμετωπίσει αυτό το λαθρεμπόριο. Έχω να σας δώσω στοιχεία για συνεργασία Κινέζων, Ιταλών και Ελλήνων. Σ’ ένα αστυνομικό τμήμα σαράντα έξι Κινέζοι λαθρέμποροι απείλησαν ομαδική αυτοκτονία, αν δεν τους άφηναν να πουλάνε ελεύθερα. Και προχθές σε μία εκπομπή της Τ.V. σε σχέση με το νομοσχέδιο της κ. Παπανδρέου ενεφανίσθη ένας Ρωσοπόντιος ο οποίος είπε ότι είναι τρία χρόνια στην πατρίδα, ότι έχει αγοράσει ένα οικόπεδο και ότι σε αυτό έχτισε ένα αυθαίρετο. Ξέρετε ότι κοστίζει περισσότερο να χτιστεί ένα αυθαίρετο από ένα νόμιμο. Εγώ, αν και ο Τύπος λέει ότι οι Βουλευτές παίρνουμε πάρα πολλά λεφτά, δε μου περισσεύουν για να χτίσω μέσα σε τρία χρόνια σε οικόπεδο που θα αγοράσω. 
      Θα ήθελα τώρα να κάνω ορισμένες προτάσεις για την άμεση αντιμετώπιση του προβλήματος. Είναι ορθές οι επιτροπές που κάνατε για να συνεργάζονται με τις δημοτικές αρχές. Πρέπει όμως κατά ένα τρόπο η γνώμη τους να γίνει δεσμευτική. Σε περίπτωση διαφωνίας των επιτροπών με τις αποφάσεις των δημοτικών συμβουλίων, η υπόθεση να παραπέμπεται όχι στο νομάρχη, αλλά στον περιφερειάρχη. Αυτό για την προστασία των δημάρχων. Ο δήμαρχος δεν μπορεί να αντέξει τις πιέσεις Βουλευτών, κομματαρχών και άλλων συμφερόντων. Όλα στο δήμαρχο! Δεν αντέχει άλλο ο δήμαρχος.
      Δεν κατάλαβα γιατί δεν προσδιορίζεται επακριβώς ότι στις λαϊκές πωλούνται προϊόντα γης και θαλάσσης και τίποτε άλλο. Εγώ πάω στη λαϊκή αγορά και προχθές μέτρησα σ’ έναν πάγκο σαράντα οκτώ ζευγάρια παντόφλες, τριάντα ζευγάρια παπούτσια και πενήντα ζευγάρια μπότες και όλα αυτά να είναι οικοσκευή. Μα, σαρανταποδαρούσες είναι οι ομογενείς; Συνεπώς αυτό πρέπει να καταργηθεί. Επίσης, σε κάθε δήμο υπάρχει μία λαϊκή την ημέρα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτό εξαρτάται από το δήμο.
      ΓΙΑΝΝΗΣ ΚΑΨΗΣ: Δύο; Τρεις; Πείτε μου. Μιλάω για το Λεκανοπέδιο της Αττικής.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Παραδείγματος χάριν στο Περιστέρι. 
      ΓΙΑΝΝΗΣ ΚΑΨΗΣ: Είναι δύσκολο το πρωί να περνάει ένα αστυνομικό όργανο για να κάνει έλεγχο; Γιατί λοιπόν πάλι ο δήμαρχος να ζητήσει την παρέμβαση; Υποχρεωτικά ο διοικητής του τμήματος θα στείλει το πρωί και θα κάνει τον έλεγχό του. 
      Θα ήθελα να τονίσω και κάτι τελευταίο. Όσοι συλλαμβάνονται παρανομούντες στο παραεμπόριο, να παραπέμπονται με τη διαδικασία του αυτόφωρου. Τα πρόστιμα τα πληρώνει ο μαφιόζος. Γιατί αυτοί οι θλιβεροί άνθρωποι που είναι στις παραγορές είναι και αυτοί θύματα. 
      Βέβαια, κύριε Υπουργέ, είναι δύσκολη η θέση μας. Διότι πάντα ένας φτωχός μικροπωλητής προκαλεί τη συμπάθεια. Και η εντύπωση της συμπάθειας παραμένει, έστω και αν αποδειχθεί ότι η γριούλα που ήταν δήθεν αγωνίστρια της εθνικής αντίστασης είναι εξήντα οκτώ χρονών και συνεπώς θα μπορούσε να είναι μόνο αν υπάρχει παράνομο ΕΑΜ. Υπάρχει; Δεν ξέρω πώς ο άντρας της που πέθανε προ δύο ετών είναι θύμα της αντίστασης. Αλλά και όταν αποκαλυφθεί αυτό, η συμπάθεια για το δεινοπαθούντα παραμένει με μια ακόμα διαφορά, ότι και αυτός ο μικροπωλητής είναι θύμα των μαφιόζων. Θα πάει το μεσημέρι, θα του πάρει την είσπραξη και θα του αφήσει 5-10 ευρώ. Είναι το λαθρεμπόριο ακόμα και ορισμένων καταστηματαρχών, οι οποίοι βγάζουν το εμπόρευμα να το πουλήσουν χωρίς φόρο, χωρίς ΦΠΑ κλπ.; 
      Μια τελευταία προσωπική μου εμπειρία. Σήμερα αν πάτε σε οποιαδήποτε στάση θα δείτε να πουλάνε εργαλεία, θήκες μικρές. Επειδή είχαμε σήμερα αυτή τη συζήτηση, αγόρασα μια θήκη προς 15 ευρώ. Πήγα στο μαγαζί και τη βρήκα 6,80 ευρώ και 8€. Το αγόρασα για να έχω το πειστήριο του εγκλήματος.
      Σας έκανα μερικές προτάσεις. Θα σας καταθέσω και κάποια έγγραφα. Έχω μάλιστα σημειώσει όλες τις παρατηρήσεις μου.
      (Στο σημείο αυτό ο Βουλευτής κ. Καψής παραδίδει στον Υπουργό κ. Τσοχατζόπουλο τα προαναφερθέντα πρακτικά)
      ΠΡΟΕΔΡΕΥΩΝ (Κωνσταντίνος Βρεττός): Εάν δεν διαφωνεί ο κ. Καψής, να αντικαταστήσουμε τον όρο «ρωσοπόντιο» με τον όρο «παλιννοστούντα».
      ΓΙΑΝΝΗΣ ΚΑΨΗΣ: Κύριε Πρόεδρε, ξέρετε ότι έχω μεγάλη ευαισθησία σ’ όλα τα εθνικά θέματα, αλλά άλλο παλιννοστών και άλλο ρωσοπόντιος, ο Ρωσοπόντιος ο οποίος μιλάει αράπικα και είναι μελαχρινός.
      ΠΡΟΕΔΡΕΥΩΝ (Κωνσταντίνος Βρεττός): Δεν το καταλαβαίνω, τέλος πάντων.
      ΓΙΑΝΝΗΣ ΚΑΨΗΣ: Αλλάξτε το. 
      ΠΡΟΕΔΡΕΥΩΝ (Κωνσταντίνος Βρεττός): Ο κ.Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε την πρώτη ομάδα από τα άρθρα, από το άρθρο 1 μέχρι και το 9, όπου διαρθρώνεται το σύστημα των διατάξεων που θα καλύπτουν συμπληρωματικά τον ν.2323/95, την αναπτυχθείσα εν τω μεταξύ εμπειρία και την διαπιστωθείσα ποικιλόχρωμη εκμετάλλευση που συντελείται εις βάρος του απλού λαού στις λαϊκές αγορές, στα προϊόντα πρώτης ανάγκης μέσα σ’ ένα ευρύτερο πλαίσιο διαφθοράς που διακρίνει τη σημερινή κατάσταση σ’ όλα τα μήκη και πλάτη της πατρίδας μας.
      Διαμορφώθηκε ολίγον κατ’ ολίγον μια κατάσταση η οποία έχει ξεφύγει από τους ελέγχους επινοώντας και εκμεταλλευόμενη όλες τις δυνατότητες που παρέχει η σύγχρονη τεχνολογία ο επιτήδειος κατορθώνει να διεισδύει στα άδυτα πέρα από τους κανόνες προσφοράς και ζήτησης να νοθεύει έγγραφα, να παραπλανά υπηρεσίες και να εμπορεύεται με τρόπο που αντιστρατεύεται τον υγιή ανταγωνισμό και βέβαια καταλήγει σε εκμετάλλευση του απλού καταναλωτή.
      Ο σκοπός είναι διττός και πιστεύω ότι εξασφαλίζεται στο σύνολο αυτών των διατάξεων των εννέα άρθρων. Εξασφαλίζεται η επιδιωκόμενη σκοπιμότητα προστασίας του καταναλωτή το μεν και εξασφάλιση της επιβαλλόμενης διαφάνειας το δε. 
      Και συγκεκριμένα στο άρθρο 1 αναφέρεται για το πλανόδιο εμπόριο η αρμοδιότητα της Νομαρχιακής Αυτοδιοίκησης με τη συγκρότηση της αναφερομένης ειδικής επιτροπής. Επίσης, αναφέρεται η αρμοδιότητα του δημάρχου για το στάσιμο εμπόριο. Έτσι το υπαίθριο εμπόριο με τις δύο λειτουργίες του καλύπτεται καθ’ αρμοδιότητα και συμπληρωματικά στον ν. 2323 με τις διαδικασίες που περιγράφει το άρθρο 1. 
      Θέλω να σας παρακαλέσω να προβλεφθεί στην Επιτροπή της Νομαρχιακής Αυτοδιοίκησης για το πλανόδιο εμπόριο και εκπρόσωπος της Πανελλήνιας Ομοσπονδίας των Τυφλών. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι μέσα.
      ΝΙΚΟΛΑΟΣ ΓΚΑΤΖΗΣ: Είναι γενικά μέσα, όχι ειδικά. 
      ΚΥΡΙΑΚΟΣ ΣΠΥΡΙΟΥΝΗΣ: Ένα δεύτερο σημείο είναι αυτό που πρότεινα και προχθές.
      Κύριε Υπουργέ, εξακολουθώ να πιστεύω ότι πρέπει οι ομογενείς να τυγχάνουν κάθε βοήθειας και στήριξης. Εξακολουθώ όμως να πιστεύω πως όταν υπάρχουν οικονομικές καταστάσεις δυσμενέστερες γηγενών Ελλήνων και δεν τυγχάνουν αναλόγου μέτρου διαμορφώνεται μια πικρία που παρουσιάζεται και εξελίσσεται σαν τοπικός ρατσισμός. 
      Θέλω να παρακαλέσω αυτό το 15% που προβλέπεται για τους ομογενείς στις προτεραιότητες χορήγησης αδειών να μείνει ένα 5% και το άλλο 10% να κατανεμηθεί στους πολύτεκνους με ορισμένο όριο. Να πούμε δηλαδή ότι δεν έχει μόνο προτεραιότητα ο πολύτεκνος αλλά να καταστήσουμε και υποχρεωτικό αριθμό αδειών που θα δίδεται στους πολύτεκνους. Και το άλλο 5% να πάει στους έχοντες και χρήζοντες βοηθείας άτομα ειδικών αναγκών κλπ. και ένα 2% ή 3% να πάει στους τυφλούς.
      Στο άρθρο 2 δεν έχω να αναφέρω τίποτε.
      Για το άρθρο 4, κύριε Υπουργέ, μέχρι πότε θα υπάρχουν οι ομογενείς και θα πουλάνε στις αγορές και θα κάνουν οικοσκευές; Ποιες οικοσκευές τόσα χρόνια; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τελειώνει.
      ΚΥΡΙΑΚΟΣ ΣΠΥΡΙΟΥΝΗΣ: Το βλέπω ότι περιορίζεται. Με το δεκαοκτάμηνο που βάζετε για τον καθένα πλέον και δύο χρόνια το μέγιστο να δοθεί ένας τέλος! Είναι αθλιότητα δηλαδή από την εικόνα μέχρι την ουσία των πραγμάτων.
      Στο άρθρο 5 σαφώς τα πρόστιμα, οι ποινές είναι μία μέθοδος που ενισχύει τη δυναμική των ελέγχων. Άμα δεν υπάρχουν ποινές άμεσες πώς θα τιθασευτούν οι επιτήδειοι που παραβιάζουν το νόμο;
Και καλά κάνετε και βάζετε ηυξημένα πρόστιμα, τα οποία είναι ανεξάρτητα από τις ποινικές ευθύνες και όλα τα συναφή και που με την υποτροπή της τρίτης φοράς φθάνουν μέχρι και την ανάκληση της αδείας. 
      Από την άλλη μεριά είναι το άρθρο 7. Όπως έχει αποδειχθεί στην ιστορία των ελέγχων και κυρίως στη δικαστική εξουσία, οι εξοντωτικές ποινές δεν εξαλείφουν το έγκλημα, κύριε Υπουργέ. Εδώ μπαίνει η ποιότητα –ένα σημαντικό στοιχείο- του ελεγκτικού μηχανισμού. Είναι εκείνος που με την οφειλομένη επιείκεια θα διακρίνει τον πρωτόπειρο από το μόνιμο παραβάτη των κανόνων της αγοράς, θα διακρίνει τον απλό -από ένδεια κινούμενο- από τον επιτήδειο –σε μόνιμη βάση-λαθρέμπορο και θα διακρίνει τις ποινές για κάθε περίπτωση, ώστε οι ίσες καταστάσεις να κρίνονται με τα ίδια μέτρα και οι άνισες με διαφορετικά μέτρα. Η αρχή της επιείκειας είναι μέσα στο σκεπτικό του ελεγκτικού μηχανισμού και εξαρτάται από την ποιότητα των μηχανισμών. Γι’ αυτό θέλει ιδιαίτερη προσοχή, κύριε Υπουργέ, στην επιλογή των προσώπων που θα επανδρώσουν τους διάφορους ελεγκτικούς μηχανισμούς σ’ όλα τα επίπεδα και σ’ όλες τις προβλεπόμενες επιτροπές και τα κλιμάκια.
      Για το άρθρο 7 θέλω να πω ότι οι εξοντωτικές ποινές σ’ όλα τα μήκη και πλάτη του κόσμου είναι ένα μέτρο. Δεν είναι πάντοτε αποτελεσματικό. Ποτέ η ποινή δεν εξαλείφει το έγκλημα. Για παράδειγμα η ποινή του θανάτου δεν σταμάτησε τα κακουργήματα και τις ειδεχθείς πράξεις. 
      Ιδρύεται στο άρθρο 8 Οργανισμός Λαϊκών Αγορών και προβλέπεται αυτός ο προβλεπόμενος για την Αθήνα και τον Πειραιά οργανισμός και στην Θεσσαλονίκη. Με βρίσκετε απόλυτα σύμφωνο. Δεν μπορώ να μη σημειώσω ότι έχετε μια προσωπική ατυχία, να είστε εσείς Υπουργός και να είναι ο οργανισμός στη Θεσσαλονίκη. Επειδή, όμως, ξέρουμε τον Τσοχατζόπουλο και επειδή γνωρίζουμε ότι η ευθύνη ενός Υπουργού δεν μπορεί να εξαντλείται στους τοπικούς υπολογισμούς, πρέπει να θεωρήσουμε τον oργανισμό μη λαμβάνοντας υπόψη τα δύο αυτά συμπτωματικά στοιχεία, την ταύτιση του Υπουργού με την περιοχή και με το γεγονός ότι ο φίλος μου ο Παναγιώτης Ψωμιάδης είναι νομάρχης.
      Θα ήταν καλό να είχε γίνει από το 1995, κύριε Υπουργέ, ο Οργανισμός Λαϊκών Αγορών στη Θεσσαλονίκη, όπως έγινε για την Αθήνα και τον Πειραιά με το ν. 2323/1995. Επιτελεί, όπως προδιαγράφεται μέσα στο νομοσχέδιο, ένα σπουδαιότατο έργο και πιστεύω ότι στην πορεία θα δικαιωθείτε γι’ αυτήν την επιλογή σας παρά –επαναλαμβάνω- την ατυχή σας ταύτιση αυτών των δύο παραγόντων. Ψηφίζω και τα εννέα άρθρα.
      ΠΡΟΕΔΡΕΥΩΝ (Κωνσταντίνος Βρεττός): Το λόγο τώρα έχει ο Α΄ Αντιπρόεδρος της Βουλής κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριοι συνάδελφοι, στην ομιλία μου επί της αρχής του νομοσχεδίου είχα την ευκαιρία να εκφράσω τις δικές μου θετικές απόψεις για το νομοσχέδιο και να τεκμηριώσω, κατά τη δική μου άποψη, γιατί αυτή η πρόταση του Υπουργείου Ανάπτυξης, μια πρόταση βελτίωσης και επικαιροποίησης του ν. 2323/1995 θα είναι μια ιδιαίτερα θετική συμβολή στον κοινό στόχο να εξυγιάνουμε το υπαίθριο εμπόριο, στάσιμο και πλανόδιο την όλη τη διακίνηση των οπωροκηπευτικών προϊόντων και τη λειτουργία των λαϊκών αγορών. Υπάρχουν βέβαια και άλλες θετικές διατάξεις. Είχα πει τότε ακούγοντας και τις απόψεις των άλλων πτερύγων ότι δεν αρκεί πάλι να αρνούμεθα σε κάθε περίπτωση τις ρυθμίσεις. Θα περίμενα –και εδώ είμαστε, αφού μάλιστα έχουμε δύο συνεδριάσεις για τα άρθρα- να συμβάλουν όλες οι πτέρυγες έτσι ώστε να βελτιώσουμε όποιες διατάξεις παρουσιάζουν αδυναμίες.
      Πολύ περισσότερο που το νομοσχέδιο αυτό είναι προϊόν διαλόγου. Υπήρχε πολύς χρόνος επεξεργασίας. Άκουσα προηγουμένως τον συνάδελφο κ. Καψή να μιλάει για κάποια ημερίδα του Βιοτεχνικού Επιμελητηρίου. Εγώ ήμουν σ’ εκείνη την ημερίδα. Άκουσα τι ειπώθηκε. Και υπήρχαν βέβαια διαφωνίες από τους διάφορους φορείς ως προς «το δια ταύτα». Γιατί οι διαπιστώσεις είναι εύκολο να γίνονται να μιλάμε για «σαρανταποδαρούσες» να μιλάμε για έξαρση στο παραεμπόριο, που δημιουργεί πράγματι μείζονα προβλήματα στο εμπόριο. Το θέμα όμως είναι τι μέτρα που παίρνουμε και ποιες προτάσεις γίνονται.
      Από την πτέρυγα, λοιπόν, της Νέας Δημοκρατίας και από τον Κοινοβουλευτικό Εκπρόσωπό της δεν άκουσα τίποτα νέο σήμερα. Άκουσα πάλι τη γενικολογία, την κριτική. Μας μίλησε μάλιστα και για μεσαιωνικές αντιλήψεις του ΠΑΣΟΚ. Το ΠΑΣΟΚ τουλάχιστον έχει αποδείξει ότι ποτέ δεν είχε μεσαιωνικές αντιλήψεις, αλλά εκείνο που αποδεικνύει συνεχώς η Νέα Δημοκρατία είναι ότι έχει «καλογερίστικες» διαστροφές. Το μαύρο γίνεται άσπρο στο λόγο της, το ψάρι κρέας.
      Μας μίλησε κιόλας για ύποπτες λογικές, αφού είπε γίνεται ο οργανισμός στη Θεσσαλονίκη. Μα, έτσι εκθέτετε το νομάρχη της παράταξή σας. Γιατί, έτσι όπως το λέτε, είναι σαν να δέχεσθε ότι ο Νομάρχης Θεσσαλονίκης σας θα έδινε με αδιαφάνεια τις άδειες, εκμεταλλευόμενος τις αδυναμίες του θεσμικού πλαισίου και έρχεται τώρα η «κακή» Κυβέρνηση προεκλογικά και τις κόβει.
      Αντί, λοιπόν, να ακούσω προτάσεις, ενώ όλοι κοπτόμαστε για την πάταξη του παραεμπορίου και για την ακρίβεια, άκουσα πάλι αφορισμούς. Θέλω να πω στον κ. Παυλόπουλο και στους συναδέλφους της Νέας Δημοκρατίας ότι πραγματικά αυτός ο λαϊκίστικος νεοφιλελευθερισμός είναι το πιο επικίνδυνο εκρηκτικό μίγμα πολιτικής για την κοινωνία μας. Έλεος!
      Έχουμε πράγματι προβλήματα. Προσπάθησε ο ν.2323/1995 να τα λύσει. Παρουσίασε αδυναμίες, προέκυψαν νέα δεδομένα. Έρχεται σήμερα μια συνολική πρόταση εξυγίανσης. Και όπως είχα πει –και με αυτό θα έρθω στα άρθρα- η «ταμπακέρα» στην πρόταση είναι οι αποτελεσματικοί έλεγχοι. Και εδώ δίνει λύσεις το νομοσχέδιο. Και πάνω σ’ αυτές τις ρυθμίσεις μπορούμε να δούμε αν υπάρχουν αδυναμίες και αν έχουμε να προτείνουμε βελτιώσεις. Και πάντα υπάρχει «ευήκοον ους» και από τον συγκεκριμένο Υπουργό τον κ. Τσοχατζόπουλο και από την Κυβέρνηση, όταν προτείνεται βέβαια κάτι συγκεκριμένο που πραγματικά μπορεί να βελτιώσει προτεινόμενες ρυθμίσεις. Ας έρθω τώρα στις ρυθμίσεις για τους ελέγχους.
      Για πρώτη φορά, λοιπόν, συνιστώνται μικτά κλιμάκια ελέγχου, πέραν των κλασικών μηχανισμών ελέγχων, όπως είναι οι υπηρεσίες της Νομαρχιακής Αυτοδιοίκησης, οι Οργανισμοί Λαϊκών αγορών, η Δημοτική Αστυνομία, η ΕΛ.ΑΣ. τα θεσμοθετημένα δηλαδή όργανα. Και συνιστώνται στο Υπουργείο Ανάπτυξης. Στόχος είναι να έχουμε αποτελεσματικότερους ελέγχους. Γιατί εκεί πάσχει το σύστημα.
      Και δεν αναφέρομαι στις άλλες διατάξεις, για τις οποίες τουλάχιστον δεν τολμήθηκε να εκφραστεί συνολική άρνηση. Γιατί π.χ. το νέο σύστημα αδειοδότησης όπως ρυθμίζεται στα σχετικά άρθρα, είναι σαφώς διαφανέστερο, αφού προβλέπει συμμετοχική διαδικασία.
      Πάμε, λοιπόν, στους ελέγχους. Άκουσα τον εισηγητή της Νέας Δημοκρατίας να μιλάει για «ετερόκλητα» κλιμάκια, «ετερόκλητες» συνθέσεις. Ασφαλώς. Εφόσον ο έλεγχος είναι πολυδύναμος, πολυπαραγοντικός –δεν βρίσκω καλύτερη έκφραση γι’ αυτό- και έτσι πρέπει να είναι σ’ αυτές τις περιπτώσεις, χρειάζεται να είναι μικτά αυτά τα κλιμάκια.
      Θέλω να πω σ’ αυτή την προκειμένη περίπτωση, κύριε Υπουργέ –και αναφέρομαι στο άρθρο 7 κυρίως, όπως διαμορφώνεται στα 7α, 7β κλπ.- ότι για τα κλιμάκια ελέγχων υπάρχει μια σχετική εμπειρία. Την είχαμε στο δημόσιο, όπου εμείς ως Κυβέρνηση, κάναμε αλλεπάλληλα σώματα ελεγκτών, και αναγκαστήκαμε στο τέλος να θεσμοθετήσουμε την «ομπρέλα», το Γενικό Επιθεωρητή Δημόσιας Διοίκησης.
      Γιατί το λέω: Το λέω για να προσέξουμε το θέμα του συντονισμού. Μπορεί κάποια τέτοια θέματα –και θα κάνω στη συνέχεια  πρόταση- να τα καλύψετε με την απόφαση που προβλέπουν οι παράγραφοι 4 και 5. Εκδίδεται κατά τη ρύθμιση μία Υπουργική απόφαση για τη λειτουργία των κλιμακίων. Ίσως πρέπει να πάρετε μία ευρύτερη εξουσιοδότηση για να συσταθεί, θα έλεγα, ο «καθοδηγητικός νούς». Το συντονιστικό όργανο, αυτών των ελέγχων. Ώστε να μπορέσουμε να έχουμε αποτελεσματικότητα και να μην υπάρχουν επικαλύψεις, συγχύσεις, διαφορετικές αντιμετωπίσεις των προβλημάτων. Υπ’ αυτή την έννοια εγώ προτείνω στις παραγράφους 4 και 5 που παίρνετε εξουσιοδότηση να ρυθμίζετε τα της λειτουργίας των κλιμακίων, σ΄ αυτή την εξουσιοδότηση να συμπεριληφθεί και το θέμα του προγράμματος και του συντονισμού. Δεν ξέρω και δεν μου είναι σαφές από το οργανόγραμμα του Υπουργείου τι μονάδες διοικητικές διαθέτετε, νομίζω όμως ότι χρειάζεται μία υπηρεσία, εν πάση περιπτώσει θεσμοθετημένος «υπεύθυνος» ο οποίος θα συντονίζει όλους αυτούς τους ελέγχους. Ακόμα, ίσως στην εξουσιοδότηση θα έπρεπε να περιλάβετε και την έκδοση οδηγίες ή και προτύπων ελέγχων, έτσι ώστε όλο το όλο σύστημα των νέων κλιμακίων και των θεσμοθετημένων υπηρεσιών στις Νομαρχιακές Αυτοδιοικήσεις και τους άλλους κρατικούς φορείς, να λειτουργεί με σχέδιο, συντονισμένο και να κινείται προς την ίδια κατεύθυνση. Με πρότυπα και προδιαγραφές για να είναι όσο το δυνατόν οι έλεγχοι πιο αντικειμενικοί, και να έχουν τη μεγαλύτερη αποτελεσματικότητα. Αν δεν μπορείτε σήμερα για διορθώσεις, πιστεύω ότι μέσα από τις γενικότερες εξουσιοδοτήσεις, και τη σημερινή θα πρέπει οι αποφάσεις σας για το πώς θα λειτουργήσουν τα κλιμάκια, να είναι πλήρεις, έτσι ώστε να συμπεριληφθεί το σύστημα συντονισμού, καθοδήγησης, προτύπων και προδιαγραφών που πρέπει να ακολουθήσουν, όλοι οι μηχανισμοί ελέγχου και τα κλιμάκια για να έχουμε τους αποτελεσματικούς ελέγχους.
      Θα ήθελα να πω και δύο λόγια σε σχέση με αυτά που ακούστηκαν για τις ποινές. Ασφαλώς οι εξοντωτικές ποινές είτε κυρώσεις είναι είτε πρόστιμα, συνήθως δεν αποδίδουν διότι οι ελεγκτικοί μηχανισμοί ακόμα και η ίδια η Δικαιοσύνη, όταν είναι εξοντωτικά αποφεύγουν να εφαρμόσουν. Εγώ πιστεύω ότι υπάρχει το μέτρο που πρέπει να τηρείται σ’ αυτές τις περιπτώσεις. Πρέπει στις ρυθμίσεις αυτό που επομένως, δεν νομίζω ότι χρειάζεται εδώ ειδικότερα κάποια βελτίωση άλλωστε στην πράξη θα κριθεί η διάταξη. 
      Και στο 7δ΄, κύριε Υπουργέ, υπάρχει ένα νομοτεχνικό θέμα. Το πρώτο μέρος του πρώτου εδαφίου του 7δ΄, αν θυμάμαι καλά, ουσιαστικά αντιγράφει αναφέροντας τον σκοπό, την εισηγητική έκθεση. Ίσως θα έπρεπε νομοτεχνικά να άρχιζε η διάταξη από τη λέξη «θεσπίζεται» και όπως συνεχίζει. Διότι τα προηγούμενα από τη λέξη «θεσπίζεται», το πρώτο τμήμα του εδαφίου αυτού περιέχεται στην εισηγητική έκθεση και δεν χρειάζεται να περιληφθεί στις ρυθμίσεις.
      Τελειώνοντας, κύριε Πρόεδρε, θέλω να τονίσω ότι μέσα από την επεξεργασία και μελέτη των άρθρων, βρίσκω ότι πραγματικά μπορεί η πρόταση αυτή να είναι ένα προωθητικό βήμα για να επιτύχουμε το στόχο που θέλουμε. Και εν πάση περιπτώσει, επειδή εμείς νομοθετούμε, έστω και στις δευτερολογίες, θα ήθελα να ακούσω από τις άλλες πτέρυγες όχι απλά μία γενική άρνηση ή πάλι  τοποθετήσεις επί της αρχής, αλλά συγκεκριμένες προτάσεις για τη βελτίωση όποιων ρυθμίσεων νομίζουν ότι δεν ικανοποιούν ή δεν θα αποδώσουν. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Βερυβάκης έχει το λόγο.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, και επί της αρχής μιλώντας, θυμάστε, δήλωσα πως ψηφίζω το νομοσχέδιο, αλλά ταυτόχρονα είχα προσθέσει ότι το βρίσκω ανεπαρκές.
      Θεωρώ ότι δεν εξαντλεί το θέμα της ακρίβειας και της λαϊκής εκμετάλλευσης, όπως ακριβώς αντιμετωπίζεται αυτή τη στιγμή στη ζωή, στην αγορά, στην πράξη. Ίσως διότι είναι ένας παλαιότερος σχεδιασμός και ασφαλώς διότι κατά βάση κάνει μία προέκταση του ν. 2323, αν θέλετε εμπλουτίζοντάς τον, εξωραΐζοντάς τον, εκσυγχρονίζοντάς τον, αλλά δεν πειράζει καθόλου τον πυρήνα της φιλοσοφίας του. 
      Θεωρώ ότι ολόκληρο το νομοσχέδιο είναι κάτι το οποίο χρειαζόταν, αλλά διερωτώμαι κατά πόσο χρειάζονταν και μερικά άλλα πράγματα. Θεωρώ δηλαδή ότι δεν πιάνει από τα κέρατα το «Μινώταυρο» της ακρίβειας, όπως αυτός εκδηλώνεται σήμερα στην σύγχρονη ελληνική πραγματικότητα και βέβαια και σε πολλά μέρη της ευρωπαϊκής και της αμερικανικής πραγματικότητας. 
      Γι’ αυτό και στην Αμερική και στην Ευρώπη, όταν έρχονται στα συγκεκριμένα μέτρα, όλες εκείνες οι πολύ γενικές διακηρύξεις για την ελευθερία της αγοράς έχουν πολλές κάμψεις, πάρα πολλές, τόσο ώστε να διερωτώμαι αν τυχόν, αυτό το οποίο ήταν βέβαια πολύ της μόδας στην δεκαετία του ’90, μετά το 2000, σήμερα στο 2003 εξακολουθεί να είναι το ίδιο της μόδας. 
      Γι’ αυτό θα έλεγα ότι αν τυχόν επέκρινα κάπου τη νομοθετική πρωτοβουλία, όπως αυτή εκδηλώνεται, είναι διότι δεν προχωρά στην υιοθέτηση μίας φιλοσοφίας, η οποία σήμερα μπορεί να αντιμετωπίσει το πρόβλημα στις δύο βάσεις, που -όπως θα προσπαθήσω σε λίγο να πω- εξακολουθεί να εξελίσσεται. 
      Για να κάνω όμως πιο σαφές το τι ακριβώς πρέπει ο καθένας μας να σκεφτεί όταν αντιμετωπίζει την πραγματικότητα, θα υποβάλω τέσσερα ερωτήματα, στα οποία πρέπει να απαντήσει καθείς. 
      Υπάρχει ακρίβεια ή η ακρίβεια είναι φαντασία και προπαγάνδα; Ο ΣΕΒ μας είπε ότι εξογκώνεται το πρόβλημα της ακρίβειας και εξ αυτού του λόγου υποστηρίζονται διάφορα πράγματα, τα οποία θα έπρεπε να πάψει να τα υποστηρίζει η κοινή γνώμη ή αν θέλετε οι μηχανισμοί της και γι’ αυτό να μην έχουμε καμία κρατική παρέμβαση, να μην έχουμε καν καμία ρύθμιση. 
      Το δεύτερο ερώτημα είναι αν τα μέτρα που πάρθηκαν ή που παίρνονται αποδίδουν. Αν θα πρέπει δηλαδή να θεωρήσουμε ότι έχουμε πάγωμα τιμών και ελπιδοφόρες μειώσεις ή μέχρι στιγμής δεν έχουμε το ικανοποιητικό αποτέλεσμα που προσδοκά η κοινή γνώμη, ο απλός καταναλωτής, αλλά -αν θέλετε- και η πολιτική την οποία όλοι νομίζω λίγο-πολύ πρεσβεύουμε και η οποία θέλει να κρατάμε υπό έλεγχο τις τιμές. Σ’ αυτό το ερώτημα η δική μου απάντηση είναι: «Όχι, δεν αποδίδουν ικανοποιητικά τα μέτρα».
      Το τρίτο ερώτημα είναι αν η πτώση των τιμών ή το πάγωμα –όπως μερικοί λένε- θα έχει ουσιαστικά αποτέλεσμα και στην εξυγίανση της αγοράς, που είναι το μεγάλο πρόβλημα. Γιατί το πρόβλημα και στην ελεύθερη αγορά είναι ο ανταγωνισμός. Ο υγιής και γνήσιος ανταγωνισμός χωρίς μονοπώλια και ολιγοπώλια. Συνεπώς αν εδώ –ας πούμε με το πάγωμα που κάνει το Καρφούρ- θα ελπίσουμε, πρώτον, θα πέσει η τιμή ή οι τιμές τις οποίες προσφέρει και δεύτερον, θα εξυγιανθεί το κύκλωμα της αγοράς; 
      Νομίζω όμως ότι η πείρα και αυτά που γράφονται καθημερινά λένε ότι ο πόλεμος όχι μόνο μαίνεται αλλά και εντείνεται. Είδατε ξαφνικά πώς βγήκαν οι βιομήχανοι, βλέπετε ξαφνικά πώς βγαίνουν διάφοροι ανταγωνιστές πολυ- καταστηματάρχες επιθετικά και αγγελικά; Και το χειρότερο απ’ όλα είναι ότι ξέρουμε όλοι πως πάμε για καρτελοποίηση της αγοράς -αν υποθέσουμε ότι μερικά πράγματα θα τα πετύχουμε έστω δι’ αυτού του τρόπου- κυρίως διότι η αγορά δεν έχει εξυγιανθεί από τα μονοπώλια και τα ολιγοπώλια. Αν λοιπόν δεν έχει εξυγιανθεί, τότε τι περιμένουμε και τι ελπίζουμε; 
      Το τέταρτο ερώτημα ήταν και είναι αν τα προηγούμενα δεν αποδίδουν -ή αποδίδουν σε πολλά στρέβλωση της αγοράς- τότε τι μένει; Και εγώ σπεύδω να σας απαντήσω ότι μένουν δύο πράγματα, τα οποία πρόσεξα ότι και ο κύριος Υπουργός δεν τα ετόνισε πολύ τουλάχιστον στην πρωτολογία του, την οποία σημείωσα. 
   Ενώ δηλαδή μίλησε για εποπτεία και έλεγχο, δεν μίλησε για ρύθμιση της αγοράς, που σημαίνει ότι δεν μίλησε για αντιμονοπωλιακή νομοθεσία ούτε δεύτερο για έλεγχο τιμών. Και εγώ θα σας έλεγα και κάτι άλλο. Διαβάζω σε ορισμένες εφημερίδες, –έχω εδώ μπροστά μου κάποιες- για παράδειγμα στο «ΒΗΜΑ ΤΗΣ ΚΥΡΙΑΚΗΣ» της 14ης Σεπτεμβρίου που μεγαλοπρεπώς αναγγέλλει «Έλεγχος στις τιμές, με ειδική αγορανομική διάταξη». Έκτοτε δεν την είδα και δεν ξέρω εάν πάγωσε η πρόθεση να υπάρξει επέμβαση ελέγχου τιμών αγοράς, όπως διεφαίνετο... 
      ΓΕΩΡΓΙΟΣ ΔΑΣΚΑΛΑΚΗΣ: Δεν μπορούσε να υπάρχει. Θα ήταν λάθος.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε συνάδελφε, αφήστε. Μην μπούμε στη θεωρία. Θα πάμε πολύ μακριά.
      Δεν είπα ότι εγώ το είπα. Το είπε η εφημερίδα. Γιατί το έγραψε η εφημερίδα; Υπάρχει ή δεν υπάρχει; Και αυτή είναι η πρόθεσή μου. Θα υπάρξει ή όχι έλεγχος με αυτή τη μορφή που λέει εδώ; Θα σας δώσω, αν υπάρχει καμία αμφιβολία, και το αντίστοιχο φύλλο που λέει ότι θα γίνει «εντός των ημερών, μετά από λίγο». Έκτοτε όμως δεν άκουσα τίποτε. Αυτό ισχύει ή δεν ισχύει; Το «Βήμα» είναι έγκυρο και ξέρει τι λέει και μάλιστα έχει και το σχέδιο εκείνης της αποφάσεως, η οποία θα ακολουθούσε. Θα έρθει η απόφαση ή τα παγώματα των τιμών πάγωσαν την ανάγκη των επεμβάσεων;
      Δεν ξέρω λοιπόν αν είναι λάθος ή όχι, κύριε συνάδελφε, όμως ξέρω ένα πράγμα: ότι αυτή τη στιγμή η αγορά πάσχει και πάσχει σ’ όλα τα επίπεδα. Κυρίως πάσχει στο επίπεδο του μικροκαταναλωτή. Αλλά γιατί να μην πούμε ότι πάσχει και στο επίπεδο του μικρού εμπόρου του λιανεμπορίου; Διότι, εντάξει, όλοι βαράνε το λιανέμπορο -και σε πολλά σημεία βέβαια φταίει κι αυτός, γιατί κι αυτός κερδοσκοπεί και καιροσκοπεί- αλλά, εν πάση περιπτώσει αυτός φταίει, τελικά βρήκαμε το μικρό και τον βαράμε, ενώ όλοι οι μεγάλοι από πίσω κορυβαντιούν για το ποιος θα πάρει το μεγαλύτερο μερίδιο;
      Κύριε Υπουργέ, εγώ θα σας έλεγα ότι αυτά τα οποία συμβαίνουν για μένα αργά ή γρήγορα θα συνέβαιναν, αλλά εν πάση περιπτώσει συνέβησαν. Πρέπει να τα στρέψουμε από την αρνητική φορά που έχουν, δίνοντας ακριβώς μια θετική φορά στα πράγματα, εγκαθιδρύοντας ή πάντως προωθώντας τον ανταγωνισμό και από την άλλη μεριά, αν αυτό δεν φθάνει, να προωθήσουμε βεβαίως και τον έλεγχο των τιμών. 
      ΠΡΟΕΔΡΕΥΩΝ (Κωνσταντίνος Βρεττός): Ο Β΄ Αντιπρόεδρος της Βουλής κ. Παναγιώτης Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Πρόεδρε, κύριε Υπουργέ,  θα ήθελα κατ’ αρχήν να υπενθυμίσω αυτά που είπα στην πρωτολογία μου, μιλώντας επί της αρχής, ότι θα πρέπει να φροντίσουμε να υπάρχει ένα ιδιαίτερο ποσοστό στα άτομα με ειδικές ανάγκες για τους μικροπωλητές τυφλούς. Θα πρέπει να είναι ένα ιδιαίτερο ποσοστό, δεν ξέρω πόσο θα είναι, αλλά θεωρώ ότι θα πρέπει να οριστεί με το νόμο, στο άρθρο 1 του νομοσχεδίου. Να πούμε δηλαδή ότι για τους τυφλούς μικροπωλητές υπάρχει ένα ποσοστό 0,5% ή 1% ή 2%. Νομίζω ότι αυτό είναι απαραίτητο. Μπορεί να περιλαμβάνονται μέσα στα άτομα με ειδικές ανάγκες, στους ανάπηρους, όμως αν δεν καθοριστεί το ιδιαίτερο αυτό ποσοστό, θα έχουν πρόβλημα. Εξάλλου το επισημαίνουν και με υπομνήματά τους που έχουν έρθει προς όλους τους Βουλευτές και νομίζω ότι κανείς από όλες τις πτέρυγες δεν έχει πρόβλημα γι’ αυτό.
      Οι λαϊκές αγορές είναι ένας δοκιμασμένος και απαραίτητος θεσμός για τη λειτουργία της αγοράς και θεωρώ ότι, επειδή ακριβώς υπάρχουν λιγότερες ανελαστικές δαπάνες στους μικροπωλητές, στους λιανέμπορους, σαφώς συμπιέζονται οι τιμές. Αυτό είναι κάτι που βοηθά, αν θέλετε, τον καταναλωτή, είναι προς όφελος του καταναλωτή.
      Κανείς δεν αμφιβάλλει ότι και σ’ αυτές τις  λαϊκές αγορές θα πρέπει να μπει μια τάξη, ότι θα πρέπει να επιβάλουμε κανόνες και ότι οι κανόνες θα πρέπει να είναι γενικοί και νομίζω ότι το νομοσχέδιο επιχειρεί να επιβάλει γενικούς κανόνες στις υπαίθριες και λαϊκές αγορές.
      Όμως θέλω να παρατηρήσω το εξής. Υπάρχουν λαϊκές αγορές που είναι στεγασμένες, όπως είναι το Καπάνι, όπως είναι οι κλειστές αγορές στην Ξάνθη και στη Ροδόπη. Εκεί υπάρχουν –τέλος πάντων- κάποιοι κανόνες. Υπάρχουν, όμως, και οι υπαίθριες αγορές, τα λεγόμενα παζάρια. Εδώ θέλω να σας πω, κύριε Υπουργέ, πως δεν βλέπω μέσα από το νομοσχέδιο να υπάρχουν γενικοί κανόνες. Και θα κάνω τις εξής επισημάνσεις.
      Πρώτη επισήμανση: Η έκταση των παζαριών. Είναι δυνατόν πόλεις με μικρότερο πληθυσμό από άλλες να έχουν πολύ τεράστια παζάρια που στρεβλώνουν την αγορά; Δεν θα έπρεπε να μπει ανάλογα με τον πληθυσμό και η έκταση του παζαριού; Επειδή αυτό το αφήνουμε στην Τοπική Αυτοδιοίκηση, πρέπει να σας πω ότι πολλές φορές η Τοπική Αυτοδιοίκηση και για λόγους πολιτικού κόστους και γι’ άλλους, διάφορους λόγους αυτό το αφήνει ανεξέλεγκτο.
      Δεύτερη παρατήρηση: Πόσες θέσεις έχουν αυτά τα παζάρια, δηλαδή, τι τετραγωνικά δίνονται; Επιτρέπεται τα τετραγωνικά να δίνονται ανεξέλεγκτα και κάποιος να παίρνει περισσότερα τετραγωνικά; Δηλαδή, η κάθε Τοπική Αυτοδιοίκηση ρυθμίζει τα τετραγωνικά που θέλει αυτή. Όμως αυτό είναι λάθος και εδώ θα πρέπει να μπει ένας κανόνας.
      Μια άλλη παρατήρηση αφορά στον τρόπο που καταλαμβάνονται αυτές οι θέσεις από τους μικροπωλητές. Είναι δυνατόν ανάλογα με το πόση πρόσβαση έχει κάποιος στο δήμαρχο ή στο νομάρχη να συμμετέχει σ’ ένα ή δύο ή τρία ή πέντε παζάρια και άλλος να μην μπορεί να συμμετέχει ούτε σ’ ένα παζάρι; Δεν θα πρέπει να υπάρχει ένας γενικός κανόνας σε αυτό; 
      Μια ακόμα παρατήρηση είναι η εξής: Σε τι ποσοστό συμμετέχουν σ’ αυτά τα παζάρια αυτοί που πουλούν οπωροκηπευτικά και σε τι ποσοστό αυτοί που πουλούν είδη ένδυσης, υπόδησης ή οικιακής χρήσης; Εδώ υπάρχει μια ασυδοσία. Υπάρχουν παζάρια που πουλούν πολλά οπωροκηπευτικά και εκεί πάνε και αγρότες και υπάρχουν παζάρια, όπου γίνεται καθαρά πώληση ειδών ένδυσης, υπόδησης από ό,τι ξεπουλήματα γίνονται από τα εμπορικά καταστήματα.
      ***************
      
      Θα σας πω μια ακόμα στρέβλωση. Μέσα στο ίδιο το υπαίθριο παζάρι υπάρχουν αυτοί που έχουν -ή που θα έχουν- ταμειακές μηχανές και αυτοί που θεωρούνται ότι κατά βάση πουλούν οπωροκηπευτικά και αγροτικά προϊόντα και δεν έχουν ταμειακές μηχανές. Θα σας πω, λοιπόν, ότι έρχονται ολόκληρες νταλίκες φορτηγά που έχουν οπωροκηπευτικά –που κατά βάση αυτοί οι άνθρωποι είναι μεγαλέμποροι- και συμμετέχουν στο παζάρι και δεν έχουν καμία σχέση με την καλλιέργεια της γης! Καμία σχέση! Δε θα πρέπει, λοιπόν, να δούμε το θέμα ώστε και σ’ αυτούς να τοποθετηθούν ταμειακές μηχανές;
      Θα σας πω μια ακόμα στρέβλωση που υπάρχει. Είναι διαφορετικά τα ασφαλιστικά συστήματα στους μικροπωλητές. Αλλιώς ασφαλίζεται αυτός ο οποίος έχει είδη ένδυσης και υπόδησης, οπότε πάει στο ΤΕΒΕ, αλλά και εκεί υπάρχει η υποκατηγορία που λέει ότι εάν κατάγεται ή έχει πάρει την άδεια από κοινότητα με πληθυσμό κάτω από δύο χιλιάδες κατοίκους δεν υπάγεται στο ΤΕΒΕ αλλά στον ΟΓΑ. Υπάρχουν άλλοι που λένε ότι πουλούν οπωροκηπευτικά και είναι μεγαλέμποροι και ουσιαστικά πληρώνουν ΟΓΑ. Άρα και σ’ αυτά θα πρέπει να υπάρχει ένας έλεγχος για να μην υπάρχει στρέβλωση και να υπάρχει ένας γενικός κανόνας. 
      Αυτά τα ανέφερα, κύριε Υπουργέ, με την καλή πίστη ότι και εσείς θέλετε να βάλετε και στις υπαίθριες αγορές γενικούς κανόνες που θα εφαρμόζονται σ’ όλη την Ελλάδα. Πιστεύω να λάβετε υπόψη σας αυτές τις επισημάνσεις και να βάλετε αυτό το ιδιαίτερο ποσοστό για τους τυφλούς μικροπωλητές.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωνσταντίνος Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, συζητώντας τα πρώτα άρθρα αυτού του νομοσχεδίου δεν μπορώ παρά να επισημάνω και εγώ τις παρενέργειες που ασκεί στο εμπόριο η ανεξέλεγκτη διεξαγωγή των παζαριών. 
      Πριν από ένα μήνα περίπου περιδιαβαίνοντας τον κεντρικό, ιστορικό, εμπορικό δρόμο των Ιωαννίνων, την οδό Αβέρωφ, έλαβα ως εξήγηση από τους καταστηματάρχες της άπνοιας που υπήρχε στην αγορά τη διεξαγωγή εκείνη την εποχή δύο ή τριών παζαριών σε γειτονικούς του Δήμου Ιωαννίνων δήμους. Και βεβαίως δεν είναι τώρα καιρός σ’ αυτό το νομοσχέδιο που συζητάμε να ρυθμίσετε την επιβολή κανόνων και περιορισμών για τη διεξαγωγή των παζαριών που πλήττουν το εμπόριο που ασκείται σε στεγασμένους χώρους, αλλά νομίζω πως αξίζει να ακουστεί και από μένα ότι σ’ αυτή τη χώρα –που νομιμοποιούμε αυθαίρετα, που μετατρέπουμε ποινές δικαστηρίων που δεν είμαστε σε θέση να εκτελέσουμε σε χρηματικές και που έχουμε εγκλωβισμένους από την εφορία, από τα διάφορα ταμεία, από τους ιδιοκτήτες τους, αυτούς οι οποίοι είναι ακινητοποιημένοι μέσα στα καταστήματά τους- συνεχίζεται να δίδεται η αίσθηση ότι όποιος ασκεί μία νόμιμη δραστηριότητα στην Ελλάδα είναι περίπου κορόιδο, για να χρησιμοποιήσω μια έκφραση η οποία δεν είναι τόσο συνάδουσα με την Αίθουσα. Νομίζω πως πρέπει, επιτέλους, με δική σας πρωτοβουλία σ’ άλλο νομοσχέδιο να ρυθμιστεί και να μπει σε τάξη και το περίφημο αυτό θέμα των παζαριών.
      Εγώ, κύριε Υπουργέ, θα σταθώ στο λίγο χρόνο που διαθέτω σ’ αυτό που είπα και στη συζήτηση επί της αρχής του νομοσχεδίου και που βλέπω με ικανοποίηση ότι εσείς και ο Υφυπουργός λάβατε υπόψη και που είναι μία παράλειψη που υπήρχε σε μία, εκ πρώτης και εκ δευτέρας όψεως, άσχετη διάταξη που υπάρχει σ’ αυτό το νομοσχέδιο και που αφορά τη λίμνη των Ιωαννίνων.
      Είχα επισημάνει τότε για τον περίεργο τρόπο να νομοθετούμε υπό τον τίτλο «άλλες διατάξεις» και να βάζουμε διάφορες άσχετες διατάξεις σε νομοσχέδια που έχουν τίτλους παραπειστικούς εν σχέσει με αυτές τις διατάξεις στερώντας έτσι τους πολίτες και εμάς που τους εκπροσωπούμε, από το να εκφράσουμε γνώμη γι’ αυτά. 
      Ζήτησα σ’ αυτή τη διάταξη που αφορά την καθιέρωση συγκοινωνιακών και τουριστικών πλόων στη λίμνη των Ιωαννίνων –γιατί, κύριε Υπουργέ, όταν λέτε για λίμνες που έχουν πλόες τουριστικούς εννοείται η λίμνη των Ιωαννίνων στην Ελλάδα, μέχρι στιγμής τουλάχιστον-  να εκτιμηθεί ότι στην επιτροπή, που συγκροτείται για να εισηγείται στη νομαρχία για τα δρομολόγια, για τα τέλη και για τους ναύλους σ’ αυτούς τους πλόες που γίνονται σε λίμνες, να συμμετέχει και ο Σύλλογος Λεμβούχων της νήσου των Ιωαννίνων και που, επειδή φυσικά ο νόμος δεν αναφέρεται στη λίμνη, δεν μπορεί να λεχθεί ως «Σύλλογος Λεμβούχων της λίμνης των Ιωαννίνων», αλλά πολύ σωστά μιλάτε για το «τοπικό Σωματείο Λεμβούχων», για να έχει τη γενική διατύπωση που πρέπει να έχει κάθε νομοθέτημα. 
      Απλώς στο κείμενο που διανείματε βλέπω εδώ ότι λέτε: «Στο τέλος του στίχου Α΄ μετά τις λέξεις «φορέα διαχείρισης λιμένων»…». Και διορθώνω ότι δεν είναι λιμένων, αλλά είναι λιμνών …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, λιμνών.
      ΚΩΝΣΤΑΝΤΙΝΟΣ ΤΑΣΟΥΛΑΣ: Επωφελούμαι, συνεπώς αυτής της ικανοποιήσεως ενός λογικού αιτήματος ενός κλάδου που δραστηριοποιείται στη νήσο των Ιωαννίνων και στη λίμνη των Ιωαννίνων περισσότερο από τριάντα χρόνια να ζητήσω, κύριε Υπουργέ, ότι στο ίδιο άρθρο 8 β΄  έχετε στην περίπτωση Α΄ τους όρους και τις προϋποθέσεις για την εκτέλεση αυτών των πλόων στις λίμνες. Και εξειδικεύετε εν συνεχεία σε τι αφορούν αυτές οι προϋποθέσεις και λέτε: στον καθορισμό δρομολογίων, στον καθορισμό ναύλου, ανώτατης δηλαδή τιμής και στο όριο απομάκρυνσης λόγω ηλικίας του πλοίου από τα δρομολόγια.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
     Εδώ, επιτρέψτε μου να πω ότι θα μπορούσε αυτό να διατυπωθεί όχι ως «όριο απομάκρυνσης», αλλά «προϋποθέσεις απομάκρυνσης» και όχι «λόγω ηλικίας», αλλά «λόγω καταστάσεως», διότι τα πλοιάρια που είναι σε λίμνες, λόγω ακριβώς του νερού, δεν έχουν τη φθορά που έχουν τα πλοία που δραστηριοποιούνται στη θάλασσα. 
     Συνεπώς είναι άδικο να έχουμε τα ίδια χρονικά όρια ανοχής κυκλοφορίας αυτών των πλοιαρίων με τους όρους των πλοίων που κινούνται στις θάλασσες. Αν ήταν εδώ κάποιος αρμόδιος του Υπουργείου Ναυτιλίας, θα σας έλεγε ότι οι έλεγχοι που γίνονται σ’ αυτά τα πλοία καταδεικνύουν ότι παρά την παρέλευση δεκαετιών, δεν έχουν την παραμικρή φθορά στο σκαρί τους. 
     Γι’ αυτό, νομίζω ότι θα ήταν πιο εύλογο, αντί για «όριο απομακρύνσεως», να μπουν «οι προϋποθέσεις απομακρύνσεως» και –επαναλαμβάνω- όχι «λόγω ηλικίας», αλλά «λόγω καταστάσεως», η οποία έχει να κάνει με την ασφάλεια και που διαπιστώνεται, αλλά όχι «αυτομάτως λόγω παρελεύσεως ηλικίας».
     Θα ήθελα, επίσης, να παρακαλέσω να δούμε λίγο την τελευταία παράγραφο, στην οποία καθορίζεται το πρόστιμο για την παράβαση των όρων των αδειών που χορηγεί η Νομαρχιακή Αυτοδιοίκηση γι’ αυτούς τους πλόες. Νομίζω ότι το όριο των 30.000 ευρώ είναι εξοντωτικό και θα ήταν περισσότερο εύλογο και κατανοητό -και θα είχε τις συνέπειες που θέλει ο νόμος να έχει- αν έμπαινε αντί για 30.000 ευρώ, το μισό, δηλαδή 15.000 ευρώ, διότι αυτό το ποσό γι’ αυτούς τους ανθρώπους είναι και ανεφάρμοστο να βρεθεί και εξοντωτικό και, συνεπώς δεν πληροί τους όρους που έχει κάθε ποινή, δηλαδή τους όρους της συμμόρφωσης και της επιβολής συνεπειών.
     Ευχαριστώ, κύριε Υπουργέ.
     ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε, κύριε Τασούλα.
     Κύριοι συνάδελφοι, τελείωσαν οι πρωτολογίες. Εισερχόμαστε τώρα στις δευτερολογίες. Ο Κοινοβουλευτικός Εκπρόσωπος του Κομμουνιστικού Κόμματος Ελλάδας ζήτησε το λόγο για να δευτερολογήσει και μετά θα δώσουμε το λόγο στον κύριο Υπουργό για να συνοψίσει και να απαντήσει συνολικά. 
     Ορίστε, κύριε Γκατζή, έχετε το λόγο.
     ΝΙΚΟΛΑΟΣ ΓΚΑΤΖΗΣ: Κύριε Υπουργέ, κατ’ αρχάς θα ήθελα και εγώ να εκφράσω τη σύμφωνη γνώμη μου μ’ αυτά τα οποία είπε ο κύριος Πρόεδρος σχετικά με τους τυφλούς και την Ομοσπονδία Τυφλών. Έχω καταθέσει και το υπόμνημα.
     Στη συζήτηση επί της αρχής ο κύριος Υφυπουργός δέχθηκε το ποσοστό αυτό να είναι 3% και νομίζω ότι θα το υιοθετήσετε και εσείς, γιατί είναι μία τάξη, η οποία θέλει πραγματικά μία στήριξη.
     Θα μπορούσα, επίσης, να πω ότι από τις προτάσεις που έκανε ο κ. Σγουρίδης, πολλές με βρίσκουν σύμφωνο. Όμως, επειδή εδώ ακούστηκαν πάρα πολλά –για κοινωνικό έλεγχο, για σταθερότητα των τιμών, για έλεγχο των τιμών, κλπ- θα ήθελα να πω ότι τα μέτρα αυτά που λαμβάνετε, κύριε Υπουργέ και κύριοι συνάδελφοι, μπορεί πραγματικά να βάζουν μία τάξη στη λειτουργία της λαϊκής αγοράς, αλλά δεν έχουν καμία σχέση με τον έλεγχο των τιμών. 
     Θα πάει, λοιπόν, ο έλεγχος και θα δει αν έχει την πινακίδα που αναγράφει την τιμή, αν έχει την ένδειξη ότι είναι τάδε εισαγόμενο, κλπ, αν είναι καθαρός ο πάγκος, αν έχει τη ζυγαριά, αν έχει ελέγξει τα μέτρα και τα σταθμά, με βάσει τις ποινές που θέτετε στα άρθρα 4 και 6. Όμως, κύριε Πρόεδρε, η διαμόρφωση των τιμών γίνεται στην τιμή παραγωγής και μέσα στους κανόνες της ελεύθερης αγοράς, με τη νεοφιλελεύθερη πολιτική που έχει υιοθετήσει η Κυβέρνηση και προχωρά βήμα-βήμα, δεν είναι δυνατόν να γίνει έλεγχος των τιμών ούτε μπορεί κανένας να πει ότι θα καθορίσει αυτές τις τιμές, θα βάλει ένα πλαφόν. Δεν μπορεί να το κάνει. Μπορεί να έχει κάποιος την πρόθεση, αλλά δεν μπορείτε μ’ αυτή την αντιλαϊκή, νεοφιλελεύθερη πολιτική, να πείτε πραγματικά «εδώ θα βάλω μαχαίρι». 
     Πώς θα μπει το μαχαίρι; Κυνηγώντας αυτούς που διαμορφώνουν τις τιμές. Κυριαρχεί η αισχροκέρδεια, η λεηλασία του εισοδήματος, η φοροδιαφυγή. Τεράστια ποσά χάνονται και από τις τσέπες των καταναλωτών, ιδιαίτερα των φτωχών λαϊκών στρωμάτων που τρέχουν σ’ αυτές τις αγορές και στους μικρεμπόρους. Όμως και οι μικρέμποροι, όπως πολύ σωστά ειπώθηκε και από άλλους ομιλητές, είναι τα εξιλαστήρια θύματα αυτής της πολιτικής ή μάλλον είναι αυτοί που εξαργυρώνουν –με λίγα λόγια- το «χαράτσι» το οποίο εισπράττουν οι μεσάζοντες και οι χονδρέμποροι.
      Επειδή ειπώθηκε και από τον κ. Γείτονα ότι κάνουμε κριτική, αλλά δεν έχουμε προτάσεις, θα ήθελα να πω πως τις προτάσεις μας τις είπαμε. Όσον αφορά το να διαμορφώσουμε καλύτερα τα άρθρα αυτά, προτάσεις άλλες δεν υπάρχουν και όσο να σκεφτεί κανείς, δεν θα μπορέσει να κάνει καλύτερες προτάσεις από αυτές τις οποίες έκανε ο κύριος Υπουργός, το Υπουργείο μέσα στα πλαίσια της λειτουργίας της ελεύθερης αγοράς. Θέλει άλλη πολιτική και άλλη πολιτική δεν μπορείτε να ασκήσετε. Ούτε θέλετε ούτε μπορείτε.
      Η πρότασή μας ήταν ξεκάθαρη, ενισχύστε και καθιερώστε τους συνεταιρισμούς, προμηθευτικούς και παραγωγικούς,  σαν τους μόνους εγγυητές προμήθειας και διακίνησης των αγροτικών προϊόντων, ξηράς και θάλασσας, όπως λένε και να δείτε ότι οι τιμές θα είναι διαμορφωμένες. Αλλά εκεί θέλει μια άλλη πολιτική, μια φιλολαϊκή πολιτική που θα διώξει το χονδρέμπορο, το μεσάζοντα, θα διώξει αυτούς που παίρνουν από τον παραγωγό το προϊόν 5 δραχμές και καταλήγει να το τρώει ο καταναλωτής 50 δραχμές. 
      Γι΄ αυτό λέμε ότι δεν μπορεί να γίνει και ότι αυτές είναι οι προτάσεις μας. Μη λέμε, επομένως, ότι εδώ γίνεται εξυγίανση, ότι έχουμε σταθερές τιμές κλπ. Ότι γίνεται ένα νοικοκύρεμα στη λειτουργία των λαϊκών αγορών, μάλιστα, αλλά απέχει παρασάγγας από  το να πούμε ότι θα έχουμε έλεγχο των τιμών, σταθερές τιμές, ποιότητα κλπ. Είναι έξω απ’ όλα αυτά τα πλαίσια.
      Επίσης, θα ήθελα να κάνω και μια ακόμα παρατήρηση, την οποία ανέφερα και προηγουμένως, κύριε Υπουργέ. Ειπώθηκε απ’ όλες τις πτέρυγες, ακόμα και από το δικό σας κόμμα. Δεν μπορεί η Νομαρχιακή Αυτοδιοίκηση ή ο οργανισμός να λέει ότι οι λαϊκές αγορές παραδείγματος χάρη θα γίνουν στους τάδε δρόμους. Πρέπει να έχει λόγο η δημοτική αρχή και μάλιστα η επιτροπή της, η οποία θα εισάγει στο δημοτικό συμβούλιο τις προτάσεις της για το που θα γίνουν οι λαϊκές αγορές. 
      Πρέπει να δεχθούμε αυτό που ακούγεται, την πρόταση αυτού του κοινωνικού –όπως λέτε- οργάνου. Φυσικά, κοινωνικός έλεγχος δε γίνεται. Λένε μονάχα που θα γίνουν λαϊκές αγορές κλπ. και πότε θα λειτουργήσουν. Θα πρέπει να δέχεται το νομαρχιακό όργανο, ο οργανισμός τις προτάσεις αυτών των οργάνων και όχι απλώς να έχουν γνώμη. Να αναφέρουμε ότι θα γίνεται ύστερα από πρόταση της επιτροπής, ύστερα από σύμφωνη γνώμη της επιτροπής, όπως θέλετε, διατυπώστε το, βέβαια «η πρόταση της επιτροπής» είναι πιο ισχυρό, αλλά αν δεν το θέλετε και τόσο ισχυρό, βάλτε «τη σύμφωνη γνώμη της επιτροπής», για να έχουμε και καλύτερα αποτελέσματα.
      Επειδή δεν λύνει το πρόβλημα, κύριε Πρόεδρε, επειδή δεν βάζει μαχαίρι στη διακίνηση αυτού του κυκλώματος των οπωροκηπευτικών, αυτά είναι μπαλώματα, είναι μερεμέτια. Γι’ αυτό και μεις λέμε ότι δεν το ψηφίζουμε. Πρέπει να παρθούν αποφασιστικά μέτρα, για να έχουμε λύσει αυτά τα προβλήματα.
      Όσον αφορά τους μικρέμπορους, που έχει ακουστεί ότι κάποιοι διακινούν το παρεμπόριο, πολλά έχουν ειπωθεί. Έχουν γίνει ημερίδες διαλέξεις κλπ. Ποια είναι η κατάληξη; Ο μικρέμπορας είναι θύμα αυτής της πολιτικής. Θα πάει ο άνεργος, αυτός είναι εκείνος, ο οποίος θα προστρέξει σε αυτές τις λύσεις. Αν δεν λυθεί το πρόβλημα με άλλες αναπτυξιακές πολιτικές, δυστυχώς αυτό θα πολλαπλασιάζεται και το παραεμπόριο θα αισχροκερδεί. 
      Τελειώνοντας, κύριε Πρόεδρε, θα ήθελα να πω ότι υπάρχει και άλλη κατηγορία του χοντρού λαθρεμπορίου, το οποίο γίνεται. Εκεί πρέπει να δώσει την προσοχή της η Κυβέρνηση με ελέγχους και μέτρα, που δεν αναφέρονται μέσα στο νομοσχέδιο. Για το χονδρέμπορο κάνει το μητρώο. Και λοιπόν; Πετάμε αυτόν ο οποίος δεν είναι επαγγελματικά εντάξει, δεν έχει την αναγνώριση, δεν είναι γραμμένος στο άλφα, βήτα ή γάμα ταμείο ή στο επιμελητήριο, ενώ υπάρχει αυτός ο οποίος του νοθεύει τις τιμές, πουλάει λίγο λιγότερο και μονοπωλούμε και εκεί με αυτούς τους λίγους οι οποίοι καθιερώνουν τις τιμές. Θέλει πραγματική αντιμετώπιση και άλλη πολιτική η οποία θα λύσει κάποια προβλήματα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Διαμαντής έχει το λόγο.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, το μεγαλύτερο μέρος της κριτικής που ακούσθηκε στην Αίθουσα αυτή, κυρίως από αυτούς που είχαν μια αίσθηση ότι πρέπει να το κατακρίνουν για λόγους αντιπολιτευτικούς, ήταν ότι το νομοσχέδιο είναι αποσπασματικό, αποτελείται από επιμέρους διατάξεις, είναι μερεμέτια, όπως είπε ο κ. Γκατζής κλπ.
      Εγώ από τη συζήτηση επί της αρχής και από τη συζήτηση στην επιτροπή δεν κατάλαβα ότι ο Υπουργός είπε ότι είναι ένας νόμος ο οποίος ολοκληρώνει ό,τι έχει σχέση με το εμπόριο. Και από τον τίτλο του ακόμη φαίνεται ότι είναι η τροποποίηση του ν. 2323/1995 και στην εισηγητική έκθεση το λέει πάρα πολύ καθαρά ότι στη διαδρομή αυτή των οκτώ ετών παρουσιάστηκαν προβλήματα, δυσλειτουργίες, κενά, ασάφειες. Γιατί για πρώτη φορά έγινε θεσμικό πλαίσιο που ρυθμίζει αυτές τις αγορές, τις υπαίθριες, των πλανόδιων κλπ., το 1995-1996. Δεν υπήρχε παλαιότερα. Αυτά τώρα ρυθμίζονται. Ούτως ή άλλως είναι επιμέρους διατάξεις. Είναι ένας ρυθμιστικός νόμος που καθορίζει τους όρους, τις προϋποθέσεις, τις λειτουργίες αυτού του συγκεκριμένου εμπορίου. Και βεβαίως σε καμιά περίπτωση δεν ισχυρίστηκε κανείς ότι με αυτόν θα καταπολεμηθεί η ακρίβεια, η αισχροκέρδεια κλπ.
      ΝΙΚΟΛΑΟΣ ΓΚΑΤΖΗΣ: Πώς; Δεν ειπώθηκε αυτό; 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε συνάδελφε, είπαμε ότι συμβάλλει και προς αυτήν την κατεύθυνση. Αλίμονο αν παραδεχθούμε ότι το όλο ζήτημα της ακρίβειας, της αισχροκέρδειας, της προσβολής του καταναλωτή αρχίζει και τελειώνει στις υπαίθριες αγορές. Αλίμονο αν το παραδεχθούμε αυτό σαν κοινωνία και σαν νομοθετικό Σώμα. 
      Κύριε Υπουργέ, ακούσαμε και διάφορα άλλα. Ο κ. Σγουρίδης έκανε μια αναφορά με την έκταση των παζαριών. Μπορεί να έχει δίκιο, αλλά αν πάμε σε μια ολοκληρωμένη συζήτηση γύρω από τέτοιου είδους ζητήματα για το εμπόριο, πρέπει να μιλήσουμε πρωτίστως για το μέγεθος των πολυκαταστημάτων, των σούπερ μάρκετ. Γιατί το θέμα δεν είναι το μέγεθος του παζαριού σε μια μικρή πόλη που ούτως ή άλλως το παζάρι διαρκεί μια βδομάδα, ή οι εμποροπανηγύρεις, ή το κυριακάτικο παζάρι. Σημασία έχει αυτό που είναι σε καθημερινή λειτουργία. 
      Εμείς λέμε ότι στα πλαίσια της ελεύθερης αγοράς κλπ. δεν έχουμε κανένα περιοριστικό κανόνα. Μπορεί να έρθει οποιαδήποτε αλυσίδα και να ανοίξει ένα κατάστημα όσων χιλιάδων τετραγωνικών θέλει. Δεν μπορούμε σε καμιά περίπτωση να πούμε ότι και αυτό εντάσσεται στους κανόνες της ελεύθερης αγοράς. Μπορεί μια κοινωνία να θεσπίσει περιοριστικούς όρους στη λειτουργία για να μη στρεβλώνεται η αγορά.
      Θα σας πω και ένα παράδειγμα, κύριε Υπουργέ. Υπάρχει μια άποψη που λέει ότι ο ανταγωνισμός είναι πρωτίστως ζήτημα μεγέθους. Για παράδειγμα φέρνω τα μεγάλα πολυκαταστήματα, τα οποία λειτουργούν με ένα πολύ συγκεκριμένο ποσοστό κέρδους, συνήθως μικρότερο από αυτό που αντέχουν τα μικρά καταστήματα και αυτός είναι και ο λόγος εξαφάνισής τους, οπότε δημιουργείται η ανεργία κλπ.
      ΠΡΟΕΔΡΕΥΩΝ (Παναγιώτης Σγουρίδης): Δεν είναι ακριβώς έτσι. Στο τέλος αποδεικνύεται ότι έχουν μεγαλύτερο κέρδος, διότι απλώς κάνουν προσφορές σε κάποια είδη.
      ΓΕΩΡΓΙΟΣ ΔΑΣΚΑΛΑΚΗΣ: Σε πρώτη φάση αυτό.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Δεν είναι τόσο απλό, κύριε Πρόεδρε, και θα σας εξηγήσω γιατί.
      Το Σαββατοκύριακο που μας πέρασε, επειδή το ζήτημα των τιμών, της ακρίβειας είναι στην ημερήσια διάταξη της πολιτικής, το Ινστιτούτο Καταναλωτών –εγώ δεν ξέρω τι ακριβώς είναι αυτό το περίεργο πράγμα, απλώς ξέρω ότι επί τριάντα χρόνια βλέπω το ίδιο πρόσωπο, ούτε ξέρω αν έχει μέλη ούτε πώς εκλέγονται ούτε αν έχει κάποια μαζικότητα ούτε αν προσφέρει και κάτι στο τέλος- τέλος, απλώς σε περιόδους αιχμής και πολιτικού ενδιαφέροντος βγαίνουν στο προσκήνιο- έβγαλε έναν ενδεικτικό πίνακα που έλεγε ότι και στην περίοδο αυτή υπήρξαν ανατιμήσεις σε ορισμένα είδη και πρώτο-πρώτο είχε το ρύζι. 
      Εγώ είμαι επαγγελματίας του είδους, είμαι παραγωγός. Μου έκανε λοιπόν εντύπωση, γιατί έλεγε ότι το ρύζι πήγε από 2,53 ευρώ το κιλό, 2,57 ευρώ το κιλό. Εγώ ακούγοντας αυτό έμεινα έκπληκτος. Αναρωτήθηκα πώς γίνεται αυτό. Εγώ ως παραγωγός δίνω αυτό το προϊόν για 0,60 λεπτά το κιλό. Από εμένα μέχρι  τον καταναλωτή μεσολάβησε αυτός που το πούλησε και ο τυποποιητής-συσκευαστής που το έβαλε σε ένα σακουλάκι. Αυτή είναι η διαδικασία. Το έβαλε σε ένα σακουλάκι και μπήκε στο ράφι. Πώς έγιναν λοιπόν τα 0,60 λεπτά 2,60 ευρώ; Είναι τρομακτική η διαφορά. Δύο ευρώ μόνο γι’ αυτό το πράγμα;
      Έχω έναν γνωστό σε κάποιο πολυκατάστημα και αμέσως πήγα και τον ρώτησα, τι έγινε.
      Όμως, μου λέει «ξέρεις, αυτό δεν είναι δικό μας. Το ράφι αυτό είναι αγορασμένο από την εταιρεία». Και τον ρωτώ: «Πώς είναι αγορασμένο;». Μου λέει «αυτό το ράφι πουλήθηκε 60 εκατομμύρια». Δηλαδή, είναι το εμπόριο, είναι άλλες παράπλευρες διαδικασίες και λειτουργίες που οδηγούν σε αυτήν την κατάσταση; Γιατί το κατάστημα σε αυτά που πουλάει, έχει συγκεκριμένο ποσοστό κέρδους. 
      ΕΛΕΥΘΕΡΙΟΣ ΒΕΡΥΒΑΚΗΣ: Είναι κι αυτό ένα άλλο σταρ-σύστεμ!
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Είναι ένα λανθασμένο σύστημα. Εγώ ξέρω ότι πρέπει να βρούμε έναν άλλο τρόπο. 
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, τα σούπερ μάρκετ επισήμως πουλούν τις θέσεις. Λέει ότι για να βάλεις το προϊόν σου μέσα στο σούπερ μάρκετ, πληρώνεις τόσο το ράφι.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, όταν λέτε επισήμως, εννοείτε ότι αυτό δηλώνεται και στην εφορία; Εγώ νομίζω ότι δεν δηλώνεται πουθενά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως δηλώνεται.
      ΠΡΟΕΔΡΕΥΩΝ (Παναγιώτης Σγουρίδης): Επισήμως ναι μεν δηλώνεται στην εφορία, αλλά είναι παράνομο ως προς το θέμα του εμπορίου. Κανονικά δεν πρέπει να γίνεται έτσι. Δηλαδή, κάποιος που θέλει να πουλήσει, για παράδειγμα, ρύζι, πρέπει να ξέρει ότι θα πληρώσει το πολυκατάστημα για να το τοποθετήσει στο ράφι.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κατά τη γνώμη μου, συζητούμε άκαιρα για όλα αυτά τα θέματα, γιατί δεν μιλούμε σήμερα για την αγορά.
      ΓΕΩΡΓΙΟΣ ΔΑΣΚΑΛΑΚΗΣ: Κάνετε λάθος. Είναι επίκαιρα.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Έστω ότι με αφορμή αυτό το παράδειγμα, συζητούμε και για την αγορά.
      ΠΡΟΕΔΡΕΥΩΝ (Παναγιώτης Σγουρίδης): Παρεμπιπτόντως.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Νομίζω ότι μπορούμε, αν μη τι άλλο, να προσδιορίσουμε την έννοια της αισχροκέρδειας. Μπορεί να μην έχουμε τη δυνατότητα να περιορίσουμε την τιμή ή να κάνουμε τώρα αγορανομικές διατάξεις, αλλά η έννοια της αισχροκέρδειας και τα μεγέθη που συνοδεύουν αυτήν την έννοια μπορούν να οριστούν.
      ΕΛΕΥΘΕΡΙΟΣ ΒΕΡΥΒΑΚΗΣ: Και διατάξεις μπορούν να υπάρξουν.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λιάσκος.
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, πραγματικά μερικές φορές αδυνατούμε να σας παρακολουθήσουμε. Είναι αστείο να κατηγορείτε εμάς ότι έχουμε αλλοιωθεί ή να ακούμε συναδέλφους στην Αίθουσα να μιλούν για το κόμμα της Αξιωματικής Αντιπολίτευσης και να λένε ότι λαϊκίζουμε. 
      Πράγματι, βρισκόμαστε σε πλήρη αδυναμία να παρακολουθήσουμε ένα κόμμα το οποίο, αν θέλετε, περιπλανώμενο ιδεολογικά εδώ και εκεί, έφθασε σήμερα σε αυτό το σημείο. Θυμηθείτε λίγο τους εαυτούς σας, τις κρίσεις που περάσατε, τις αντιγραφές που κάνατε.
      Ξέρετε κάτι, κύριε Υπουργέ; Όταν κανείς αντιγράφει και βλέπει από το μπροστινό του, θα θυμάστε από το σχολείο ότι τα ιδανικά τα γράφει δανεικά, γιατί δεν βλέπει και καλά. Αρχίζει και δημιουργεί στρεβλώσεις. Γι’ αυτόν το λόγο είστε οι τελευταίοι που μπορείτε να μιλάτε για αυτά τα θέματα. 
      Η Νέα Δημοκρατία είχε πάντα ξεκάθαρη ταυτότητα. Το είπα και την τελευταία φορά που μίλησα εδώ μέσα. Μπορεί κάποιος να πει ότι δεν του αρέσουν αυτά που λέμε, αλλά ξέρει τι ακριβώς λέμε. Αν παρακολουθήσουμε τη διαδρομή σας από τότε που ιδρυθήκατε ως κόμμα μέχρι σήμερα -αν και κάποτε είπατε ότι εξελίσσεστε-, τότε θα δούμε ότι δεν θα πρέπει να κατηγορείτε αυτούς που έβλεπαν είκοσι ή τριάντα χρόνια νωρίτερα αυτά που εσείς μόλις σήμερα είδατε. Μην τους κατηγορείτε. Να λέτε «δεν ξέραμε, δεν είχαμε καταλάβει», αλλά να μη μας κατηγορείτε.
      Θα σας πούμε το εξής: Όταν απαντάτε για τον Οργανισμό Λαϊκών Αγορών, θα πρέπει να έχετε κατά νου αυτά ακριβώς που εμείς σας ρωτήσαμε και τοποθετηθήκαμε. Εγώ το έκανα με ευγενικό τρόπο.
      Κύριε Υπουργέ, ποιος είναι ο πρόσφορος τρόπος, για να λειτουργούν οι λαϊκές αγορές; Να λειτουργούν υπό την εποπτεία σας με οργανισμούς ή να λειτουργούν μέσω της δευτεροβάθμιας και πρωτοβάθμιας Τοπικής Αυτοδιοίκησης; Πάρτε μία απόφαση εδώ σε αυτήν την Αίθουσα.
      Εμείς είμαστε ανοιχτοί να συζητήσουμε το ενδεχόμενο να δημιουργηθούν οργανισμοί σε όλες τις περιφέρειες, γιατί έτσι θεωρεί το Υπουργείο ότι θα λειτουργούν καλύτερα οι λαϊκές αγορές. Δηλαδή τι είναι αυτό; Σε μία πόλη θα έχουμε οργανισμό και σε μία άλλη πόλη θα είναι η Νομαρχιακή Αυτοδιοίκηση; Για ποιο λόγο; Ποιο από τα δύο συστήματα είναι σωστό; 
      Γιατί θα έχουμε Οργανισμό μόνο στη Θεσσαλονίκη; Δεν υπάρχουν, κύριε Υπουργέ, άλλες μεγάλες πόλεις; Ας πούμε, γιατί όχι και στη Λάρισα ή στην Πάτρα; Γιατί; Θα το δούμε στο μέλλον; Δεν είναι ύποπτο αυτό;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι εννοείτε, δηλαδή, να γενικεύσουμε τα μέτρα;
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, να σας πω κάτι; 
      ΠΡΟΚΟΠΗΣ ΠΑΥΛΟΠΟΥΛΟΣ: Το ’95 γιατί δεν το είδατε; 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να γενικεύσουμε τα μέτρα;
      ΑΝΑΣΤΑΣΙΟΣ ΛΙΑΣΚΟΣ: Οι ενέργειές σας μιλούν από μόνες τους. Και να σας πω και κάτι; Γιατί μιλούν οι ενέργειές σας; Διότι κατηγόρησε προηγουμένως, συνάδελφος εδώ, τη Νέα Δημοκρατία ότι έρχεται ο Υπουργός να κάνει οργανισμό στη Θεσσαλονίκη. Γιατί, για να δίνει με αδιαφάνεια τις άδειες ο νομάρχης; Όχι. Αυτό είναι επιστρέψιμο. Δηλαδή πιθανώς γίνεται για να ελέγχεται πώς θα δίνονται οι άδειες στη Θεσσαλονίκη. Να ελέγχεται από ένα μηχανισμό, τον οποίο στήνετε εσείς. Αφού λοιπόν μας κατηγορείτε γι’ αυτό, σας απαντάμε έτσι. 
      Να σας πούμε τώρα και κάτι άλλο. Εδώ πάρα πολλοί ομιλητές του κόμματός σας με εύσχημο τρόπο έβαλαν το πρόβλημα που βάζαμε. Και ο κύριος Πρόεδρος σας είπε ότι δεν υπάρχουν γενικοί κανόνες σ’ αυτό το νομοσχέδιο. Ο εισηγητής σας είπε ότι δεν είπαν ότι είναι ένα ολοκληρωμένο νομοσχέδιο. Μα αυτό λέμε κι εμείς. Ότι φέρνετε εδώ συρραφές, κουρελούδες νομοσχεδίων, που με ετερόκλητα άρθρα προσπαθείτε να ρυθμίσετε πράγματα, τα οποία είχατε κάνει λάθος την προηγούμενη φορά. 
      Μου λέτε, παραδείγματος χάρη, για τον τουρισμό, για τα κλιμάκια και σας λέω, εσείς διαλύσατε τον ΕΟΤ και στην αδυναμία σας παίρνετε άλλες περιφερειακές διευθύνσεις και τις πάτε αλλού. Γυρνάτε τη Σύρο πίσω στην Αθήνα, γιατί ακριβώς νομοθετώντας λάθος ερχόσαστε με διάφορα ετερόκλητα άρθρα να δημιουργήσετε πάλι μια χαοτική κατάσταση. 
      Εμείς κάναμε τις παρατηρήσεις μας. Σας είπαμε ότι, εν πάση περιπτώσει, έχουμε συγκεκριμένες παρατηρήσεις στα άρθρα και θεωρούμε ότι το σημαντικό είναι πως το παράνομο εμπόριο δεν πατάσσεται για να εξυγιανθεί η αγορά με τον τρόπο που νομοθετείτε. Από εκεί και πέρα εσείς δεν το αντιλαμβάνεσθε. Θεωρείτε ότι έχουμε μόνο κριτική διάθεση και, αν θέλετε, η αγορά εξυγιαίνεται με ένα ολοκληρωμένο νομοθέτημα, το οποίο θα πηγάσει μέσα από βαθιά συζήτηση με όλους τους φορείς που την αφορούν. 
      Ευχαριστώ πάρα πολύ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
      Κατ΄ αρχάς, όσον αφορά αυτό που είπε ο εισηγητής της Πλειοψηφίας, ότι το νομοσχέδιο αυτό δεν έχει γίνει για να λύσει όλα τα ζητήματα, θα ήθελα να πω ότι στην εισηγητική έκθεσή σας λέτε ότι στόχος είναι η ταχεία και αποτελεσματική τήρηση των διατάξεων λειτουργίας του εμπορίου, η πάταξη του παραεμπορίου και των κρουσμάτων κερδοσκοπίας. Άρα υπάρχουν στόχοι. Προφανώς θέλετε να επιτύχετε κάποια πράγματα.
      Κι εμείς αυτήν την αντίθεση είχαμε, ότι μπορεί δηλαδή να έχει κάποιες κανονιστικές διατάξεις, ότι μπορεί να προσπαθεί να λύσει κάποια ζητήματα, που πιθανώς στην πράξη να είχαν δημιουργηθεί. Αλλά δε θεωρούμε ότι αυτό το νομοσχέδιο, με αυτές τις διατάξεις και με αυτούς τους μηχανισμούς μπορεί να πατάξει το παραεμπόριο, μπορεί να δώσει λύση στα προβλήματα της αγοράς και μπορεί, εν πάση περιπτώσει, να ελέγξει τις τιμές.
      Πραγματικά, εμείς δεν θέλουμε να μπούμε στη διαδικασία να πούμε, εσείς έχετε δίκιο ή οι άλλοι έχουν δίκιο. Να μιλά εδώ ως και η Νέα Δημοκρατία για μονοπώλια και ολιγοπώλια είναι κάτι πέρα από αυτό που περιμέναμε να ακούσουμε. 
      Κάτι άλλο που θα ήθελα να πω έχει σχέση με τα κλιμάκια ελέγχου. Πιστεύουμε ότι δεν θα μπορέσουν αυτά τα κλιμάκια ελέγχου να λειτουργήσουν. Δεν έχουν μεταξύ τους κάποια συνοχή. Και σας ρωτώ το εξής: Αυτά τα κλιμάκια ελέγχου θα μπορούν να ελέγξουν το χονδρέμπορο μέσα στην κεντρική αγορά, για παράδειγμα, όπου από εκεί βγαίνει το εμπόρευμα; Από εκεί θα φύγει για να πάει στο μικροπωλητή, στον έμπορο της λαϊκής αγοράς. Αυτό είναι το πρώτο.
      Δεύτερον, διαπιστώνεται ότι υπάρχει, ας πούμε, παράβαση. Θα του βάλει ένα πρόστιμο. Τη φορολογική παράβαση ποιος θα την επιβάλει; Δεν θα πρέπει να υπάρχει άλλο όργανο φορολογικό, για να βρει την παράβαση και να του επιβάλει οποιαδήποτε κύρωση;
      Από την άλλη μεριά είναι αυτό που λέμε, πού τελειώνει και πού αρχίζει αυτός ο έλεγχος. Επανειλημμένα ειπώθηκε εδώ ότι υπάρχει το παραεμπόριο. Είναι μέσα σε όλη τη μεγαλούπολη, γιατί μιλάμε για την πρωτεύουσα. 
      Προηγουμένως, καθώς ερχόμουν εδώ, ακριβώς δίπλα στα γραφεία του Συνασπισμού ξεφόρτωναν δίπλα στα κινέζικα μαγαζιά τόνους από εμπορεύματα. Ποιος να τα ελέγχει αυτά; Το κλιμάκιο ελέγχου των λαϊκών αγορών θα ελέγξει τον μικροπωλητή αν έχει ή δεν έχει την άδεια. Θα περάσει μία φορά, θα δει ότι έχει την άδεια και εννοείται ότι δε θα ξαναπεράσει.
      Προσπαθούμε να σας πούμε, ότι δεν μπορείτε μ’ αυτά τα όργανα που θεσμοθετείτε και μ’ αυτές τις επιτροπές, να δώσετε λύση. Θα έπρεπε να το δείτε πιο σφαιρικά και με άλλες υπηρεσίες και με άλλα Υπουργεία, στην πράξη, εκεί ακριβώς που είναι το πρόβλημα. Το πρόβλημα είναι στη διακίνηση και στο λαθρεμπόριο που γίνεται με παράνομη εισαγωγή προϊόντων. Ειπώθηκε και στην επιτροπή, το είπαμε και εδώ ότι γίνεται πολύ μεγάλο παραεμπόριο. Υπάρχει το πρόβλημα με τα παράνομα CD που είχατε πράγματι επιτυχία πριν λίγες μέρες αλλά δεν το κάνατε με τα κλιμάκια ελέγχου. Αυτά τα κλιμάκια ελέγχου είναι ένας μηχανισμός που θα δημιουργήσει έξοδα στον κρατικό προϋπολογισμό και θα αφαιρέσει έσοδα από την Τοπική Αυτοδιοίκηση.
      Είπατε ότι αυτό το νομοσχέδιο ήταν αποτέλεσμα μιας συνολικής συζήτησης που έγινε με όλους τους φορείς. Μιλήσατε λοιπόν και με την ΚΕΔΚΕ. Οι προτάσεις της ΚΕΔΚΕ δεν έχουν συμπεριληφθεί μέσα στο νομοσχέδιο. Τις πιο ουσιαστικές προτάσεις της Τοπικής Αυτοδιοίκησης δεν τις έχετε συμπεριλάβει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ποιος το λέει αυτό; 
      ΙΩΑΝΝΑ ΣΤΕΡΓΙΟΥ: Ποιες προτάσεις έχετε συμπεριλάβει; Έχω το υπόμνημα της ΚΕΔΚΕ εδώ. Αυτοί λένε και καταγγέλλουν κυρίως  ότι δεν έχουν συμπεριληφθεί οι προτάσεις τους, πρώτον, και δεύτερον ότι αφαιρούνται έσοδα από την Τοπική Αυτοδιοίκηση.
      Θα διαφωνήσω με τις απόψεις των συναδέλφων ότι η Τοπική Αυτοδιοίκηση κάνει ρουσφετολογική χρήση του δικαιώματος να δίνει άδειες. Δεν είναι έτσι, κύριοι συνάδελφοι. Γι’ αυτόν το λόγο έγινε το υπαίθριο εμπόριο και γι’ αυτό το λόγο έγιναν οι λαϊκές αγορές, για να ασκήσει κοινωνική πολιτική ο δήμος και η κοινότητα. Δεν έγινε για να δημιουργηθεί μια ανώνυμη εταιρεία ή ένας οργανισμός για να αποκομίζουν κέρδη οι έμποροι. Τότε, να κάνουν εταιρείες και να πάνε να κάνουν κάποιους άλλους συνδυασμούς και κάποιες άλλες συμπράξεις. Άλλος είναι ο σκοπός της λαϊκής αγοράς και άλλος είναι ο σκοπός του υπαίθριου εμπορίου. Δεν μπορεί να το έχει στα χέρια του ο Υπουργός και να κάνει ό,τι θέλει, με αδιαφάνεια και μ’ ένα διοικητικό συμβούλιο το οποίο είναι διορισμένο.
      Έχουμε λοιπόν την άποψη ότι αρμοδιότητα πρέπει να έχει η Τοπική Αυτοδιοίκηση και τα έσοδα να πηγαίνουν στην Τοπική Αυτοδιοίκηση. Δεν μπορεί να έχει μόνο τις υποχρεώσεις η Τοπική Αυτοδιοίκηση, πρέπει να έχει και τα έσοδα. Αφαιρείτε για μία ακόμη φορά πόρους από την Τοπική Αυτοδιοίκηση. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα ήθελα να ευχαριστήσω τους συναδέλφους για τις προσεγγίσεις τις οποίες έκαναν και οι οποίες πράγματι εκφράζουν μια πραγματική προσπάθεια για να δούμε τον πυρήνα αλλά και την περιφέρεια του θέματος το οποίο θέλουμε να αντιμετωπίσουμε.
      Επιτρέψτε μου να επαναλάβω ότι μ’ αυτό το νομοσχέδιο θέλουμε πράγματι να ολοκληρώσουμε την παρέμβαση στη διαφάνεια, την ανταγωνιστικότητα και την αποτελεσματικότητα της αγοράς των αγροτικών προϊόντων στο σύνολό τους, όπως επίσης στις λαϊκές αγορές και στο πλανόδιο εμπόριο είτε το στεγασμένο είτε το υπαίθριο. 
      Η προσπάθεια αυτή νομίζω ότι επιτυγχάνεται μέσω των ρυθμίσεων που επιπρόσθετα στον υφιστάμενο ν. 2323/95, σχετικά με τις λαϊκές αγορές, προσθέσαμε και επιτυγχάνεται μέσα από νέες ρυθμίσεις που έρχονται στην αγορά των αγροτικών προϊόντων να παρέμβουν, ρυθμίσεις οι οποίες απαίτησαν βεβαίως τη συνεργασία τεσσάρων Υπουργείων είτε είναι το Υπουργείο Εσωτερικών είτε το Υπουργείο Γεωργίας είτε το Υπουργείο Οικονομικών, για να μπορέσουμε να τις προωθήσουμε.
      Επομένως, κύριοι συνάδελφοι, αυτό το νομοσχέδιο έχει πολύ συγκεκριμένο στόχο. Τα ανέφερα προηγουμένως και δεν έχω την πρόθεση να τα επαναλάβω, όμως δεν μπορεί να ζητάει κανείς αυτό το νομοσχέδιο να ρυθμίσει και θέματα τα οποία δεν επιδιώκει και δεν είναι αρμοδιότητά του να τα ρυθμίσει. 
      Κάποιος συνάδελφος αναφέρθηκε στο παράνομο εμπόριο και είπε ότι δεν το αντιμετωπίζουμε.
Ζητήθηκε να αντιμετωπιστεί το λαθρεμπόριο. Άκουσα για κινέζικα προϊόντα, που μπορεί να είναι λαθραία. Εδώ πέρα υπάρχουν ευθύνες και άλλων Υπουργείων. Υπάρχει ειδική υπηρεσία του Υπουργείου Οικονομικών που παρακολουθεί το λαθρεμπόριο. Επίσης υπάρχουν οι τελωνειακές υπηρεσίες που αντιμετωπίζουν τα παράνομα καύσιμα και τα παρανόμως εισαγόμενα προϊόντα. 
      Γι’ αυτόν το λόγο, μία ρύθμιση που προωθείται συγκεκριμένα για να δυναμώσει την αποτελεσματική λειτουργία της αγοράς, δεν μπορεί να θεωρηθεί ως «όπλο» και ως «εργαλείο» για πάσα χρήση και ανάγκη. Με αυτήν τη διαφοροποίηση έρχομαι να σας πω ότι η προσπάθειά μας εδώ συνοδεύεται και από ένα συγκεκριμένο αριθμό αγορανομικών διατάξεων που έρχονται να πλαισιώσουν τη λειτουργία αυτών των ρυθμίσεων που θεσπίζουμε.
	Αγαπητοί συνάδελφοι, θα ήθελα να σας πω ότι σαφώς αυτά που κάνουμε εδώ είναι συγκεκριμένες και σαφείς ρυθμίσεις για την αγορά που ξεκαθαρίζουν, έναντι της μη ρύθμισης που υπήρχε στο παρελθόν, την παρέμβασή μας με ένα συγκεκριμένο τρόπο, για να πετύχουμε το στόχο που θέλουμε. 
      Ο στόχος μας είναι η λειτουργία της ελεύθερης και ανταγωνιστικής αγοράς. Έχουμε προβλήματα μέσα από την προνομιακή θέση, στάση και λειτουργία συγκεκριμένων επιχειρήσεων, παραγωγών, μονάδων. Έχουμε το πρόβλημα ότι αυτό δεν υπάρχει μόνο στα αγροτικά προϊόντα, αλλά υπάρχει και στα βιομηχανικά προϊόντα. Ερχόμαστε να αντιμετωπίσουμε αυτό το φαινόμενο με τη διαφάνεια στην αγορά και με τη νομιμοποίηση της συμμετοχής στην αγορά. 
      Όταν θες διαφάνεια στην αγορά, πρέπει να ξεκαθαρίσεις και τους όρους, να νομιμοποιήσεις αυτούς που συμμετέχουν, ώστε να μην μπορεί να συμμετέχει ο μη νόμιμος. Αυτή είναι η απάντηση στο τι κάνουμε με αυτούς οι οποίοι ως χονδρέμποροι κρεάτων φορτώνουν, ξεφορτώνουν, κάνουν παράνομο εμπόριο. Ακριβώς με το ότι ανοίγονται στην αγορά, νομιμοποιούμε μόνο αυτούς που μπορούν να συμμετέχουν και συγχρόνως υπάρχουν κάποιες διαδικασίες ελέγχου.
      Επομένως θα έλεγα ότι η αγορανομική διάταξη είναι έτοιμη. Όμως δεν μπορούμε να την εκδώσουμε αν δεν ψηφιστεί νόμος. Ψηφίζουμε το νόμο και εν συνεχεία δημοσιοποιείται. Να είσθε βέβαιοι ότι οι αγορανομικές διατάξεις είναι πανέτοιμες και πολύ γρήγορα μετά την ψήφιση του νόμου θα δοθούν στη δημοσιότητα. 
      Οι αγορανομικές διατάξεις, όπως και οι σχετικές υπουργικές αποφάσεις που χρειαζόμαστε για τη ρύθμιση άλλων θεμάτων, έρχονται να ρυθμίσουν με πολύ συγκεκριμένο τρόπο πράγματα που δεν μπορούμε να ρυθμίσουμε στο πλαίσιο του νόμου. Στο πλαίσιο αυτού του νόμου μπορέσαμε να λάβουμε υπόψη κάποιες παρατηρήσεις ή προσθήκες, όπως είπε ο συνάδελφος, για τη συμμετοχή τοπικού σωματείου των λεμβούχων στον τρόπο πλοήγησης σε μία λίμνη, αλλά από την άλλη πλευρά δεν μπορείς να έλθεις και να ρυθμίσεις περισσότερο θέματα που αφορούν διάφορες ειδικές κατηγορίες.
	Κύριε Πρόεδρε, είπατε ότι θα ήταν σωστό να ασχοληθούμε με τα παζάρια και με την έκτασή τους. Μα, δε νομίζω ότι αυτό μπορεί να γίνει σ’ αυτό το νομοσχέδιο, τη στιγμή που αφήνει σε ισχύ τον τρόπο λειτουργίας των μεγαλοκαταστημάτων. Ο ν. 2323/1995 παραμένει σε ισχύ και μ’ αυτόν προσδιορίζονται τα τετραγωνικά, η έκταση, σε ποιες περιοχές, σε ποιες γεωγραφικές ενότητες της χώρας μπορεί να ανοίξει σούπερ μάρκετ ή πολυκατάστημα. Αυτές οι ρυθμίσεις παραμένουν σε ισχύ. Επομένως θα ήταν υπερβολή να έλθει αυτό το νομοσχέδιο και να ρυθμίσει ενιαία για όλη την Ελλάδα το τι θα γίνει με τους χώρους για τα τοπικά παζάρια.
      Κύριε Πρόεδρε, προσωπικά πιστεύω ότι το τοπικό παζάρι πρέπει να συνεχίσει να υπάρχει. Είναι ένα απαραίτητο συμπλήρωμα στην ολοκληρωμένη λειτουργία της αγοράς. 
      ΠΡΟΕΔΡΕΥΩΝ (Παναγιώτης Σγουρίδης): Ανάλογα με τον πληθυσμό, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εντάξει, αρκεί βέβαια να μείνει παζάρι, όπως το ξέρουμε, όπως είναι ιστορικά καταγεγραμμένο, κοινωνικά και οικονομικά αποδεκτό. Γι’ αυτό νομίζω ότι η Τοπική Αυτοδιοίκηση έχει πλήρως την ευθύνη να προσδιορίζει αν θέλει ή δε θέλει παζάρι. Επομένως από εκεί και πέρα εμείς ρυθμίζοντας τους όρους λειτουργίας όλων των υπολοίπων νομίμων αγορών στην εμπορία των αγροτικών προϊόντων, καλύπτουμε την υποχρέωσή μας σ’ αυτήν την απαίτηση.
      Όσον αφορά τα θέματα των αδειών, θα έχετε προσέξει ότι βάζουμε κατά προτεραιότητα κατηγορίες έτσι ώστε να περιληφθεί όλος ο ειδικός πληθυσμός που πρέπει κατά προτεραιότητα να εξυπηρετείται μέσα απ’ αυτήν τη ρύθμιση παραχώρησης αδειών. Έτσι, λοιπόν, είναι πρώτα απ’ όλα οι ανάπηροι κατά προτεραιότητα, εφόσον βέβαια είναι άνεργοι. Παραχωρείται στους αναπήρους και θύματα πολέμου, αυτή είναι η πρώτη κατηγορία αλλά και στα θύματα ειρηνικής περιόδου του ν. 1370/44 και ανάπηρους και θύματα πολέμου και άμαχου πληθυσμού, σε αναπήρους με αναπηρία πάνω από 50% η οποία δεν οφείλεται σε πολεμικά γεγονότα και σε πολυτέκνους. Επίσης κατά προτεραιότητα σε ποσοστό τουλάχιστον 5% σε άτομα με αναπηρίες με ποσοστά πάνω από 67%. Εδώ μέσα περιλαμβάνονται και οι τυφλοί στους οποίους αναφερθήκατε και εκπρόσωπο του Σωματείου Τυφλών προβλέψαμε να συμμετάσχει στη γνωμοδοτική επιτροπή. Και εκείνο που θα έβλεπα ως αναγκαίο είναι να περιλαμβάνονται κατά προτεραιότητα οι τυφλοί σε μία κατηγορία όπου 5% τουλάχιστον αναφέρονται σε άτομα με αναπηρία. Έτσι ώστε στο διάταγμα το οποίο θα βγει εν συνεχεία να μπορέσουμε να είμαστε σίγουροι ότι εκεί οπωσδήποτε θα είναι και οι τυφλοί μέσα.
      ΠΡΟΕΔΡΕΥΩΝ (Παναγιώτης Σγουρίδης): Είναι ικανοποιητική η ρύθμιση αυτή.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αλλά να πω τώρα με τι ποσοστό κλπ., είναι δύσκολο. Από τη στιγμή όμως που τους βάζουμε μέσα, τους εξασφαλίζουμε. Αναλογικά κατανέμονται οι θέσεις. Αν, λοιπόν, κατά προτεραιότητα είναι και οι τυφλοί, τότε είναι σίγουρο ότι θα είναι μέσα στη θέση που δικαιούνται. 
      Άκουσα μεγάλη κριτική για τα θέματα των κλιμακίων. Θα ήθελα να κάνω σαφές ότι καμιά εξουσία δεν παίρνουμε από την αυτοδιοίκηση, ούτε κανέναν πόρο. Πουθενά δεν υπάρχει αυτό το πράγμα. Η αυτοδιοίκηση έχει τους πόρους της και διατηρεί όλες τις αρμοδιότητες και όλες τις ευθύνες. 
      Έρχομαι τώρα στο θέμα του Οργανισμού Λαϊκών Αγορών Θεσσαλονίκης και βλέπω ότι επιμένει ο κύριος συνάδελφος. Δεν είναι εμφανές λόγω του μεγέθους και μόνο …
      ΠΡΟΚΟΠΗΣ ΠΑΥΛΟΠΟΥΛΟΣ: Το 1995 δεν ήταν; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς δεν ήσασταν εδώ πάντως.
      ΠΡΟΚΟΠΗΣ ΠΑΥΛΟΠΟΥΛΟΣ: Τι σχέση έχει …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Την απάντηση την πήρατε προηγουμένως. Θέλετε και άλλη; Λόγω και μόνο του μεγέθους η Αθήνα, η Θεσσαλονίκη και ο Πειραιάς έχουν την ίδια εμβέλεια, δηλαδή λόγω του ενός εκατομμυρίου και των τεσσάρων εκατομμυρίων κατοίκων. Περί αυτού πρόκειται. 
      Γι’ αυτό, λοιπόν, το λόγο εμείς συμπληρώσαμε και την άποψη που υπήρξε και το 1995 και περιορίστηκε, θεωρώντας μόνο το Λεκανοπέδιο με τα τέσσερα εκατομμύρια ως επαρκώς μεγάλη περιοχή για να δημιουργήσει έναν οργανισμό και το επεκτείνουμε σήμερα συμπληρώνοντας αυτό, διότι υπάρχει ανάγκη στη Θεσσαλονίκη με το ένα εκατομμύριο πληθυσμό η λειτουργία ενός αντίστοιχου οργανισμού.
      Τώρα, είτε σας αρέσει είτε δεν σας αρέσει, κύριε Παυλόπουλε…
      ΠΡΟΚΟΠΗΣ ΠΑΥΛΟΠΟΥΛΟΣ:  Εμάς μας αρέσει. Το θέμα είναι γιατί το κάνετε τώρα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): …εμείς θα προχωρήσουμε σ’ αυτήν τη ρύθμιση. Και θα πρέπει να καταλάβουν οι κάτοικοι της Θεσσαλονίκης ότι εσείς είσαστε αντίθετοι με το να αναβαθμιστεί μια τέτοια υπηρεσία στην πόλη της Θεσσαλονίκης.
      ΠΡΟΚΟΠΗΣ ΠΑΥΛΟΠΟΥΛΟΣ: Εσείς τώρα καταλάβατε ότι η Θεσσαλονίκη είναι μεγάλη πόλη; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς είσαστε αντίθετοι. Εμείς ερχόμαστε και καλύπτουμε αυτό το κενό με τη συγκεκριμένη ρύθμιση, είτε σας αρέσει είτε όχι, όπως και με μια σειρά από νέες ρυθμίσεις συμπληρώνουμε τις ρυθμίσεις του 1995, χωρίς εμείς να θεωρούμε ότι αυτό είναι μειονέκτημα ούτε να ενοχλούμαστε γι’ αυτό. Τώρα, εάν εσείς ενοχλείστε, τι να κάνουμε, δεν πειράζει, παραμείνετε ενοχλημένοι. 
      Επίσης, κύριε Πρόεδρε, όπως είπα και προηγουμένως αναφορικά με τα κλιμάκια αυτά έρχονται να αξιοποιήσουν αυτήν τη δυνατότητα να πραγματοποιήσουν ελέγχους, διότι ένα από τα μεγαλύτερα προβλήματα αδυναμίας, αν θέλετε, που παρατηρήθηκε με την εφαρμογή του ν.2323/95 ήταν τι; Ήταν η έλλειψη ελεγκτικών μηχανισμών. Τώρα αυτό είναι γενικότερο φαινόμενο, να μην επεκταθούμε. Το ξέρετε ότι δεν υπάρχουν επαρκείς μηχανισμοί ελέγχου. Και αυτό είναι το πρόβλημα. Πρέπει να δημιουργήσουμε νόμιμους ελεγκτικούς μηχανισμούς, διότι πιστεύουμε ότι οι αγορές έχουν ανάγκη από εποπτεία. Και πέραν της εποπτείας η οποία μπορεί να προέλθει μέσα από το κοινωνικό κίνημα, το κίνημα καταναλωτών που έχει το δικαίωμα να ελέγξει τη λειτουργία των αγορών, τις επιχειρήσεις και τα προϊόντα τους, γιατί έχουν την απαίτηση για ασφαλή, καλά και φτηνά προϊόντα, από την άλλη ερχόμαστε εδώ να δημιουργήσουμε μία υπηρεσία η οποία θα είναι στη διάθεση του καταναλωτή και η οποία θα ελέγξει τις αγορές. Αυτό νομίζω ότι είναι αποδεκτό. Πρόκειται για δημοκρατικό έλεγχο της λειτουργίας της αγοράς. Κανείς δεν μπορεί να το αμφισβητήσει. Όλοι το αποδέχονται. Ο μόνος δε τρόπος για να λειτουργήσει οργανωμένα είναι να δημιουργηθούν αυτά τα ελεγκτικά κλιμάκια και θα τόνιζα εδώ –απαντώντας στον κύριο Αντιπρόεδρο- ότι στο άρθρο 7 παράγραφος 4 ρυθμίζεται με απόφαση Υπουργού ο τρόπος συγκρότησης των κλιμακίων και η λειτουργία τους, ο τρόπος απασχόλησης των υπαλλήλων κλπ. Θα έλεγα όμως εδώ να προσθέσουμε και το «συντονισμό» -θα παρακαλέσω οι υπηρεσίες αυτό να το συμπληρώσουν- αυτών των κλιμακίων που προσδιορίζεται με υπουργική απόφαση, ώστε να μπορεί να υπάρχει ένα ολοκληρωμένο πράγματι πλαίσιο…
      ΠΡΟΕΔΡΕΥΩΝ (Παναγιώτης Σγουρίδης): Μπαίνει δηλαδή εδώ και η λέξη «συντονισμός»; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως. Θα υπάρξει σχετική διατύπωση, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Να υπάρξει η σχετική διατύπωση, διότι στη συνέχεια θα ψηφιστούν τα άρθρα.
      ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως. 
      Έτσι, με αυτόν τον τρόπο, έχετε δίκιο όταν λέτε ότι έχει πολύ μεγάλη σημασία πώς λειτουργούν τα κλιμάκια. Ε, τα κλιμάκια αυτά λειτουργούν με έναν οργανωμένο τρόπο, διότι για πρώτη φορά θα μπορέσουμε με κλιμάκια να ελέγξουμε –ορθώς είπατε- όχι τις τιμές -δεν πρόκειται να ελέγξουμε τις τιμές, οι τιμές είναι προσφορά και ζήτηση, αγορά είναι εδώ πέρα- αλλά τον τρόπο λειτουργίας της αγοράς, τις ρυθμίσεις τις οποίες προωθήσαμε, τους όρους ανταγωνισμού. Η αγορανομική διάταξη, κύριε συνάδελφε, που ρωτήσατε προηγουμένως, γι’ αυτό θα είναι εδώ πέρα για να βοηθήσει να ελεγχθεί η αγορά σύμφωνα με τους υγιείς κανόνες του ανταγωνισμού. 
      Κύριε Πρόεδρε, αυτά ήθελα να πω. Και με τις παρατηρήσεις αυτές δικαιούμαι να ζητήσω από τους συναδέλφους την υποστήριξή τους για την περαιτέρω εφαρμογή, στην πορεία πλέον, αυτών των διατάξεων. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο ως Κοινοβουλευτικός Εκπρόσωπος της Νέας Δημοκρατίας.
      ΠΡΟΚΟΠΗΣ ΠΑΥΛΟΠΟΥΛΟΣ:  Κύριε Πρόεδρε, και αν μου είχε μείνει μία αμφιβολία ως προς τη στάση που έπρεπε να ακολουθήσει η Νέα Δημοκρατία, ο κύριος Υπουργός με έπεισε για το ακριβώς αντίθετο. 
      Πρώτα-πρώτα και μ’ όλη την εκτίμηση και τη συμπάθεια προς τον Υπουργό, πρέπει να διερωτηθώ για ένα πράγμα: Όταν ξεκινήσατε, κύριε Υπουργέ, την απάντησή σας προς εμέ, είπατε ότι «είναι λογικό ο κ. Παυλόπουλος, να μην έχει γνώση του συνόλου του αντικειμένου του νομοσχεδίου, λόγω ειδικότητας». Δεν το κατάλαβα αυτό.
      Πρώτα-πρώτα είναι εντελώς στρεβλή σ’ αυτήν την Αίθουσα η άποψη να θεωρείται ότι για κάθε αντικείμενο μπορεί να ομιλεί μόνον εκείνος ο οποίος είναι ειδικός. Και, δεύτερον, και χωρίς καμία διάθεση προσωπικής αιχμής στο πρόσωπό σας, ήθελα να σας ρωτήσω: Για ζητήματα οικονομικά, αν θεωρείτε ότι μπορούν μόνο οι οικονομολόγοι να ομιλούν, οι δικές σας περγαμηνές ποιες είναι; Εκτός αν θεωρείτε ως περγαμηνές -όχι βεβαίως τα ανύπαρκτα πτυχία σας π.χ. από το «Harvard School of Law» ή το «London School of Economics»- το γεγονός ότι έχετε διατελέσει σε κάποια Υπουργεία Υπουργός ή ότι είστε Υπουργός κάποιο χρονικό διάστημα στο Υπουργείο που είστε. Αυτό λέγεται «ειδικότης κτηθείσα εν τω στρατεύματι» και δε νομίζω ότι σας νομιμοποιεί να κάνετε έτσι κριτική στους άλλους. 
      Άρα λοιπόν, όταν μιλάτε για άγνοια, να προσέχετε. Γιατί, αν θεωρείτε ότι η  έλλειψη ειδικότητας είναι τεκμήριο άγνοιας, τότε εσείς θα έπρεπε να μιλάτε μόνο για θέματα μηχανικών…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Και οικονομικών.
      ΠΡΟΚΟΠΗΣ ΠΑΥΛΟΠΟΥΛΟΣ: Αν νομίζετε πως αν μάθει κανείς και κάποια οικονομικά μαθήματα, τότε τα ξέρει όλα, τότε θα μου επιτρέψετε να σας πω ότι αυτό λέγεται ημιμάθεια. Και δεν νομίζω ότι τιμά ιδιαιτέρως  εκείνους οι οποίοι πραγματικά αυτήν την ώρα σκέπτονται έτσι. Εγώ είμαι εδώ ως εκπρόσωπος ενός κόμματος και ως Βουλευτής ο οποίος εξελέγη. Και θεωρώ ότι έχω τη δυνατότητα να εκπροσωπώ αυτούς οι οποίοι με επέλεξαν να είμαι εδώ για οιοδήποτε θέμα υπό τον όρο ότι έχω μελετήσει. Αν εσείς θεωρείτε ότι ο καθένας πρέπει να ομιλεί μόνο περί της ειδικότητός του, τότε δεν ξέρω αν παραδείγματος χάρη εσείς και άλλοι οι οποίοι μετέχουν σ’ αυτήν την Κυβέρνηση θα εδικαιούντο να ομιλούν από το Βήμα που βρίσκεσθε. Παρακαλώ λοιπόν, περισσότερη σεμνότητα, λιγότερη αλαζονεία και κυρίως περισσότερο σεβασμό στο χώρο του Κοινοβουλίου. Για ό,τι λέω έχω αποδείξεις. 
      Οι αποδείξεις τις οποίες έχω είναι οι ακόλουθες. Πρώτα πρώτα ήλθατε και μας είπατε και είπαν και άλλοι συνάδελφοι για τη Νέα Δημοκρατία για «νεοφιλελεύθερο λαϊκισμό» και άλλα τινά. Εγώ έθεσα συγκεκριμένα ερωτήματα. Κύριε Υπουργέ, επί των ημερών σας ο ανταγωνισμός έχει οδηγήσει τη χώρα να είναι πραγματικά αυτήν τη στιγμή στην ουρά της Ευρώπης. Χάσαμε σ’ ένα χρόνο έξι θέσεις σε ό,τι αφορά τον ανταγωνισμό πέραν του ότι είμαστε μακράν οι τελευταίοι στην Ευρώπη. Ρώτησα ποιος ευθύνεται γι’ αυτό και απάντηση δεν πήρα. 
      Σας είπα ότι έχετε θεσμοθετήσει τη διαπλοκή, τα μονοπώλια και τα ολιγοπώλια και έφερα συγκεκριμένα παραδείγματα. Είσθε εσείς -ναι ή όχι;- που προβλέπετε απευθείας αναθέσεις; Η έκθεση του Ελεγκτικού Συνεδρίου του 2001 γι’ αυτό σας κατηγορεί. Είσθε εσείς –ναι ή όχι;- που θεσμοθετήσατε το μαθηματικό τύπο για τον οποίο είμαστε υπόλογοι στην Ευρωπαϊκή Ένωση και ο οποίος οδήγησε στο θέμα των μονοπωλίων στα δημόσια έργα; Είσθε εσείς –ναι ή όχι;- που θεσπίσατε το ν. 2522/97, νόμος ο οποίος δεν υπάρχει ούτε σε κράτος τύπου «Μπανανίας» και λέει πως, ακόμα και αν ακυρώσει το Συμβούλιο της Επικρατείας και ο Άρειος Πάγος οιανδήποτε παράνομη σύμβαση, εκτελείται μέχρι το τέλος και αυτός που δικαιώνεται αποζημιώνεται; Δηλαδή και δυο φορές πληρώνουμε τα ίδια έργα για τις ίδιες προμήθειες και η διαπλοκή διαιωνίζεται. Είσθε εσείς -ναι ή όχι;- που καταντήσατε το Μέγαρο Μαξίμου να είναι πασαρέλα επιχειρηματιών; Πρόσφατο είναι το παράδειγμα και άλλα να σας αναφέρουμε; 
      Από πού είναι ο λαϊκισμός της Δεξιάς, κύριοι συνάδελφοι της Συμπολίτευσης; Είδατε ποτέ άλλοτε να γίνονται αυτά; Και είναι ανακόλουθη μία παράταξη που υποστηρίζει την οικονομία της αγοράς και τον ελεύθερο ανταγωνισμό και είναι εναντίον των μονοπωλίων και των ολιγοπωλίων; Λάθος είχατε κάνει στα χρόνια που πιστεύατε, ιδίως εσείς, ότι τελικά η Νέα Δημοκρατία ήταν το κόμμα των μονοπωλίων και των ολιγοπωλίων. Τώρα ξέρετε ποιος είναι το ολιγοπώλιο και το μονοπώλιο. Το μάθατε και το ζείτε. Αυτοί που διαφεντεύουν τις τύχες αυτού του τόπου αυτήν την ώρα και από πλευράς ενημέρωσης. Το ξέρετε όλοι και κανένας δεν μιλάει, γιατί  δεν τον βολεύει. Μην τολμάτε όμως να μιλάτε για τη Νέα Δημοκρατία έτσι. Κοιτάξτε καλά ποιος θεσμοθέτησε τη διαπλοκή, τα ολιγοπώλια και τα μονοπώλια.
      Και να ξέρετε ένα πράγμα. Όπως τότε αυτό το κόμμα δίδαξε με τη συμπεριφορά του δημοκρατικό ήθος, ευρωπαϊκή συμπεριφορά και ευρωπαϊκό προσανατολισμό, που τον ενστερνιστήκατε τώρα, έτσι θα καταλάβετε κάποτε ότι πρέπει να πολεμήσουμε εναντίον όλων αυτών των εστιών διαπλοκής. Εναντίον όλων των μονοπωλίων και των ολιγοπωλίων, τα οποία δεν είναι μόνο ότι απομυζούν τον ιδρώτα του ελληνικού λαού, υπονομεύουν την ποιότητα της δημοκρατίας. Γιατί απεργάζονται στην ουσία την υπονόμευση της δημοκρατίας. 
      Πού είναι σε αυτά που είπα η αναλήθεια και η διαστρέβλωση της πραγματικότητας; Πού είναι η ανακολουθία αυτού του κόμματος από τότε που αποκαταστήθηκε η δημοκρατία από το 1974 έως σήμερα; Τι είναι διαφορετικό απ’ αυτό που εμείς υπηρετήσαμε και τι είναι εκείνα που λέγατε στη διακήρυξη της 3ης του Σεπτέμβρη και εκείνα τα οποία ευαγγελίζεσθε τώρα; Τουλάχιστον πείτε ένα συγγνώμη στον ελληνικό λαό για όσα έχετε κάνει και για όσα εξακολουθείτε αυτήν τη στιγμή να διαπράττετε σε βάρος της ίδιας της ποιότητας της δημοκρατίας αλλά και της ίδιας της οικονομίας της χώρας.
      Και για να μη μένω στα γενικά, κύριε Υπουργέ, εγώ ζήτησα συγκεκριμένες απαντήσεις. Είπατε πως συμπληρώνετε το ν. 2323/95. Πώς τον συμπληρώνετε; Τον διορθώνετε πάτε να πείτε. Λάθη διορθώνετε και δεν εννοείτε να τα παραδεχτείτε. Και τότε είχατε δίκιο και τώρα. Αυτό θέλετε να μας πείτε. 
Δε λέτε ότι φτιάξατε έναν νόμο που ήταν στραβός και τώρα πάτε να τον διορθώσετε πάλι με στραβά μέτρα. Και σας απέδειξα γιατί. Πήρα το άρθρο 1 και σας ρώτησα: Γιατί δεν λέτε αντί για «γνώμη», «πρόταση»; Δεν μου εξηγείτε. Εκτός αν μου αρνηθείτε πάλι την ειδικότητα σε ό,τι αφορά τη διάκριση μεταξύ πρότασης και γνώμης. Αν το ξέρετε καλύτερα από τους νομικούς, ελάτε να μου το πείτε. 
      Σας είπα προηγουμένως πως δεν καταλαβαίνω γιατί δεν δέχεστε να μείνουμε στο 15% σε ό,τι αφορά τις άδειες για εκείνους που προέρχονται από τις χώρες της τέως Σοβιετικής Ένωσης και τους Έλληνες Ποντίους και από την άλλη πλευρά να καταργήσουμε αυτήν την ιστορία της δυνατότητας άδειας πώλησης της οικοσκευής, κάτι που ξέρουμε πολύ καλά τι σημαίνει; Απάντηση δεν πήρα.
      Σας ρωτώ και σας λέω πως το θέμα των προστίμων είναι στρεβλή σαν νοοτροπία για τους επιτηδευματίες που πρέπει να τους αντιμετωπίζεις με τον ίδιο τρόπο. Δεν μπορείς να κάνεις διάκριση ανάμεσα στη μία και στην άλλη περίπτωση. Δεν μου απαντάτε. 
      Έρχομαι και σας λέω: Κύριε Υπουργέ, σε ποια χώρα της Ευρώπης –κύριοι συνάδελφοι, σας το λέω με αγωνία- πραγματικά υπάρχει διάταξη που να λέει ότι οι επιτροπές ελέγχου, όπως οι επιτροπές ελέγχου των λαϊκών αγορών και οι επιτροπές ελέγχου των αγορών τουρισμού, θα αμείβονται με βάση τα ποσά που θα εισπράττουν; Αυτή είναι η έννοια της ενοικίασης φόρου που είναι από τον περασμένο αιώνα. 
      Αυτό είναι αναχρονισμός της Νέας Δημοκρατίας ή δικός σας αναχρονισμός και επαναφορά σε εποχές μεσαίωνα; Μόνο τότε σας είπα αγοράζονταν τα αξιώματα και πληρωνόταν εκείνος που αγόραζε το αξίωμα με βάση εκείνα που εισέπραττε στη συνέχεια. Είναι αυτό ανακολουθία της Νέας Δημοκρατίας; Και μου δώσατε απάντηση σε αυτά; 
      Και έπειτα σας ρωτάω πολύ απλά. Χαιρόμαστε που το λέτε αυτό για τη Θεσσαλονίκη. Γιατί δεν το θυμηθήκατε το 1995; Δηλαδή το 1995 ήταν η Αθήνα και ο Πειραιάς μεγάλες πόλεις, αλλά η Θεσσαλονίκη ήταν μικρή, γι’ αυτό δεν ταίριαζε την εποχή εκείνη ο Οργανισμός Λαϊκών Αγορών Θεσσαλονίκης; Και ξαφνικά σήμερα μεγάλωσε η Θεσσαλονίκη; 
      Εσάς όχι μόνο ως Υπουργό, κύριε Τσοχατζόπουλε, αλλά ως Βουλευτή Θεσσαλονίκης και ως εκπρόσωπο μιας Κυβέρνησης σας ρωτώ: το 1995 ήταν μικρή η Θεσσαλονίκη και τώρα μεγάλωσε; Εγώ μια ερώτηση έκανα: Γιατί το 1995 δεν το κάνατε και το κάνετε τώρα; Είναι ύποπτο αυτό. Και αντί να μου απαντήσετε, λέτε τα δικά σας. Απάντηση θέλω και μην υπεκφεύγετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πήρατε πλήρεις απαντήσεις. 
      ΠΡΟΚΟΠΗΣ ΠΑΥΛΟΠΟΥΛΟΣ: Όχι βέβαια. Απάντηση δεν πήρα, γιατί το 1995 τη Θεσσαλονίκη τη θεωρούσατε μικρή γιατί ο νομάρχης ήταν του χεριού σας. Αυτή είναι η αλήθεια. Γιατί τη Θεσσαλονίκη την κρίνατε –και το αποδείξατε και στις δημοτικές εκλογές- όχι ως συμπρωτεύουσα αλλά ανάλογα με το ποιος ήταν ο φεουδάρχης που είχατε. Και το αποδείξατε με τον τρόπο που υπερασπιστήκατε τον υποψήφιό σας, με κάθε μέσο θεμιτό και αθέμιτο. Με τη συκοφαντία και τη διαβολή. Έτσι κρίνατε τη Θεσσαλονίκη γι’ αυτό και θα πάρετε την απάντηση -και την πήρατε- και στις δημοτικές και στις νομαρχιακές εκλογές.
      Κι έρχεστε τώρα να μας πείτε ότι τη βρήκατε μεγάλη και κάνετε τον Οργανισμό Λαϊκών Αγορών Θεσσαλονίκης. Μπράβο σας που το κάνετε τώρα. Απολογηθείτε για το 1995. Και τότε μεγάλη πόλη ήταν η Θεσσαλονίκη, αλλά ήταν μικρή για τα μέτρα σας, προσαρμοσμένα στα μέτρα ενός νομάρχη που τον είχατε του χεριού σας.
      Δεν μου είπατε τίποτα γι’ αυτά. Ξαφνικά βγήκατε να μου δώσετε απαντήσεις σε θέματα που εγώ δεν έθεσα. Σε κανένα από τα ερωτήματα που σας έθεσα δεν μου απαντήσατε: Ούτε για τη διαπλοκή, που λυμαίνεται τον τόπο, ούτε για το γεγονός ότι αυτή η έννοια της ενοικίασης φόρων δεν ταιριάζει στη νοοτροπία του τόπου μας ούτε γιατί η Θεσσαλονίκη ήταν, κατά τη γνώμη σας,  μικρή το 1995 και μεγάλωσε ξαφνικά τώρα. 
      Ελάτε να δουλέψουμε πάνω σ’ αυτά τα θέματα και να μου απαντήσετε σ’ αυτά. Και όταν μου απαντήσετε γιατί η Ελλάδα αυτήν τη στιγμή είναι ουραγός στη διαφάνεια, ουραγός σε ό,τι αφορά τα θέματα του ανταγωνισμού, τότε να έρθετε να μου απαντήσετε πώς θα λύσετε το πρόβλημα που έχετε να αντιμετωπίσετε μ’ αυτόν το νόμο σχετικά με τις λαϊκές αγορές. Γιατί η ουσία αυτού του νομοσχεδίου και το μεγαλύτερο μέρος, άσχετα αν έχει και κάποιες άλλες διατάξεις, είναι τροποποίηση του ν. 2323/1995. Αλλά γι’ αυτά «πέρα βρέχει». Και έχοντας επίσης και αυτήν την υπεροχή από πλευράς Μέσων Μαζικής Ενημέρωσης, θεωρείτε ότι ο Ελληνικός Λαός δεν θα καταλάβει περί τίνος πρόκειται. Και το καταλαβαίνει και το ξέρει. 
      Γι’ αυτό θα αγωνιστούμε, για να μπορέσει να υπάρξει η αλήθεια σε όλα αυτά τα σημεία. Για να καταλάβει ο ελληνικός λαός τι συμβαίνει με κάθε συγκεκριμένο μέτρο. Όχι να ερχόμαστε και να λέμε ότι ο εκσυγχρονισμός ξεκινάει από τα θέματα των λαϊκών αγορών.
      Δεν εκσυγχρονίζεται ούτε ο τόπος, κύριε Υπουργέ, ούτε η οικονομία μας με το να προσπαθήσεις απλώς να πατάξεις μόνον αυτό το παραεμπόριο, που και αυτό δεν το πατάσσεις. Γιατί δεν το πατάσσετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Χτυπήστε αλλού, χτυπήστε περισσότερο εκεί που πρέπει, εσείς τουλάχιστον που στο ΠΑΣΟΚ έχετε και μια παράδοση πίσω σας και κάτι γνωρίζετε από αυτούς τους αγώνες. Γιατί οι νεότεροι μπορεί να μην το ξέρουν. 
      Μην αμφισβητείτε όμως στη Νέα Δημοκρατία ούτε τους αγώνες που έδωσε για τον εκσυγχρονισμό του τόπου ούτε, πολύ περισσότερο, το ότι εκείνη έμεινε συνεπής κι εσείς αλλάξατε. Αλλά δεν αλλάξατε τόσο όσο θα έπρεπε. Γιατί αν είχατε αλλάξει τόσο όσο θα έπρεπε, τουλάχιστον ο τόπος θα ήταν καλύτερος κι εσείς θα αναγκαζόσασταν να απολογείσθε λιγότερο.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Δασκαλάκης έχει το λόγο.
      ΓΕΩΡΓΙΟΣ ΔΑΣΚΑΛΑΚΗΣ: Τι είχες Γιάννη, τι είχα πάντα! 
      Καταλαβαίνω τον κύριο Παυλόπουλο, ο οποίος χωρίς λόγο ανέβασε τους τόνους, μιας και είναι φανερό ότι η παράταξή του βρίσκεται σε πανικό. Η καλυτέρευση του κλίματος και οι άλλες προοπτικές που ανοίγονται…
      ΠΡΟΚΟΠΗΣ ΠΑΥΛΟΠΟΥΛΟΣ:  Μικρότερη ήττα; 
      ΓΕΩΡΓΙΟΣ ΔΑΣΚΑΛΑΚΗΣ: Θα το δούμε αυτό. 
      Η καλυτέρευση του κλίματος και οι άλλες προοπτικές που ανοίγονται, λοιπόν, σας έχουν επαναφέρει στο σύνδρομο της ηττοπάθειας. Το ξέρετε πολύ καλά, το κουβεντιάζετε και πολύ σας ανησυχεί μήπως εκείνη την Κυριακή το βράδυ πάλι εκτεθείτε όπως το 2000.
      ΑΝΑΣΤΑΣΙΟΣ ΛΙΑΣΚΟΣ: Θα έρθουν πάλι οι Ρώσοι;
      ΓΕΩΡΓΙΟΣ ΔΑΣΚΑΛΑΚΗΣ: Ξαναγυρνάτε τώρα στην ίδια πρακτική: διαπλοκή, λάσπη, σκάνδαλα, δημόσια έργα.
      ΠΡΟΚΟΠΗΣ ΠΑΥΛΟΠΟΥΛΟΣ: Ποιος επισκέφθηκε τον Πρωθυπουργό προχθές;
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. Να μην καταγράφεται καμία από τις διακοπές στα Πρακτικά.
      Συνεχίστε, κύριε Δασκαλάκη.
      ΓΕΩΡΓΙΟΣ ΔΑΣΚΑΛΑΚΗΣ: Όταν θα ανακοινώνετε με ποιον συναντιέται ο Αρχηγός σας, τότε θα σας πω ποιον επισκέφθηκε. Μετά από τέσσερις μήνες μάθαμε –εγώ δεν διαφωνώ με αυτό- ότι συναντήθηκε με τον Αρχιεπίσκοπο Χριστόδουλο. Μετά από τέσσερις μήνες το μάθαμε αυτό. Γιατί το κρύβατε; Ποια η πολιτική σκοπιμότητα που το κρύβατε;
      ΠΡΟΚΟΠΗΣ ΠΑΥΛΟΠΟΥΛΟΣ:…
      ΓΕΩΡΓΙΟΣ ΔΑΣΚΑΛΑΚΗΣ: Άρα, μετά από τέσσερις μήνες θα μάθουμε και άλλες ενδεχόμενες συναντήσεις κάπου στη Ραφήνα.
      Όμως, δεν είναι το θέμα μας αυτό τώρα. Το θέμα μας είναι ότι επανέρχεσθε στην ίδια τακτική. Σας διακρίνει η αλαζονεία και η αντίληψη ότι πριν καν πλησιάσετε την εξουσία νομίζετε ότι την έχετε καταλάβει, εξ ου και η συμπεριφορά αυτή, εξ ου και οι τόνοι αυτοί.
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΓΕΩΡΓΙΟΣ ΔΑΣΚΑΛΑΚΗΣ: Απορώ που πήγατε να δημιουργήσετε και ένα προσωπικό θέμα, λέγοντας ότι σας προσέβαλε ο κύριος Υπουργός.
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΓΕΩΡΓΙΟΣ ΔΑΣΚΑΛΑΚΗΣ: Μα, για όνομα της Παναγίας, κύριε Παυλόπουλε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ. Είναι τακτική αυτή; Όταν εσείς παίρνετε το λόγο δεν θέλετε κανείς άλλος να μιλάει.
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Ωραία, λοιπόν, όταν θα τριτολογήσετε θα μιλάω εγώ και δεν θα ακουσθείτε. Επιτέλους, υπάρχουν κανόνες μέσα στην Αίθουσα. Σας παρακαλώ πολύ!
      Συνεχίστε, κύριε Δασκαλάκη.
      ΓΕΩΡΓΙΟΣ ΔΑΣΚΑΛΑΚΗΣ: Κύριε Υπουργέ, ας τα αφήσουμε αυτά, γιατί τελικά δεν οδηγούν σε λύσεις. Και οι λύσεις δεν συμφέρουν τη Νέα Δημοκρατία αυτήν τη στιγμή. Γι’ αυτόν το λόγο οτιδήποτε μεγάλο ή μικρό οδηγεί τα πράγματα μπροστά θα αμφισβητείται και θα υπονομεύεται. Όχι ότι δεν υπάρχουν προβλήματα και δεν υπάρχει κανείς που να τα αγνοεί και να μην τα αποδέχεται, αλλά προς Θεού όχι αυτή η ισοπέδωση και αυτή η ανιστόρητη στάση.
      Λυπάμαι, κύριε καθηγητά, και για τον εισηγητή σας που ήρθε να μας πει εδώ και εσείς το επαναλάβατε, τι λέγαμε προ τριάντα ετών και τι λέμε σήμερα. Λέτε ότι εμείς μεταμορφωθήκαμε. Εμείς δεν μεταμορφωθήκαμε. Εμείς παρακολουθούμε τις εξελίξεις και τους καιρούς. Εσείς μένετε στάσιμοι και οπισθοδρομικοί και γι’ αυτό θα σας τιμωρήσει ο ελληνικός λαός. Ήξερε ποιοι είσθε και αντιλαμβάνεται ότι είσθε ακριβώς οι ίδιοι.
      Κατά συνέπεια, κύριε Υπουργέ, θα ήθελα να κάνω μόνο μία προτροπή και για το νομοσχέδιο και για όλα όσα συμβαίνουν. Πάρτε μερικά πράγματα στα χέρια σας. Χρειάζεται ισορροπίες λεπτές η αγορά. Η αγορά, επειδή είναι εκδικητική, πρέπει πάση θυσία, το συντομότερο δυνατό, να βρει το δρόμο της, γιατί αλλιώς μπορεί ό,τι συζητάμε και ό,τι επιδιώκουμε να γυρίσει μπούμερανγκ.
      Γι’ αυτόν ακριβώς το λόγο κάνουμε μία έκκληση: βοηθείστε για να μπορέσουμε ομαλά να οδηγηθούμε σε μια εξέλιξη τέτοια, γιατί οι αγορανομικές διατάξεις, αυτές που αναφέρατε και εσείς και ο κ. Βερυβάκης είναι κανονιστικού περιεχομένου. Άρα παρεμβατικές διατάξεις που υπήρχαν στο παρελθόν για τις τιμές δεν υπάρχουν. Αυτό είπα εγώ προηγουμένως, γιατί είχε βγει προς τα έξω ότι θα καθιερωθεί πλαφόν σε πάρα πολλά προϊόντα. Αυτό είπα ότι είναι λάθος, είναι απαγορευτικό.
      Κατά συνέπεια πάρτε μερικά πράγματα στα χέρια σας, έτσι ώστε να μπορέσει να βγει η αγορά από αυτόν τον κλυδωνισμό και να οδηγηθεί σε μια ομαλότητα, διότι η ακρίβεια –δώστε και εσείς προσωπικές απαντήσεις- δεν έχει παταχθεί.
      Για αυτά που λέγονται για τα σούπερ-μάρκετ και για τις τιμές που είχαν διαμορφωθεί πριν από το πάγωμα προσωπικά οφείλετε να βγείτε και να ενημερώσετε τον ελληνικό λαό, κύριε Υπουργέ της Ανάπτυξης. Εσείς διαθέτετε το κύρος και την αξιοπιστία για να το κάνετε αυτό. Συζητείται πολύ αυτό το ζήτημα και επιτέλους οφείλετε και οφείλουμε όλοι μας -γιατί όλοι πρέπει να ενδιαφερόμαστε για τον απλό καταναλωτή- να δώσουμε τις απαντήσεις και αν συμβαίνει κάτι, εκεί να κάνουμε τις ρήξεις. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα συμφωνήσω με τις παρατηρήσεις ορισμένων συναδέλφων, οι οποίοι ζητούν από τη συζήτηση αυτή σήμερα στη Βουλή να υπάρξει και ένα μήνυμα στην αγορά. Το μήνυμα είναι ότι εδώ πέρα δεν υπάρχει μια ταξική σύγκρουση για τον έλεγχο της αγοράς, όπως ορισμένοι γράφουν στις εφημερίδες, όπως ορισμένοι θέλουν να ερμηνεύσουν, αλλά αυτό το οποίο υπάρχει είναι ένας διάλογος δημοκρατικός, ανοικτός, με τις διαφορετικές απόψεις αλλά και με την ικανότητα σύνθεσης.
      Εκείνο το οποίο ζητούμε είναι ελεύθερη ανταγωνιστική, ολοκληρωμένη αγορά. Ζητούμε να μπορέσει να λειτουργήσει, ώστε να προσφέρει υπηρεσίες και στον καταναλωτή και στις επιχειρήσεις. Διότι το κρίσιμο θέμα, κύριοι συνάδελφοι, είναι ότι μόνο μέσα από την απελευθερωμένη αγορά θα μπορέσουμε να έχουμε το όφελος που χρειαζόμαστε και για τις επιχειρήσεις και για τον καταναλωτή. 
      Εδώ πέρα έρχεται ο ρόλος του κράτους, ένας νέος ρόλος ο οποίος παρεμβαίνει ρυθμιστικά προωθώντας ρυθμίσεις οι οποίες διευκολύνουν την πραγματοποίηση της αγοράς, από την άλλη μεριά όμως παρεμβαίνει και υποστηρίζει τις επιχειρήσεις ώστε να γίνονται ανταγωνιστικότερες. Διότι  οι ελληνικές επιχειρήσεις έχουν την ανάγκη να γίνουν ανταγωνιστικότερες για να σταθούν σε αυτήν την απελευθερωμένη αγορά για την οποία πασχίζουμε να διαμορφώσουμε ένα πλαίσιο. 
      Αυτό είναι το μήνυμα, κυρίες και κύριοι συνάδελφοι, και ευχαριστώ για τις παρατηρήσεις. Να ξέρετε όμως ότι σε αυτήν την κατεύθυνση κινούμαστε και αυτό το μήνυμα στέλνουμε καθημερινά προς πάσα κατεύθυνση, είτε αφορά την πλευρά των επιχειρήσεων είτε την πλευρά των καταναλωτών, των εργαζομένων και των πολιτών. Είναι δημοκρατικό τους δικαίωμα να απαιτήσουν τη θωράκιση της οικονομίας και της αγοράς προς όφελός τους. 
      Τώρα, κύριε Παυλόπουλε, περισσή αλαζονεία -αν μου επιτρέπετε- έδωσε την εντύπωση η τοποθέτησή σας. Είναι πρωτοφανές να θεωρείτε ότι, επειδή ασκήθηκε κριτική από εμένα στο γεγονός ότι εσείς είχατε μια αδυναμία να ερμηνεύσετε τα φαινόμενα της οικονομίας στο πλαίσιο της συζήτησής μας, αυτό θεωρείται ως απαίτηση να μιλούν μόνο οι ειδικοί. Δεν είπα εγώ τέτοιο πράγμα. Εσείς τα ερμηνεύετε έτσι.
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, καθόλου. δεν είπα τέτοιο πράγμα. Με συγχωρείτε πάρα πολύ. Εσείς το ερμηνεύετε έτσι, γιατί θέλετε να βρείτε στοιχείο να δώσετε αντιπολιτευτική απάντηση σε αυτά τα οποία σας είπα εγώ. Εγώ απεναντίας σας είπα ότι δεν διεκδίκησα ούτε διεκδικώ τις περγαμηνές της γνώσης μου. Εγώ και μηχανικός και οικονομολόγος είμαι, αλλά δε στηρίχθηκα σε αυτό. Πολιτικά σας μιλάω και σας λέω πάρα πολύ καθαρά ότι εδώ πέρα δεν έχετε το δικαίωμα να υποτιμήσετε την οικονομία της αγοράς των αγροτικών προϊόντων, διότι οικονομία των αγροτικών προϊόντων είναι μια τεράστια αγορά, η οποία είναι και πολύ βασική. Επομένως παίζει καθοριστικό ρόλο για την ανταγωνιστικότητα της ελληνικής οικονομίας, για την οποία άκουσα προηγουμένως ότι θέλετε απάντηση.
      Κύριε Παυλόπουλε, αν θέλετε, να μιλήσουμε οικονομικά. Αλλά δεν μπορείτε να αγνοείτε και να συγκρίνετε απλά και μόνο σε ποια κατάσταση βρίσκεται η Ελλάδα σήμερα. Δείτε το παρελθόν. Συνεχώς βελτιώνεται η ανταγωνιστικότητα της ελληνικής οικονομίας κατ’ έτος, 4% με 4,5%. Εάν εσείς δεν θέλετε να το δείτε…!
      ΠΡΟΚΟΠΗΣ ΠΑΥΛΟΠΟΥΛΟΣ: ….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως, διότι βρισκόταν πολύ χαμηλά τα προηγούμενα χρόνια, αν ήμασταν στην δέκατη τρίτη ή στην δέκατη τέταρτη θέση των δεκαπέντε ευρωπαϊκών χωρών.  Δεν κατάλαβα δηλαδή από πού και ως πού εσείς περιμένατε και είχατε ποτέ φανταστεί ότι η Ελλάδα θα ήταν πρώτη στην ανταγωνιστικότητα μεταξύ των ευρωπαϊκών χωρών; Δεν το κατάλαβα!
      ΠΡΟΚΟΠΗΣ ΠΑΥΛΟΠΟΥΛΟΣ:…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να σέβεστε τον ομιλητή. Δεν μπορείτε να διακόπτετε συνέχεια. Εγώ σας διέκοψα μια φορά, με διακόψατε, τώρα αφήστε με να μιλήσω.
      Επομένως το πρόβλημα στην προκειμένη περίπτωση δεν είναι η μείωση της ανταγωνιστικότητας. Αυτήν η πολιτική που κάνουμε οδηγεί στη βελτίωση της ανταγωνιστικότητας, όπως τώρα μόλις σας εξήγησα. Άρα, δεν είναι εκεί το πρόβλημά μας.
      Εκείνο που έχει σημασία βέβαια είναι να μπορούμε να μιλάμε με ειλικρίνεια για τα θέματα. Δεν είχαμε ανάγκη σε μια τέτοια κουβέντα των παραινέσεων προς εμάς να σκεφτούμε τι προσέφερε η Νέα Δημοκρατία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Παυλόπουλε, είναι γνωστό το τι προσέφερε η Νέα Δημοκρατία. Έχετε την ιστορία σας και γι’ αυτήν κριθήκατε από τον ελληνικό λαό και θα ξανακριθείτε. Επομένως δεν φιλοδοξώ να κάνω εγώ τον κριτή της ιστορίας ή του ρόλου της Νέας Δημοκρατίας. Όμως δεν δέχομαι εσείς την ίδια στιγμή να με κάνετε τον τιμητή για την πορεία του ΠΑΣΟΚ. Διότι η πορεία του ΠΑΣΟΚ έχει συμβάλει ώστε η ελληνική κοινωνία να αναβαθμιστεί…
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, διαμαρτύρονται οι συνάδελφοι.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τελειώνω, κύριε Πρόεδρε.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, υπήρξε ένας καυγάς ανούσιος. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, δεν είναι καυγάς. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γκατζή.
      Ολοκληρώστε, κύριε Υπουργέ. Θέλει να τριτολογήσει ο κ. Παυλόπουλος και θα τεταρτολογήσετε κι εσείς.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Νομίζω ότι ο ελληνικός λαός εξασφάλισε από το ΠΑΣΟΚ κάτι το οποίο του έλειπε. Και μία από τις μεγαλύτερες προσφορές του ήταν ότι κατάφερε να ενώσει τον ελληνικό λαό, να ξαναφέρει τη δημοκρατία και προπαντός να φέρει στο επίκεντρο της κοινωνικής και οικονομικής ζωής εκείνο το κομμάτι του ελληνικού λαού, που για δεκαετίες με ευθύνη της παράταξής σας βρισκόταν εκτός εξουσίας, εκτός του κέντρου της πολιτικής, εκτός της δημοκρατικής λειτουργίας.
      Κύριε Παυλόπουλε, αν θέλετε να μιλήσουμε για το ΠΑΣΟΚ, θα δείτε ότι δεν μπορεί να το αμφισβητήσει κανένας. Και από εκεί και πέρα να έρχεσθε και να μας λέτε τι γίνεται γύρω στις αγορές και αν υπάρχουν συμβάσεις για δημόσια έργα ή αν υπάρχουν σχέσεις ή οτιδήποτε άλλο…
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν μπορώ να σας δώσω παραπάνω χρόνο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να ολοκληρώσω τη φράση μου. 
      Καταφεύγετε σε ένα κουτσομπολιό λέγοντάς μου ποιον είδε ο Πρωθυπουργός ή ποιον δεν είδε, που δεν αναβαθμίζει το επίπεδο της κουβέντας. Γιατί, δε θα συναντήσει ο Πρωθυπουργός τους επιχειρηματίες, όλες τις κοινωνικές τάξεις; Υπάρχουν διακρίσεις;
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μία λέξη να πω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Μία λέξη, αλλά έχετε ξεπεράσει το χρόνο. Φέρνετε το Προεδρείο σε δύσκολη θέση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Η απάντησή μου λοιπόν είναι ότι ορθώς εμείς ζητήσαμε να προωθηθεί το νομοσχέδιο έτσι όπως το καταθέσαμε, με τις παρατηρήσεις τις οποίες λάβαμε υπόψη. 
      Κύριοι συνάδελφοι, ευχαριστώ για τις παρατηρήσεις σας και ζητώ την υποστήριξή σας.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα είμαι εξαιρετικά σύντομος. Δε θα χρειαστώ τα τόσα λεπτά απολογίας του κυρίου Υπουργού, γιατί δεν χρειάζεται να του απαντήσω τίποτα. Ομιλεί αφ΄ εαυτής η ομιλία του κυρίου Υπουργού.
      Κύριε Υπουργέ, τα Πρακτικά είναι εδώ. Γυρίσατε και είπατε σε ένα συνάδελφό σας «προφανώς αγνοείτε το αντικείμενο του νομοθετήματος λόγω ειδικότητας». Αυτό είναι σαν να λέτε ότι επειδή είμαι νομικός, δεν μπορώ να ομιλώ επί οικονομικών θεμάτων. Και σας απάντησα πολύ απλά ότι…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μα αφού εσείς έτσι το ερμηνεύετε.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Τσοχατζόπουλε, αν εσείς δεν μπορείτε να ερμηνεύσετε εκείνα που λέτε, αν δεν γνωρίζετε τις εκφράσεις σας ή αν δεν μπορείτε να εκφραστείτε, είναι δικό σας θέμα. Ζητήστε ένα συγγνώμη και θα ήταν καλύτερα τα πράγματα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς να ζητήσετε συγγνώμη.
      ΠΡΟΚΟΠΗΣ ΠΑΥΛΟΠΟΥΛΟΣ: Εσείς να ζητήσετε, διότι ενώ αγνοείτε βασικά πράγματα και ενώ επικαλείσθε την εμπειρία το ότι γυρνάτε από Υπουργείο σε Υπουργείο, τολμάτε να απευθύνεσθε σε συναδέλφους σας και να τους αμφισβητείτε το δικαίωμα να κάνουν κριτική πάνω στα δικά σας λάθη. Ε, αυτό το πράγμα δεν είναι μόνο αλαζονεία, είναι πλήγμα κατά της ποιότητας της δημοκρατίας.
      ΠΡΟΕΔΡΕΥΩΝ (Παναγιώτης Σγουρίδης): Δεν εννοούσε ο Υπουργός αυτό.
      ΠΡΟΚΟΠΗΣ ΠΑΥΛΟΠΟΥΛΟΣ: Ε, ας το πει τουλάχιστον αυτό το πράγμα, όχι όμως να λέει ότι δεν γνωρίζουμε περί τίνος ομιλούμε.
      Είπε ότι δεν μπορεί να ομιλεί ένας νομικός για οικονομικά. Είπατε ότι λόγω ειδικότητας, αγνοούμε το αντικείμενο. Ποια είναι η ειδικότητα;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχετε εξοκείλει. Χάσατε το μέτρο.
      ΠΡΟΚΟΠΗΣ ΠΑΥΛΟΠΟΥΛΟΣ: Το ποιος έχει χάσει το μέτρο, το ξέρετε και το βλέπετε και σεις και ο Υφυπουργός σας και οι παραστάσεις που δίνετε καθημερινά στον ελληνικό λαό, με τις οποίες γελάει. 
      Αν δεν ξέρετε ούτε τα μέτρα ούτε τους αριθμούς του Υπουργείου σας, αν δεν ξέρετε ότι τον τελευταίο χρόνο έχουμε χάσει έξι θέσεις στην ανταγωνιστικότητα και όχι μόνο είμαστε ουραγοί των δεκαπέντε αλλά έχουμε κατέβει πολύ παρακάτω, αυτό είναι ντροπή για έναν Υπουργό Ανάπτυξης. Και να έρχεται να λέει ότι βελτιώθηκε η Ελλάδα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς ξέρετε ότι βελτιώνεται η ανταγωνιστικότητα κάθε χρόνο.
      ΠΡΟΚΟΠΗΣ ΠΑΥΛΟΠΟΥΛΟΣ: Τα νομοθετήματά σας θεσμοθετούν την αδιαφάνεια και τη διαπλοκή. Ανέφερα πέντε νομοθετήματα εκ των οποίων  το ένα, ο μαθηματικός του τύπος είναι στο μάτι του κυκλώνα της Ευρώπης. Είστε υπόλογοι γι’ αυτό και το παίρνετε απλά πίσω. Και ο ν.2522/97 δεν απαντάται ούτε σε κράτη «Μπανανίας». Και με κοιτάτε και μου λέτε ότι κάνω κριτική. Ποια κριτική κάνω στον αέρα;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μακάρι να κάνατε κριτική. Αλαζονεία επιδεικνύετε με άγνοια. 
      ΠΡΟΚΟΠΗΣ ΠΑΥΛΟΠΟΥΛΟΣ:  Κριτική κάνω, διότι είστε η Κυβέρνηση που θεσμοθέτησε τη διαπλοκή, η οποία χρόνια ολόκληρα όχι απλώς και μόνο δεν την πατάσσει αλλά τη διευκολύνει να περάσει με νομιμοφανή μανδύα. Και χαίρομαι για όσους μας ακούν. Κατά τη γνώμη σας επιβραβεύετε εκείνους που παρελαύνουν από το Μέγαρο Μαξίμου; Εγώ νόμιζα ότι ο Άκης ο Τσοχατζόπουλος δεν είχε αυτή την πρακτική. Αφού όμως επιβραβεύετε αυτήν την πρακτική του Πρωθυπουργού, εντάσσεστε και σεις στο κλαμπ των «εκσυγχρονιστών», εγώ δεν σας είχα βάλει εκεί. Αν θέλετε να μπείτε, δικαίωμά σας, να ξέρετε όμως ότι και στην πολιτική τα στερνά τιμούν τα πρώτα. Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως 9 και εισερχόμαστε στην ψήφισή τους κεχωρισμένως.
      Ερωτάται το Τμήμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο  3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό ως έχει, κατά πλειοψηφία.
      Έχουν διανεμηθεί τα Πρακτικά της Τρίτης 9 Σεπτεμβρίου 2003 και ερωτάται το Τμήμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):  Συνεπώς τα Πρακτικά της Τρίτης 9 Σεπτεμβρίου 2003 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 23.55΄., λύεται η συνεδρίαση για αύριο ημέρα Τετάρτη 24 Σεπτεμβρίου 2003 και ώρα 10.30΄, με αντικείμενο εργασιών του Τμήματος νομοθετική εργασία: «συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Τροποποίηση του ν.2323/1995 «Υπαίθριο Εμπόριο και άλλες διατάξεις» και άλλες διατάξεις», σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Θερ. Τμήματος 23-9-2003                  σελ. 94

