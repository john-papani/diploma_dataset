(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ KZ’
Τετάρτη 10 Σεπτεμβρίου 2008   (Απόγευμα)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Φ. Σαχινίδη, σελ.
2. Ανακοινώνεται ότι τη συνεδρίαση παρακολουθούν μέλη του ΚΑΠΗ Μεγάρων, σελ.
3. Επί Διαδικαστικού θέματος, σελ.
4. Επί του Κανονισμού, σελ.

 Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του κρατικού προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σελ.
2. Ονομαστική ψηφοφορία επί της αρχής του σχεδίου νόμου του Υπουργείου Οικονομίας και Οικονομικών, σελ.
3. Ανακοινώνεται η κατάθεση επιστολής Βουλευτή επί της ονομαστικής ψηφοφορίας, σελ.
4. Κατάθεση Εκθέσεων Διαρκούς Επιτροπής.
Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμου του Υπουργείου Μεταφορών και Επικοινωνιών.
i) «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) (Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Ραδιοεπικοινωνιών (ERO) (Χάγη, 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002) », σελ.
ii) «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν», σελ.
iii) «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σιγκαπούρης», σελ.

ΟΜΙΛΗΤΕΣ
Α. Επί Διαδικαστικού θέματος:
ΒΕΝΙΖΕΛΟΣ Ε., σελ.
ΚΑΚΛΑΜΑΝΗΣ Α., σελ.
ΛΑΦΑΖΑΝΗΣ Π., σελ.
ΣΙΟΥΦΑΣ Δ., σελ.

Β. Επί του Κανονισμού:
ΑΛΟΓΟΣΚΟΥΦΗΣ Γ., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΑΜΟΙΡΙΔΗΣ Ι., σελ.
ΒΑΡΒΑΡΙΓΟΣ Δ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΚΑΤΖΗΣ Ν., σελ.
ΔΡΙΤΣΑΣ Θ., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΧΙΜΑΚΗΣ Μ., σελ.
ΚΕΓΚΕΡΟΓΛΟΥ Β., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΛΑΦΑΖΑΝΗΣ Π., σελ.
ΛΕΓΚΑΣ Ν., σελ.
ΜΠΑΝΙΑΣ Ι., σελ.
ΠΑΠΑΧΡΗΣΤΟΣ Ε., σελ.
ΠΛΕΥΡΗΣ Α., σελ.
ΤΖΑΒΑΡΑΣ Κ., σελ.
ΤΣΙΡΩΝΗΣ Δ., σελ.
ΧΑΪΔΟΣ Χ., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΚΖ΄
      Τετάρτη 10 Σεπτεμβρίου 2008 (απόγευμα)
      
      Αθήνα, σήμερα στις 10 Σεπτεμβρίου 2008, ημέρα Τετάρτη και ώρα 18.03΄, συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις». 
      Στη σημερινή συνεδρίαση θα συζητηθούν τα άρθρα 1 έως 13 του νομοσχεδίου ως μία ενότητα. 
      Πριν δώσω το λόγο στον εισηγητή της Πλειοψηφίας, σας ενημερώνω ότι για την απογευματινή μας συνεδρίαση από τον Πρόεδρο της Κοινοβουλευτικής Ομάδας του Συνασπισμού Ριζοσπαστικής Αριστεράς ορίζεται ως Κοινοβουλευτικός Εκπρόσωπος ο Βουλευτής κ. Ιωάννης Μπανιάς. 
      Το λόγο έχει ο εισηγητής της Πλειοψηφίας κ. Καλλιώρας. 
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κυρία Πρόεδρε. 
      Αγαπητοί συνάδελφοι, συνεχίζεται επί των άρθρων το φορολογικό μας νομοσχέδιο. Βέβαια, με τη λέξη «φορολογικό» το αδικούμε. Γι’ αυτό σκοπίμως επιλέγω την έννοια «φορολογικό νομοσχέδιο» σε αυτή την εισαγωγική μου τοποθέτηση, διότι πρέπει να ξεκαθαρίσουμε ότι από τα τέσσερα κεφάλαια, από τα οποία απαρτίζεται το σχέδιο νόμου, μόνο το τρίτο κεφάλαιο είναι αυτό το οποίο σχετίζεται με τη φορολογία. 
      Επειδή συζητούμε το πρώτο και το δεύτερο κεφάλαιο ως μία ενότητα αυτή τη στιγμή, πρέπει να σας πω ότι τα δύο πρώτα κεφάλαια έχουν τύχει της μεγάλης υποστήριξης κυρίως των φορέων, του λαού και τα περισσότερα κόμματα το αναγνωρίζουν. Βεβαίως, πρέπει να πω ότι πρόκειται για δύο θεμελιώδη ζητήματα, τα οποία συζητούμε. 
      Το ένα κεφάλαιο αφορά τους ειδικούς λογαριασμούς και το δεύτερο κεφάλαιο έχει σχέση με τη διαφάνεια, τον έλεγχο των νοσοκομείων, των Οργανισμών Τοπικής Αυτοδιοίκησης Α΄ και Β΄ βαθμού και βεβαίως τα ασφαλιστικά ταμεία και τα ταμεία της πρόνοιας.
      Αγαπητοί συνάδελφοι, πρέπει να σας πω ότι έχει ιδιαίτερη σημασία να τονιστεί πως ο ελληνικός προϋπολογισμός, που μέσα στο επόμενο δίμηνο θα έρθει στα έδρανα της Βουλής, θα πρέπει να έχει ορισμένα χαρακτηριστικά. Θέλω να σταθώ στο πρώτο από αυτά τα χαρακτηριστικά, τα οποία σχετίζονται με τους ειδικούς λογαριασμούς. Ο ίδιος ο Πρωθυπουργός της χώρας, θέλω να σας θυμίσω, στις προγραμματικές δηλώσεις είχε ενημερώσει το Σώμα από την πρώτη στιγμή και βεβαίως πρωτίστως τον ελληνικό λαό, ότι ο ίδιος δίνει προεξάρχουσα και εξέχουσα σημασία στη διαφάνεια της δημοσιονομικής διαχείρισης, στην προσήλωση στο άρθρο 79 του Συντάγματος, το οποίο απαιτεί ό,τι ξοδεύεται να φαίνεται, να αποτυπώνεται στους προϋπολογισμούς, στο γενικό και στους ειδικούς και βεβαίως αυτό που έχει σημασία είναι η αποτελεσματικότητα με την έννοια του προληπτικού ελέγχου και κατόπιν του δεύτερου ελέγχου είτε από το Ελεγκτικό Συνέδριο είτε από άλλες υπηρεσίες. 
      Αγαπητοί συνάδελφοι, το πρώτο κεφάλαιο που ασχολείται ειδικότερα με τους ειδικούς λογαριασμούς βάζει ως κανόνα του το πρώτο δίμηνο, μέσα στο οποίο θα πρέπει όλοι οι ειδικοί λογαριασμοί να μπουν στην τροχιά του προϋπολογισμού και όχι να αφορούν ή να είναι ξέχωρα «πρωτόκολλα» ή  «λογαριασμοί». Έτσι, λοιπόν, όλοι αυτοί οι πόροι των λογαριασμών με τα υπόλοιπα μπαίνουν στον κρατικό προϋπολογισμό. 
      Επίσης, το κράτος και ο προϋπολογισμός του κράτους αναλαμβάνει όλες τις υποχρεώσεις ούτως ώστε οι οποιεσδήποτε υποχρεώσεις αυτών των λογαριασμών να μην ακυρωθούν, αλλά να εξασφαλιστούν στο ακέραιο, ανάλογα βέβαια με τις περιπτώσεις του κάθε ενός λογαριασμού, κάθε κώδικα δηλαδή.
      Επίσης -πρέπει να το τονίσω- δεν αφαιρούνται τα δικαιώματα των υπαλλήλων. Δηλαδή, οι υπάλληλοι με την κατάργηση αυτών των ειδικών λογαριασμών δεν χάνουν τα κεκτημένα. Υπάρχουν εξαιρέσεις. Περίπου είναι διακόσιοι οι λογαριασμοί που μπαίνουν αυτή τη στιγμή στην τροχιά του προϋπολογισμού, αλλά κάποια στοιχεία δεν καταργούνται από αυτούς τους λογαριασμούς και οι γραμμές στον προϋπολογισμό και αφορούν έρευνα, περιβάλλον ή διεθνείς ρητές συμφωνίες, αν θέλετε, υποχρεώσεις που έχουμε αναλάβει ως χώρα με οδηγίες της Ευρωπαϊκής Ένωσης. 
      Αυτές είναι οι εξαιρέσεις σε γενικές γραμμές και πολύ εύκολα μπορούν οι συνάδελφοι και το κατανοούν και οι πολίτες φαντάζομαι, ότι αυτά τα τρία σημεία στα οποία αναφέρθηκα έχουν την ιδιαιτερότητα να πιέζουν όντως το κράτος να είναι πιο ευέλικτο με τους ειδικούς λογαριασμούς τους οποίους διατηρεί.
      Επίσης, πρέπει να πούμε ότι δυστυχώς αυτοί οι λογαριασμοί ήταν πάρα πολλοί. Έγιναν για διάφορους λόγους, προικοδοτήθηκαν, δόθηκαν αρκετά χρήματα χωρίς να ελέγχονται αυτά πολλές φορές και επίσης χωρίς να υπάρχει το ειδικό γνώρισμα πού πάνε αυτά τα λεφτά. 
      Πρέπει να σας πω ότι εδώ σταματάει, με την ψήφιση του νομοσχεδίου, αυτή η έννοια και το γνώρισμα των ειδικών λογαριασμών και θυμάμαι ότι και όλοι οι φορείς που ήρθαν στην επιτροπή μας είπαν «ναι, είναι προς την απόλυτα σωστή κατεύθυνση».
     Στο δεύτερο κεφάλαιο -επειδή πιέζει ο χρόνος- πρέπει να τονίσω ορισμένα πράγματα, γιατί πλέον οι Ο.Τ.Α. α΄ και β΄ βαθμού, τα νοσοκομεία, τα ταμεία είτε ασφαλιστικά είτε πρόνοιας, μπαίνουν κάτω από το μικροσκόπιο του προϋπολογισμού. 
     Αγαπητοί συνάδελφοι, δύο είναι οι λόγοι, όπως καταλαβαίνουμε και συμφωνούμε οι περισσότεροι. Ο ένας λόγος είναι το αυτονόητο, δηλαδή όλοι αυτοί οι οργανισμοί όταν δεν ελέγχονται, όπως και οτιδήποτε δεν ελέγχεται μέσα από το δημόσιο λογιστικό, τους κανόνες και τις αρχές, είναι λογικό να ξεφεύγει από το σκοπό και τα γνωρίσματα τα οποία πρέπει να έχει και να υπηρετεί. Όμως, το δεύτερο έχει πιο μεγάλη σημασία και πρέπει να το πούμε. Η Ευρωπαϊκή Ένωση απαιτεί από τη Συνθήκη του Μάαστριχτ, άρθρο 159 β΄, που μιλάει για Ευρώπη των περιφερειών, εφόσον οι φορολογούμενοι πληρώνουν, να αποδίδεται λογαριασμός. Και μετά την εξέλιξη την οποία είχαμε επίσης –θα το θέσω ως τρίτο αυτό- με την Κ.Ε.Δ.Κ.Ε., η οποία ήρθε στην Αίθουσα και μας εξέθεσε τις απόψεις της, η Κυβέρνηση είδε την αγωνία και τα προβλήματα που υπήρχαν και όλοι έχετε πλέον στα χέρια σας τις ειδικές ρυθμίσεις, οι οποίες πλέον είναι μέρος του σχεδίου νόμου που συζητούμε και η ίδια η Κ.Ε.Δ.Κ.Ε. έδωσε τις πολιτικές ευλογίες έτσι ώστε να υπάρχει από τη μια μεριά το νομοσχέδιο ως υπαρκτό εργαλείο πολιτικής, αλλά και ταυτόχρονα να μην έχουμε είτε συνταγματικά προβλήματα είτε προβλήματα από τον κώδικα που λειτουργούν οι Ο.Τ.Α.. 
     Έτσι, λοιπόν, αρχής γενομένης από τον διϋπουργικό κεντρικό φορέα με τα επιχειρηματικά  και λογιστικά σχέδια κ.ο.κ., βλέπουμε ότι μπαίνει ένας άλλος προγραμματισμός και μια άλλη λογική η οποία είναι προς την κατεύθυνση της διασφάλισης των Ελλήνων πολιτών, γιατί επαναλαμβάνω τα χρήματα είναι των πολιτών και πρέπει να τα προσέξουμε εις το τριπλούν. 
     Τελειώνοντας, θα ήθελα να τονίσω μόνο ότι μας κατηγορεί ιδιαίτερα το ΠΑ.ΣΟ.Κ. για τους ειδικούς λογαριασμούς και μας επιτίθεται. Απλά, όμως, θα ήθελα να πω να προσέξει γιατί αν ανατρέξουμε και στοιχίσουμε πότε χρονικά μπήκαν σε λειτουργία αυτοί οι ειδικοί λογαριασμοί, πόσα χρήματα έφυγαν και στις κατευθύνσεις που οδηγήθηκαν, πολύ φοβάμαι ότι το ΠΑ.ΣΟ.Κ. θα βγει ζημιωμένο με το αναφερθεί σ' αυτό. 
     Έτσι, λοιπόν, ο Πρωθυπουργός έδωσε μια υπόσχεση και όσον αφορά τα χρήματα για τους Ο.Τ.Α., τα νοσοκομεία και τα ταμεία είτε είναι ασφαλιστικά είτε είναι πρόνοιας, προκειμένου να μπει μια τάξη. Αυτό κάνουμε σήμερα και επίσης να φύγουν οι ειδικοί λογαριασμοί οι οποίοι «βόσκουν» ελεύθερα, να μου επιτραπεί η έκφραση, και πρέπει να μπουν μέσα στο δημόσιο λογιστικό, διότι επαναλαμβάνω είναι χρήματα φορολογουμένων και πρέπει να τα σεβόμαστε. 
     Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο εισηγητής της Αξιωματικής Αντιπολίτευσης κ. Κουτμερίδης. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Κύριοι συνάδελφοι, όλοι οι Βουλευτές του ΠΑ.ΣΟ.Κ. τονίσαμε με τον πιο εμφαντικό τρόπο ότι είμαστε κατά αυτής της νομοθετικής πρωτοβουλίας της Κυβέρνησης η οποία έχει ένα και μοναδικό στόχο, να μειώσει τα μεγάλα δημοσιονομικά προβλήματα που η ίδια η Κυβέρνηση δημιούργησε με τις πολιτικές της. Τόσο στη συζήτηση στην επιτροπή, όσο και στη συζήτηση εδώ επί της αρχής, όλοι οι Βουλευτές του ΠΑ.ΣΟ.Κ. με τον πιο εμφαντικό και τεκμηριωμένο τρόπο έδειξαν την αντίθεσή τους απέναντι σε αυτή τη νομοθετική πρωτοβουλία της Κυβέρνησης. 
      Είναι γεγονός πως τα δύο πρώτα μέρη που συζητούμε -το πρώτο μέρος που αφορά τη διαφάνεια του κρατικού προϋπολογισμού και το δεύτερο μέρος που αφορά τον έλεγχο των οικονομικών φορέων της Κυβέρνησης- αποτελούν την προμετωπίδα,  το προπέτασμα του νομοσχεδίου ούτως ώστε η Κυβέρνηση της Νέας Δημοκρατίας να καλύψει τις πραγματικές προθέσεις του νομοσχεδίου, οι οποίες περιέχονται στο τρίτο και στο τέταρτο μέρος και αφορούν τις μεγάλες φορολογικές επιβαρύνσεις για τα μεσαία και χαμηλά εισοδηματικά στρώματα. Το πρώτο και το δεύτερο μέρος, πραγματικά αφορά δύο πολύ σημαντικά θέματα, τα δημοσιονομικά πράγματα της χώρας μας. Με τον τρόπο, όμως, που τα ενσωματώνει η Κυβέρνηση σ’ αυτό το νομοσχέδιο, υποβαθμίζει αυτήν την ίδια την πρωτοβουλία της. 
      Αποτελεί πρώτιστη ανάγκη –και νομίζω ότι σ’ αυτό θα συμφωνήσουμε όλοι- να μπει επιτέλους μία δημοσιονομική τάξη σε αυτή τη δημοσιονομική αταξία που υπάρχει σήμερα. Όλοι συμφωνούμε πως πρέπει να εφαρμόσουμε ένα δημοσιονομικό πλαίσιο το οποίο θα είναι σύγχρονο και σύμφωνο με τις νέες και σύγχρονες δημοσιονομικές αρχές. Αυτό όμως θα πρέπει να αποτελέσει μία τεράστια συζήτηση, μία συζήτηση, η οποία θα ξεκινήσει με ένταση μέσα στο ελληνικό Κοινοβούλιο και η οποία θα έχει ως αποτέλεσμα τη ριζική αναμόρφωση όσον αφορά τον τρόπο αλλά και τη φιλοσοφία της κατάρτισης, της έγκρισης, της ψήφισης και του ελέγχου του κρατικού προϋπολογισμού, αλλά και τη διαδικασία του ισολογισμού και του απολογισμού. 
      Είναι γεγονός πως θεωρούμε ως κορυφαία κοινοβουλευτική διαδικασία την ψήφιση του κρατικού προϋπολογισμού και ότι όλες οι άλλες διαδικασίες του προϋπολογισμού είναι υποδεέστερες και δυστυχώς υποβαθμίζονται. Μ’ αυτήν την έννοια και μ’ αυτήν τη φιλοσοφία θα μπορούσαμε κι εμείς να είχαμε συμφωνήσει στην κατάργηση των ειδικών λογαριασμών, γιατί περιέχεται και στις προγραμματικές μας θέσεις. Αυτή όμως η πρωτοβουλία, θα έπρεπε, κύριε Υπουργέ, να είναι ενταγμένη σε ένα γενικότερο σύνολο το οποίο θα αφορά, όπως εξήγησα και προηγούμενα, τη ριζική αναμόρφωση και αλλαγή του προϋπολογισμού μας. 
      Δυστυχώς, η Κυβέρνηση έρχεται με έναν καθαρά επικοινωνιακό και επιφανειακό τρόπο και καταργεί όλους τους ειδικούς λογαριασμούς. Λέει ότι καταργεί τους ειδικούς λογαριασμούς του ευρύτερου δημόσιου τομέα χωρίς να ορίζεται νομικά τι θεωρούμε ως ευρύτερο δημόσιο τομέα. Δεν γνωρίζουμε απόλυτα ποιοι λογαριασμοί καταργούνται. Δεν γνωρίζουμε απόλυτα ποιες είναι εξαιρέσεις αλλά και γιατί υπάρχουν αυτές οι εξαιρέσεις και κυρίως αυτό που έχει μεγάλη σημασία για χιλιάδες δημοσίους υπαλλήλους, τι γίνεται με τα κεκτημένα και τις αποδοχές τους. Άρα, και μόνο αυτή η διαδικασία μας φέρνει απέναντι σ’ αυτήν την πρωτοβουλία της Κυβέρνησης, γιατί θεωρούμε ότι θα μπορούσε να έχει αποτελέσει ένα αυτοτελές νομοσχέδιο, ένα νομοσχέδιο το οποίο πραγματικά θα συνεισέφερε πάρα πολύ στη δημοσιονομική τάξη στη χώρα μας.
      Βέβαια, εδώ θα πρέπει να τονίσω και το άρθρο 5 που μιλάει για την απαγόρευση σύστασης νέων ειδικών λογαριασμών. Μα, κύριε Υπουργέ, όλοι γνωρίζουμε ότι για τη δημιουργία νέων ειδικών λογαριασμών θα αποφασίσει η Βουλή. Άρα, αυτή η διάταξη είναι εκ του μη όντος. Δεν βοηθάει, νομίζω, σε τίποτα.
      Όσον αφορά το δεύτερο μέρος, το μέρος που μιλάει για την ενίσχυση των οικονομικών φορέων της γενικής κυβέρνησης, εδώ από την πρώτη στιγμή, ως ΠΑ.ΣΟ.Κ., καταθέσαμε την ένστασή μας λέγοντας ότι αγγίζει στοιχεία αντισυνταγματικότητας αυτή η διάταξη γιατί καταστρατηγεί ένα βασικό άρθρο του Συντάγματος, το άρθρο 102 που μιλάει για την οικονομική και διοικητική αυτοτέλεια των Ο.Τ.Α..
Λέγεται μάλιστα ότι μία διϋπουργική επιτροπή θα αποφασίζει και θα ελέγχει τα επιχειρησιακά προγράμματα των κατά τα άλλα εκλεγμένων Οργανισμών Τοπικής Αυτοδιοίκησης. 
      Κύριε Υπουργέ, αναφέρεστε σε θέματα τα οποία ήδη υπάρχουν και λειτουργούν μέσα από τον Κώδικα Δήμων και Κοινοτήτων, θέματα που αφορούν τα επιχειρησιακά προγράμματα, το διπλογραφικό λογιστικό σύστημα, θέματα που αφορούν τον έλεγχο από ορκωτούς λογιστές που ισχύουν σήμερα στους Ο.Τ.Α.. Νομίζω ότι στην κοινωνία μας -και όπως επιβάλλουν οι συνθήκες της περιφερειακής ανάπτυξης και της αποκέντρωσης- πρέπει να συγκλίνουμε προς την κατεύθυνση να εκχωρήσουμε περισσότερες αρμοδιότητες και περισσότερους πόρους στην Τοπική Αυτοδιοίκηση και όχι να δημιουργήσουμε μεγαλύτερο και περισσότερο κράτος. Νομίζω ότι είναι εμφανής η θέση μας και για τα δύο αυτά μέρη του νομοσχεδίου και εδώ ταυτίζομαι απόλυτα τόσο με την Κ.Ε.Δ.Κ.Ε. όσο και με τους άλλους φορείς οι οποίοι εκδήλωσαν -και έχει καταγραφεί- τη μεγάλη αντίθεσή τους στη συζήτηση στην Επιτροπή Οικονομικών Υποθέσεων. 
      Κύριε Υπουργέ, νομίζω ότι το πυροτέχνημά σας ή αυτός ο παραπλανητικός τίτλος που βάζετε για το νομοσχέδιο δεν μπορεί να αποκρύψει τις πραγματικές προθέσεις σας. Καμμία δημοσιονομική τάξη δεν βάζετε στον κρατικό προϋπολογισμό, κανέναν έλεγχο δεν κάνετε στους οικονομικούς φορείς της γενικής κυβέρνησης παρά μόνο είναι ένα προπέτασμα το οποίο θέλει να καλύψει  τις πραγματικές προθέσεις της Κυβέρνησης. Η Κυβέρνηση βρίσκεται σε δυσχερέστατη θέση. Είναι πραγματικά λυπηρό πως μετά από ένα χρόνο, μετά από αυτήν την ισχνή κοινοβουλευτική πλειοψηφία της Κυβέρνησης, σήμερα βρίσκεται με την πλάτη στον τοίχο, σήμερα καλείται να απαντήσει στην ελληνική κοινωνία πώς τα κατάφερε τελικά, πως τα κατάφερε να δημιουργήσει αυτήν την κοινωνική εξέγερση και την κοινωνική αναταραχή από μία κοινωνία η οποία ξεκίνησε να αντιδρά, κύριε Υπουργέ, και νομίζω ότι η αντίδραση της κοινωνίας θα συνεχιστεί και θα ενταθεί. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο ειδικός αγορητής του Κουμουνιστικού Κόμματος Ελλάδας κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε. 
      Τα συγκεκριμένα τμήματα του νομοσχεδίου το οποίο συζητάμε, δηλαδή τα άρθρα από το 1 έως το 13 που επικαλούνται τη διαφάνεια των δημόσιων οικονομικών, δεν έχουν τίποτα άλλο στο συγκεκριμένο κομμάτι παρά την εξειδίκευση της υλοποίησης της αντιλαϊκής πολιτικής και μάλιστα με τη δικαιολογία ότι θέλει η Κυβέρνηση να επιφέρει τη διαφάνεια, τον εξορθολογισμό της οικονομικής λειτουργίας των δημόσιων οργανισμών, στο όνομα βεβαίως της αντιμετώπισης του ιδιαίτερου κόστους που αυτή η οικονομική κατάσταση τους επιφέρει για τα λαϊκά στρώματα. 
      Έτσι, λοιπόν, με τα άρθρα 1 έως 7 προχωρά στην αντιμετώπιση του καθεστώτος που είχε δημιουργηθεί με τους ειδικούς λογαριασμούς που αποτελούσαν εκτροφείο μη σύννομων ενεργειών και βεβαίως εξαγοράς συνειδήσεων και όχι μόνο. Κάνει ένα βήμα η Κυβέρνηση όχι όμως στα πλαίσια της κατάργησης των ειδικών λογαριασμών. Οι ειδικοί λογαριασμοί παραμένουν και ένα τμήμα από αυτούς τους διακόσιους ειδικούς λογαριασμούς, το μεγαλύτερο, όπως ισχυρίζεται η Κυβέρνηση, εντάσσεται στον κρατικό προϋπολογισμό. Παρ’ όλα αυτά, παραμένουν να υπάρχουν σοβαρές εξαιρέσεις, οι οποίες βεβαίως δεν δικαιολογούνται, γιατί οι συγκεκριμένοι ειδικοί λογαριασμοί, οι οποίοι δεν εντάσσονται στον κρατικό προϋπολογισμό, παραμένουν ως αυτοτελείς ειδικοί λογαριασμοί και μάλιστα για να εξυπηρετήσουν τα συγκεκριμένα πολιτικοοικονομικά συμφέροντα που υποκρύπτουν. 
      Ταυτόχρονα, μέσα από αυτή τη διαδικασία, δημιουργείτε το υπόβαθρο, αφήνετε ελεύθερο το υπόβαθρο για να προχωρήσει σε επόμενη φάση η Κυβέρνηση στην κατάργηση μιας σειράς επιδομάτων των δημοσίων υπαλλήλων που καλύπτονται από αυτούς τους ειδικούς λογαριασμούς, στο όνομα της δημιουργίας του ενιαίου μισθολογίου των δημοσίων υπαλλήλων. Από αυτήν την άποψη, λοιπόν, δημιουργεί το κατάλληλο έδαφος στην περαιτέρω επιδείνωση της θέσης των δημοσίων υπαλλήλων. 
      Στα άρθρα 8 έως 13 προχωρά στην αντιμετώπιση –ισχυρίζεται η Κυβέρνηση- της διαρκούς επιδείνωσης των αποτελεσμάτων μιας σειράς δημόσιων οργανισμών, όπως είναι τα νοσοκομεία, οι οργανισμοί κοινωνικής ασφάλισης, αλλά και οι Ο.Τ.Α..
       Προσπαθεί δηλαδή, με άλλα λόγια, να δημιουργήσει ένα πλαίσιο λειτουργίας αυτών των οργανισμών, όχι με βάση την ικανοποίηση των λαϊκών αναγκών, γιατί ακριβώς η μορφή καθορίζεται από το περιεχόμενο της πολιτικής που θέλει να εξασκήσει. 
      Από αυτήν την άποψη η πολιτική -και το περιεχόμενο- στους τομείς και της υγείας και την πρόνοιας είναι βαθιά αντιδραστική, οδηγεί στην περαιτέρω ιδιωτικοποίηση και εμπορευματοποίηση της παιδείας και της κοινωνικής ασφάλισης. Σ’ αυτό άλλωστε συμβάλλουν και προηγούμενοι νόμοι της σημερινής αλλά και των προηγούμενων κυβερνήσεων. 
      Έτσι, προσπαθεί να τροποποιήσει τη μορφή των συγκεκριμένων οργανισμών στις ανάγκες δράσης και παρέμβασης του κεφαλαίου. Μ’ αυτό τον τρόπο προχωρά στη μετατροπή του στην ουσία σε επιχειρήσεις, μέσα από τη δημιουργία των επιχειρηματικών σχεδίων και τη λειτουργία τους με ιδιωτικοοικονομικά κριτήρια. 
      Μετατρέπει δηλαδή, με τη «βούλα» πλέον, σε επιχειρηματικές μονάδες τα νοσοκομεία, τους οργανισμούς κοινωνικής ασφάλισης, χωρίς βεβαίως να απαντάει στις αιτίες που οδήγησαν είτε τα νοσοκομεία είτε τους οργανισμούς κοινωνικής ασφάλισης να έχουν αυτά τα αρνητικά, όπως τα θεωρεί, οικονομικά αποτελέσματα, όπως και στην επιδείνωση της οικονομικής τους θέσης. 
      Γιατί, για παράδειγμα, η βασική αιτία για την επιδείνωση της θέσης των νοσοκομείων -πέρα από τις όποιες περιπτώσεις και τα προβλήματα διαχείρισης που οι διορισμένοι διοικητές, οι μάνατζερ των νοσοκομείων από τις εκάστοτε κυβερνήσεις μπορούν να έχουν- δεν οφείλεται ούτε στους εργαζόμενους στα νοσοκομεία ούτε στους ασθενείς, αλλά οφείλεται ακριβώς στην άμεση διασύνδεση και διαπλοκή η οποία υπάρχει ανάμεσα στις νοσοκομειακές μονάδες με τα μεγάλα επιχειρηματικά συμφέροντα, με τους προμηθευτές, με τις μεγάλες επιχειρήσεις  για προμήθεια ιατρικού και φαρμακευτικού υλικού. 
      Αυτές οι λεόντειες συμβάσεις, που υπογράφουν τα νοσοκομεία μ’ αυτές τις επιχειρήσεις και οι συνεχείς αυξήσεις των τιμολογίων των μεγάλων αυτών επιχειρήσεων ευθύνονται για την οικονομική επιδείνωση της θέσης των νοσοκομείων, όπως ευθύνεται βεβαίως και η λειψή κρατική χρηματοδότηση των νοσοκομείων για την κάλυψη των λειτουργικών αναγκών. 
      Αυτή λοιπόν, τη βασική αιτία όχι μόνο δεν την περιορίζετε, δεν την αντιμετωπίζετε, αλλά αντίθετα την επικροτείτε. Άρα, λοιπόν, καμμία αντιμετώπιση της αρνητικής εξέλιξης των νοσοκομείων και των οικονομικών τους. Αντίθετα αξιοποιείτε αυτήν την εικόνα, για την οποία ευθύνεται η συγκεκριμένη δική σας πολιτική, ώστε να προχωρήσετε σε ακόμη μεγαλύτερες περικοπές των κοινωνικών δαπανών, σε ακόμη μεγαλύτερη εμπορευματοποίηση της υγείας. 
      Αντίστοιχος πόλος υπάρχει και στους Οργανισμούς Κοινωνικής Ασφάλισης και την αρνητική οικονομική τους κατάσταση. Αυτή η αρνητική οικονομική κατάσταση, όσον αφορά τα έσοδα που έχουν, δεν οφείλεται στην περιστολή των εσόδων που είναι κυβερνητικές επιλογές και αποφάσεις; 
      Η εισφοροδιαφυγή, η εισφοροαποφυγή μεγάλων τμημάτων του κεφαλαίου, με τη δική σας νομοθετική ρύθμιση, τα χαριστικά στις τράπεζες και τους ασφαλιστικούς οργανισμούς, η μαύρη εργασία, η ανατροπή στις εργασιακές σχέσεις με τη μερική απασχόληση, με τους ωρομίσθιους, τους συμβασιούχους δεν δημιουργούν σημαντικό πρόβλημα στους οργανισμούς κοινωνικής ασφάλισης και στα έσοδά τους; Δεν δημιουργεί σημαντικό πρόβλημα στους οργανισμούς κοινωνικής ασφάλισης η λογική που έχει και η σημερινή αλλά και η προηγούμενη κυβέρνηση, το να τζογάρονται τα αποθεματικά στο βωμό του χρηματιστηρίου, με αποτέλεσμα να υπάρχουν σημαντικές ελλείψεις απ’ αυτό το τζογάρισμα;
      Άρα, λοιπόν, είναι συγκεκριμένες οι επιλογές οι οποίες έχουν οδηγήσει σ’ αυτή την κατάσταση, ταξικές επιλογές, και απ’ αυτή την άποψη προσπαθείτε ακόμη περισσότερο να οικοδομήσετε την επίθεση ενάντια στους Οργανισμούς Κοινωνικής Ασφάλισης αλλά και στα νοσοκομεία.
      Και όσον αφορά το ζήτημα για τους Οργανισμούς Τοπικής Αυτοδιοίκησης, βεβαίως είναι ένας ακόμη κρίκος στην αλυσίδα μετατροπής, επί της ουσίας, των Οργανισμών Τοπικής Αυτοδιοίκησης σε κρατικούς μηχανισμούς, σε εργαλεία δηλαδή εφαρμογής και υλοποίησης της κρατικής πολιτικής, όργανα δηλαδή του κράτους, διαφορετικών βαθμίδων από την κεντρική εξουσία, και στην κατεύθυνση της παραπέρα διεύρυνσης της επιχειρηματικής δράσης των Οργανισμών Τοπικής Αυτοδιοίκησης. Έτσι λοιπόν δεν έπιασε κανέναν ο πόνος περί κατάργησης της οικονομικής και διοικητικής αυτοτέλειας των Ο.Τ.Α., όπως ισχυρίζεται η Αξιωματική Αντιπολίτευση. Αυτό είναι συνειδητή απόρροια της λογικής κράτος-«στρατηγείο», της «αποκέντρωσης» αρμοδιοτήτων από την κεντρική εξουσία στην Τοπική Αυτοδιοίκηση και συνδέεται άμεσα με την προώθηση της διοικητικής μεταρρύθμισης, τον «ΚΑΠΟΔΙΣΤΡΙΑ 1» και τον «ΚΑΠΟΔΙΣΤΡΙΑ 2». Και αυτό πού οδηγεί; Οδηγεί στη συγκέντρωση και στο να δημιουργηθεί ένα ευνοϊκό έδαφος για τη δράση των μεγάλων επιχειρηματικών ομίλων στους Οργανισμούς Τοπικής Αυτοδιοίκησης και την περαιτέρω εμπορευματοποίηση των αναγκών, αξιοποιώντας και τις Συμπράξεις Δημόσιου και Ιδιωτικού Τομέα. Άρα αυτή η συγκέντρωση της οικονομικής εξουσίας συμβαδίζει με τη συγκέντρωση της πολιτικής εξουσίας και σε επίπεδο Τοπικής Αυτοδιοίκησης. Και γι’ αυτόν ακριβώς το λόγο δημιουργείτε τέτοιους μηχανισμούς, άμεσα εποπτευόμενους και ελεγχόμενους από την κεντρική εξουσία.
      Είναι φανερό ότι το Κομμουνιστικό Κόμμα Ελλάδας δεν μπορεί να ψηφίσει κανένα απ’ αυτά τα άρθρα, από το 1 έως το 13. Τα καταψηφίζει όλα. 
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε.
      Το λόγο έχει ο ειδικός αγορητής του ΣΥ.ΡΙΖ.Α. κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε. 
      Κατ’ αρχάς θα ήθελα να αναφερθώ για άλλη μία φορά βεβαίως στο θέμα των λεγόμενων «ειδικών λογαριασμών» και στην κατάργηση αυτών των λογαριασμών, την οποία διατείνεται ότι επιχειρεί η Κυβέρνηση. Εδώ υπάρχουν πάρα πολλά και μείζονα θέματα, στα οποία η Κυβέρνηση θα έπρεπε, δια του νομοσχεδίου, δεσμευτικά να είχε απαντήσει. 
      Γίνεται για τη διαφάνεια αυτή η κατάργηση των ειδικών λογαριασμών ή για εισπρακτικούς λόγους; Μην χρησιμοποιείτε τέτοιες εκφράσεις, κύριε Υπουργέ, διότι εδώ το θέμα στο οποίο πρέπει να απαντήσετε είναι πολύ συγκεκριμένο. Αν αυτοί οι ειδικοί λογαριασμοί έχουν ένα ωραίο υπόλοιπο από προηγούμενα χρόνια –όχι όλοι φυσικά, αλλά αθροιστικά λέω- της τάξης των πεντακοσίων, εξακοσίων ίσως και περισσοτέρων εκατομμυρίων ευρώ ποιος σας εμποδίζει, προκειμένου να αντιμετωπίσετε τις δημοσιονομικές δυσχέρειές σας, να πάρετε αυτά τα λεφτά από το ταμείο, από το υπόλοιπο των λογαριασμών, για να κλείσετε «μαύρες τρύπες»; Υπάρχουν αρκετοί τέτοιοι λογαριασμοί. Ποια εγγύηση δίνετε μέσα από το συγκεκριμένο νομοσχέδιό σας ότι δεν θα προχωρήσετε σ’ αυτό το μέτρο κι ότι εσπευσμένα στο όνομα της διαφάνειας δεν προχωρείτε σε μια κίνηση για να πάρετε εκατοντάδες εκατομμύρια ευρώ από ειδικούς λογαριασμούς, οι οποίοι πρέπει να πάνε σ’ έναν ειδικό σκοπό;
      Να σας πω –και σας ρώτησα και ιδιαιτέρως- για το Λογαριασμό Βελτίωσης Κοινωνικής Ασφάλισης. Ξέρετε ότι ο Λογαριασμός Βελτίωσης Κοινωνικής Ασφάλισης είναι ένας λογαριασμός στον οποίο συνεισφέρουν εργαζόμενοι και εργοδότες με το 1 τοις χιλίοις επί των ασφαλιστικών εισφορών. Με πληροφόρησαν ότι αυτός ο λογαριασμός έχει ένα αρκετά μεγάλο υπόλοιπο, πάνω από 100.000.000 ευρώ, το οποίο οι άνθρωποι το διαχειρίζονται ως έσοδα του ειδικού λογαριασμού.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Προτείνετε να μείνει απ’ έξω;
      ΠΑΝΑΓΙΩΤΗΣ ΛΑΦΑΖΑΝΗΣ: Όχι, δεν καταλάβατε τι λέω. Με ακούτε τι λέω; Πρώτον, να μας διευκρινίσετε αν τον κρατάτε αυτόν απ’ έξω ή μέσα. Είναι ένας λογαριασμός στον οποίο, όπως είπα, συνεισφέρουν από τις ασφαλιστικές τους εισφορές οι εργοδότες και οι εργαζόμενοι, με 1 τοις χιλίοις. Είναι σαφές. 
      Το θέμα είναι να το διευκρινίσετε αυτό. Θεωρείτε ότι είναι από τους λογαριασμούς, οι οποίοι είναι με έσοδα των δικαιούχων και επομένως είναι απ’ αυτούς που προτίθεσθε να καταργήσετε; 
      Όμως εγώ άλλο σας είπα. Σας είπα ότι υπάρχει ένα υπόλειμμα, υπάρχει δηλαδή ένα απόθεμα σ’ αυτό το λογαριασμό. Αυτός ο λογαριασμός πρέπει να αξιοποιηθεί για παράδειγμα για το καλό των ασφαλισμένων. Άλλωστε λεφτά δικά τους είναι, διότι πληρώνουν οι άνθρωποι.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ξέρετε τι δαπάνες έχει αυτός ο λογαριασμός; 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, θα απαντήσετε στο τέλος. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, αν νομίζετε ότι δεν γίνεται σωστά η διαχείριση του λογαριασμού, αυτό είναι άλλο. Εγώ αυτή τη στιγμή δεν θίγω αυτό, όπως και το αν οι δαπάνες του είναι σκόπιμες και αν πρέπει να γίνονται ή δεν πρέπει να γίνονται όλες και ποιες κ.λπ.. Δεν θίγω αυτό το θέμα. Μην δυσανασχετείτε επ’ αυτού. 
      Εγώ άλλο θέμα έθιξα. Λέω ότι οι ασφαλισμένοι πληρώνουν ασφαλιστικές εισφορές και τους κρατάτε από τις ασφαλιστικές εισφορές τους για να βελτιωθεί το σύστημα κοινωνικής ασφάλισης. 
      Και λέω: Αν είχε ένα υπόλοιπο αυτός ο λογαριασμός, ποια εγγύηση και ποια δέσμευση υπάρχει ότι αυτό το υπόλοιπο δεν θα χρησιμοποιηθεί –γιατί είναι λεφτά των ασφαλισμένων- για το καλό της κοινωνικής ασφάλισης και δεν θα το πάρετε εσείς αυτό το υπόλοιπο –για παράδειγμα σας το φέρνω- από τους πολλούς λογαριασμούς για να κλείσετε τις μαύρες τρύπες και έτσι ενώ δεν θα έχετε έσοδα, ξαφνικά μέσα από το άρθρο 1 να εμφανιστούν έσοδα 700.000.000 ευρώ σε ένα χρόνο; 
      Αυτός είναι ο σκοπός σας; Αυτό σας λέω τώρα. Κι εσείς μου λέτε τι θέλουν να κάνουν και τι δεν θέλουν. Θα σας πω εγώ τι θέλουν...
      ΚΩΝΣΤΑΝΤΙΝΟΣ ΤΖΑΒΑΡΑΣ: Δηλαδή, μέχρι τώρα που ήταν κρυφά ήταν πιο ωραία;
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, μη διακόπτετε τον ομιλητή. 
      Συνεχίστε, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Κάποτε στις συζητήσεις μας πρέπει να αποκτήσουμε μια κοινή λογική. Αν δεν υπάρχει κοινή λογική, με συγχωρείτε, δεν μπορεί να γίνει και η στοιχειώδης συνεννόηση γιατί αυτό το θέμα που σας φέρνω δεν είναι η διαφορά καπιταλισμού-σοσιαλισμού. 
      Με συγχωρείτε, σας λέω ότι υπάρχει ένα υπόλοιπο και υπόλοιπο σε άλλους λογαριασμούς. Αν είναι τώρα στο όνομα της διαφάνειας να τους πάμε από εδώ τους λογαριασμούς, για να πάρουμε τα υπόλοιπα και μέσα σε ένα χρόνο να τα βάλουμε στη μαύρη τρύπα, τότε –με συγχωρείτε- αυτό δεν είναι καθόλου διαφάνεια, δεν το αντιλαμβάνεστε; Και μάλιστα όταν πρόκειται για τέτοιου είδους λογαριασμούς που καταβάλλουν τα λεφτά οι ασφαλισμένοι και που θα ήθελαν να έχουν μια ανταποδοτικότητα ως προς τη βελτίωση της ασφάλισής τους και όχι για να κλείσουν τη μαύρη τρύπα, διότι, εν πάση περιπτώσει, για φορολογία μιλάμε. Έτσι δεν είναι; 
      Δεύτερον, η δέσμευση που υπάρχει εδώ ότι θα δίδονται –μέσα από τους ειδικούς λογαριασμούς στο βαθμό που υπάρχουν αντίστοιχες υποχρεώσεις- τα επιδόματα και οι όποιες άλλες παροχές έχουν είτε εργαζόμενοι είτε επαγγελματίες, δεν είναι ισχυρή και μπορεί να καταστρατηγηθεί θαυμάσια από τον εκάστοτε υπουργό από την εκάστοτε κυβέρνηση, οπότε ξαφνικά στο όνομα της διαφάνειας είτε εργαζόμενοι είτε επαγγελματίες να δουν να χάνουν τα επιδόματά τους, να συρρικνώνονται και οι όποιες άλλες απολαβές τους, οι οποίες είναι και συλλογικές κατακτήσεις, στο όνομα πάλι της διαφάνειας. 
      Άλλο πράγμα η διαφάνεια, άλλο πράγμα η κατάργηση των ειδικών λογαριασμών, άλλο πράγμα να αποδίδεται λόγος για την κίνησή τους, άλλο πράγμα να υπάρχει έλεγχος της Βουλής και άλλο πράγμα είτε να κλείνουμε μαύρες τρύπες είτε ακόμα –όπως σας είπα- να καταργούμε δικαιώματα. Και εδώ στο νομοσχέδιο οι δεσμεύσεις μπορεί να γίνουν πανίσχυρες ως προς αυτές τις κατευθύνσεις. 
      Επίσης, βεβαίως τα φιλέτα των ειδικών λογαριασμών μένουν στο απυρόβλητο, όπως σας είπα. Πέραν δε των φιλέτων αυτών –όπως σας έχω αναφέρει- ο Υπουργός για τους εξαιρούμενους λογαριασμούς μπορεί να κάνει ό,τι θέλει ανά πάσα στιγμή, μέχρι και το σκοπό τους να αλλάζει. Και σας είπα για το λογαριασμό του ν. 128/1975, ότι είναι σκανδαλώδης λογαριασμός, χαράτσι επί των ταλαιπωρούμενων και ληστευμένων δανειοληπτών, ετήσιο, που ανέρχεται σε όλη τη διάρκεια αποπληρωμής του δανείου μέχρι και το 4% του δανείου που πήραν κάποιοι για το σπίτι τους και αυτό το διατηρείτε και το διατηρείτε εκτός προϋπολογισμού.
      Επαναφέρω το αίτημά μας να καταθέσετε όλους τους ειδικούς λογαριασμούς, έναν προς έναν, την κίνησή τους, τα υπόλοιπά τους εδώ στη Βουλή και πείτε μας για έναν προς έναν ποιον διατηρείτε, ποιον καταργείτε και τι δεσμεύσεις υπάρχουν από εκεί και πέρα για την κίνησή τους και τα επιδόματα και τις όποιες άλλες ανάγκες ικανοποιούν από την άποψη των εργαζομένων και των επαγγελματικών κατηγοριών. 
    Για τα επόμενα άρθρα. Διαφάνεια και εδώ, μεγάλη διαφάνεια. Για να δούμε τι διαφάνεια εδώ. Διπλογραφικό σύστημα. Εδώ υπάρχει δέσμευση να γίνει στα νοσοκομεία. Αλλά εδώ μου κάνουν εντύπωση ορισμένα πράγματα. Δεν ξέρω γιατί το λέτε. Θέλετε να υιοθετήσουν τα νοσοκομεία τα διεθνή λογιστικά πρότυπα; Δηλαδή να συντάσσουν ισολογισμούς με βάση τις προδιαγραφές των διεθνών λογιστικών προτύπων της Ευρωπαϊκής Ένωσης; Μα είναι δυνατόν; Και ύστερα θα μας λέτε ότι δεν μπορούν να κάνουν ισολογισμούς τα νοσοκομεία; Εδώ, δεν έχουμε άλλα πράγματα και τα διεθνή λογιστικά πρότυπα σας μάραναν; 
    Πέραν αυτού, γιατί θέλετε τους ισολογισμούς; Για να τακτοποιήσετε και να νοικοκυρέψετε τη διαχείρισή τους ή, όπως φοβάμαι, φέρνοντας υπόψη την πολιτική που κάνετε μέχρι σήμερα ξαφνικά θα μας κοινοποιείτε ισολογισμούς και θα μας λέτε, Ευαγγελισμός τόσα ελλείμματα. Μας είπε ο κ. Χατζηγάκης, 2,7 εκατομμύρια τρώνε την ημέρα ο Ο.Σ.Ε. και η Ολυμπιακή από τον ελληνικό λαό και του πίνουν το αίμα. Ορίστε, άμα τους πετάξουμε στον Καιάδα θα ησυχάσουμε και θα ανακουφιστεί ο ελληνικός λαός. Αύριο με ισολογισμούς στα νοσοκομεία, δεν ξέρω με τη φόρα που έχετε πάρει αν θα βγαίνει κάθε φορά ο Υπουργός Οικονομικών και θα μας λέει «κοιτάξτε τα τεράστια ελλείμματα που έχουν». Άρα, πάμε σε ιδιωτικό management. Αυτό έχει λεχθεί από υπουργικά χείλη για τα νοσοκομεία. Περαιτέρω θα πάμε στην ιδιωτικοποίηση.
    Τώρα, αυτό που γίνεται με την  Τοπική Αυτοδιοίκηση, είναι εντελώς απαράδεκτο και πρωτοφανές. Καταργεί την αυτοτέλεια της Τοπικής Αυτοδιοίκησης. Αν δεν εφαρμοστεί ένα συγκεντρωτικό πλαίσιο το οποίο υπεισέρχεται στο όλο πρόγραμμα διαχείρισης των Ο.Τ.Α., λέτε ότι θα τους κόψετε και τους κεντρικούς αυτοτελείς πόρους. Ποιόν θα τιμωρήσετε; Δεν κατάλαβα. Το δήμαρχο; Ο δήμαρχος είναι εκλεγμένος. Τους δημότες θα τιμωρήσετε, αν κόψετε τους κεντρικούς αυτοτελείς πόρους. Τους ασθενείς θα τιμωρήσετε, αν κόψετε τις επιχορηγήσεις στα νοσοκομεία και στα ασφαλιστικά ταμεία. Είναι αυτές λογικές για νοικοκύρεμα, για ανθρώπους που διορίσατε εσείς; Υποτίθεται ότι αυτές οι διοικήσεις πρέπει να κινηθούν σε ορισμένα πλαίσια. Αν δεν μπορούν να το κάνουν αυτό, θα έρχεστε να τιμωρείτε τις διάφορες κοινωνικές κατηγορίες και τον ελληνικό λαό στο σύνολό του; 
    Για όλους αυτούς τους λόγους είναι προφανές ότι θα καταψηφίσουμε όλα τα σχετικά άρθρα.
      ΠΡΟΕΔΡΕΥΟΥΣΑ (Βέρα Νικολαϊδου): Ο Κοινοβουλευτικός Εκπρόσωπος του ΛΑ.Ο.Σ. κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Κυρίες και κύριοι συνάδελφοι, ορισμένες φορές η συζήτηση εντός του Κοινοβουλίου διεξάγεται υπό αντίξοες συνθήκες, υπό την έννοια ότι δεν μπορεί κανείς να παρακολουθήσει τόσο αντιφατικά επιχειρήματα. Για παράδειγμα, ακούσαμε ότι ο ΣΥ.ΡΙΖ.Α. ήταν υπέρ της καταργήσεως των ειδικών λογαριασμών. Το ίδιο έχω ακούσει και από το ΠΑ.ΣΟ.Κ..
      ‘Ερχεται η κατάργηση των ειδικών λογαριασμών και τώρα λέτε ότι δεν σας αρέσει η κατάργηση των ειδικών λογαριασμών.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ο τρόπος.
      ΜΑΥΡΟΥΔΗΣ ΒΟΡΙΔΗΣ: Δεν ξέρω ποιος άλλος τρόπος θα υπήρχε, πλην του να καταργήσεις τους ειδικούς λογαριασμούς. Ο τρόπος για να καταργήσεις έναν ειδικό λογαριασμό, είναι να καταργήσεις τον ειδικό λογαριασμό. Δεν μπορώ να φανταστώ πάρα πολλούς τρόπους για να γίνει μια κατάργηση.
      Ετέθη μια ένσταση από πλευράς ΣΥΡΙΖΑ που λέει τι θα γίνουν τα λεφτά. Δεν είναι αυτονόητο ότι όταν καταργείται ένας ειδικός λογαριασμός προφανώς τα χρήματα θα περάσουν στον κρατικό προϋπολογισμό; Τι θα γίνουν τα λεφτά; Θα τα μοιράσουν κάπου;
      ΔΗΜΗΤΡΙΟΣ ΤΣΙΡΩΝΗΣ: 	Παίρνουν επιδόματα οι υπάλληλοι.
      ΜΑΥΡΟΥΔΗΣ ΒΟΡΙΔΗΣ: Άλλο αυτό. Εγώ θέλω εδώ να είναι δίκαια τα πράγματα. Αυτήν η ένσταση του τύπου του τι θα γίνει με τα όσα έχουν συμφωνηθεί με τους υπαλλήλους, δεν σημαίνει ότι δεν καταργώ τον ειδικό λογαριασμό. Είναι ότι πρέπει να μας εξηγήσει η Κυβέρνηση, αφού συμφωνήσουμε στην κατάργηση του ειδικού λογαριασμού –αυτή είναι μια ερώτηση που την είχαμε θέσει- τι ρύθμιση θα κάνει στο συγκεκριμένο ζήτημα.
      Και αυτό, διότι, διαβάζοντας την αιτιολογική έκθεση, αυτή λέει: «Χαρακτηριστικό γνώρισμα των ειδικών λογαριασμών είναι το αυτοτελές και ιδιότυπο νομικό πλαίσιο που τους διέπει: Πανσπερμία ρυθμίσεων, ποικιλία σκοπών, ευρηματικοί τρόποι ενίσχυσης συγκεκριμένων ομάδων, εκτός του κρατικού προϋπολογισμού». Αυτά είναι που συμφωνούμε όλοι -υποθέτω ότι συμφωνούμε όλοι- ότι γίνονταν με τους ειδικούς λογαριασμούς και που πρέπει τώρα, ακριβώς για λόγους διαφάνειας, να βελτιωθούν.
      Βεβαίως, μένει ένα ζήτημα και το έθεσα εγώ, κύριε Υπουργέ και δεν πήρα, δυστυχώς, απάντηση στην επιτροπή. Δεν ξέρω αν θα το λύσετε το θέμα τώρα. Επειδή αυτοί οι ειδικοί λογαριασμοί υπήρξαν ακριβώς γιατί κανόνιζαν τέτοια θέματα, ποια θα είναι η τύχη αυτών των θεμάτων; Θεωρώ ότι για λόγους εντιμότητας και ειλικρίνειας προς πάσα κατεύθυνση και κυρίως προς τους ενδιαφερομένους, πρέπει να δοθεί μια εξήγηση. Δηλαδή, η εικόνα που εγώ έχω και σας την είπα και στην επιτροπή, που είναι από τον ειδικό λογαριασμό του Υπουργείου Πολιτισμού, είναι ότι ουσιαστικά ακολουθείτο μία, κατά τη γνώμη μου, παράνομη επιδοματική πολιτική προς τους υπαλλήλους, η οποία περνούσε μέσα από το εικονικότατο σχήμα, ότι δήθεν δίδονται στο Σωματείο των Υπαλλήλων ποσά για να κάνουν πολιτιστικές εκδηλώσεις. Με τον δήθεν τρόπο των πολιτιστικών εκδηλώσεων και τη δήθεν χρηματοδότηση των πολιτιστικών εκδηλώσεων των υπαλλήλων, τα έπαιρνε το σωματείο των υπαλλήλων εκεί και έκανε διανομή ποσών μεταξύ τους. Αυτή είναι η κατάσταση στο ελληνικό δημόσιο. Τι να πει κανείς!
      Και βεβαίως, είναι παράνομο και το ότι τα έπαιρναν και βεβαίως, είναι παράνομο και το ότι τα έδιναν. Όλη αυτή η διαδικασία είναι παράνομη. Δεν ξέρω αν και αλλού -εγώ δεν το γνωρίζω- έχουν ακολουθηθεί τέτοιου είδους μεθοδεύσεις στα θέματα των ειδικών λογαριασμών.
      ΕΥΑΓΓΕΛΟΣ ΠΑΠΑΧΡΗΣΤΟΣ: Πιο κάτω λέει για τα κεκτημένα.
      ΜΑΥΡΟΥΔΗΣ ΒΟΡΙΔΗΣ: Έτσι λέει.
      Επομένως, τίθεται ένα ερώτημα και αυτό είναι ένα θέμα το οποίο ενδιαφέρει όσους ασχολούνται με τα οικονομικά: Τι θα κάνει η Κυβέρνηση σ’ αυτό; Εν όψει του ότι οι υπάλληλοι πάντως, με έναν ορισμένο τρόπο, έπαιρναν τα χρήματα αυτά και επομένως, προφανώς, έχουν θεμελιώσει κάποιου τύπου δικαίωμα έναντι της Κυβερνήσεως, θα πάει τώρα η Κυβέρνηση να περάσει όλα αυτά στον προϋπολογισμό; Τι θα σημάνει αυτό για την επιβάρυνση στον Προϋπολογισμό; Τι θα σημάνει αυτό για τα επιδόματα τα οποία θα αρχίσουν να ενσωματώνονται; Τι θα σημάνει για όλες αυτές τις σχέσεις που αναπτύσσονται εκεί; Αυτό είναι κάτι που κατά τη γνώμη μου θα έπρεπε να εξηγηθεί.
      Παρά ταύτα, κυρίες και κύριοι συνάδελφοι, αυτό δεν μπορεί να μας οδηγήσει στο να καταψηφίσουμε τους ειδικούς λογαριασμούς, διότι δεν μπορεί από τη μια, να φωνάζουμε για τα ζητήματα της διαφάνειας και από την άλλη μεριά, όταν έρχονται οι συνέπειες από το ότι υλοποιείται η διαφάνεια, να λέμε ότι το καταψηφίζουμε. Δεν γίνονται όλα! Και με τον αστυφύλακα και με το χωροφύλακα δεν γίνεται όλοι να είναι ευτυχείς! Κάπως πρέπει να πάρουμε κάποια μέτρα.
      Εδώ, λοιπόν, η δική μας θέση είναι απολύτως συνεπής: Βεβαίως, κατάργηση των ειδικών λογαριασμών.
      Έχω ένα θέμα με το άρθρο 1, κύριε Υπουργέ. Θα ήθελα μια διευκρίνιση σ’ αυτό, επειδή ορίζει το άρθρο 1 το τι είναι ειδικοί λογαριασμοί. Το ερώτημα που έχω είναι το εξής: Υπάρχουν και άλλοι, πλην των εξαιρουμένων με το άρθρο 3, ειδικοί λογαριασμοί που διατηρούνται; Με το άρθρο 3 διατηρείτε ρητώς κάποιους συγκεκριμένους ειδικούς λογαριασμούς. Επειδή η απαρίθμηση που κάνει το άρθρο 3 είναι περιοριστική, δηλαδή, λέει «εξαιρούνται αυτοί», ο ορισμός που δίνει για τους ειδικούς λογαριασμούς το άρθρο 1 είναι ένας γενικός ορισμός. Το ερώτημα εδώ είναι αν θα είμαστε όλοι συνεννοημένοι. Μήπως υπάρχουν λογαριασμοί που παρ’ ότι δεν περιλαμβάνονται στους εξαιρούμενους, παρά ταύτα διατηρούνται ή με το άρθρο 1 περιλαμβάνονται όλοι οι ειδικοί λογαριασμοί και όλοι κλείνουν, πλην των όσων διατηρούνται με το άρθρο 3; Το ένα ή το άλλο; Απλώς εδώ θα ήθελα μια διευκρίνιση, για να ξέρουμε πού βρισκόμαστε.
      Εμείς, λοιπόν, το άρθρο 1 θα το ψηφίσουμε, το άρθρο 2 θα το ψηφίσουμε.
      Πάμε τώρα στο άρθρο 3 με τις εξαιρέσεις. Έγινε συζήτηση στην επιτροπή. Και επειδή η δική μου θέση είναι ότι δεν θα έπρεπε να υπάρχει καμμία εξαίρεση και να κλείσουν όλοι οι λογαριασμοί, ζήτησα και δόθηκαν από τον κύριο Υπουργό συγκεκριμένες διευκρινίσεις γιατί πρέπει να διατηρηθεί ο καθένας από τους λογαριασμούς που διατηρούνται. Για ορισμένους εδόθησαν διευκρινίσεις.
      Παρά ταύτα, επειδή η δική μας η θέση θέλουμε να είναι μια θέση ξεκάθαρη, ακόμα και για τα θέματα χρηματοδοτήσεων μέσω της Ευρωπαϊκής Ενώσεως, παρ’ ότι δεν ξέρω ποιες είναι οι λεπτομέρειες -ας το πω- αυτής της χρηματοδοτήσεως και κατά πόσον είναι απολύτως αναγκαίοι οι ειδικοί λογαριασμοί για να υπάρξει χρηματοδότηση μέσα από την Ευρωπαϊκή Ένωση ή θα μπορούσε να υπάρξει μια συνεννόηση με την Ευρωπαϊκή Ένωση, ώστε να μην έχουμε αυτό το καθεστώς και να μπαίνουν στον προϋπολογισμό σαν ένα κονδύλι του τακτικού προϋπολογισμού, ακόμα και οι χρηματοδοτήσεις από την Ευρωπαϊκή Ένωση. Αυτά βεβαίως είναι προφανώς δημοσιονομικά εσωτερικά της Ελλάδος και της Ευρωπαϊκής Ένωσης. 
      Αλλά παρά ταύτα η δική μας θέση είναι ότι επειδή θέλουμε να είμαστε ξεκάθαροι -και βεβαίως αυτή η συζήτηση αφορά μόνο την περίπτωση α’ του άρθρου 3- θα καταψηφίσουμε το άρθρο 3 και κατά λογική συνέπεια και το άρθρο 4.
      Στο άρθρο 5 εγώ συμφωνώ με την παρατήρηση που έκανε ο συνάδελφος από το ΠΑ.ΣΟ.Κ. ότι εξ περισσού λέμε τώρα ότι απαγορεύεται η σύσταση νέων ειδικών λογαριασμών. Μάλλον είναι μια πολιτική βούληση, μια πολιτική κατεύθυνση περισσότερο, παρά μια ρητή δέσμευση. Δεν νομίζω ότι παράγει συγκεκριμένες δεσμεύσεις.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Υπήρξαν ειδικοί λογαριασμοί που δημιουργήθηκαν με αυτές τις υπουργικές αποφάσεις.
       ΜΑΥΡΟΥΔΗΣ ΒΟΡΙΔΗΣ: Αν, λοιπόν, υπάρχει τέτοιο ζήτημα, πράγματι…
      ΚΩΝΣΤΑΝΤΙΝΟΣ ΓΕΙΤΟΝΑΣ: Καταργείται κάθε εξουσιοδότηση…
      ΜΑΥΡΟΥΔΗΣ ΒΟΡΙΔΗΣ: Χωρίς εξουσιοδοτήσεις.
      Αυτό είναι σημαντικό υπ’ αυτήν την έννοια, ότι περιορίζεται λοιπόν η υπουργική δυνατότητα. Είναι σημαντικό. Απλώς επισημαίνουμε εδώ ότι αν θέλει να το συστήσει το Κοινοβούλιο με νόμο, ουσιαστικά δεν υπάρχει περαιτέρω περιορισμός, θα το συστήνει με νόμο. Αλλά εγώ το θεωρώ θετικό. Θα το ψηφίσουμε, έστω υπό την έννοια και της έκφρασης μιας πολιτικής βούλησης του Κοινοβουλίου στην παρούσα φάση.
      Το άρθρο 6 επειδή έχει μεταβατικές διατάξεις θα το ψηφίσουμε, καθώς και το άρθρο 7 που αφορά τη συμμετοχή στο Ταμείο Κοινωνικής Συνοχής. 
      Όσον αφορά το Μέρος Β΄, κατ’ αρχάς έχουμε πει ότι συμφωνούμε σε ό,τι ενισχύει τη διαφάνεια και σε ό,τι οδηγεί σε έλεγχο. Ωστόσο, μία πρώτη επιφύλαξη την οποία οφείλω να διατυπώσω: 
      Δεν έχει εξηγηθεί επαρκώς, κύριε Υπουργέ, τι είναι εκείνο το πρόσθετο, το οποίο κάνει αυτή η ρύθμιση. Εντάξει, φτιάχνεται αυτή η διυπουργική επιτροπή. Τι δεν έχει λειτουργήσει μέχρι σήμερα; Αυτό θα περίμενα εγώ να ακούσω σαν επιχειρηματολογία αναλυτική. Ξέρουμε την παθογένεια, ξέρουμε τη δυσλειτουργία, ξέρουμε το πρόβλημα, ξέρουμε ότι δεν υπάρχει διαφάνεια σ’ αυτούς τους φορείς της γενικής κυβέρνησης, όπως τους αναφέρετε, δηλαδή τους Οργανισμούς Τοπικής Αυτοδιοίκησης, τους Οργανισμούς Κοινωνικής Ασφάλισης και Πρόνοιας και τις Δημόσιες Μονάδες Υγείας. Αυτά είναι κατανοητά. Νομίζω είναι σχεδόν γνωστά τοις πάσι.
      Το σημαντικό είναι τι δεν λειτούργησε στον ελεγκτικό μηχανισμό μέχρι σήμερα και γιατί αυτός ο ελεγκτικός μηχανισμός που θέτετε με αυτές τις ρυθμίσεις, τώρα θα λειτουργήσει. Αυτό είναι ένα επιχείρημα που δεν έχει ακουστεί.
      Εν πάση περιπτώσει, εμείς το άρθρο 8 θα το ψηφίσουμε. Ωστόσο ξεκαθαρίζουμε το εξής. Έτσι όπως διαμορφώθηκε ειδικά για την περίπτωση των O.Τ.Α. όλη αυτή η ρύθμιση, καθίσταται απολύτως αλυσιτελής. Και να εξηγήσω γιατί. Διότι ουσιαστικά το μόνο πλέον που μένει στους O.Τ.Α. είναι να σας υποβάλουν κάποιοι επιχειρησιακά σχέδια, τα οποία απλώς θα τα βλέπετε, αλλά δεν μπορείτε να παρέμβετε, να τα αλλάξετε. Και σύμφωνα με τα οριζόμενα, το μόνο που θα κάνετε για τις δαπάνες, είναι να παρακολουθείτε τις δαπάνες, να παρακολουθείτε δε μόνο την πορεία και το βαθμό υλοποίησης των μέτρων. Άρα, μόνο μια παρακολούθηση κάνετε γιατί δεν έχετε τη δυνατότητα της παρέμβασης.
      Σε ό,τι αφορά στους O.Τ.Α., έχω τη γνώμη ότι εδώ η όλη ρύθμιση αστοχεί. Δεν πρόκειται να έχει κανένα αποτέλεσμα και θα έπρεπε να υπάρξει κάτι διαφορετικό. Και βέβαια θα καταψηφίσουμε το άρθρο 9 τουλάχιστον σε ό,τι αφορά το θέμα των O.Τ.Α., γιατί δεν έχει κανένα νόημα η κύρωση να είναι να τους κόβετε τη χρηματοδότηση.
      Πολύ σωστά επισημάνθηκε η κύρωση αυτή πέρα από το ότι δεν στέκει γιατί δεν είναι συνταγματική και επί της ουσίας δεν είναι κύρωση στον κακό δήμαρχο, είναι κύρωση στο δημότη, ο οποίος ξαφνικά δεν μπορεί να έχει πρόσβαση στις υπηρεσίες που του παρέχει ο O.Τ.Α.. Δηλαδή εδώ δεν έχει κανένα νόημα να λειτουργήσει η κατάσταση έτσι, έστω κι αν θεωρήσουμε ότι αυτό λειτουργεί ως κάτι το οποίο πιέζει το δήμαρχο.
      Το άρθρο 10 θα το ψηφίσουμε όπως και τα άρθρα 11, 12 και 13 με αυτές τις επιφυλάξεις, με αυτές τις σκέψεις. Πάντως γενικώς θεωρούμε ότι είναι στη σωστή κατεύθυνση σε μια προσπάθεια συμμαζέματος και νοικοκυρέματος της Δημόσιας Διοίκησης σ’ αυτούς τους χώρους.
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
     Κυρίες και κύριοι συνάδελφοι, ολοκληρώθηκε ο κατάλογος των εισηγητών και ειδικών αγορητών. Εισερχόμεθα στον κατάλογο των ομιλητών επί των άρθρων 1 έως 13.
     Το λόγο έχει ο Βουλευτής του ΠΑ.ΣΟ.Κ. κ. Χάϊδος. 
     ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
     Κύριε Υπουργέ, κατά την ομιλία μου στη συζήτηση επί της αρχής για το νομοσχέδιο που συζητούμε σήμερα, τόνισα ότι πρόκειται για ένα κοινωνικά άδικο φορομπηχτικό νομοθέτημα και το χαρακτήρισα φοροκαταιγίδα για τους πολλούς και αδύναμους συμπατριώτες μας.
    Έτσι το χαρακτηρίζουν εξάλλου οι περισσότεροι πολίτες, οι περισσότεροι φορείς, σχεδόν όλα τα κόμματα και οι περισσότεροι Βουλευτές, εκτός από τους Υπουργούς της Κυβέρνησης, που γι’ αυτούς αλλού βρέχει, γιατί έχουν την προστατευτική αλεξίφορη -κατά το αλεξίσφαιρη- ή αλεξικέραυνη ομπρέλα των παράκτιων εταιρειών. Και υποκρίνεστε ότι διευρύνετε τη φορολογική βάση, ότι αυξάνετε τη φορολογική ύλη. Ψέματα. Δεν διευρύνετε τη φορολογική βάση, αλλάζετε τη σύνθεσή της και αλλοιώνετε την κατεύθυνση εις βάρος των αδυνάτων και των φτωχών, τους οποίους απομυζάτε, ενώ απαλλάσσετε τους λίγους και ισχυρούς από τους φόρους που πρόσφατα κατέβαλαν. Δεν αυξάνετε τη φορολογητέα ύλη, τη μειώνετε, αφού απαλλάσσετε τα μεγάλα εισοδήματα, αφού με την πολιτική σας και την ανάλγητη φορολογική επιδρομή στους πολλούς περιορίζετε την αγοραστική τους δύναμη και συρρικνώνετε έτσι παραγωγικές δραστηριότητες και τα έσοδα από αυτές που στηρίζουν και συμμετέχουν στα φορολογικά έσοδα του κράτους. 
    Διατείνεστε ότι με αυτό το νομοσχέδιο βάζετε τo δάκτυλo επί τον τύπον των ήλων. Όμως, τα αλλεπάλληλα, τεράστια και πρωτόγνωρα σκάνδαλα, στα οποία εμπλέκονται στελέχη της Νέας Δημοκρατίας, αποκαλύπτουν ότι δεν βάζετε το δάκτυλο επί τον τύπον των ήλων, αλλά το βάζετε στο μέλι μέσω των off shores εταιρειών. 
    Με το άρθρο 2 καταργείτε τους ειδικούς λογαριασμούς. Εμείς βλέπουμε θετικά αυτή την επιλογή. Δεν συμφωνούμε, όμως, αυτό να αποτελεί άλλοθι για τη μείωση των μισθών των εργαζομένων, ούτε δικαιολογία για περικοπές στις αποδοχές τους. Αμοιβές που κατοχυρώθηκαν με αγώνες και προβλέπονται μέσα από τις συλλογικές συμβάσεις, πρέπει να καταβληθούν από άλλα κονδύλια. 
    Με το άρθρο 3 θεσπίζονται εξαιρέσεις εξάλλου στους ειδικούς λογαριασμούς. Με ποια κριτήρια έγινε αυτό; Μπορείτε, κύριε Υπουργέ, να μας παρουσιάσετε αυτά τα κριτήρια στη Βουλή και να μας εξηγήσετε γιατί δεν διατηρείτε κάποιους ειδικούς λογαριασμούς, όπως π.χ. το Λογαριασμό Βελτίωσης Κοινωνικής Ασφάλισης, ο οποίος συστάθηκε με σκοπό την κάλυψη των δαπανών για τη βελτίωση της κοινωνικής ασφάλισης; Αυτός ο λογαριασμός εφαρμόζει τους κανόνες του δημόσιου λογισμικού και υπόκειται σε προληπτικό και κατασταλτικό έλεγχο από το Ελεγκτικό Συνέδριο. Για τους παραπάνω λόγους καταψηφίζω το άρθρο 3, αλλά και τα άλλα άρθρα που αφορούν τους ειδικούς λογαριασμούς.
    Κορυφαίο, όμως, σκάνδαλο πολιτικό και κατά τη γνώμη κορυφαία πολιτική επιλογή σε αυτό το νομοθέτημα αποτελεί το άρθρο 8, που στην ουσία οι Ο.Τ.Α. α΄ και β΄ βαθμού χαρακτηρίζονται ως φορείς γενικής κυβέρνησης. Είναι δυνατόν ένας θεσμός της δημοκρατίας, ένα από τα βάθρα της δημοκρατίας, ο πλησιέστερος προς τον πολίτη δημοκρατικός θεσμός, να χαρακτηρίζεται φορέας γενικής κυβέρνησης; Αυτό είναι ασέβεια απέναντι στη δημοκρατία. Και δεν φθάνει μόνο αυτό, αλλά υπάγονται, λοιπόν, ως φορείς πλέον γενικής κυβέρνησης στο διοικητικό έλεγχο μιας επιτροπής κυβερνητικών κομισάριων. Δεν καταργείται με αυτόν τον τρόπο η συνταγματικά κατοχυρωμένη διοικητική αυτοτέλεια και οικονομική αυτοδυναμία των Ο.Τ.Α., δεν καταστρατηγείται η έως τώρα αρχή του ελέγχου της νομιμότητας των αποφάσεων των Ο.Τ.Α.. Εξάλλου υπάρχουν και τώρα υπηρεσίες ελέγχου των οικονομικών τους, όπως το Ελεγκτικό Συνέδριο και άλλοι μηχανισμοί. Θεσπίζετε επιπλέον και κυρώσεις για τους αυτοδιοικητικούς, οι οποίοι δεν συμμορφώνονται με τις επιταγές της επιτροπής σας. Και ποιους θα τιμωρήσετε; Τους δημότες, όπως ακούστηκε από προλαλήσαντες συναδέλφους. Θα αντιτείνετε: «Δεν πρέπει να ελέγχονται οι κοινότητες, οι δήμοι και οι νομαρχίες»; Ασφαλώς και πρέπει να ελέγχονται, θα σας απαντήσουμε. Γίνεται και σήμερα αυτό εξάλλου. Εάν, όμως, κάτι πρέπει να αυστηροποιηθεί και να διευρυνθεί, αυτό πρέπει να γίνει με δημοκρατικό και αποκεντρωτικό τρόπο, με υποχρέωση κοινωνικής λογοδοσίας και όχι με συγκεντρωτικό τρόπο και αναφορές σε επιτροπάτα κυβερνητικά. Εσείς, όμως, δεν πιστεύετε στην ενίσχυση της αυτοδιοίκησης, στη διεύρυνση της δημοκρατίας, στην αποκέντρωση των αρμοδιοτήτων και δημιουργείτε ένα συγκεντρωτικό κομματικό κράτος, το οποίο θα ελέγχεται από την Κυβέρνησή σας και θα χειραγωγεί τους άλλους δημοκρατικούς θεσμούς, όπως η αυτοδιοίκηση. 
    Κύριε Υπουργέ, με αυτή τη ρύθμιση της κατάργησης της διοικητικής αυτοτέλειας και της οικονομικής αυτοδυναμίας των Ο.Τ.Α. διαφωνούν όλοι και θα την ανατρέψουν στην πράξη με κινητοποιήσεις. Γι’ αυτό σας καλούμε να την αποσύρετε.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    Το λόγο έχει ο κ. Πλεύρης, Βουλευτής του ΛΑ.Ο.Σ..
      ΑΘΑΝΑΣΙΟΣ ΠΛΕΥΡΗΣ: Κυρίες και κύριοι συνάδελφοι, σήμερα συζητούμε τα σχετικά ανώδυνα άρθρα αυτού του νομοσχεδίου, διότι η φιλοσοφία αυτού του νομοσχεδίου είναι ένα νομοσχέδιο το οποίο θέλει να επιβάλει φόρους και ειδικά σε αυτούς που έχουν και χαμηλά εισοδήματα και μέσα σε όλη αυτήν την προσπάθεια, προσπάθησε ο κύριος Υπουργός να φέρει και κάποιες διατάξεις προκειμένου, επικοινωνιακά τουλάχιστον, να μπορέσει να τις υποστηρίξει στην κοινή γνώμη. 
      Οι ειδικοί λογαριασμοί ήταν και είναι ένα πρόβλημα –γιατί ακόμα δεν έχουν καταργηθεί- που ταλάνισε πάρα πολύ το ελληνικό κράτος, ταλάνισε τους πολίτες και ουσιαστικά έδειξε τη φιλοσοφία των κυβερνήσεων που υπήρχαν.
      Εάν σκεφτούμε ότι το κράτος ήταν επιχείρηση και διατηρούσε τέτοιου είδους ειδικούς λογαριασμούς, αυτήν τη στιγμή κάποιοι θα είχαν καταδικαστεί, θα είχαν γίνει οικονομικοί έλεγχοι και θα υπήρχαν βαρύτατες ποινές. Είχατε εξωθήσει, γιατί έρχεστε εδώ να τους καταργήσετε, αλλά μην ξεχνάμε όλη η πρώτη διακυβέρνηση της Νέας Δημοκρατίας λειτούργησε με ειδικούς λογαριασμούς. Δεν τους καταργήσατε το 2004 τους ειδικούς λογαριασμούς. Τέσσερα χρόνια τους είχατε, σας προέκυψε ένα σημαντικό θέμα με την υπόθεση Ζαχόπουλου, όπου τότε ουσιαστικά έγινε η έκρηξη γι’ αυτούς τους ειδικούς λογαριασμούς και έρχεστε να τους καταργήσετε. Σας βόλεψαν οι ειδικοί λογαριασμοί. Αναγκάζεστε και με βαριά την καρδιά να τους καταργήσετε τους ειδικούς λογαριασμούς. 
      Πως λειτουργούσε αυτό το κράτος λοιπόν; Ήθελε να δώσει κάποια επιδόματα στους εργαζόμενους. Μία φυσιολογική επιχείρηση και πόσο μάλλον ένα κράτος θα έλεγε ότι πρέπει να πάρουν αυτό το επίδομα οι εργαζόμενοι, εάν πρέπει να το πάρουν, γιατί και αυτό είναι ένα θέμα προς συζήτηση, κατά πόσο επιδόματα που δόθηκαν, δόθηκαν αποκλειστικά και μόνο για ψηφοθηρικούς λόγους ή για ουσιαστικούς λόγους. Θα έπρεπε, λοιπόν, αυτό να ήταν αντικείμενο του κρατικού προϋπολογισμού.
      Εσείς, λοιπόν, τουλάχιστον στο Υπουργείο Πολιτισμού που έγινε έρευνα με τους συναδέλφους μου, τον κ. Γεωργιάδη και τον κ. Βορίδη, ακολουθήσατε μία τακτική που και ψέματα λέγατε και βάζατε τους εργαζόμενους να πουν ψέματα. Και τελικά, κύριε Υπουργέ, ποιόν κορόιδευαν; Τον ελληνικό λαό; Δηλαδή, όταν υπάρχει ένας σύλλογος εργαζομένων που παίρνει από τον ειδικό λογαριασμό χρήματα και στα παραστατικά καταγράφεται για διενέργεια πολιτιστικών εκδηλώσεων και αυτά τα χρήματα μοιράζονται στον κόσμο, είναι αυτό έστω και παραμικρή σοβαρή εικόνα μίας σοβαρής κυβέρνησης ή ενός σοβαρού κράτους; 
      Δηλαδή ερχόσασταν και λέγατε ευθέως, θα κοροϊδέψουμε τους ελεγκτικούς μηχανισμούς. Θα πουν ότι αυτά πηγαίνουν σε κάποιες πολιτιστικές εκδηλώσεις, γιατί δεν μπορούσαν να δοθούν ως επίδομα, ενώ εμείς θα το δώσουμε ως επίδομα. Και βάζουμε και τους εργαζόμενους να πουν ψέματα, ότι τα παίρνουν αυτά τα λεφτά για να κάνουν κάποιες εκδηλώσεις, ενώ τελικά έπαιρναν αυτά τα λεφτά για να τα μοιράζουν. 
      Αυτό δείχνει, λοιπόν, ότι και η Κυβέρνησή σας, η οποία τέσσερα χρόνια λειτούργησε με αυτό το σύστημα, δεν ήταν σοβαρή. Είναι πάρα πολύ σωστή η ρύθμιση της κατάργησης των ειδικών λογαριασμών που φέρνετε τώρα.
       Οπωσδήποτε γεννάται το θέμα τι θα γίνει με αυτά τα λεφτά, τα οποία τελικά στηρίζονταν σε μία νόμιμη αιτία. Γιατί υπήρχε μία συμφωνία του Υπουργείου με αυτούς τους ανθρώπους να παίρνουν κάποια χρήματα, αλλά δίδονταν με παράνομο τρόπο και λογιστικά τουλάχιστον αυτήν τη στιγμή υπάρχει μία ατασθαλία ότι δίνονταν χρήματα για συγκεκριμένους στόχους ενώ τελικά ήταν επίδομα, αλλά έπρεπε τελικά να δοθούν αυτά ως επίδομα τη στιγμή που υπήρχε η συμφωνία του Υπουργείου με τους εργαζομένους. Και τώρα γεννάται το ερώτημα τι θα γίνει με αυτά τα επιδόματα. Πρέπει να το ρυθμίσετε. Αντιλαμβάνομαι τις ενστάσεις οι οποίες αναπτύχθηκαν, σε καμμία όμως περίπτωση δεν μπορούμε να πούμε, ότι επειδή μένει ανοικτό αυτό το ζήτημα δεν καταργούμε τους ειδικούς λογαριασμούς. Εάν θέλουμε πραγματικά τη διαφάνεια, πρέπει τάχιστα -και έπρεπε βέβαια να το είχε κάνει η Νέα Δημοκρατία και δεν το είχε κάνει- να καταργηθούν αυτοί οι λογαριασμοί. Τώρα, προφανώς ακολουθείτε την πιο απλή διαδικασία και εκεί διαφωνήσαμε με τις φωνές που ακούστηκαν, διότι καταργείτε τους ειδικούς λογαριασμούς και προφανώς αυτά τα χρήματα τα οποία υπάρχουν θα πρέπει να πάνε στο κράτος και το κράτος προφανώς πάλι αναλαμβάνει την υποχρέωση για ό,τι κάλυπταν αυτοί οι ειδικοί λογαριασμοί, να βρει τους πόρους μέσω του κρατικού προϋπολογισμού, που αυτό θα πει διαφάνεια, για να καλύψει αυτές τις υποχρεώσεις του. 
	Εμείς δεν συμφωνούμε στις εξαιρέσεις. Κύριε Υπουργέ, μπορούμε να καταλάβουμε, ενδεχομένως, την πρώτη εξαίρεση που είναι για τα κονδύλια της Ευρωπαϊκής Ένωσης, όμως μετά γεννάται το ερώτημα: Στο άρθρο 4 γιατί παρέχεται αυτή η ευχέρεια του Υπουργού Οικονομίας και Οικονομικών ουσιαστικά σχεδόν και να αλλάζει το σκοπό; Δύναται με αποφάσεις ακόμα και να μην υπάρχει έστω και μία στοιχειώδης διαφάνεια σ’ αυτούς τους ειδικούς λογαριασμούς που μένουν. Γι’ αυτόν το λόγο, όπως είπε και ο εισηγητής μας, θα καταψηφίσουμε τις εξαιρέσεις.
	Ερχόμαστε στο δεύτερο τμήμα που αφορά και τους Ο.Τ.Α. και τις άλλες μονάδες όπου αναφέρετε πολύ σωστά ότι είναι παθογένεια και ότι υπάρχουν σοβαρά οικονομικά προβλήματα. Εμείς, κύριε Υπουργέ, θεωρούμε ότι θα έπρεπε να είχαμε βρει τις αιτίες αυτής της παθογένειας. Δεν υπάρχει κάποιο σκεπτικό για ποιο λόγο ένας ακόμα ελεγκτικός μηχανισμός θα καταφέρει να λύσει όλα αυτά τα προβλήματα που αναπτύσσονται. Έχετε εντοπίσει για ποιο λόγο γίνεται όλη αυτή η ατασθαλία σ’ αυτούς τους τομείς; Εάν δεν εντοπίσουμε αυτές τις αιτίες, ό,τι έλεγχο και να κάνετε δεν θα μπορέσετε να λύσετε τα προβλήματα. 
	Εδώ γεννάται και ένας έντονος προβληματισμός -όχι μόνο για τους Ο.Τ.Α. αλλά και για τις μονάδες υγείας- ο οποίος, αν θέλετε, αν δεν πάσχει από αντισυνταγματικότητα, τουλάχιστον κινείται στα όρια πραγματικά της νομιμότητας. Λέτε για διακοπή χρηματοδότησης. Τη διακοπή χρηματοδότησης στους Ο.Τ.Α. θα την πληρώσει ο πολίτης, αλλά στις μονάδες υγείας ποιος θα την πληρώσει τελικά; Θα την πληρώσει ο ασθενής. Θα μου πείτε: «Τι να κάνουμε;». Άμα δεν διακόψετε τις χρηματοδοτήσεις, ουσιαστικά δεν θα υπάρχει κάποια κύρωση ώστε να αναγκαζόμαστε να έχουμε μία χρηστή διοίκηση. 
	Το ερώτημα όμως είναι ποια είναι η φιλοσοφία και, αν θέλετε, ποια είναι τα στοιχεία που σας πείθουν ότι αυτό το ελεγκτικό ουσιαστικά μόρφωμα το οποίο έχετε αναπτύξει θα λύσει τα προβλήματα. Ειδικά δε για τους Ο.Τ.Α. από τη στιγμή που πλέον δεν έχετε καμμία παρέμβαση στα επιχειρησιακά σχέδια, δεν αντιλαμβανόμαστε για ποιο λόγο θα πρέπει αυτά τα επιχειρησιακά σχέδια να αποδίδονται στη διυπουργική επιτροπή αφού δεν μπορεί να επέμβει. Υπάρχει ένα συνταγματικό κώλυμα. Εμείς πολύ ευχαρίστως θα συζητούσαμε αυτό το συνταγματικό κώλυμα το οποίο βέβαια και η Νέα Δημοκρατία είχε εισηγηθεί, αυτήν την ευρεία διοικητική και οικονομική αυτοτέλεια των Ο.Τ.Α.. 
      Τελικά οι Ο.Τ.Α. απέδειξαν ότι σε μεγάλο βαθμό δημιούργησαν έντονα διαχειριστικά προβλήματα στο κράτος. Τώρα –γιατί είναι η φιλοσοφία του αρχικού νομοσχεδίου- τα αντιληφθήκατε όλα αυτά και προσπαθείτε να διορθώσετε όλες αυτές τις στρεβλώσεις, όμως βλέπετε ότι έχετε συνταγματικό πρόβλημα και τώρα, αυτήν τη στιγμή τα επιχειρησιακά σχέδια και να τα αποδώσουν, κύριε Υπουργέ, έχει καμμία δυνατότητα επέμβασης η διυπουργική επιτροπή; Προφανώς όχι γιατί υπάρχει διοικητική και οικονομική αυτοτέλεια. Το πρόβλημα ήταν όταν μαζί με το ΠΑ.ΣΟ.Κ. συμπράττατε στο άρθρο 102 του Συντάγματος. Αυτήν τη στιγμή τα προβλήματα που δημιουργήσατε δεν θα μπορέσετε να τα λύσετε.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
	Το λόγο έχει ο Βουλευτής του ΠΑ.ΣΟ.Κ. κ. Τσιρώνης.
	ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, άκουσα με πάρα πολύ μεγάλη προσοχή το πρωί την ομιλία επί της αρχής του Υπουργού Οικονομίας και Οικονομικών κ. Αλογοσκούφη. Δυστυχώς, για μία ακόμα φορά ο Υπουργός Οικονομίας και Οικονομικών μας απογοήτευσε. Περιμέναμε να κάνει κάποιες βελτιώσεις και συγκεκριμένες τροποποιήσεις στο νομοσχέδιο που να άρουν όλες αυτές τις αδικίες, όλες αυτές τις φορολογικές ανισότητες που επιβάλλει μεταξύ των ελευθέρων επαγγελματιών, των επιτηδευματιών αλλά και όσων ασκούν ατομικό επάγγελμα.
	Δυστυχώς, ο κύριος Υπουργός παρέμεινε αμετακίνητος, αμετανόητος θα έλεγα, από τις αρχικές του θέσεις και δεν έκανε ούτε ένα βήμα υποχώρησης απέναντι σ’ αυτά τα λαϊκά στρώματα, σε όλους αυτούς τους ελεύθερους επαγγελματίες, τους μικρομαγαζάτορες, τους μικροεμπόρους, τους νέους επαγγελματίες, τους νέους δικηγόρους, τους νέους επιστήμονες οι οποίοι δοκιμάζονται και χειμάζονται σκληρά από τα νέα φορολογικά μέτρα της Κυβέρνησης της Νέας Δημοκρατίας.
    Ένα πράγμα θα μπορούσαμε να πούμε, «δυστυχώς επτωχεύσαμεν. Tο ταμείο για παροχές παραμένει κλειστό. Το ταμείο είναι ανοικτό, περάστε να πληρώσετε μόνο όσον αφορά τα φορολογικά βάρη». 
    Πήρα το λόγο, κυρίες και κύριοι συνάδελφοι, να μιλήσω σήμερα, επί των συγκεκριμένων άρθρων, αφού τοποθετήθηκα χθες επί της αρχής του σχεδίου νόμου. Σε ό,τι αφορά το πρώτο μέρος που αφορά στους ειδικούς λογαριασμούς, θα κάνω μια παρατήρηση. Είχαμε πει από θέση αρχής, ότι είμαστε υπέρ της κατάργησης των ειδικών λογαριασμών, αλλά όχι με τον τρόπο που επιχειρείται σήμερα από την Κυβέρνηση, όχι με τον τρόπο με τον οποίο μεθοδεύεται αυτή η κατάργηση των ειδικών λογαριασμών. 
    Αλλά θα πρέπει να προσεχθεί, κύριε Υπουργέ, και το ζήτημα των αμοιβών των δημοσίων υπαλλήλων, οι οποίοι πάρα πολλά χρόνια διεκδικούσαν αυξήσεις στους μισθούς τους και αντί οι αυξήσεις να δοθούν στους μισθούς τους, τους δίνονταν με επιδοματική πολιτική έξω από τα πλαίσια του κρατικού προϋπολογισμού και θα πρέπει να μας απαντήσετε υπεύθυνα τι θα γίνει με αυτά τα επιδόματα. Με την κατάργηση αυτών των ειδικών λογαριασμών, θα έχουμε μείωση των πραγματικών εισοδημάτων των υπαλλήλων; Θα πρέπει να μας το απαντήσετε υπεύθυνα.
    Τώρα, έρχομαι στο δεύτερο μέρος που αφορά ουσιαστικά, κυρίες και κύριοι συνάδελφοι, τον περιορισμό της διοικητικής και οικονομικής αυτοτέλειας των Οργανισμών Τοπικής Αυτοδιοίκησης α΄ και β΄ βαθμού. Απαιτούνται κάποια επιχειρησιακά σχέδια. Καλώς θα έλεγα ότι προβλέπονται επιχειρησιακά σχέδια, αλλά πολύ κακώς προβλέπεται και κάποια διακοπή είτε της επιχορήγησης είτε των κεντρικών αυτοτελών πόρων. 
    Κάνετε πολύ μεγάλο λάθος εάν νομίζετε ότι τους κεντρικούς αυτοτελείς πόρους μπορείτε να τους διακόψετε. Δεν είναι δικοί σας, δεν σας ανήκουν. Οι κεντρικοί αυτοτελείς πόροι ανήκουν στην Τοπική Αυτοδιοίκηση, σύμφωνα με τους νόμους του κράτους, σύμφωνα με το Σύνταγμα και δεν μπορείτε σε καμμία περίπτωση να τους διακόψετε. Οι κεντρικοί αυτοτελείς πόροι θεσπίστηκαν από το 1989 με το ν. 1828. Είχα την τιμή να παραβρεθώ τότε στο συνέδριο που έγινε στη Μυτιλήνη της Κεντρικής Ένωσης Δήμων και Κοινοτήτων, όπου η τότε κυβέρνηση του ΠΑ.ΣΟ.Κ. έδωσε στην Τοπική Αυτοδιοίκηση το 20% του φόρου εισοδήματος φυσικών και νομικών προσώπων, το 50% των τελών κυκλοφορίας και το 100%, το σύνολο του φόρου ακίνητης περιουσίας, αυτού του φόρου ακίνητης περιουσίας που τον είχαμε κάνει φόρο μεγάλης ακίνητης περιουσίας και τον οποίο καταργήσατε και θεσπίσατε ένα ενιαίο τέλος ακινήτων για όλα τα ακίνητα, ακόμα και των φτωχών. 
    ‘Ολοι αυτοί οι πόροι ανήκουν στην Τοπική Αυτοδιοίκηση και δεν μπορείτε να τους κόψετε. Πώς θα τους κόψετε αυτούς τους πόρους προς την Τοπική Αυτοδιοίκηση; Δεν σας ανήκουν. Ακόμα και η Επιστημονική Επιτροπή, η νομοπαρασκευαστική επιτροπή δεν σας καλύπτει. Κοιτάξτε την διατύπωση, κύριε Υπουργέ που λέει: «Αυτονόητο είναι ότι το όριο εφαρμογής της ως άνω διάταξης, καθόσον αφορά τους Ο.Τ.Α., αποτελεί υποχρέωση του κράτους, συμφώνως προς το άρθρο 102 παράγραφος 5 του Συντάγματος να λαμβάνει τα νομοθετικά, κανονιστικά και δημοσιονομικά μέτρα που απαιτούνται για την εξασφάλιση της οικονομικής αυτοτέλειας των Ο.Τ.Α. και των πόρων που είναι αναγκαίοι για την εκτέλεση της αποστολής και την άσκηση των αρμοδιοτήτων των Ο.Τ.Α.». Λέει πουθενά η νομοπαρασκευαστική επιτροπή ότι επιτρέπεται εσείς να διακόπτετε τους πόρους προς την Τοπική Αυτοδιοίκηση; Πουθενά. Και τι θα γίνει με τους πόρους προς την Τοπική Αυτοδιοίκηση, που τόσα χρόνια μας λέγατε ότι παράνομα τους παρακρατούσαν οι κυβερνήσεις του ΠΑ.ΣΟ.Κ. και ότι εσείς μόλις έρθετε θα τους αποδώσετε; Ξέρετε πόσο έχουν φθάσει σύμφωνα με τα στοιχεία της ΚΕΔΚΕ; ‘Εχουν φθάσει στα 6.000.000.000 ευρώ; Ξέρετε τι σημαίνει 6.000.000.000 ευρώ, κυρίες και κύριοι συνάδελφοι; Περίπου 200 ευρώ ανά δημότη. Ξέρετε τι έργα θα μπορούσαν να γίνουν σε κάθε δήμο της χώρας με 200 ευρώ ανά δημότη; Θα μπορούσαν να γίνουν πάρα πολλά έργα σήμερα. Αυτά περικόπτετε σήμερα. Μόνο φέτος τους περικόπτετε 250.000.000 ευρώ. Αυτά δεν θα τα αποδώσετε; Πώς ξεκινάτε να κάνετε μία συζήτηση για τον «ΚΑΠΟΔΙΣΤΡΙΑ»; 
    ΙΟΡΔΑΝΗΣ ΤΖΑΜΤΖΗΣ: Τα φέσια τα δικά σας είναι αυτά.
    ΔΗΜΗΤΡΙΟΣ ΤΣΙΡΩΝΗΣ: Εσείς δεν λειτουργείτε. Εσείς ασχολείσθε ως Κυβέρνηση, ως κεντρική διοίκηση με μπίζνες, είτε τα ίδια τα μέλη της Κυβέρνησης είτε οι σύζυγοί τους. Ασχολούνται με μπίζνες, με off shore εταιρείες. 
    Αφήστε τουλάχιστον τους δήμους να δουλεύουν, γιατί σήμερα οι δήμοι στην περιφέρεια, κυρίες και κύριοι συνάδελφοι, δεν δουλεύουν. Όλοι ασχολούνται με τα όρια των δήμων. Όλοι ασχολούνται με το πού θα φθάσει η έκταση των δήμων, πόσες κοινότητες θα περιλάβει ένας νέος δήμος. Με αυτό ασχολούνται σήμερα οι δήμαρχοι. Ακόμα και οι δήμαρχοι της Νέας Δημοκρατίας, οι δικοί σας δήμαρχοι της περιοχής μου, της Άρτας, της εκλογικής μου περιφέρειας μου λένε, κάντε κάτι, φωνάξτε εσείς τουλάχιστον, εμείς δεν μπορούμε. Φωνάξτε εσείς που είστε Αντιπολίτευση, εμείς δεν μπορούμε να φωνάξουμε γι’ αυτά τα μέτρα, για τον «ΚΑΠΟΔΙΣΤΡΙΑ». 
    Σε ό,τι αφορά τη δική μου περιοχή ξέρετε πάρα πολύ καλά ότι αυτά τα σχέδια περί «ΚΑΠΟΔΙΣΤΡΙΑ» που κυκλοφόρησαν είναι εντελώς ανεύθυνα. Δεν πρόκειται με τίποτα να προχωρήσουν, κύριε Υπουργέ, με τον τρόπο που τα μεθοδεύετε. Τουλάχιστον δώστε τους πόρους. Δώστε τους πόρους που ανήκουν σήμερα στην Τοπική Αυτοδιοίκηση. Κάθε άλλη περίπτωση, κάθε άλλη προσπάθεια την οποία κάνετε, κυρίες και κύριοι συνάδελφοι και κύριε Υπουργέ, σ’ αυτό το νομοσχέδιο για να περιορίσετε την οικονομική και τη διοικητική αυτοτέλεια των Οργανισμών Τοπικής Αυτοδιοίκησης είναι στον αέρα. Θα μας βρει αντίθετους, θα βρει αντίθετους το σύνολο της Τοπικής Αυτοδιοίκησης.
    Γι’ αυτούς τους λόγους αυτά τα άρθρα τα καταψηφίζουμε στο σύνολό τους και στο πρώτο μέρος τα άρθρα από το 1 έως το 13 τα καταψηφίζουμε. Θα έρθουμε στη συνέχεια αύριο να συζητήσουμε αυτό το μεγάλο ζήτημα του τρίτου μέρους, το μεγάλο ζήτημα που πλήττετε όλους τους μικρομεσαίους, όλους τους ελεύθερους επαγγελματίες, όσοι ασκούν ατομικό επάγγελμα, όλους τους επιτηδευματίες, το άρθρο 14 με το οποίο δίνετε και χαρίζετε πόρους στους λίγους, στους μεγάλους και αποσπάτε αυτούς τους πόρους από τους πολλούς, οι οποίοι είναι αδύναμοι να ανταπεξέλθουν σήμερα στα οικονομικά τους βάρη.
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
      Το λόγο έχει τώρα ο κ. Γείτονας, Βουλευτής του ΠΑ.ΣΟ.Κ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, το πρωί ο κ. Αλογοσκούφης μας είπε…
      ΗΛΙΑΣ ΦΩΤΙΑΔΗΣ: Δεν σας ακούμε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Λέω, κυρίες και κύριοι συνάδελφοι, το λέω και για τον Ηλία Φωτιάδη, ότι ο κ. Αλογοσκούφης, ο Υπουργός σας…
      ΗΛΙΑΣ ΦΩΤΙΑΔΗΣ: Ο Υπουργός όλης της Ελλάδας, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: …μας είπε στριμωγμένος φυσικά από την κατακραυγή και του κόσμου, αλλά και των πτερύγων της Αντιπολίτευσης και Βουλευτών ακόμα και από το κόμμα του, ότι αναλαμβάνει την ευθύνη των επιλογών του. ‘Ετσι είπε.
      Εκείνο που ξεχνάει είναι, ότι τις συνέπειες των επιλογών τους τις πληρώνει ο κόσμος. Και αυτό είναι που δεν αντέχει, αυτό είναι που δεν ανέχεται. 
      Είπα και χθες, ότι τα δύο πρώτα κεφάλαια του νομοσχεδίου που συζητούμε, ουσιαστικά αποτελούν για μένα το όχημα και το πρόσχημα για να περάσει, ως λαθρεπιβάτης, η φοροεπιδρομή που κάνετε επί δικαίοις και αδίκοις. Γιατί κανένας πραγματικά δεν μπορεί να αμφισβητήσει ότι υπάρχει ανάγκη αλλαγών για την ενίσχυση της διαφάνειας, όσον αφορά τα δημόσια οικονομικά, τον έλεγχο και την απόδοση των κονδυλίων. Και αυτό αφορά όλα τα στάδια, από την κατάρτιση του προϋπολογισμού έως την εκτέλεσή του. Κλειδί φυσικά για μια τέτοια ποιοτική αλλαγή θα ήταν η κατάρτιση προγραμματικών προϋπολογισμών. 
      Όμως, δεν πρέπει να αγνοήσουμε,  κυρίες και κύριοι συνάδελφοι, ότι  οποιαδήποτε ενίσχυση της διαφάνειας στα δημόσια οικονομικά περνάει μέσα από έναν ουσιαστικό έλεγχο της Βουλής, κάτι που δεν υπάρχει. Και προχωρήσαμε με τη συνταγματική Αναθεώρηση και στη συνέχεια με αλλαγές του Κανονισμού της Βουλής και δώσαμε νέες δυνατότητες προς αυτό. 
      Παρόλο που καθιερώθηκε να κατατίθεται και να συζητείται προσχέδιο προϋπολογισμού, παρόλο που θεσμοθετήθηκε ειδική επιτροπή για τον ισολογισμό και τον απολογισμό με αρμοδιότητα και τον έλεγχο της πορείας του προϋπολογισμού, αναφέρομαι στο άρθρο 31α΄ του Κανονισμού, δυστυχώς ακόμα οι δυνατότητες και της αρμόδιας επιτροπής και των ίδιων των Βουλευτών, δεν υπάρχουν, είναι ελάχιστες. Δεν υπάρχει δηλαδή η απαιτούμενη υλικοτεχνική υποδομή και η επιστημονική στήριξη. Αυτό θα ήταν ένα πρώτο ουσιαστικό βήμα, το οποίο θα μπορούσαμε να κάνουμε.
      ‘Ερχομαι τώρα ειδικότερα στα δύο μέρη:
      Στο πρώτο μέρος, στα άρθρα 1 έως 7 για την κατάργηση των ειδικών λογαριασμών, που πράγματι πέρα από τα άλλα, διασπούν και την ενότητα που επιβάλλει το Σύνταγμα στον προϋπολογισμό. Εγώ θα έλεγα ότι για όλες τις πτέρυγες και το είχαμε πει και εμείς ως κυβέρνηση, ότι σε μια προοπτική η κατάργηση των ειδικών λογαριασμών θα έπρεπε να είναι το ζητούμενο. Οι ειδικοί λογαριασμοί δημιουργήθηκαν για να εξυπηρετήσουν ειδικούς σκοπούς, πολλοί, οι περισσότεροι, για να λέμε τα πράγματα με το όνομά τους, απέδωσαν.
    Βέβαια πολλές φορές υπήρξαν προβλήματα και δαιμονοποιήθηκε η ύπαρξή τους και αυτό θέλω να το πω γιατί πρέπει να είμαστε ειλικρινείς σ’ αυτή την Αίθουσα όχι γιατί έφταιγε η δημιουργία τους, αλλά γιατί υπήρξε κατάχρηση εξουσίας από πρόσωπα από υπουργούς Γραμματείς και φαρισαίους. Και αυτό είναι μια αλήθεια που δεν θα πρέπει να μας διαφεύγει. 
    Η Κυβέρνηση είχε πει από το 2004 ότι θα τους καταργήσει. Όχι μόνο δεν τους κατάργησε, έκανε και καινούριους λογαριασμούς. Τώρα έρχεται επιλεκτικά για την κατάργηση. Ε, αυτοί η επιλεκτική και χωρίς μάλιστα ιδιαίτερα κριτήρια αντικειμενικά κατάργησή τους, η διαχείρισή τους από το Υπουργείο Οικονομικών, εμάς τουλάχιστον δεν μας πείθει. Μας υποψιάζει για σκοπιμότητες και κυρίως εισπρακτικές σκοπιμότητες. 
    Επίσης σε καμμιά περίπτωση όπως ειπώθηκε εμείς δεν μπορούμε να δεχθούμε ότι μέσα από αυτή την κατάργηση ή τις αλλαγές θα υπάρξει φαλκίδευση αμοιβών των εργαζομένων. 
    Έρχομαι τώρα στο δεύτερο μέρος, στα άρθρα 8 έως 12. Υπάρχει ανάγκη πράγματι για ενίσχυση της εποπτείας ιδιαίτερα όσον αφορά στην διαχείριση πόρων από φορείς της Κυβέρνησης. Και ουδείς πιστεύω ότι μπορεί να αρνηθεί ότι πάντα τα βήματα αποκέντρωσης ή και αυτονομίας, η δημιουργία αυτόνομων θεσμών ή φορέων, δεν συμβάδισε με την ενίσχυση της διαφάνειας. 
    Εσείς όμως τι κάνετε; Δημιουργείτε μια διυπουργική επιτροπή που ειλικρινά δεν καταλαβαίνω τι ρόλο θα παίξει. Κύριε Υπουργέ, δεν υπάρχει υπουργικό συμβούλιο, δεν υπάρχουν αρμόδιοι υπουργοί, δεν υπάρχει στο υπουργείο σας γραμματεία φορέων; Δεν κατάλαβα αυτή η ειδική διυπουργική επιτροπή τι ακριβώς θα κάνει. 
    Εγώ καταλαβαίνω ότι σας ενοχλεί η σπατάλη. Θυμάμαι ως ανάμνηση τα 10.000.000.000 από τη σπατάλη που θα κερδίζατε! Ρήση του Πρωθυπουργού. Σας ενοχλεί η διόγκωση των δαπανών, όπως επί παραδείγματι με τα ασφαλιστικά ταμεία και τους φορείς υγείας. Αλλά δεν πρέπει να αγνοείται ότι αυτή η διόγκωση των δαπανών ιδιαίτερα στον χώρο της υγείας δεν είναι αποτέλεσμα κυρίως έλλειψης ελέγχων, είναι αποτέλεσμα λάθος πολιτικών επιλογών και αποφάσεων. Όταν καταργήσατε τη λίστα, όταν αλλάξατε τον τρόπο τιμολόγησης, όταν δημιουργήσατε καθεστώς ασυδοσίας στην συνταγογραφία. Έτσι φτάσαμε εκεί που φτάσαμε. Δεν είναι ότι δεν υπήρξε ο έλεγχος, που οπωσδήποτε ήταν ελλιπής. 
    Επίσης δεν κατάλαβα το άρθρο 11. Λέτε ότι θα λειτουργήσει πληροφορικό σύστημα για να εξυπηρετήσει το διπλογραφικό σύστημα. Κατ’ αρχάς το διπλογραφικό σύστημα είναι θεσμοθετημένο. Είχα την τύχη ως Υπουργός Υγείας με τον ν. 2519 να θεσπίσω το διπλογραφικό σύστημα για τα νοσοκομεία. Έγινε το 2003 το σχετικό διάταγμα. Εκείνο που βλέπω καινούργιο στο άρθρο 11 και αυτό είναι που με υποψιάζει είναι ότι ρυθμίζετε πως αν δεν έχει η διοίκηση ικανότητα να μπορέσει να λειτουργήσει, παίρνετε εξουσιοδότηση για να ανατεθεί όλη αυτή η λειτουργία στον ιδιωτικό τομέα. Αυτή είναι η ουσία! 
    Όσον αφορά στους Ο.Τ.Α. ειπώθηκαν εκτενώς τα προβλήματα που υπάρχουν σε σχέση με την αντισυνταγματικότητα της διάταξης. 
    Τελειώνω, κυρία Πρόεδρε, λέγοντας κοντολογίς ότι δεν πρέπει να αντιμετωπίζονται αποσπασματικά και συγκυριακά οι σημαντικές και απαιτούμενες αλλαγές για την ενίσχυση της διαφάνειας, κατά την δική μου άποψη, που αφορούν είτε κατάργηση ειδικών λογαριασμών και ενσωμάτωσή τους στον προϋπολογισμό για την επιβαλλομένη αν θέλετε από το Σύνταγμα, Ενότητα του προϋπολογισμού είτε στον έλεγχο νομιμότητας ιδιαίτερα της διαχείρισης φορέων όπως είναι οι Ο.Τ.Α.. Γιατί, για να πούμε τα πράγματα με το όνομά τους, αποκεντρώσαμε αρμοδιότητες αλλά αποκεντρώσαμε και διαφθορά. Πώς να το κάνουμε; 
    Άρα, οι ρυθμίσεις του νομοσχεδίου ως προς αυτό το σκέλος για μένα είναι ελαττωματικές. Φυσικά η ταμπακιέρα είναι τα φορολογικά μέτρα τα οποία συναντούν την γενική αντίδραση και ανατρέπουν ουσιαστικά και τον αναδιανεμητικό και τον αναπτυξιακό χαρακτήρα που πρέπει να έχει το φορολογικό σύστημα.
    Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Ο κ. Κωνσταντίνος Τζαβάρας, Βουλευτής της Νέας Δημοκρατίας, έχει το λόγο.
      ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κυρία Πρόεδρε.
      Παρακολουθώντας τη συζήτηση η οποία μέχρι σήμερα έχει φθάσει σε ένα πολύ σοβαρό σημείο ωριμότητας, διαπιστώνω ότι σε πολλές περιπτώσεις κάποιοι εκ των εκλεκτών συναδέλφων της Αντιπολίτευσης, χρησιμοποιούν το Βήμα για λόγους αυτολογοθεραπείας, γιατί αυτό που εντυπωσιάζει, είναι ότι πολλοί προσπαθούν να κερδίσουν στο επίπεδο της γλώσσας αυτό που τους έχει αρνηθεί η πραγματικότητα. Πώς μπορώ πλέον να προσεγγίσω φαινόμενα πραγμάτων που λέγονται και δεν υπάρχουν πουθενά, ή καταστάσεις οι οποίες στηλιτεύονται και επίσης δεν υπάρχουν πουθενά; 
      Φέρεται σήμερα κατ’ άρθρον να συζητηθεί ένα νομοσχέδιο, το οποίο εάν το προσεγγίσουμε τουλάχιστον στο επίπεδο των μεταρρυθμίσεων που εισάγει, θα πρέπει να πούμε ότι πρόκειται πράγματι για ένα νομοσχέδιο που κάνει τομές. Και κάνει τομές οι οποίες δεν αγκαλιάζονται μόνο από το χώρο της Συμπολίτευσης, αλλά αποτελούν και περιεχόμενο εξαγγελιών και δεσμεύσεων απέναντι στο λαό και από το χώρο της Αξιωματικής Αντιπολίτευσης. 
      ΕΥΑΓΓΕΛΟΣ ΒΕΝΙΖΕΛΟΣ: Τομές χωρίς αναισθησία γίνονται.
      ΚΩΝΣΤΑΝΤΙΝΟΣ ΤΖΑΒΑΡΑΣ: «Χωρίς αναισθητικό» ήταν μια ενδιαφέρουσα ταινία της εποχής μας, κύριε  καθηγητά, την οποία πιστεύω πως την είχατε δει και με βάση την οποία δικαιούμαι να πω ότι αυτό που έχει αξία σε ένα νομοσχέδιο, είναι το τι προσφέρει στην κοινωνία από πλευράς πολιτικής δικαιοσύνης. Ειδικά  το συγκεκριμένο νομοσχέδιο αυτό που προσπαθεί να αποκαταστήσει και το αποκαθιστά, είναι σχέσεις δικαιοσύνης μεταξύ της πολιτείας και των φορέων οι οποίοι ασκούν αυτοδιοικητική ή άλλου είδους, δημόσιου όμως χαρακτήρα, εξουσία. 
      Πράγματι, στο Α΄ και Β΄ κεφάλαιο αυτό που συμβαίνει, είναι με απλά λόγια το εξής: Για πρώτη φορά με ένα νομοσχέδιο η Κυβέρνηση εγκαταλείπει το σκοτεινό καθεστώς της αδιαφάνειας που επικρατούσε στη σύνταξη του Kρατικού Προϋπολογισμού. Εναρμονίζει απόλυτα με τη συνταγματική διάταξη του άρθρου 79 παράγραφος 2 τον Κρατικό Προϋπολογισμό και Απολογισμό και αποκαθιστά στη δημοσιονομική τάξη την αρχή της ενότητας, αυτή την αρχή η οποία επιβάλλει όλα τα έσοδα και τα έξοδα του κράτους να εμφανίζονται στον Προϋπολογισμό.
      Από αυτήν την άποψη δεν μπορώ να αντιληφθώ τις αιτιάσεις και κυρίως δεν μπορώ να κατανοήσω τον τρόπο με τον οποίο λοιδορείται η προσπάθεια αυτή. Προφανώς αυτό δεν είναι δημοκρατικό ήθος. Προφανώς αυτό δεν είναι κοινοβουλευτικό ήθος. Πώς αλλιώς να ερμηνεύσω και πώς αλλιώς να αποδεχθώ αυτά που ακούσαμε προηγουμένως από τον Κοινοβουλευτικό Εκπρόσωπο του ΣΥ.ΡΙΖ.Α., ο οποίος συστηματικά λοιδορούσε και τα διεθνή λογιστικά πρότυπα προς τα οποία αποτελεί υποχρέωσή μας να έχουμε προσχωρήσει προ πολλού και την καθιέρωση του διπλογραφικού λογιστικού συστήματος και του σχεδίου, όπως κατά κυριολεξία λέγεται, στους Οργανισμούς Τοπικής Αυτοδιοίκησης και στα δημόσια νομικά πρόσωπα;
      Αλλά πάνω απ’ όλα πολιτική δικαιοσύνη σημαίνει ότι θα πρέπει μεταξύ των φορέων που ασκούν δημόσια εξουσία να υπάρχει ένας αλληλοέλεγχος και μία συνεργασία και εναρμόνιση των προσπαθειών, ώστε να παράγονται ωφέλιμα αποτελέσματα. Αυτή ακριβώς είναι η προσπάθεια που γίνεται με το Β΄ κεφάλαιο του νομοσχεδίου, το οποίο δεν κάνει τίποτε άλλο από το να ανταποκρίνεται πλήρως σε αυτές τις πολύ σημαντικές και επί σειρά ετών επαναλαμβανόμενες κρίσεις του Ανώτατου Διοικητικού Δικαστηρίου των λογαριασμών που διαθέτει η χώρα μας, του Ελεγκτικού Συνεδρίου, το οποίο μονίμως τα τελευταία είκοσι χρόνια τουλάχιστον στην ετήσια έκθεσή του αποφαίνεται ότι το 80% της διαφθοράς διακινείται μέσα από τα δημοσιονομικά πράγματα και τη δημοσιονομική διαχείριση των Οργανισμών Τοπικής και Νομαρχιακής Αυτοδιοίκησης.
      Μπροστά σ’ αυτήν την κατάσταση έπρεπε να κλείσουμε τα μάτια; Μπροστά σ’ αυτήν την κατάσταση έπρεπε να διατυπώνουμε απόψεις μεγαλείου για την αξία της Τοπικής και της Νομαρχιακής Αυτοδιοίκησης, που κανένας δεν αμφισβητεί ότι αποτελούν έναν από τους πυλώνες της δημοκρατίας; Ταυτόχρονα, όμως, κύριοι συνάδελφοι, είμαστε υποχρεωμένοι να διασφαλίζουμε και τέτοιες συνθήκες δημοσιονομικής διαχείρισης, ώστε και το δημόσιο χρήμα να βρίσκει τον τρόπο με τον οποίο θα πρέπει να καταλήγει και να μετατρέπεται σε κοινωνικά ωφέλιμο αποτέλεσμα, αλλά και οι δήμαρχοι και τα δημοτικά συμβούλια θα προστατεύονται από οποιουδήποτε είδους καχυποψίες που έχουν σχέση με λαθροχειρίες ή συμπεριφορές διαφθοράς. 
      Είναι, πράγματι, δεδομένο και αυτήν ακριβώς την αποστολή εξυπηρετεί το νομοσχέδιο, ότι δηλαδή με σεβασμό στις συνταγματικές διατάξεις προσπαθεί να στηρίξει το έργο της Τοπικής και της Νομαρχιακής Αυτοδιοίκησης, αλλά και των Οργανισμών Κοινωνικής Ασφάλισης, όπως και των μονάδων υγείας, στον τομέα της πλήρους διαφάνειας, στον τομέα της αποτελεσματικής λειτουργίας των οικονομικών όλων αυτών των δημοσίων νομικών προσώπων. Και έχει, πράγματι, υποχρέωση το κράτος, έχει χρέος η πολιτεία να φείδεται του χρήματος του δημοσίου.
      ( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ ) 
      Επίσης, είναι γνωστό ότι εκτός από το Ελεγκτικό Συνέδριο υπάρχουν και επί σειρά ετών εκθέσεις του Συνηγόρου του Πολίτη, που πράγματι κάνουν λόγο για κακοδιαχείριση στους Οργανισμούς της Τοπικής Αυτοδιοίκησης, όπου δημιουργούνται πολύ μεγάλες μαύρες τρύπες. Και ο τρόπος που μερικοί –δεν λέω η πλειοψηφία ή η παμψηφία των εκπροσώπων της Τοπικής Αυτοδιοίκησης- κάνουν αυτού του είδους τις λαθροχειρίες είναι, πράγματι, ένα πρόβλημα σοβαρό, για το οποίο ο νομοθέτης έχει υποχρέωση να μην έχει τα μάτια κλειστά. 
      Με αυτήν την έννοια, λοιπόν, επιτυχείς είναι οι διατάξεις των συγκεκριμένων ρυθμίσεων και πολύ αποτελεσματικές είναι οι προσπάθειες που κάνει το Υπουργείο Οικονομίας και Οικονομικών, γιατί για πρώτη φορά στη χώρα τίθεται ρήτρα οικονομικής αποτελεσματικότητας στον τρόπο με τον οποίο γίνεται η διαχείριση των οικονομικών από τους φορείς της γενικής κυβέρνησης. Είναι, πράγματι, μεταρρυθμιστική και καινοτόμος αυτή η ρύθμιση, γιατί αυτό το οποίο προσπαθεί –και είμαι βέβαιος ότι θα επιτύχει να κάνει- είναι να έχουμε Οργανισμούς Τοπικής και Νομαρχιακής Αυτοδιοίκησης από τους οποίους θα παράγεται κοινωνικά ωφέλιμο έργο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Δημήτριος Σιούφας): Ολοκληρώστε, σας παρακαλώ.
      ΚΩΝΣΤΑΝΤΙΝΟΣ ΤΖΑΒΑΡΑΣ: Εάν τουλάχιστον κάποιοι εξ υμών –και πιστεύω δεν είναι λίγοι- είχατε θητεύσει εις τους Οργανισμούς της Τοπικής Αυτοδιοίκησης, θα είχατε προσλαμβάνουσες παραστάσεις από τον τρόπο που διακινείται το χρήμα και από τον τρόπο που καταναλώνεται σε πολλές περιπτώσεις εντελώς αστόχαστα και ασύνετα ο μόχθος του ελληνικού λαού.
      Με αυτήν την έννοια θεωρώ ότι το συγκεκριμένο νομοσχέδιο, πράγματι, φέρνει πολύ μεγάλες τομές, τις οποίες θα πρέπει να στηρίξουμε και τελικά θα πρέπει να το υπερψηφίσουμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα διεξαχθεί ονομαστική ψηφοφορία επί της αρχής του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις».
      Οι αποδεχόμενοι την αρχή του νομοσχεδίου λέγουν «ΝΑΙ».
      Οι μη αποδεχόμενοι την αρχή του νομοσχεδίου λέγουν «ΟΧΙ».
      Οι αρνούμενοι ψήφο λέγουν  «ΠΑΡΩΝ».
      Καλούνται επί του καταλόγου ο κ. Ιορδάνης Τζαμτζής από τη Νέα Δημοκρατία  και ο κ. Μάρκος Μπόλαρης από το ΠΑ.ΣΟ.Κ.
      Παρακαλώ να αρχίσει η ανάγνωση του καταλόγου.
      
      (Ψ Η Φ Ο Φ Ο Ρ Ι Α)
       
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΟΣ (Δημήτριος Σιούφας): Υπάρχει κανείς συνάδελφος που δεν άκουσε το όνομά του; 
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ο κ. Τσούκαλης έστειλε επιστολική ψήφο. 
     ΠΡΟΕΔΡΟΣ (Δημήτριος Σιούφας): Δεν ισχύει εδώ η επιστολική ψήφος. Θα μπορούσατε να τον αντικαταστήσετε με άλλο συνάδελφο. 
     Κύριοι συνάδελφοι, θα ήθελα σ' αυτό το σημείο να με προσέξετε. Στα Θερινά Τμήματα και στις συνθέσεις τους δεν γίνεται ψηφοφορία με επιστολική ψήφο. Από ό,τι με ενημερώνουν οι συνεργάτες μου υπηρεσιακοί παράγοντες λόγω της δυνατότητας αντικατάστασης με άλλο Βουλευτή, δεν υπάρχει δυνατότητα για επιστολική ψήφο. Κατόπιν αυτού θα ανακοινώσω τι ψηφίζει με την επιστολική ψήφο. Είναι φυσικά σε αποστολή της Βουλής, αλλά θεωρείται συμμετέχων στο Τμήμα αυτός ο οποίος είναι παρών και υπογράφει ότι είναι παρών. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αν μου επιτρέπετε. 
     ΠΡΟΕΔΡΟΣ (Δημήτριος Σιούφας): Παρακαλώ. 
      ΕΥΑΓΓΕΛΟΣ ΒΕΝΙΖΕΛΟΣ: Να πω το εξής, κύριε Πρόεδρε. Αν ένα κόμμα έχει μόνο ένα Βουλευτή ή υπάρχει ένας ανεξάρτητος που ορίζεται στη σύνθεση, τι θα γίνει; Δεν γίνεται αυτό που λέτε. 
     ΠΡΟΕΔΡΟΣ (Δημήτριος Σιούφας): Σας αναφέρω τι ισχύει ακριβώς διαχρονικά με την επιστολική ψήφο. 
      ΕΥΑΓΓΕΛΟΣ ΒΕΝΙΖΕΛΟΣ: Μα, η επιστολική ψήφος καθιερώθηκε το 2001. Τι διαχρονικά; 
     ΠΡΟΕΔΡΟΣ (Δημήτριος Σιούφας): Έστω από το 2001, κύριε Βενιζέλο. 
     Υπάρχει πράγματι ένα ζήτημα. Και εγώ ο ίδιος αιφνιδιάζομαι γιατί δεν το έχω συναντήσει. Γι’ αυτό το συζητώ μαζί σας.
      Θα ανακοινώσω …
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε …
      ΠΡΟΕΔΡΟΣ (Δημήτριος Σιούφας): Αμέσως θα πάρετε το λόγο, κύριε Λαφαζάνη.
      Θα ανακοινώσω τι ψηφίζει ο συνάδελφος που είναι σε αποστολή της Βουλής. Δεν είναι επιστολική ψήφος.
      ΕΥΑΓΓΕΛΟΣ ΒΕΝΙΖΕΛΟΣ: Έχει στείλει επιστολή;
      ΠΡΟΕΔΡΟΣ (Δημήτριος Σιούφας): Ναι, την έχω μπροστά μου.
      ΕΥΑΓΓΕΛΟΣ ΒΕΝΙΖΕΛΟΣ: Κατά τη γνώμη μου, αν μου επιτρέπετε να μιλήσω, η ερμηνεία αυτή παραβιάζει την κοινοβουλευτική αρχή και την αρχή της λαϊκής κυριαρχίας. Εφόσον η δύναμη του ΣΥ.ΡΙΖ.Α. είναι αυτή που είναι, πρέπει να αποτυπωθεί σε όλους τους σχηματισμούς.
      ΠΡΟΕΔΡΟΣ (Δημήτριος Σιούφας): Μάλιστα. Επαναλαμβάνω ότι η συγκρότηση των συνθέσεων του Τμήματος και η δυνατότητα αντικαταστάσεως από τα κόμματα των Βουλευτών δίνει την ευχέρεια αυτή της συμμετοχής και της ψήφου. Γι’ αυτό και από την εφαρμογή αυτής της διάταξης δεν έγινε χρήση της επιστολικής ψήφου. 
      ΕΥΑΓΓΕΛΟΣ ΒΕΝΙΖΕΛΟΣ: Δεν έτυχε. 
      ΠΡΟΕΔΡΟΣ (Δημήτριος Σιούφας):  Δεν έτυχε.
      ΠΑΝΑΓΙΩΤΗΣ ΛΑΦΑΖΑΝΗΣ: Διαβάστε τη διάταξη που λέει αυτό το πράγμα. 
      ΠΡΟΕΔΡΟΣ (Δημήτριος Σιούφας): Παρακαλώ. Να ολοκληρώσω, κύριε Λαφαζάνη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν υπάρχει διάκριση Ολομέλειας και Τμήματος στον Κανονισμό, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Άρθρο 70Α: «Οι Βουλευτές που βρίσκονται σε αποστολή της Κυβέρνησης ή της Βουλής στο εξωτερικό μπορούν να μετέχουν στις ψηφοφορίες, όταν είναι ονομαστικές, καθώς και όταν απαιτείται ειδική πλειοψηφία για τη λήψη απόφασης, με επιστολή ή τηλεομοιοτυπία που φέρουν την υπογραφή τους και αντίστοιχη μνεία του θέματος. Ειδικότερα, επί νομοσχεδίων και προτάσεων νόμων ψηφίζουν, στις αντίστοιχες ψηφοφορίες, κατ΄αρχήν, επί των άρθρων, τροπολογιών και προσθηκών, και στο σύνολο. Στην επιστολή ή την τηλεομοιοτυπία αναφέρεται ο τίτλος του υπό συζήτηση και ψήφιση νομοσχεδίου ή πρότασης νόμου, όπως, κατά περίπτωση, τα άρθρα, οι τροπολογίες και οι προσθήκες. Μπορούν, επίσης, να μετέχουν στις μυστικές ψηφοφορίες με σφραγισμένη επιστολή. Η επιστολή, η σφραγισμένη επιστολή ή η τηλεομοιοτυπία, κατά περίπτωση, απευθύνεται στον Πρόεδρο της Βουλής».
      ΠΑΝΑΓΙΩΤΗΣ ΛΑΦΑΖΑΝΗΣ: Άρα, πού είναι το πρόβλημα;
      ΠΡΟΕΔΡΟΣ (Δημήτριος Σιούφας): Παρακαλώ, να σας ακούσω, κύριε συνάδελφε. 
       ΠΑΝΑΓΙΩΤΗΣ ΛΑΦΑΖΑΝΗΣ: Με βάση αυτό που διαβάσατε, δεν υπάρχει κανένα απολύτως πρόβλημα γιατί δεν γίνεται καμμία διάκριση μεταξύ Ολομέλειας και Θερινών Τμημάτων. Επομένως ο Βουλευτής μας πολύ σωστά πήγε σε αποστολή της Βουλής και έστειλε την επιστολή του στην ονομαστική ψηφοφορία. Άρα, πρέπει να γίνει δεκτή στο συνολικό άθροισμα της καταγεγραμμένης ψηφοφορίας και όχι απλώς να διαβαστεί το τι ψήφισε. Πρέπει να καταγραφεί η ψήφος του κανονικά στη συγκεκριμένη ψηφοφορία, όπως καταγράφεται όλων των παρόντων Βουλευτών. 
      ΠΡΟΕΔΡΟΣ (Δημήτριος Σιούφας): Καλώς.
      Ως Πρόεδρος του Σώματος κρατώ την επιφύλαξη …
      (Θόρυβος στην Αίθουσα)
      Σας παρακαλώ. Δεν θα περιμένετε να με ακούσετε; 
      Επειδή η εφαρμογή της διάταξης είχε στην πρακτική της εφαρμογή αυτό το οποίο με ενημερώνουν οι υπηρεσίες, θα κάνω δεκτή την επιστολική ψήφο του συναδέλφου, θα διερευνήσουμε το θέμα και θα το αντιμετωπίσουμε και στη Διάσκεψη των Προέδρων για να αποσαφηνίσουμε τι ακριβώς συμβαίνει. Ο Πρόεδρος, κ. Κακλαμάνης, δεν είναι αυτή τη στιγμή εδώ, που θα μπορούσαμε να τον συμβουλευτούμε γιατί είναι και εμπνευστής της διάταξης αυτής. Αλλά έπρεπε να σας μεταφέρω ακριβώς πώς έχουν τα γεγονότα.
      Κατόπιν αυτού, κυρίες και κύριοι συνάδελφοι, ο συνάδελφος του ΣΥ.ΡΙΖ.Α., κ. Νικόλαος Τσούκαλης, απέστειλε επιστολή ευρισκόμενος σε αποστολή της Βουλής στην κοινή συνάντηση για τη μετανάστευση των κοινοβουλίων των κρατών – μελών της Ευρωπαϊκής Ένωσης και του Ευρωπαϊκού Κοινοβουλίου στις Βρυξέλλες: «Σας γνωστοποιώ ότι στην ονομαστική ψηφοφορία που θα διεξαχθεί επί της αρχής του νομοσχεδίου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις» ψηφίζω «ΟΧΙ».
       Η ψήφος αυτή να συνυπολογιστεί, διότι  ο κ. Τσούκαλης συμμετέχει στη Β’ σύνθεση του Τμήματος Διακοπής των Εργασιών της Βουλής. 
      (Στο σημείο αυτό ο Πρόεδρος, κ. Δημήτριος Σιούφας, καταθέτει την προαναφερθείσα επιστολική ψήφο που έχει ως εξής: 
      (Να φωτογραφηθεί η σελίδα 73)
     ΠΡΟΕΔΡΟΣ (Δημήτριος Σιούφας): Κύριοι συνάδελφοι, σας παρακαλώ. 
     Κυρίες και κύριοι συνάδελφοι, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
     (ΚΑΤΑΜΕΤΡΗΣΗ)
     (ΜΕΤΑ ΤΗ ΚΑΤΑΜΕΤΡΗΣΗ)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας. 
     Ψήφισαν συνολικά 100 Βουλευτές.
     Υπέρ της αρχής του νομοσχεδίου, δηλαδή «ΝΑΙ», ψήφισαν 51 Βουλευτές. 
     Κατά της αρχής του νομοσχεδίου, δηλαδή «ΟΧΙ», ψήφισαν 49 Βουλευτές σύμφωνα με το παρακάτω πρωτόκολλο ονομαστικής ψηφοφορίας: 
      «Ονομαστική ψηφοφορία επί της αρχής
      							ΝΑΙ		ΟΧΙ
      1.  Αυγενάκης Ελευθέριος				  +
      2.  Βολουδάκης Μανούσος – Κωνσταντίνος	  +
      3.  Γεροντόπουλος Κυριάκος			  +
      4.  Γιακουμάτος Γεράσιμος				  +
      5.  Γιαννάκης Μιχαήλ				  +
      6.  Θαλασσινός Θαλασσινός   			  +
      7. Καλλιώρας Ηλίας					  +
      8. Κανελλοπούλου Κρινιώ				  +
      9. Καντερές Νικόλαος				  +
      10. Καρασμάνης Γεώργιος 			  +
      11. Καριπίδης Αναστάσιος				  +
      12. Καρπούζας Αντώνιος  				  +
      13. Κασαπίδης Γεώργιος				  +
      14. Κελέτσης Σταύρος				  +
      15. Κόλλια – Τσαρουχά Μαρία			  +
      16. Κόλλιας Κωνσταντίνος				  +
      17. Κόρκα – Κώνστα Αθηνά          		  +
      18. Κοσμίδης Ιωάννης				  +
      19. Κουκοδήμος Κωνσταντίνος			  +
      20. Κωνσταντινίδης Ευστάθιος			  +
      21. Λεονταρίδης Θεόφιλος  			  +
      22. Μαγγίνας Βασίλειος				  +
      23. Μανώλης Ιωάννης				  +
      24. Μαρκόπουλος Κωνσταντίνος			  +
      25.Μιχαλολιάκος Βασίλειος			  +
      26.Μπασιάκος Ευάγγελος				  +
      27.Μπούγας Ιωάννης				  +
      28. Ντινόπουλος Αργύριος				  +
      29.Παναγιωτόπουλος Νικόλαος			  +
      30.Παναγιωτόπουλος Παναγιώτης (Πάνος)	  +
      31.Παπαδημάτος Νικόλαος			  +
      32. Μπούρας Αθανάσιος 			            +
      33.Πιπιλή Φωτεινή					  +
      34.Ράγιου–Μεντζελοπούλου 
           Αναστασία (Νατάσα)				  +
35. Ράπτη Ελένη  					  +
36. Σαμπαζιώτης Δημήτριος			  +
37. Σιούφας Δημήτριος				  +
38.  Σολδάτος Θεόδωρος 				  +
39. Σταϊκούρας Χρήστος				  +
40. Σταμάτης Δημήτριος				  +
41. Σταυρογιάννης Νικόλαος			  +
42. Σταύρου Απόστολος    				  +
43. Τζαβάρας Κωνσταντίνος			  +
44. Τζαμτζής Ιορδάνης (Δάνης)			  +
45. Τζιτζικώστας Απόστολος – Ιωάννης		  +
46. Τραγάκης Ιωάννης  				  +
47. Τσαβδαρίδης Λάζαρος				  +
48. Φουντουκίδου – Θεοδωρίδου Παρθένα	  +
49. Φωτιάδης Ηλίας					  +
50. Χαρακόπουλος Μάξιμος			  +
51. Χριστοφιλογιάννης Δημήτριος	   		  +
      
      1. Αμοιρίδης Ιωάννης				  		+
      2. Αράπογλου Χρυσή						+
      3. Βαρβαρίγος Δημήτριος						+
      4. Βενιζέλος Ευάγγελος   						+
      5. Βέρρας Μιλτιάδης   						+
      6. Γιαννακά Σοφία							+
      7. Δραγώνα Θάλεια							+
      8. ‘Εξαρχος Βασίλειος						+
      9. Ζωϊδης Νικόλαος							+
      10. Κακλαμάνης Απόστολος					+
      11. Καρτάλης Κωνσταντίνος        					+
      12. Καρχιμάκης Μιχαήλ						+
      13. Κατρίνης Μιχαήλ						+
      14. Κατσιφάρας Απόστολος					+
      15. Κεγκέρογλου Βασίλειος					+
      16. Κουβέλης Σπυρίδων						+
      17. Κουτμερίδης Ευστάθιος					+
      18. Κουτσούκος Ιωάννης						+
      19. Μπόλαρης Μάρκος						+
      20. Νιώτης Γρηγόρης						+
      21. Γείτονας Κων/νος						+
      22. Διαμαντίδης Ιωάννης						+
      23. Παπακωνσταντίνου Γεώργιος 					+
      24. Παπαχρήστος Ευάγγελος					+
      25. Περλεπέ – Σηφουνάκη Αικατερίνη				+
      26. Πεταλωτής Γεώργιος						+
      27. Ραγκούσης Ιωάννης						+
      28. Σαχινίδης Φίλιππος						+
      29. Σιδηρόπουλος Αναστάσιος					+
      30. Σκραφνάκη Μαρία						+
      31. Τζάκρη Θεοδώρα 						+
      32. Τιμοσίδης Μιχαήλ  						+
      33. Τσιρώνης Δημήτριος						+
      34.Χάιδος Χρήστος         						+
      
      
      
      1.  Κανταρτζής Αχιλλέας						+
      2.  Γκατζής Νικόλαος						+
      3.  Καζάκος Κωνσταντίνος						+
      4.  Σκυλλάκος Αντώνης						+
      5.  Μελά Παναγιώτα – Εύα						+
      6.  Καραθανασόπουλος Νικόλαος					+
      7. Χαραλάμπους Χαράλαμπος    					+
      
      
      1. Δρίτσας Θεόδωρος						+
      2. Λαφαζάνης Παναγιώτης						+
      3. Μπανιάς Ιωάννης							+
      4. Τσούκαλης Νικόλαος 						+
      5. Ψαριανός Γρηγόριος						+
      
      
      1. Βορίδης Μαυρουδής (Μάκης)					+
      2. Γεωργιάδης  Σπυρίδων - ‘Αδωνις  				+
      3. Πλεύρης Αθανάσιος						+
      
      Ψήφισαν : 100
      ΝΑΙ:	         51
      ΟΧΙ:	         49
      Ο ΠΡΟΕΔΡΟΣ 				ΟΙ ΓΡΑΜΜΑΤΕΙΣ»
     ΠΡΟΕΔΡΟΣ (Δημήτριος Σιούφας): Συνεπώς, το νομοσχέδιο του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις» έγινε δεκτό επί της αρχής κατά πλειοψηφία. 
     Το λόγο έχει ο κ. Κακλαμάνης.
     Παρακαλώ, κύριε Πρόεδρε. 
     ΑΠΟΣΤΟΛΟΣ ΚΑΚΛΑΜΑΝΗΣ: Προφανώς, όπως νομίζω, το είπατε άλλωστε, είναι η πρώτη φορά που σας παρουσιάζεται το ζήτημα αυτό. Καλώς κάνατε ό,τι θα έκανε οποιοσδήποτε άλλος στη θέση σας. 
     ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Πρόεδρε. 
     ΑΠΟΣΤΟΛΟΣ ΚΑΚΛΑΜΑΝΗΣ: Πρέπει όμως να πω την άποψή μου. Εγώ ψήφισα και απήλθα λόγω μιας συναντήσεως που είχα, αλλά είμαι τώρα στη διάθεση του Τμήματος. 
     Νομίζω και δεν θα πρέπει η υπηρεσία να έχει αντίθετη περίπτωση, αν έχει να μας την πει, γιατί προφανώς θα έγινε κάποιο λάθος. Επειδή το θέμα δεν αφορά μόνο τα κόμματα, τη δύναμή τους στην Αίθουσα, την πλειοψηφία πολλές φορές που μπορεί να είναι οριακή του κυβερνώντος κόμματος, αφορά την ίδια τη δυνατότητα του Βουλευτή, αυτό δεν πρέπει να το ξεχνάμε. Εγώ το τονίζω συχνά και το πρωί δεν με ακούσατε. Ετόνιζα το γεγονός ότι στην Επιτροπή Οικονομικών Υποθέσεων, δεν ρωτήθηκαν οι Βουλευτές εάν ψηφίζουν τα άρθρα, αλλά ρωτήθηκαν τα κόμματα, όπως συνέβαινε στις φοιτητικές συνελεύσεις, όπου είχαμε έναν από κάθε πλευρά. Πρέπει να διαφυλάξουμε το δικαίωμα και το καθήκον του Βουλευτή που διαγράφει το Σύνταγμα, διότι και στην περίπτωση που αντικαθίσταται ένας Βουλευτής, επιμελεία του κόμματος γίνεται η αντικατάσταση, αλλά πρέπει ο ίδιος να το θέλει. Εάν ο Βουλευτής δεν θέλει να αντικατασταθεί, κανένα κόμμα δεν δικαιούται να ορίσει στη θέση του οποιονδήποτε αντικαταστάτη. Επομένως και στην περίπτωση επιστολικής ψήφου είναι δικαίωμα -και καθήκον πλέον μετά τη συνταγματική πρόβλεψη του Βουλευτή που είναι σε αποστολή της κυβερνήσεως ή της Βουλής- να ψηφίσει και να ψηφίσει ο ίδιος. Κατά συνέπεια, νομίζω ότι παρέλκει και αύριο στη Διάσκεψη να το συζητήσουμε. Νομίζω ότι αυτή είναι η λύση.
     ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Πρόεδρε. 
     Ζήτησα τη γνώμη του Προέδρου κ. Κακλαμάνη, και για τη μακρά θητεία στη Βουλή  -είναι ο παλαιότερος όλων μας στην Αίθουσα αυτή, εκλεγόμενος από το 1974- και διετέλεσε ίσως ο μακροβιότερος Πρόεδρος του Κοινοβουλίου, σχεδόν επί δώδεκα χρόνια Πρόεδρος του Σώματος. Και η γνώμη του, αλλά και από την ανάγνωση την οποία έκανα και ο χειρισμός τον οποίο έκανα, νομίζω ότι αντιμετώπισα το θέμα με ψυχραιμία. Δεν ζήτησα τη γνώμη της υπηρεσίας, κύριε Πρόεδρε. Η υπηρεσία περιορίστηκε -και αυτό κάνω κάθε φορά- να μου αναφέρει την πρακτική η οποία έχει ακολουθηθεί. Την έθεσα ενώπιον του Τμήματος, αλλά δεν ζήτησα τη γνώμη. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχει υπάρξει προηγούμενο; 
     ΠΡΟΕΔΡΟΣ (Δημήτριος Σιούφας): Όχι, καμμία φορά. 
     Ευχαριστώ πολύ.
     Συνεχίζεται η συζήτηση και καλείται να ανέλθει στο Βήμα ο συνάδελφος κ. Αμοιρίδης. 
    ΙΩΑΝΝΗΣ ΑΜΟΙΡΙΔΗΣ: Κυρίες και κύριοι συνάδελφοι, άκουσα προηγουμένως τον κ. Τζαβάρα να μιλάει για τομές, για μεταρρυθμίσεις στο Φ.Π.Α., στην στρατιωτική θητεία, στον Ο.Τ.Ε., στον Ο.Σ.Ε., στα λιμάνια, στην αυτοδιοίκηση. Όλο τομές και μεταρρυθμίσεις. Μόνο που έρχονται και φεύγουν. Καμμία σταθερότητα. Έτσι ξεκινάμε ένα σχεδιασμό, τα κάνουμε όλα στο πόδι και μετά τα παίρνουμε πίσω. Ο Υπουργός Απασχόλησης ο προηγούμενος ξεκίνησε να πάει σ’ αυτό το κτήριο που ανταλλάχθηκε με τη Βιστωνίδα. Έβαλε και μηχανικούς να μετρήσουν για εργονομία χώρου. Επενδύθηκαν και χρήματα. Και όταν ξεκίνησε από την Πειραιώς για να πάει στο καινούργιο κτήριο του είπαν: «Πριτς, το πήραν οι παπάδες!» Αυτός είναι ο σχεδιασμός σας. 
    ΓΙΑΝΝΗΣ ΚΟΥΤΣΟΥΚΟΣ: Μάλωνε και με τους εργαζόμενους. 
    ΙΩΑΝΝΗΣ ΑΜΟΙΡΙΔΗΣ: Γιατί δεν έκαναν γρήγορα τη δουλειά.
    Αγαπητοί συνάδελφοι, στο άρθρο 8 που αναφέρετε τους φορείς της γενικής κυβέρνησης υπάρχει αναφορά στα νοσοκομεία. Φαντάζομαι ότι όλοι συμφωνούμε ότι υπάρχει ένα πρόβλημα για τα μεγάλα χρέη των νοσοκομείων. Μόνο που τα τελευταία χρόνια τα χρέη τρέχουν με πολύ γοργούς ρυθμούς.
    (Στο σημείο αυτό την Προεδρική Έδρα καταλαμβάνει η  Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
    Δηλαδή είναι 1 έως 1,5 δισεκατομμύριο το χρόνο επιπλέον. Το 2006 είχαμε 6,5 δισεκατομμύρια. Το 2007 είχαμε 7,8 δισεκατομμύρια και φέτος υπολογίζουμε να έχουμε 8,8 δισεκατομμύρια. Κάτι πρέπει να γίνει. Όμως πού είναι, κύριε Υπουργέ, οι μηχανισμοί; Μήπως η έλλειψη των ελεγκτικών μηχανισμών φέρνει την κατάσταση στα όρια ώστε να πλέον να επέμβουν ιδιώτες στην υγεία; Μήπως πάμε να  πουλήσουμε την υγεία με άλλοθι το ότι έχουμε τεράστια χρέη και ότι δημιουργούνται κι άλλα; Αυτή είναι η αντίληψή σας περί μεταβίβασης των κρατικών δυνατοτήτων ευαίσθητων τομέων σε ιδιώτες. 
    Και προχωράτε με την ίδια δημιουργική λογική για να ελέγξετε την αυτοδιοίκηση. Ασφαλέστατα αντισυνταγματικά. Πώς αντιλαμβάνεται κάποιος την αυτοδιοίκηση που αυτή τη στιγμή έχει εννέα μηχανισμούς ελέγχου; Το άλλοθι; Η EUROSTAT μας λέει ότι θα πρέπει να μειώσουμε το έλλειμμα και στα νοσοκομεία και στην αυτοδιοίκηση. Πώς, όμως, συμμετέχει στο έλλειμμα και η αυτοδιοίκηση; Πέρυσι στο 2,5% του δημοσιονομικού ελλείμματος συμμετείχε με το 0,05%. Δηλαδή στο 2,45% το έλλειμμα αν ελέγξουμε όλη την αυτοδιοίκηση. Και είναι αυτός λόγος για να επιβάλλουμε μια αντισυνταγματική διάταξη στη λειτουργία των δήμων; 
    Όσοι έχουμε υπηρετήσει την αυτοδιοίκηση ξέρουμε ότι σε κάθε δημοτικό συμβούλιο υπάρχει μια τροποποίηση προϋπολογισμού. Δεν μπορεί να προχωρήσει αλλιώς ο δήμος. Δηλαδή θα ελέγχετε όλες τις τροποποιήσεις απ’ αυτή την επιτροπή; Και λέτε ότι δεν θα δοθούν οι κεντρικοί αυτοτελείς πόροι. Θα τιμωρήσετε το δήμαρχο και το δημοτικό συμβούλιο ή τους πολίτες στους οποίους παρέχονται οι υπηρεσίες; Οι δήμοι δεν έχουν μόνο τους κεντρικούς αυτοτελείς  πόρους. Αυτοί είναι το 10% έως το 15%. Υπάρχουν δήμοι που έχουν τεράστια έσοδα από το 2%, από κοινόχρηστους χώρους, από ανταποδοτικά τέλη, από φωτισμό, από τον Τ.Α.Π. και από άλλους πόρους. Άρα, δεν σταματάτε τίποτε. Απλώς προσπαθείτε να βρείτε έναν τρόπο να έχετε έναν επιπλέον μπαμπούλα για να ελέγξετε την αυτοδιοίκηση. Θα ελέγξετε τα επιχειρησιακά σχέδια των δήμων όταν πριν από ένα χρόνο εσείς οι ίδιοι είπατε να καταθέσουν λίγο πριν από το Ε.Σ.Π.Α. για να εγκριθούν, να πιστοποιηθούν αυτοί οι φορείς βάσει των επιχειρησιακών σχεδίων ότι έχουν τη δυνατότητα να μπορούν να συμμετέχουν στο Δ΄ Κοινοτικό Πλαίσιο Στήριξης. Και σήμερα έρχεστε να τους ελέγξετε; Πώς να διαχωριστεί ο ένας δήμος από τον άλλον, πόσα δάνεια έχει ο ένας, πόσα έχει ο άλλος και ποια είναι αυτά τα δάνεια; Άλλα δάνεια είναι για να συμμετέχουν σε ένα ευρωπαϊκό πρόγραμμα. Για το Ταμείο Συνοχής θέλουμε περίπου 13% και για το Φ.Π.Α. θέλουμε 19%, δηλαδή 32%. Και άλλα είναι τα δάνεια για τα χρέη για κοσμικές και άλλες εκδηλώσεις. Θα τα διαχωρίσετε αυτά; 
      Άρα, νομίζω ότι μπαίνει μια επιπλέον διάταξη μ’ ένα στόχο, μαζί με τις άλλες παραμέτρους που οσονούπω έρχονται, ο έλεγχος του προσωπικού, οι συμβάσεις έργου, τα έργα με αυτεπιστασία που και αυτά θα τα ελέγξετε, να φτάσετε να δεσμεύσετε την τοπική αυτοδιοίκηση να μην μπορεί να πάρει πρωτοβουλίες, να συρρικνώσετε τη δύναμη της τοπικής κοινωνίας, να συρρικνώσετε το δημοκρατικό προγραμματισμό, ώστε οι ιδιώτες στην Ελλάδα να μπορούν να επενδύσουν όπου θέλουν στην περιφέρεια, χωρίς καμμία αντίσταση, χωρίς καμμία αντίδραση. Εκεί οδηγείτε την ελληνική περιφέρεια για την οποία κόπτεστε. 
      Για να πάμε στο νέο «ΚΑΠΟΔΙΣΤΡΙΑ» είπατε ότι στις 30 Αυγούστου θα έχουν καλυφθεί και οι τρεις όροι που αποφάσισε το συνέδριο της Κ.Ε.Δ.Κ.Ε.. Αντ’ αυτού τι έχουμε; Έχουμε κάποια νομοθετική ρύθμιση για το 1.700.000.000 που συμφώνησε η Κυβέρνηση να αποδώσει στους δήμους; 
      Λέτε ότι θα υπάρξει μια κοινή υπουργική απόφαση. Υπάρχει πουθενά; Ζητήσατε από την Τοπική Αυτοδιοίκηση να συζητήσει για τον «ΚΑΠΟΔΙΣΤΡΙΑ». Είπατε ότι την 1η Σεπτεμβρίου θα είμαστε έτοιμοι. Δεν έχετε ξεκινήσει τίποτα. 
      Βέβαια τώρα μιλάμε για 7.000.000.000. Εσείς λέγατε όταν ήσασταν στην αντιπολίτευση ότι εκείνη την εποχή ήταν 3.000.000.000. Σκεφτείτε πού είναι σήμερα. Και εσείς θέλετε να δώσετε 1.700.000.000 για το οποίο καν δεν ξεκινήσατε να κάνετε νομοθετική ρύθμιση. 
      Για τα 250.000.000 ευρώ, που θα τα δίνατε μέσα στο έτος, ζητήσατε να δοθούν σε τέσσερις δόσεις. Βέβαια θα δοθούν, τέσσερις δόσεις από 62,5 εκατομμύρια ευρώ και ας πάνε μέχρι το Μάιο ή τον Ιούνιο. Όμως, δεν υπάρχει κάποια κοινή υπουργική απόφαση για το από πού θα προέρχονται αυτοί οι πόροι. Δεν υπάρχει κάτι. Όλα είναι αόριστα, όλα έχουν μια ασάφεια, όλα είναι θολά. 
      Να δούμε και τα τέλη κυκλοφορίας, που τόσο διατυμπανίζετε ότι πλέον το 90% θα πάει στους δήμους. Όταν είδα ότι αυξάνετε 20% τα τέλη κυκλοφορίας οριζόντια σε όλους, ανεξάρτητα κυβισμού αυτοκινήτων και μετά διάβασα ότι θα μεταφερθούν αυτοί οι πόροι στην αυτοδιοίκηση, πραγματικά απόρησα. 
      Είπα, είναι δυνατόν ο Υπουργός να  παίρνει ένα τόσο μεγάλο κόστος, να πάει από το 50% στο 90%, να τα δίνει στην αυτοδιοίκηση και να βάζει 20% αύξηση; Μπράβο στον Υπουργό! Ενισχύει την αυτοδιοίκηση. Όμως, τα τέλη εισπράττονται το 2008 και το νομοσχέδιο λέει ότι θα αποδίδονται στην Αυτοδιοίκηση από 1 Ιανουαρίου 2009. Εμείς μαζεύουμε του 2008. Άρα, μέσα στο 2008 έχουν μαζευτεί. Αυτά που θα αποδοθούν θα είναι το 2010, κύριοι συνάδελφοι. 
      Άρα, όλα θα αποδοθούν το 2010. Αυτά πάνε πίσω. Τα υπεξαιρεθέντα πηγαίνουν πίσω. Για τα 250.000.000 δεν υπάρχει σταθερός πόρος από πού θα δοθούν. Συζητάμε για τον «ΚΑΠΟΔΙΣΤΡΙΑ ΙΙ». Βάλαμε και στις εφημερίδες το πώς σχεδιάζουμε στο μυαλό μας να γίνει πλέον ο νέος διοικητικός χάρτης. Και ξεκινάμε από το τελευταίο. 
      Αντί να ξεκινήσουμε από την αναδιάρθρωση του κράτους, τη διοικητική αναμόρφωση του κράτους, από τον αιρετό περιφερειάρχη –το πρώτο- από την αλλαγή του ίδιου του κράτους, πηγαίνουμε απλά στη γεωγραφική κατανομή των περιοχών. Χωρίς να μιλάμε για ισχυρούς δήμους, χωρίς να μιλάμε για συνταγματικά κατοχυρωμένη θεσμική και οικονομική αυτοτέλεια, συζητάμε μόνο για αριθμούς. 
      Να σας πω τι θα γίνει; Δεν θα υπάρξει καμμία πρόταση από το Υπουργείο. Θα προταθεί πάλι από την Κ.Ε.Δ.Κ.Ε. να υπάρχει ένας εσωτερικός διάλογος μεταξύ των δήμων. Ήδη η τοπική κοινωνία έχει χωρίσει τους δήμους. Θα υπάρχουν αντιδράσεις. Θα υπάρξει ξανά το Βραχάσι. Δεν θα πάρει απόφαση κανείς. Αν εν πάση περιπτώσει, κάποιοι πάρουν αποφάσεις, αυτές θα ακολουθήσει ο Υπουργός. Δεν θα υπάρχει καμμία πρόταση από το Υπουργείο. Και γνώμη μου; Δεν θα γίνει κανένας «ΚΑΠΟΔΙΣΤΡΙΑΣ». Ούτε ο «ΚΑΠΟΔΙΣΤΡΙΑΣ ΙΙ» ούτε ο «ΚΑΠΟΔΙΣΤΡΙΑΣ ΙΙΙ» ούτε ο «ΚΑΠΟΔΙΣΤΡΙΑΣ IV». 
      Δεν υπάρχει πολιτική βούληση. Δεν πιστεύει αυτή η Κυβέρνηση στην περιφέρεια. Δεν δίνει δύναμη στην περιφέρεια. Αν το πίστευε, θα το είχε κάνει μαζί με το χωροταξικό σχέδιο, μαζί με το Ε.Σ.Π.Α.. Θα είχε κάνει πολύ νωρίτερα τον «ΚΑΠΟΔΙΣΤΡΙΑ ΙΙ», πολύ νωρίτερα θα είχε δώσει στην Αυτοδιοίκηση τη δύναμη να μπορεί να ελέγχει τα του οίκου της, αλλά με τέτοια νομοσχέδια, με τέτοια νοοτροπία που περιορίζει και άλλο τις δυνατότητες της τοπικής κοινωνίας, λυπάμαι πολύ, κύριε Υπουργέ, αλλά στέλνετε την αυτοδιοίκηση στα βάραθρα, καταστρέφετε τις ελπίδες της περιφέρειας. 
      Νομίζω όμως πως όσο και αν θέλετε να γονατίσετε την περιφέρεια, αυτή θα αντισταθεί. Το κόμμα μου και εμείς θα αντισταθούμε και να είστε σίγουρος ότι υπάρχει και άλλος δρόμος για τον Έλληνα πολίτη. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ζητήσει ο Υπουργός Οικονομίας και Οικονομικών κ. Αλογοσκούφης. 
      Ορίστε, κύριε Υπουργέ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, έχοντας ακούσει στη συζήτηση επί της αρχής τους συναδέλφους από όλες τις πτέρυγες και έχοντας μιλήσει και με διαφόρους φορείς, οι οποίοι έχουν θέσει θέματα για βελτιώσεις στο σχέδιο νόμου, θα καταθέσω ορισμένες βελτιώσεις.
       Σε σχέση με τους ειδικούς λογαριασμούς στο άρθρο 2 θέλω να κάνω μια βελτίωση στην παράγραφο 5 για μεγαλύτερη ευελιξία στον τρόπο ένταξης των ειδικών λογαριασμών, γιατί πολλοί ειδικοί λογαριασμοί θα προικοδοτηθούν. Πολλά Υπουργεία και πολλοί φορείς θα προικοδοτηθούν με περισσότερους πόρους από αυτούς που προέκυπταν από τους ειδικούς λογαριασμούς, οπότε υπήρχε κάτι περιοριστικό εκεί. 
      Επίσης στο άρθρο 3 γίνονται κάποιες βελτιώσεις που περιορίζουν τις εξαιρέσεις στην ένταξη των ειδικών λογαριασμών στις απολύτως απαραίτητες. 
      Στα άρθρα 8 και 11 που αφορούν στους Ο.Τ.Α., όπως είχα πει και στην επί της αρχής συζήτηση και μάλιστα κατά τη συζήτηση της αντισυνταγματικότητας, γίνονται κάποιες βελτιώσεις που ενσωματώνουν διατάξεις του Κώδικα Δήμων και  Κοινοτήτων κι έτσι ενισχύουν τη συμβατότητα του σχεδίου νόμου με τον Κώδικα Δήμων και Κοινοτήτων. Για παράδειγμα, για τα πρόστιμα ξεκαθαρίζεται αυτό που προβλέπει ο Κώδικας Δήμων και Κοινοτήτων ότι μέχρι το 15% των κεντρικών αυτοτελών πόρων μπορεί να παρακρατηθεί σε περίπτωση που δεν συμμορφωθούν οι Ο.Τ.Α. στους προϋπολογισμούς τους. 
      Επίσης εξαιρούνται από την υποβολή αναλυτικών προϋπολογισμών οι Ο.Τ.Α. α’ βαθμού, που είτε έχουν πληθυσμό μέχρι πέντε χιλιάδες κατοίκους είτε έχουν έσοδα μέχρι και ενός εκατομμυρίου πεντακοσίων χιλιάδων ευρώ, δηλαδή οι πολύ μικροί Ο.Τ.Α., για να, να υπάρχει ευελιξία.
      Στο άρθρο 14 μετά από συνάντηση που είχα και με την Ο.Ν.ΝΕ.Δ. σήμερα, που μου έθεσε το θέμα, αλλά και με πολλούς άλλους εκπροσώπους νέων επαγγελματιών, θα κάνω μια βελτίωση. Το άρθρο 14 αφορά το αφορολόγητο των νέων επαγγελματιών. Θα διαγράψω…
      ΑΠΟΣΤΟΛΟΣ ΚΑΚΛΑΜΑΝΗΣ: Με ποια ομοσπονδία είπατε ότι συναντηθήκατε;
 	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα διαγράψω τις λέξεις που λένε «και αποκτούν εισόδημα από παροχή υπηρεσιών σε έναν εργοδότη ή δύο διαδοχικούς εργοδότες κατά τη διάρκεια του ιδίου έτους» προκειμένου να δώσω τη δυνατότητα και σε ελεύθερους επαγγελματίες, όπως νέους επιστήμονες οι οποίοι ασκούν πραγματικά ελεύθερο επάγγελμα, να έχουν κι αυτοί το αφορολόγητο για τα πρώτα χρόνια έναρξης της επαγγελματικής τους  δραστηριότητας. Κατά συνέπεια, για τους νέους ελεύθερους επαγγελματίες και επιτηδευματίες –δηλαδή εμπόρους- ισχύει η τριετία, ανεξαρτήτως ορίου ηλικίας, όπως προβλέπεται στο άρθρο. Εκεί που υπάρχει το όριο ηλικίας είναι μόνο για τους ελεύθερους επαγγελματίες πια και διευρύνεται η δυνατότητα και αυτών που δεν αποκτούν εισόδημα από παροχή υπηρεσιών σε έναν ή διαδοχικούς εργοδότες, δηλαδή και σ’ αυτούς που ασκούν πραγματικά ελευθέριο επάγγελμα.
	 (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Επίσης, προστίθεται μία περίπτωση στο άρθρο 14, ότι διατηρείται το αφορολόγητο για όσους παρουσιάζουν αναπηρία 67% και πάνω, είτε από νοητική καθυστέρηση είτε από φυσική αναπηρία είτε ψυχική πάθηση και αποκτούν εισοδήματα ως ελεύθεροι επαγγελματίες ή από ατομική εμπορική επιχείρηση. Δηλαδή για τα άτομα με αναπηρίες διατηρείται…
      ΕΥΣΤΑΘΙΟΣ ΚΟΥΤΜΕΡΙΔΗΣ: Για τους τυφλούς;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι. Μιλάμε για φυσική αναπηρία, όλες οι φυσικές αναπηρίες είναι βεβαίως, όλοι. 
      Επίσης γίνεται μία διευκρίνιση στο άρθρο 16, γιατί ετέθη ένα θέμα και από την Επιστημονική Επιτροπή της Βουλής ότι έτσι όπως είναι διατυπωμένο το άρθρο 16 μπορεί να θεωρηθεί ότι οι αλλοδαπές εταιρίες δεν πληρώνουν το φόρο υπεραξίας. Γίνεται μια διευκρίνιση ότι και οι αλλοδαπές εταιρίες πληρώνουν το φόρο υπεραξίας. 
      Μετά από συνεννόηση που έκανα με το Χρηματιστήριο και με τις υπηρεσίες του Υπουργείου Οικονομίας και Οικονομικών και μετά από πρόταση που έχουν κάνει πολλοί συνάδελφοι, προστίθεται στο άρθρο 16 μια περίπτωση που επιτρέπεται ο συμψηφισμός των ζημιών στο φόρο υπεραξίας, μετά από δήλωση όμως του φορολογουμένου στο τέλος του οικονομικού έτους, που βεβαίως θα πρέπει να παρουσιάσει και τα στοιχεία από τις συναλλαγές του ώστε να γίνει ο συμψηφισμός των ζημιών. 
      Επίσης μετά από πρόταση του Χρηματιστηρίου Αξιών Αθηνών μετατρέπεται σε τρίμηνο το δίμηνο που προβλεπόταν για την απόδοση του φόρου στις υπεραξίες, του φόρου υπεραξιών. 
      Επίσης στο άρθρο 18 γίνεται μια λεκτική διόρθωση. Η λέξη «προνομιακές», που ήταν λάθος, αντικαθίσταται με τη λέξη «προνομιούχες». 
      Στο άρθρο 20 γίνεται μια βελτίωση προκειμένου να απολαμβάνουν των ευεργετημάτων που έχουν τα αμοιβαία κεφάλαια και οι εταιρίες επενδύσεων χαρτοφυλακίου, προκειμένου να ενισχυθεί ο θεσμός των συλλογικών επενδύσεων κι έτσι να ωφεληθούν οι μικροεπενδυτές.
      Επίσης, γίνονται κάποιες αλλαγές στα άρθρα 25 και 28 που είναι τεχνικές αλλαγές και έχουν να κάνουν με τη ρύθμιση των χρεών και την περαίωση. Πρόκειται για πολύ μικρές αλλαγές. 
      Στο δε άρθρο 35, επειδή ετέθη ένα θέμα για τους φαρμακοποιούς και κατά πόσο θα πληρώνουν οι φαρμακοποιοί ή όχι το 3%, διευκρινίζεται ότι η δαπάνη που αφορά το παρακρατούμενο 3% βαρύνει αποκλειστικά τη φαρμακοβιομηχανία ή τους κατόχους της άδειας κυκλοφορίας των φαρμάκων και παραπέμπεται σε κοινή απόφαση των Υπουργών Οικονομίας, Ανάπτυξης, Απασχόλησης και Κοινωνικής Προστασίας και Υγείας και Κοινωνικής Αλληλεγγύης. 
      Ρυθμίζεται η διαδικασία της παρακράτησης και απόδοσης του 3%, χωρίς καμία επιβάρυνση του ασφαλισμένου και των φαρμακείων, για να είναι ξεκάθαρο ότι δεν γίνεται αλλαγή στο τι ίσχυε μέχρι σήμερα, ότι δηλαδή οι φαρμακοβιομηχανίες είναι αυτές που θα αποδίδουν το 3%.
      Αυτά τα καταθέτω για τα Πρακτικά. Είναι υπογεγραμμένα, όπως άλλωστε ήταν υπογεγραμμένα και εκείνα, τα οποία...
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Υπουργέ!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): ...κατέθεσα στην επιτροπή, κύριε Κακλαμάνη. Βεβαίως, μπορεί εσείς να είδατε κάποιο αντίγραφο, το οποίο δεν ήταν υπογεγραμμένο και το οποίο δόθηκε στους δημοσιογράφους. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Σας ευχαριστώ, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας):  Ένα λεπτό, κύριε Πρόεδρε.
      Να κατατεθούν για τα Πρακτικά και να διανεμηθούν στους συναδέλφους.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μάλιστα, κύριε Πρόεδρε. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει τις προαναφερθείσες νομοτεχνικές προσθήκες-βελτιώσεις, οι οποίες έχουν ως εξής: 
      (Να φωτογραφηθούν οι σελίδες 92-95)
      ΠΡΟΕΔΡΕΥΩΝ (Γεώργιος Σούρλας): Βέβαια, καλό θα είναι, κύριε Υπουργέ, να ανακοινώνονται από την αρχή της συζήτησης, διότι βλέπω ότι μίλησαν αρκετοί Βουλευτές. Εν πάση περιπτώσει, αφού πρόκειται περί βελτιώσεων-τροποποιήσεων προς θετική κατεύθυνση, αυτό θα το εκτιμήσουν οι Βουλευτές.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Αμέσως, κύριε Πρόεδρε, αφού πρώτα αναφέρω ότι...
      ΕΥΑΓΓΕΛΟΣ ΠΑΠΑΧΡΗΣΤΟΣ: Γιατί δεν τις γυρίζετε πίσω;
      ΠΡΟΕΔΡΕΥΩΝ (Γεώργιος Σούρλας): Ένα λεπτό, αφήστε με να ολοκληρώσω.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κατατέθηκαν, αφού ακούστηκαν και οι απόψεις των συναδέλφων. Χωρίς τις απόψεις των συναδέλφων, πώς θα ήταν από την αρχή;
      ΠΡΟΕΔΡΕΥΩΝ (Γεώργιος Σούρλας):  Επ’ αυτών αποφανθήκατε. 
      ΝΙΚΟΛΑΟΣ ΓΚΑΤΖΗΣ: Μπορούσατε να τις κάνετε στην επιτροπή, κύριε Υπουργέ!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αλλιώς, να μην κάνουμε συζήτηση, άμα πρόκειται η Κυβέρνηση να μην ακούει και να μην βελτιώνει τα πράγματα. Νομίζω ότι η συζήτηση γίνεται ακριβώς για να βελτιώνονται τα πράγματα και η Βουλή να έχει μία συμμετοχή στη διαμόρφωση των νομοσχεδίων. Αλίμονο. 
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, ο Βουλευτής κ. Φίλιππος Σαχινίδης ζητά άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Επίσης, γίνεται γνωστό στο Τμήμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι επτά κυρίες και κύριοι, μέλη του Κ.Α.Π.Η. Μεγάρων. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Έχει ζητήσει το λόγο ο κ. Βενιζέλος, αλλά θα προηγηθεί ο κ. Κακλαμάνης. 
      Ορίστε, κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα μακρηγορήσω, θα μου επιτρέψετε να πω το εξής: 
      Το πρωί από το Βήμα αναφέρθηκα επί της διαδικασίας στην Επιτροπή Οικονομικών Υποθέσεων κατά τη συζήτηση κατ’ άρθρον και ιδιαίτερα στην τελευταία συνεδρίαση του νομοσχεδίου αυτού. Και εκεί ανέφερα όπως έλαβα από την υπηρεσία το πεντασέλιδο κείμενο υποτιθέμενων νομοτεχνικών βελτιώσεων ή, όπως ανέφερε και τώρα ο Υπουργός, βελτιώσεων που προέκυψαν από τη συζήτηση που προσαρτήθηκε αυτό το πεντασέλιδο κείμενο στα Πρακτικά της συνεδριάσεως. 
      Αυτό το κείμενο δεν είχε την υπογραφή του Υπουργού Οικονομικών. Ο κύριος Υπουργός ισχυρίζεται το αντίθετο. Λυπάμαι, αλλά πρέπει να τον διαψεύσω. Δεν είναι αυτό που δώσατε στους δημοσιογράφους. Αυτό το πεντασέλιδο, μάλιστα, είχε κάποιου τη μονογραφή. Δεν ξέρω αν ήταν του Προέδρου της επιτροπής ή τίνος ήταν. 
      Η υπογραφή του Υπουργού δεν υπάρχει και επιφυλάσσομαι, κύριε Πρόεδρε, αργότερα, από το γραφείο μου, να πάρω εκείνο το φωτοαντίγραφο που μου έδωσε η υπηρεσία για να αποδειχθεί –λυπάμαι γι’ αυτό!- ότι και σε ελάχιστα πράγματα, κύριε Υπουργέ, οφείλετε να σέβεστε τη Βουλή! Δεν μπορείτε να διαψεύδετε έτσι, όπως το συνηθίζετε. Να αυτοδιαψεύδεστε, όπως το κάνετε, είναι δικαίωμά σας! 
      Αυτό που είπα, λοιπόν, ισχύει και επιτρέψτε μου να πω και κάτι άλλο. Παραβιάζοντας τον Κανονισμό της Βουλής, ενσωματώσατε σ’ εκείνο το πεντασέλιδο κείμενο διάταξη πλήρη, ανεξάρτητη, αυτοτελή που αφορά το θέμα αυτό, με το οποίο κλείσατε τώρα, που υποχρεώνετε τους φαρμακοποιούς –γι’ αυτό και απεργούν όλοι σ’ όλη τη χώρα σήμερα- να παρακρατούν αυτοί το 3% και τους υπόσχεστε ότι με κοινή απόφαση κ.λπ. θα δείτε πώς αυτό θα το επιστρέφουν οι βιομηχανίες. 
      Η διάταξη την οποία ψηφίσατε πριν από τρία χρόνια και την οποία δεν εφαρμόσατε και εξαιτίας της μη εφαρμογής, έχουν χάσει τα ασφαλιστικά ταμεία περί τα 400.000.000 ευρώ, έλεγε ότι, λόγω της απελευθέρωσης της λίστας και της προβλεπομένης -δυστυχώς, από τότε- υπέρογκης αύξησης των φαρμάκων, της φαρμακευτικής δαπάνης, θα επιστρέφουν 4% από τον τζίρο τους οι βιομηχανίες στα ασφαλιστικά ταμεία.
      Αυτό δεν το υλοποιήσατε. Τώρα, με τη διάταξη αυτή, που, ερήμην της Βουλής και έξω από τις διαδικασίες που προβλέπονται, περάσατε με αυτό το προσαρτηθέν πεντασέλιδο κείμενο στα Πρακτικά, επιτρέψτε μου να πω ότι αυτή είναι μια περιγραφή διατάξεων, ρυθμίσεων, αρχών, τέλος πάντων, που πρέπει να σεβόμαστε όλοι σε αυτό το Κοινοβούλιο.
      Επί της ουσίας, λοιπόν, ή για αυτό το 3% θα μαλώνουν με τους πελάτες τους οι φαρμακοποιοί, γιατί θα τους το κρατάνε, ή κατ’ ευθείαν να μείνετε σε αυτό που είπατε, στον τζίρο -ο τζίρος κάθε επιχείρησης είναι εύκολο να βρεθεί- και από εκεί να κόβετε το ποσοστό που κρίνετε -και που θα ψηφίσουμε- ότι πρέπει να πηγαίνει στα ασφαλιστικά ταμεία.
      Διότι αφήνετε και άλλο εκκρεμές θέμα, το πέραν της καθορισμένης δαπάνης. Λέει ότι την αξία του φαρμάκου, πέραν της καθορισμένης δαπάνης, θα πρέπει να τη δίνει ο πελάτης, ο ασθενής. Εκεί ανοίγετε άλλη ιστορία πάλι και με εκπλήσσει πραγματικά και η προχειρότητα και η δική σας που το αποδέχεστε και των συνεργατών σας που συντάσσουν τέτοιες διατάξεις, που, αν τις αφήνατε να τις συζητούμε, θα έβγαιναν καλύτερες. Αυτό δεν το κατανοείτε, δυστυχώς, ότι οι διατάξεις που προστίθενται λάθρα, παγιδεύουν πολλές φορές και εσάς που διαπράττετε αυτές τις αταξίες.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, σε ό,τι με αφορά, όχι μόνο υπέγραψα τις τροποποιήσεις τις οποίες κατέθεσα στην επιτροπή, αλλά τις διάβασα αναλυτικά, ήμουν εκεί παρών -ο κύριος πρώην Πρόεδρος της Βουλής δεν ήταν εκεί- τις υπέγραψα, όπως πάντοτε κάνω, τις εξήγησα, τις ανέλυσα και τις έδωσα στους υπηρεσιακούς παράγοντες. Τώρα, αν κάπου στη διαδικασία της Βουλής χάθηκε το αρχικό κείμενο που τους έδωσα και το αντικατέστησαν με αντίγραφο, αυτό δεν αφορά εμένα, αλλά αφορά τις υπηρεσίες της Βουλής.
      Κύριε Πρόεδρε, εγώ, εφόσον λέτε ότι πραγματικά σας έδωσαν οι υπηρεσίες της Βουλής ανυπόγραφο αντίγραφο, …
      ΑΠΟΣΤΟΛΟΣ ΚΑΚΛΑΜΑΝΗΣ: Μου έδωσαν αυτό που δώσατε εσείς.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …δεν έχω κανένα λόγο…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ, να ολοκληρώσει.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ πρέπει να σεβόμαστε κάποια πράγματα.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ, αφήστε να ολοκληρώσει ο κύριος Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Μου έδωσαν αυτό που δώσατε εσείς.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι τρομερό ο Υπουργός Εθνικής Οικονομίας να λέει τέτοια ψέματα με αυτόν τον τρόπο. Λυπάμαι πάρα πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μπορεί να αμφισβητήσει ο Προεδρεύων τη δήλωση του Υπουργού ενώπιον του Τμήματος ότι τις υπέγραψε; Ούτε, βέβαια, τις δικές σας αναφορές μπορεί να αμφισβητήσουμε. Όμως, εν πάση περιπτώσει, είναι κάτι προς διευκρίνιση, κύριε Πρόεδρε.
      ΕΥΑΓΓΕΛΟΣ ΒΕΝΙΖΕΛΟΣ: Μα, τι λέτε τώρα;
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, αλλά δεν άκουσα, κύριε Πρόεδρε.
      ΕΥΑΓΓΕΛΟΣ ΒΕΝΙΖΕΛΟΣ: Μα, υπάρχουν Πρακτικά της επιτροπής!
      ΠΡΟΕΔΡΕΥΩΝ (Γεώργιος Σούρλας): Όταν ο Υπουργός, κύριε Βενιζέλο, λέει ότι τις έχει υπογράψει…
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, παρακαλώ.
      ΠΡΟΕΔΡΕΥΩΝ (Γεώργιος Σούρλας): Να το διερευνήσουμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αυτά για εμάς, τους παλιούς εδώ μέσα είναι θέματα ηθικής τάξεως.
      ΠΡΟΕΔΡΕΥΩΝ (Γεώργιος Σούρλας): Βεβαίως, είναι.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ ανέφερα ότι ο Υπουργός στην επιτροπή κατέθεσε ένα πεντασέλιδο κείμενο που αναφέρετε στα Πρακτικά ότι προσαρτάται στο τέλος και αυτό το κείμενο δεν έφερε την υπογραφή του. Έφερε μονογραφές στις σελίδες, που δεν ξέρω αν ήταν της υπηρεσίας ή όχι.
      Ο Υπουργός αυτό το διαψεύδει.
      ΠΡΟΕΔΡΕΥΩΝ (Γεώργιος Σούρλας): Να το διερευνήσουμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ, εάν έχει δίκιο ο Υπουργός, δεν έχω θέση σε αυτήν την Αίθουσα.
      ΠΡΟΕΔΡΕΥΩΝ (Γεώργιος Σούρλας): Να το διερευνήσουμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό, λοιπόν, θα φέρω αυτό το αντίγραφο και θα καταλάβετε ότι δεν μου έδωσαν οι υπηρεσίες κάτι που -λυπάμαι- ανευθύνως υπαινίσσεται ότι δηλαδή έδωσε ο ίδιος υπογεγραμμένο, αλλά οι υπηρεσίες μου έδωσαν ανυπόγραφο. Για ποιο λόγο;
      ΠΡΟΕΔΡΕΥΩΝ (Γεώργιος Σούρλας): Θα το διερευνήσουμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Να σεβόμαστε και τις υπηρεσίες και ημάς, αυτούς εδώ μέσα και αν κάνουμε κάποιο λάθος, να το δεχόμαστε, κύριε Αλογοσκούφη.
      Να πείτε «ναι, το έδωσα αυτό το κείμενο, αν μου έλεγαν ότι δεν υπάρχει πρόβλημα θα την έβαζα αμέσως». Τόση ευκολία λοιπόν στην ανακρίβεια; Θα φέρω το κείμενο, κύριε  Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όταν υπάρχει αυτή η διαφορά, προβάλλει επιτακτική η ανάγκη να γίνει διερεύνηση. Δεν μπορώ ως προεδρεύων να πάρω καμμία θέση.
      Ο Κοινοβουλευτικός Εκπρόσωπος του ΠΑ.ΣΟ.Κ., κ. Βενιζέλος, έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε  Πρόεδρε, όσες προσπάθειες και να κάνει η Κυβέρνηση, πιεζόμενη από την κατακραυγή της κοινωνίας δεν διασώζεται η κεντρική ρύθμιση του νομοσχεδίου που περιλαμβάνεται στο άρθρο 14.
      Η διάταξη αυτή που καταργεί το αφορολόγητο όριο για ένα εκατομμύριο εξακόσιους χιλιάδες Έλληνες ελεύθερους επαγγελματίες και αυτοαπασχολούμενους, είναι όπως εξηγήσαμε κατ’ επανάληψη άδικη, αντισυνταγματική, αντιαναπτυξιακή, ισοπεδωτική.
      Έρχεται ο κ. Αλογοσκούφης την υστάτη στιγμή και επιφέρει ορισμένες βελτιώσεις. Εξαιρεί τους αναπήρους. Αλίμονο, εάν δεν είχαν εξαιρεθεί οι ανάπηροι, όπως ζητούσε όλο το αναπηρικό κίνημα. Και λέει, διαγράφω τον όρο της απασχόλησης μόνο σε έναν ή δύο εργοδότες για τους νέους αυτοαπασχολούμενους μέχρι τριάντα ετών, για να ενισχύσω τους πραγματικούς ελεύθερους επαγγελματίες, αποδεχόμενος και πάλι ότι στην πραγματικότητα η ρύθμιση θίγει τους συμβασιούχους που χωρίς τις εγγυήσεις της εργατικής και της ασφαλιστικής νομοθεσίας αναγκάζονται να παρέχουν εξαρτημένη εργασία με δήθεν συμβάσεις έργου, εκδίδοντας αποδείξεις παροχής υπηρεσιών. Έρχεται και επιτείνει το πρόβλημα και ομολογεί για μία ακόμη φορά την πρόκληση και την αντίφαση.
      Μία λύση υπάρχει με το άρθρο 14. Όχι τα μερεμέτια της τελευταίας στιγμής, προκειμένου να διασωθεί το κύρος του Πρωθυπουργού, αλλά η θαρραλέα απόσυρση της διάταξης αυτής.
      Ως προς τις άλλες ρυθμίσεις η αυριανή συζήτηση θα μας επιτρέψει να πούμε πολλά πράγματα. Αλλά αλίμονο εάν παρέμενε μέχρι το τέλος η ευνοϊκή μεταχείριση των αλλοδαπών εταιρειών, χωρίς πραγματική εγκατάσταση στην Ελλάδα, δηλαδή αυτή η αντίστροφη δυσμενής διάκριση, η discrimination ? reburs, όπως λέγεται στο Ευρωπαϊκό Κοινοτικό Δίκαιο. Θα ήταν πρόκληση για τους Έλληνες επενδυτές και τις ελληνικές επιχειρήσεις. Η Ελλάδα θα ήταν δηλαδή μία χώρα τριτοκοσμική.
      Και είναι σωστό, επίσης, πως γίνεται συμψηφισμός υπεραξιών και ζημιών. Αλλά πόσες μέρες έπρεπε να περάσουν, προκειμένου να γίνει αντιληπτό το αυτονόητο; Και έπρεπε να απεργήσουν συλλήβδην όλοι οι φαρμακευτικοί σύλλογοι, ο Πανελλήνιος Φαρμακευτικός Σύλλογος του οποίου ηγείται επίλεκτο στέλεχος της Νέας Δημοκρατίας, μέχρι πρόσφατα Πρόεδρος του Εθνικού Οργανισμού Φαρμάκων, προκειμένου να καταλάβει η Κυβέρνηση ότι δεν μπορεί να κάνει τον φαρμακοποιό, μηχανισμό είσπραξης των υποχρεώσεων των φαρμακευτικών εταιρειών;
      Τα είχαμε πει όλα αυτά όταν συζητήθηκε ο σχετικός νόμος που είχε εισηγηθεί το Υπουργείο Υγείας. Και είχαμε πει τότε ότι όλα αυτά θα οδηγήσουν σε αδιέξοδο και ότι όλο το προεκλογικό ιδεολόγημα της Νέας Δημοκρατίας για τη δήθεν κατάργηση της λίστας αποδεικνύεται πυροτέχνημα, διότι τα φαρμακευτικά πρωτόκολλα και οι ομάδες φαρμάκων είναι λίστα και μάλιστα λίστα από την πίσω πόρτα.
      Αυτό λοιπόν δείχνει ότι η Κυβέρνηση έχει προεκλογικά και το 2004 και το 2007 παραπλανήσει το εκλογικό σώμα, με κορυφαία παραδείγματα τις διακηρύξεις περί φοροαπαλλαγής, οι οποίες τώρα μετατρέπονται σε φοροεπιβάρυνση, ισοπεδωτική μάλιστα και το σύνθημα της λίστας, που γοήτευε κάποιους ανθρώπους οι οποίοι θεωρούσαν ότι έτσι θα έχουν πρόσβαση σε μεγαλύτερο αριθμό φαρμάκων, ενώ βέβαια η επιβάρυνση του προϋπολογισμού του νοικοκυριού και του κάθε ασφαλισμένου έχει γιγαντωθεί τα τελευταία χρόνια.
      Ως προς τα συζητούμενα στη σημερινή βραδινή συνεδρίαση άρθρα, τις δύο δηλαδή πρώτες ενότητες του νομοσχεδίου, θέλω να κάνω δύο ξεκάθαρες δηλώσεις.
      Η κατάργηση των ειδικών λογαριασμών είναι επιτακτική και αναγκαία και την είχα ζητήσει κατ’ επανάληψιν εγγράφως και ως Υπουργός από το Υπουργείο Οικονομίας και Οικονομικών. Δεν είναι μία όψιμη θέση που διατυπώνω. «Κάλιο αργά παρά ποτέ». Πρέπει, όμως, η κατάργηση αυτή να συνοδευτεί με όλες τις εγγυήσεις που είναι αναγκαίες ως προς τα επιδόματα και τις συνολικές πραγματικές αποδοχές όλων των κλάδων των εργαζομένων στο δημόσιο που μέσω ειδικών λογαριασμών κατά καιρούς είχαν χορηγηθεί σ’ αυτούς. Δεν πρέπει θύματα της κατάργησης να είναι οι εργαζόμενοι. Και ως εκ τούτου είναι απολύτως αναγκαίο η νομοθετική ρύθμιση να είναι ξεκάθαρη και οι εγγυήσεις πλήρεις, για να μην οδηγήσουμε τους ανθρώπους αυτούς είτε στις διαμαρτυρίες και τις απεργίες, είτε σε δικηγορικά γραφεία προκειμένου να διεκδικήσουν μέσω αγωγών, που θα ευδοκιμήσουν, αυτά που τους οφείλει το ελληνικό δημόσιο ως εργοδότης.
      Παραμένει το δεύτερο κορυφαίο ζήτημα, το ζήτημα των Οργανισμών Τοπικής Αυτοδιοίκησης. Ο κ. Αλογοσκούφης έκανε μία πρώτη προσπάθεια εξωραϊσμού και απάλειψης στη διαρκή επιτροπή και μία δεύτερη προσπάθεια σήμερα, αφού κατάλαβε ότι όλα όσα είπαμε χθες για την αντισυνταγματικότητα των διατάξεων αυτών, των άρθρων δηλαδή 8 έως 12 του νομοσχεδίου, ευσταθούν απολύτως, είναι αυτονόητα. Η απλή ανάγνωση, η γραμματική διατύπωση του Συντάγματος του άρθρου 102 παράγραφοι 4 και 5, οδηγεί στο συμπέρασμα ότι αυτές οι διατάξεις είναι κραυγαλέα αντισυνταγματικές και ανεφάρμοστες. 
      Και έρχεται τώρα και κάνει το εξής: Διατηρεί την κύρωση της διακοπής της κρατικής επιχορήγησης και για τους Ο.Τ.Α., αλλά περιορίζει τη δεύτερη κύρωση της διακοπής της ροής των κεντρικών αυτοτελών πόρων στο ποσοστό του 15% για να είναι δήθεν εναρμονισμένη η ρύθμιση με τις προβλέψεις του Δημοτικού και Κοινοτικού Κώδικα.
      Όλη η λογική αυτών των διατάξεων είναι αντισυνταγματική. Συμφωνήσαμε το 2001 εδώ πως θα ενισχύσουμε την αυτοτέλεια και το κύρος της Τοπικής Αυτοδιοίκησης. Γι’ αυτό αναδιαμορφώσαμε την παράγραφο 4, προβλέποντας όχι απλώς την αυτοτέλεια, αλλά και τα όρια της εποπτείας που ασκεί το κράτος. Η εποπτεία δεν μπορεί σε καμμία περίπτωση να είναι εποπτεία ελέγχου σκοπιμότητας. Δεν μπορεί σε καμμιά περίπτωση το κράτος να περιορίζει την πρωτοβουλία και την ελεύθερη δράση των Ο.Τ.Α. άμεσα ή έμμεσα, έστω και με συστάσεις, οδηγίες και υποδείξεις, η παρέκκλιση από τις οποίες οδηγεί σε κυρώσεις, διακοπής επιχορήγησης ή στέρησης του 15% των κεντρικών αυτοτελών πόρων, ενώ ούτως ή άλλως τα χρωστούμενα πια είναι τριάμισι και πλέον δισεκατομμύρια ευρώ πραγματικά και όχι εικονικά, όπως έλεγε ο κ. Καραμανλής ως Αρχηγός της αντιπολίτευσης το 2003 στο Συνέδριο της Κ.Ε.Δ.Κ.Ε..
      Το γεγονός δε ότι τα επιχειρησιακά σχέδια για τους Ο.Τ.Α. αντικαθίστανται από τα επιχειρησιακά προγράμματα, που προβλέπει ούτως ή άλλως ο δημοτικός κώδικας, δεν σημαίνει τίποτα. Γιατί η διυπουργική επιτροπή έχει ρητά την αρμοδιότητα να παρεμβαίνει επί της ουσίας, να παρέχει οδηγίες, να ασκεί πιέσεις, να ελέγχει από πλευράς επιχειρησιακής και άρα πολιτικής και διοικητικής σκοπιμότητας τις επιλογές των Οργανισμών Τοπικής Αυτοδιοίκησης.
      Έτσι θα πάμε στη διοικητική μεταρρύθμιση, στην αναδιάρθρωση της χώρας, στον Καποδίστρια 2, στις νέες περιφέρειες που θα είναι δευτεροβάθμιοι οργανισμοί τοπικής αυτοδιοίκησης; Έτσι θα δημιουργήσει η Κυβέρνηση κλίμα διαλόγου με την Κ.Ε.Δ.Κ.Ε. και την Ε.Ν.Α..Ε; Έτσι θα συζητήσετε τις προϋποθέσεις απόδοσης των παρακρατηθέντων; Έτσι θα διαπραγματευτείτε με τις τοπικές ενώσεις δήμων και κοινοτήτων; Έτσι θα πείσετε τους πολίτες ότι ο νέος δήμος και η νέα Περιφερειακή Αυτοδιοίκηση θα είναι όργανο περιφερειακής ανάπτυξης, αλλά και δημοκρατικής συμμετοχής και έκφρασης των τοπικών κοινωνιών;
      Δεν υπάρχει χειρότερο προοίμιο από αυτό για την, ας το πω έτσι, διοικητική μεταρρύθμιση, που επαγγέλλεται για πολλοστή φορά ο κ. Καραμανλής.
      Αν υπάρχει μία πιθανότητα η Κυβέρνηση να βρει μία διαφυγή στη συζήτηση για τον «ΚΑΠΟΔΙΣΤΡΙΑ ΙΙ» και τη διοικητική μεταρρύθμιση, ανοίγοντας αυτό το μέτωπο με τους Ο.Τ.Α., ακυρώνει κάθε δυνατότητα που είχε να συζητήσει, να διαπραγματευτεί, να συμφωνήσει. Και βεβαίως ο κ. Αλογοσκούφης έχει με τη συνείδησή του αντιληφθεί ότι οδηγείται σε αδιέξοδο, γιατί η ρύθμιση και δικαστικώς θα ελεγχθεί. Άλλωστε το Σύνταγμα προβλέπει ρητά ότι η διαφάνεια διασφαλίζεται από το Ελεγκτικό Συνέδριο, σύμφωνα με το άρθρο 98 παράγραφος 1. Η διαφάνεια είναι που μας ενδιαφέρει. Μας ενδιαφέρει η νομιμότητα, η εντιμότητα, γιατί δεν είναι αθώα πάντα η Τοπική Αυτοδιοίκηση, είναι διοίκηση που διαχειρίζεται δημόσιο χρήμα και πρέπει να υπάρχουν σοβαροί κανόνες διαφάνειας. Αλλά οι κανόνες διαφάνειας διασφαλίζονται από τους ελεγκτικούς μηχανισμούς που ούτως ή άλλως υπάρχουν στο Υπουργείο Οικονομικών και κυρίως από τον έλεγχο που ασκεί το Ελεγκτικό Συνέδριο που έχει τη ρητή αρμοδιότητα από το Σύνταγμα, σύμφωνα με το άρθρο 98 παράγραφος 1. Άρα, εδώ δεν μιλάμε για διαφάνεια. Η διαφάνεια είναι ευπρόσδεκτη -και όχι απλώς απρόσδεκτη- είναι όρος, προϋπόθεση για τη λειτουργία του κράτους και της δημόσιας ζωής σε όλα τα επίπεδα. Εδώ πρόκειται για πολιτικό πειθαναγκασμό, ουσιαστικά πρόκειται για μία θεσμική και δημοκρατική προσβολή που έχει ως θύμα την Τοπική Αυτοδιοίκηση. Αλλά βεβαίως, «όταν σκάβει κάποιος το λάκκο του άλλου, πέφτει ο ίδιος μέσα» όπως λέει ο λαός. Εδώ ενταφιάζεται στην έναρξή της, η δήθεν μεταρρύθμιση στο χώρο της Τοπικής Αυτοδιοίκησης.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμου του Υπουργείου Μεταφορών και Επικοινωνιών.
      α. «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO)(Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Επικοινωνιών (ERO) (Χάγη, 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002)»
      β. «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν».
      γ. «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σιγκαπούρης».
      Ο κ. Κακλαμάνης ζητάει το λόγο επί του Κανονισμού.
      Ορίστε, κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν έχω καμμία διάθεση να  δηλώσω ότι καμμιά φορά το ύφος μου δημιουργεί άλλη εντύπωση. Εδώ του «new style» επιβάλλει να' χει κάποιος τα χέρια του επί των εδράνων, να είναι χαμογελαστός κ.λπ.. Εγώ είμαι της παλιάς σχολής. Εκφράζομαι όπως αισθάνομαι και προσέχω να μην προσβάλλω και να μη δημιουργώ προσωπικά ζητήματα. 
      Του πώς ψηφίζουμε τα νομοσχέδια, είναι ένα πάρα πολύ σοβαρό θέμα του Κανονισμού. Όπως ξέρετε, αυτό το νομοσχέδιο συζητήθηκε τέσσερις μέρες στην Επιτροπή Οικονομικών Υποθέσεων, κατά τον Κανονισμό. Στο τέλος της τελευταίας συνεδρίασης ομιλεί ο κύριος Υπουργός και λέγει ότι: «Υπάρχουν κάποιες διατάξεις οι οποίες είναι νομοθετικές βελτιώσεις και υπάρχουν και κάποιες αλλαγές που έγιναν στο άρθρο 35 που αφορά το κεντρικό συμβούλιο υγείας και την επιτροπή για τα φάρμακα». Αυτές είναι κάποιες διατάξεις που προωθήθηκαν από το Υπουργείο Υγείας. Έχει πολιτική ευθύνη ο κύριος Υπουργός Οικονομίας, αλλά είμαι βέβαιος ότι δεν έχει και άμεση γνώση και θα έπρεπε να επωφεληθεί κάποιων παρατηρήσεων που έκανα, θα ήταν χρήσιμες σε αυτόν ως υπεύθυνο στο ταμείο που πληρώνει τελικά. 
      “Θα καταθέσω”, λέει ο κύριος Υπουργός, «όλες τις αλλαγές, ώστε να ενσωματωθούν στο κείμενο του νομοσχεδίου και όταν έρθει στην Ολομέλεια», εννοεί το Τμήμα, «να συζητήσουμε το διαμορφωμένο τελικά κείμενο». Λένε τα Πρακτικά: «Στο σημείο αυτό ο κύριος Υπουργός καταθέτει το κείμενο με τις νομοτεχνικές προσθήκες-διορθώσεις στο σχέδιο νόμου», το οποίο επισυνάπτεται στο τέλος του Πρακτικού. Πράγματι, επισυνάπτεται το κείμενο αυτό, το οποίο έχει μία μονογραφή, όπως ανέφερα –δεν ξέρω τίνος είναι η μονογραφή, ίσως του υπηρεσιακού παράγοντα που το ενσωματώνει- αλλά δεν έχει καμμία απολύτως υπογραφή του Υπουργού. Είναι λευκή η θέση της υπογραφής του Υπουργού. Και στη συνέχεια, κύριε Πρόεδρε, αυτό το πεντασέλιδο κείμενο -που δεν έχει απλώς νομοτεχνικές διορθώσεις και βελτιώσεις- έχει νέες διατάξεις που θα έπρεπε να είχαν κατατεθεί πριν από τρεις μέρες τροπολογίες κατά το Σύνταγμα και κατά τον Κανονισμό. 
      Αυτές οι νέες διατάξεις ενσωματώνονται χωρίς συζήτηση, καθώς, με την κακή τακτική που ακολουθούμε ο Πρόεδρος της επιτροπής κάλεσε μετά ταύτα: «Κυρίες και κύριοι συνάδελφοι, ολοκληρώθηκε η συζήτηση επί των άρθρων και προχωρούμε πλέον στην ψηφοφορία». Και εκεί πλέον καμμία ψηφοφορία δεν γίνεται για κάθε ένα από τα άρθρα, αλλά καλούνται ένας από κάθε κόμμα. Δηλαδή, η Βουλή δεν είναι των τριακοσίων, είναι των κομμάτων, κατά συνέπεια του ενός, εάν λάβουμε υπ’ όψιν μας ότι «ενός ανδρός Αρχή υπάρχει στον τόπο» ως επικεφαλής της πλειοψηφίας. 
      Ψηφίζει λοιπόν ο κ. Κουτμερίδης και λέει: «Τα καταψηφίζουμε όλα». Ο κ. Καραθανασόπουλος επίσης «όλα» πλην από δύο που επιφυλάσσεται. Το ίδιο ο κ. Λαφαζάνης και ο κ. Βορίδης και τελείωσε η συνεδρίαση. 
      Εκεί είναι λοιπόν και αυτή η περίφημη διάταξη για τα φάρμακα, που εγώ ειλικρινά σκέπτομαι ότι, εάν εδώ μέσα, μέσα από σοβαρή συζήτηση δεν προσπαθούμε να βελτιώσουμε τα πράγματα, τότε τι λόγο έχουμε;
      Αυτή η διάταξη, κύριε Υπουργέ, που σας έστειλε ο Υπουργός Υγείας, όπως λέτε εδώ, είναι λάθος και απλώς συγκαλύπτει το άλλο λάθος που είναι συλλογικό και δικό σας, που δεν βγάλατε αυτήν την απόφαση, ώστε οι βιομήχανοι την επομένη των εκλογών –και έχουν γραφτεί πολλά για εκλογικές δαπάνες υποψηφίων που κατέλαβαν μετά υπουργικούς τόπους, δεν σας αφορά προσωπικά, αλλά γνωρίζετε τι αφορά- έπρεπε να δώσουν το 4% του τζίρου τους. Αυτό έλεγε ο νόμος. Τώρα αυτό το ξεχνάτε και λέτε ότι το 3% θα το δίνουν οι φαρμακοποιοί, θα το ζητάνε από τις φαρμακαποθήκες, οι φαρμακαποθήκες από τους βιομηχάνους, δηλαδή καυγάδες σε κάθε φαρμακείο.
      Δεν καταλαβαίνω τη λογική σας, όπως δεν καταλαβαίνω, γιατί, ενώ ξέρετε ότι τα περισσότερα φάρμακα σαν πατέντες έχουν λήξει, δεν θέλετε μία διάταξη με την οποία ο Ε.Ο.Φ. να μπορεί και να φέρει η δραστική ουσία του φαρμάκου, οποιοδήποτε όνομα. Αλλάζουν τα ονόματα –κύριε Πρόεδρε, εσείς ως γιατρός τα ξέρετε- μία δραστική ουσία μπορεί να κυκλοφορεί με πενήντα ονόματα και ανάλογα πληρώνει και το ασφαλιστικό ταμείο και ο ασθενής κι εσείς, κύριε Υπουργέ, ως Υπουργείο Οικονομικών πρέπει να καλύψετε τις δαπάνες και τα ελλείμματα των νοσοκομείων των ασφαλιστικών ταμείων. Αλλά αν νομοθετείτε έτσι και αν στην «καλή τη πίστη» προβαλλόμενη αντίρρηση εσείς αντιτάσσετε αυτό που κάνατε πιο πριν, το λιγότερο που περιμένω από εσάς είναι να εκφράσετε τη λύπη σας. Διότι όντως θα πείτε: «Μου διέφυγε. Έδωσα το κείμενο και δεν το υπέγραψα.» Όχι να με διαψεύδετε!
      Τριάντα πέντε χρόνια εδώ μέσα φρόντισα τουλάχιστον στους τύπους να είμαι εντάξει. Δεν έχω απευθύνει προσωπικά σε κανέναν καμμία μομφή και αν κάνω κάποια επίκληση, φροντίζω να είμαι βέβαιος ότι δεν αδικώ. 
      Κύριε Πρόεδρε, θα σας το δώσω αυτό για τα Πρακτικά, κατόπιν της συζητήσεως, διότι επιβεβαιώνει το δίκαιο των ισχυρισμών μου και το άδικο και το ανακριβές των ισχυρισμών του Υπουργού.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έχετε δίκιο και επαναλαμβάνετε ότι στην ψήφιση των νομοσχεδίων ή στην Επιτροπή ή στο Τμήμα ή στην Ολομέλεια ψηφίζουν Βουλευτές και όχι κόμματα, αλλά βλέπετε, επικράτησε τι ψηφίζει το ΠΑ.ΣΟ.Κ., τι η Νέα Δημοκρατία. Έχετε δίκιο και καλά κάνετε και επιμένετε. Ψηφίζουν Βουλευτές και δεν ψηφίζουν κόμματα.
      ΑΠΟΣΤΟΛΟΣ ΚΑΚΛΑΜΑΝΗΣ: Βεβαίως.
      ΠΡΟΕΔΡΕΥΩΝ (Γεώργιος Σούρλας): Συνήθως, όμως, οι Κοινοβουλευτικοί Εκπρόσωποι και οι εισηγητές παίρνουν το λόγο και αναφέρουν ότι το κόμμα τους τοποθετείται έτσι ή αλλιώς. 
      ΑΠΟΣΤΟΛΟΣ ΚΑΚΛΑΜΑΝΗΣ: Να το αλλάξουμε, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): 	Βλέπετε, η συνήθεια είναι πολύ σπουδαία. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ το σέβομαι αυτό, γιατί έτσι έχει έναν τρόπο λειτουργίας το Κομμουνιστικό Κόμμα.
      Από εκεί και πέρα είναι απαράδεκτο το να «γκρουπάρουμε» τις κοινοβουλευτικές ομάδες. 
      Δεν είναι «προς θάνατον», κύριε Υπουργέ, εάν κάποιος Βουλευτής δεν ψηφίσει ένα άρθρο. Δεν πέφτουν κυβερνήσεις. Ενώ στην Αγγλία τριάντα τέσσερις Βουλευτές του κυβερνητικού κόμματος καταψήφισαν ολόκληρο νομοσχέδιο. 
Είναι ένας απαράδεκτος εκβιασμός αυτός που ασκείται στη συνείδηση των Ελλήνων Βουλευτών ότι αν πουν κάτι που τους διαφοροποιεί από τη «γραμμή» του κόμματος, της Κυβέρνησης, θα υπάρχουν επιπτώσεις. Δεν είναι σημερινό φαινόμενο αυτό. Εγώ θέλω να είμαι ειλικρινέστατος. Δεν είναι σημερινό το φαινόμενο, αλλά έχει παραγίνει το κακό.
	ΠΡΟΕΔΡΕΥΩΝ (Γεώργιος Σούρλας): Υπάρχει το απεριόριστο δικαίωμα ψήφου και γνώμης, όμως έρχονται τα κόμματα και λένε «ναι, είστε μέλη της Εθνικής Αντιπροσωπείας, αλλά πρώτα είστε μέλη του κόμματος και πρέπει να πειθαρχείτε». Εδώ χωράει μεγάλη κουβέντα.
	ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να το κατοχυρώσουμε αυτό εμείς οι Βουλευτές.
	ΠΡΟΕΔΡΕΥΩΝ (Γεώργιος Σούρλας): Αν θέλουμε λοιπόν πραγματικά να αναβαθμίσουμε το κύρος του Κοινοβουλίου, ας κάνουμε μία συζήτηση κόμματα και Κοινοβούλιο.
	ΑΠΟΣΤΟΛΟΣ ΚΑΚΛΑΜΑΝΗΣ: Δεν χρειάζεται συζήτηση. Εδώ, κύριε Πρόεδρε, σύμφωνα με το Σύνταγμα η Βουλή ρυθμίζει τα της λειτουργίας της με τον Κανονισμό της. 
	ΠΡΟΕΔΡΕΥΩΝ (Γεώργιος Σούρλας): Αυτό ας το καταλάβουν πρώτα τα κόμματα στα οποία ανήκουμε όλοι μας.
	ΑΠΟΣΤΟΛΟΣ ΚΑΚΛΑΜΑΝΗΣ: Κανένα κόμμα δεν μπορεί να περιγράψει αυτό το συνταγματικό δικαίωμα και την υποχρέωση του Κοινοβουλίου. Όσοι εκ των Βουλευτών είτε προφασίζονται ότι απειλούνται είτε οχυρώνονται πίσω από απειλές για να λένε άλλα στα κανάλια και άλλα εδώ μέσα, πιστεύω ότι κάνουν λάθος και βλάπτουν την όλη λειτουργία μας και προφανώς βλάπτουν και τους ίδιους τους εαυτούς τους.
	(Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Γεώργιος Σούρλας): Δυστυχώς, παραμένει ανοιχτό το ζήτημα. Ας πάρουν θέση τα κόμματα για να εφαρμόζουμε το Σύνταγμα και τον Κανονισμό. Αυτή είναι η πραγματικότητα. 
	Επειδή όμως αναφερθήκατε στον Υπουργό, ας απαντήσει πρώτα ο Υπουργός και μετά εγώ εκ μέρους της Βουλής και των υπηρεσιακών παραγόντων θα τοποθετηθώ.
	Ορίστε, κύριε Υπουργέ, έχετε το λόγο.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, απ’ όσα είπε ο πρώην Πρόεδρος της Βουλής είναι σαφές ότι ήμουν εκεί και κατέθεσα τις τροποποιήσεις σύμφωνα με τον Κανονισμό. Εγώ ενθυμούμαι πολύ καλά ότι υπέγραψα και το αντίγραφο. Εάν για οποιονδήποτε λόγο αυτό που καταχωρήθηκε στα Πρακτικά ήταν ένα ανυπόγραφο αντίγραφο -γιατί πραγματικά έδωσα και ένα ανυπόγραφο αντίγραφο για την εξυπηρέτηση των δημοσιογράφων- αυτό είναι ένα λάθος που μπορεί να έγινε. Δεν μπορώ αυτήν τη στιγμή κατηγορηματικά να πω ποιος φταίει και τι έγινε. Πάντως πάντοτε ακολουθώ μία πρακτική επειδή έχω πια πολύ μεγάλη εμπειρία στο να φέρνω νομοσχέδια -δόξα τω Θεώ, το Υπουργείο Οικονομίας και Οικονομικών διαχρονικά είναι «πρωταθλητής» στην εισαγωγή νομοσχεδίων στη Βουλή- και στο να φέρνω τροποποιήσεις και να συμμετέχω στον κοινοβουλευτικό διάλογο. Είμαι πολλά χρόνια εδώ και έχω μία συγκεκριμένη πρακτική: Υπογράφω τις τροποποιήσεις πριν τις καταθέσω. Εάν μία φορά δεν έγινε αυτό και είναι αυτό το οποίο στηλιτεύσατε και είναι πραγματικά έτσι, εγώ δεν έχω κανένα λόγο να το αρνηθώ. Δεν πήγα να σας διαψεύσω προσωπικά. Αυτό που είπα είναι ότι πιθανόν να πήρατε το αντίγραφο που είχαν οι δημοσιογράφοι. Πάντως και στη συγκεκριμένη περίπτωση, επειδή ήταν σημαντικές οι τροποποιήσεις και έγινε συζήτηση και τις ανέλυσα, όπως τις διαβάσατε κι εσείς, θυμάμαι…
	ΑΠΟΣΤΟΛΟΣ ΚΑΚΛΑΜΑΝΗΣ: Δεν συζητήθηκαν.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τις ανέλυσα όμως εγώ.
	 ΑΠΟΣΤΟΛΟΣ ΚΑΚΛΑΜΑΝΗΣ: Τις καταθέσατε, αλλά δεν συζητήθηκαν.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν είμαι εγώ υπεύθυνος που δεν συζητήθηκαν.
	ΑΠΟΣΤΟΛΟΣ ΚΑΚΛΑΜΑΝΗΣ: Γιατί; Να, εδώ είναι ο κ. Καλλιώρας. Όταν τις καταθέσατε στο τέλος…
	ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, θα μπορούσαν όμως να ζητήσουν οι Βουλευτές και στην Επιτροπή…
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Με συγχωρείτε, κύριε Πρόεδρε, αλλά η επιτροπή έχει το δικαίωμα να επανέλθει και να συζητήσει οτιδήποτε καταθέσει ο Υπουργός. Το γεγονός ότι έληξε η συνεδρίαση εκείνη τη στιγμή, μπορεί και να συνέβη για άλλους λόγους.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε…
	ΠΡΟΕΔΡΕΥΩΝ (Γεώργιος Σούρλας): Να ολοκληρώσει ο Υπουργός, κύριε Πρόεδρε.
	Συνεχίστε, κύριε Υπουργέ.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εγώ κατέθεσα τις τροποποιήσεις και είπα, όπως το είπατε καθαρά, ότι θα έχουμε το χρόνο να τις συζητήσουμε στο Θερινό Τμήμα της Βουλής και τις συζητήσαμε και όλα έχουν γίνει σύμφωνα με την πρακτική της Βουλής. Άλλωστε ήσασταν για πολλά χρόνια Πρόεδρος της Βουλής και εγώ είμαι πια εδώ και πολλά χρόνια Βουλευτής και θυμάμαι τι γινόταν και στο παρελθόν.
	ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, επειδή κι εσείς και ο κύριος Υπουργός αναφερθήκατε στους υπηρεσιακούς παράγοντες, οι υπηρεσίες με ενημέρωσαν ότι μονογράφτηκαν οι σελίδες αυτές από τον κύριο Υπουργό, δεν υπεγράφη στο τέλος το κείμενο, αλλά επικαιροποιήθηκαν από τον Πρόεδρο της επιτροπής, τον κ. Καλλιώρα που είναι παρών. Αυτή είναι μία διαδικασία που ακολουθείται.
	Από κει και πέρα, όταν ο ίδιος ο Υπουργός έρχεται και λέει ότι ενδεχομένως να διέλαθε…
	ΑΠΟΣΤΟΛΟΣ ΚΑΚΛΑΜΑΝΗΣ: Οι υπηρεσίες επιβεβαιώνουν ότι δεν είχαν την υπογραφή του Υπουργού. Αυτό μου αρκεί.
	ΠΡΟΕΔΡΕΥΩΝ (Γεώργιος Σούρλας): Ακριβώς, αλλά έρχεται και ο ίδιος ο Υπουργός και λέει ότι «ενδεχομένως…»
    ΑΠΟΣΤΟΛΟΣ ΚΑΚΛΑΜΑΝΗΣ: Ως προς τις μονογραφές είναι μάλλον του κ. Καλλιώρα. 
     ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει, αυτή η διαδικασία τηρείτο μέχρι τώρα. Δεν νομίζω ότι ο Υπουργός, κύριε Πρόεδρε, θέλει να σας  θίξει. Και σεβασμός και εκτίμηση υπάρχει. Δεν υπάρχει θέμα. 
     ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να είμαστε ειλικρινείς μεταξύ μας. 
     ΠΡΟΕΔΡΕΥΩΝ (Γεώργιος Σούρλας): Εντάξει, κύριε Πρόεδρε, μην επιμείνουμε άλλο σ’ αυτό. Άλλωστε έδωσε επαρκείς εξηγήσεις, οι οποίες τιμούν ιδιαίτερα τον Υπουργό. Δεν νομίζω ότι υπάρχει θέμα ηθικής τάξεως ούτε ουσιαστικά εθίγησαν οι διαδικασίες που ακολουθήσαμε. 
     Ας σταματήσουμε εδώ. Καλά είναι να λέγονται αυτά για να γινόμαστε όλοι περισσότεροι προσεκτικοί. 
     Κύριε Καλλιώρα, θεωρείται λήξαν το θέμα αυτό. Να μην αναφερθούμε άλλο. Εσείς κάνατε τη δουλειά σας όπως έπρεπε. 
    ΗΛΙΑΣ ΚΑΛΛΙΩΡΑΣ: Είναι λήξαν, αλλά παρακαλώ, επειδή ήμουν Πρόεδρος της επιτροπής…
    ΠΡΟΕΔΡΕΥΩΝ (Γεώργιος Σούρλας): Ήσασταν Πρόεδρος της επιτροπής. 
    ΗΛΙΑΣ ΚΑΛΛΙΩΡΑΣ: Κύριε Πρόεδρε, όσα είπε ο κ. Κακλαμάνης όντως αληθεύουν. Και μάλιστα, κύριε Πρόεδρε, το κείμενο που πήρα εγώ και το κρατώ αυτή τη στιγμή, μάλιστα το έχω «μουτζουρώσει» από την πρώτη στιγμή. Φέρει την υπογραφή του κ. Υπουργού. Εγώ είχα στα χέρια μου ως Πρόεδρος της επιτροπής το κείμενο αυτό. Άρα σύμφωνα με όλες οι διευκρινίσεις που δώσατε και έδωσε και ο κύριος Υπουργός, θεωρώ ότι ένα άλλο κείμενο χωρίς την υπογραφή του μπορεί να πήγε σε άλλους συναδέλφους. Αυτό που είπατε και εσείς. 
    ΑΠΟΣΤΟΛΟΣ ΚΑΚΛΑΜΑΝΗΣ: Όχι, όχι σε εσάς.
    ΗΛΙΑΣ ΚΑΛΛΙΩΡΑΣ: Σε μένα ήρθε αυτό με την υπογραφή.
    ΑΠΟΣΤΟΛΟΣ ΚΑΚΛΑΜΑΝΗΣ: Αφού έχει τη μονογραφή σας. Φέρτε το κείμενο. Το μονογράψατε εσείς. 
    ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μην επιμείνουμε άλλο. 
    ΗΛΙΑΣ ΚΑΛΛΙΩΡΑΣ: Μα σας είπα έχετε δίκιο. Αλλά εγώ σας λέω ότι κρατάω εκείνη τη στιγμή το πρωτότυπο. Δηλαδή, την υπογραφή.
    ΠΡΟΕΔΡΕΥΩΝ (Γεώργιος Σούρλας): Δόθηκαν επαρκείς…
    ΑΠΟΣΤΟΛΟΣ ΚΑΚΛΑΜΑΝΗΣ: Σε τι έχω δίκιο; Αυτό είναι το θέμα. Λέμε αλήθεια ή ψέματα;
    ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, πιστεύω ότι δόθηκαν επαρκείς εξηγήσεις. Καλά κάνατε και το θέσατε το θέμα. Είναι προς τιμήν σας που θέσατε θέμα ηθικής τάξεως. 
    ΑΠΟΣΤΟΛΟΣ ΚΑΚΛΑΜΑΝΗΣ: Τι σημαίνει επαρκείς εξηγήσεις; Απ’ ό,τι κατάλαβα, ο Υπουργός δέχεται ότι δεν υπήρχε η υπογραφή του στο κείμενο που συνεζητήθη. Από εκεί και πέρα τι λένε οι υπηρεσίες και οποιοσδήποτε άλλος, αυτό δεν με αφορά. Αν  και πιστεύω ότι οι υπηρεσίες προσήρτησαν το κείμενο που έδωσε ο ίδιος. 
    Αν συμφωνείτε, να το πείτε να γραφτεί στα Πρακτικά. 
    ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε. 
    ΗΛΙΑΣ ΚΑΛΛΙΩΡΑΣ: …(δεν ακούστηκε)
    ΠΡΟΕΔΡΕΥΩΝ (Γεώργιος Σούρλας):  Κύριε Καλλιώρα, θα πάρετε το λόγο από τον Πρόεδρο. Πώς μπορεί να γίνει διαφορετικά. Εσείς  έτσι προεδρεύετε στην επιτροπή; Έτσι κάνετε στην επιτροπή σας; Δεν ζητάνε το λόγο από εσάς; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε…
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ. Δόθηκαν επαρκείς εξηγήσεις.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι, κύριε Πρόεδρε, με συγχωρείτε. Εδώ ο Πρόεδρος έχει  θέσει ένα θέμα ηθικής τάξεως. Μας είπε ο κ. Καλλιώρας τώρα ότι κράτησε ο ίδιος το πρωτότυπο του κειμένου με τις διορθώσεις και τις υπογραφές μου και έφερε ένα κείμενο το οποίο δεν είχε υπογραφές. Εντάξει, δικαίωμά του. Υπάρχει. Εγώ δεν το έχω δει. Θα ήθελα να το δω όμως. Είναι δευτερεύον, αλλά εσείς το δημιουργήσατε. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να δεχθώ ότι ο κ. Καλλιώρας ήθελε να έχει μία αναμνηστική υπογραφή του κ. Υπουργού. Αλλά το αντίγραφο που προσηρτήθη φέρει την μονογραφή του και όχι την υπογραφή του κυρίου Υπουργού. 
    ΡΟΕΔΡΕΥΩΝ (Γεώργιος Σούρλας): Άμα το υπέγραψε ο άνθρωπος, τι φταίει ο Υπουργός μετά; 
    ΕΥΑΓΓΕΛΟΣ ΒΕΝΙΖΕΛΟΣ:  Συνηθίζεται ο εισηγητής του νομοσχεδίου να παίρνει «αυτόγραφο» του Υπουργού; 
    ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, παρακαλώ, βοηθήστε. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να δούμε το video της επιτροπής. 
    ΠΡΟΕΔΡΕΥΩΝ (Γεώργιος Σούρλας): Τώρα μην αρχίσουμε πάλι με τα video και αυτές όλες τις διερευνήσεις. 
    Είναι καλό που συζητούνται αυτά τα θέματα. Να είμαστε όλοι πιο προσεκτικοί. Αλλά εξαντλήθηκε το θέμα. 
    Το λόγο έχει ο κ. Γκατζής. 
    ΝΙΚΟΛΑΟΣ ΓΚΑΤΖΗΣ: Κύριοι Βουλευτές, επειδή γίναμε μάρτυρες μιας συζήτησης με το αν τελικά στη Βουλή ο Βουλευτής θα τοποθετείται σαν Βουλευτής και όχι σαν εκφραστής των θέσεων και των απόψεων του κόμματός του, εμείς θέλουμε εδώ να πούμε, να δηλώσουμε, ότι είμαστε εθελοντές ενός σκληρού ταξικού αγώνα υπεράσπισης των εργατικών δικαίων και από την άποψη αυτή θέλουμε κάθε φορά να καταγράφεται η άποψή μας και η θέση μας σαν Βουλευτές του Κ.Κ.Ε.. 
      Κυριαρχεί η αντίληψη έξω ότι η Βουλή ψήφισε και μας «βάζει όλους σε ένα τσουβάλι». Το τι ψήφισε, όμως, η Βουλή, ποιος το ψήφισε, ποιος διαχώρισε τη θέση του και τι προτάσεις έκανε, ποτέ δεν αναφέρεται από τα Μέσα Μαζικής Ενημέρωσης. Αυτό λειτουργεί σε βάρος του Κ.Κ.Ε. και υπέρ τελικά των κομμάτων του συστήματος, τα οποία συγκαλύπτουν και τη δική τους πολιτική μέσα στο γενικό σύνολο που παρουσιάζουν τα Μέσα Μαζικής Ενημέρωσης. 
      Να έλθω τώρα στο νομοσχέδιο. Κύριε Υπουργέ, οι δήθεν βελτιωτικές αλλαγές σε επιμέρους διατάξεις που φέρατε δεν αλλάζουν σε τίποτα τον αντιλαϊκό, φορομπηχτικό και ταξικό χαρακτήρα του νομοσχεδίου, όπως ακριβώς τεκμηριωμένα αποδείξαμε στη συζήτηση που έγινε επί της αρχής και με τον εισηγητή μας και με τους ομιλητές του κόμματός μας. Μέσα σε αυτές τις τροποποιήσεις φέρατε την τροποποίηση για το άρθρο 14, που αφορά τις σχέσεις εργασίας –εξαρτημένης για μας εργασίας- ιδιαίτερα των νέων ανθρώπων, που δουλεύουν με δελτία παροχής υπηρεσιών. 
      Η μόνη λύση, κύριε Υπουργέ, που μπορεί να υπάρξει σε αυτό το πρόβλημα, η μόνη βελτίωση που μπορεί να υπάρξει, είναι να καταργήσετε αυτήν την απάνθρωπη σχέση εργασίας, η οποία κάτω από συνθήκες «γαλέρας» περικόπτει κοινωνικά, οικονομικά και άλλα δικαιώματα των εργαζομένων, που απορρέουν από τις συμβάσεις εξαρτημένης εργασίας. Γιατί εξαρτημένη εργασία κάνουν. Είτε λοιπόν, θα τους εξισώσετε είτε θα το καταργήσετε. Εμείς λέμε ξεκάθαρα ότι η ανατροπή μέσα σε όλα τα άλλα και αυτής της νομοθεσίας. πρέπει να αποτελέσει στόχο του μαζικού λαϊκού κινήματος, ιδιαίτερα της εργατικής τάξης, όλων των εργαζομένων, 
      Ερχόμαστε τώρα στις διατάξεις του νομοσχεδίου. Κύριοι Βουλευτές, τα άρθρα 1 έως 7 αναφέρονται στους ειδικούς λογαριασμούς. Στο όνομα της διαφάνειας, όπως λέει η Κυβέρνηση, καταργεί εκατόν δέκα ειδικούς λογαριασμούς, κρατάει όμως έντεκα, όπως αναφέρεται –ο Υπουργός λέει ότι περικόπτει και άλλους, θα το δούμε στο κείμενο που κατέθεσε εάν περικόπτει ή όχι. Όμως,  συνεχίζεται, κύριε Υπουργέ, να κρατάτε αρκετούς και με πολύ ζουμί ειδικούς λογαριασμούς, με την αιτιολογία ότι στα έντεκα αυτά θέματα που αναφέρετε, χρειάζεται να υπάρχουν ειδικοί λογαριασμοί.
      Και σας ρωτάμε το εξής: Γιατί δεν θα μπορούσαν τα έσοδα και αυτών των   ειδικών λογαριασμών να περάσουν στον Προϋπολογισμό και ο Προϋπολογισμός να χρηματοδοτεί αυτά τα προγράμματα είτε για την έρευνα είτε για την εργασία είτε τελικά για άλλους σκοπούς, όπως αναφέρεται στο άρθρο 7 του νομοσχεδίου;
      Έχει σοβαρές επιπτώσεις η κατάργηση αυτών των ειδικών λογαριασμών. Όπως είπαμε, στο όνομα της διαφάνειας και της σωστής διαχείρισης των οικονομικών του ευρύτερου δημόσιου τομέα, έρχεται η Κυβέρνηση και περικόπτει, κύριοι Βουλευτές, οικονομικούς πόρους, το εισόδημα ουσιαστικά, των εργαζομένων στο δημόσιο τομέα. Τα επιδόματα κ.λπ. καταργούνται. Με απόφαση του Υπουργού θα γίνεται ένας λογαριασμός κάθε φορά, θα δίνονται χρήματα κ.λπ., το γνωστό τροπάριο, που μέσα από τις επιδοτήσεις το έχουν περάσει στους ειδικούς λογαριασμούς και καταργούνται οι επιδοτήσεις, όπως είχαν καταργηθεί και στο προηγούμενο νομοσχέδιο που είχαμε συζητήσει και για τα σχολεία ειδικής αγωγής και ύστερα από την αντίδραση και του μαζικού κινήματος των αναπήρων, αλλά και στη Βουλή με τις φωνές τις δικές μας η Κυβέρνηση επανέφερε τα επιδόματα αυτά σε αυτούς τους εργαζόμενους.
      Εμείς λοιπόν λέμε, κύριε Υπουργέ, κατάργηση όλων των ειδικών λογαριασμών. Όλα να περνάνε μέσα από τους προϋπολογισμούς, για να υπάρχει η πλήρης διαφάνεια και τα επιδόματα αυτά που έπαιρναν οι εργαζόμενοι σε όλες αυτές τις υπηρεσίες που τώρα κινδυνεύουν να περικοπούν, να συμπεριληφθούν στο μισθό τους και να αποτελέσουν ένα ενιαίο ποσό μαζί με το βασικό μισθό και χωρίς να φαίνεται ότι έχουν επιδόματα, να ακολουθούν έστω και αυτήν την ελάχιστη αύξηση.
      Ερχόμαστε στο δεύτερο μέρος του νομοσχεδίου, κύριοι Βουλευτές, που περιέχει τα άρθρα 8 έως 13.
      Τι γίνεται εκεί; Εκεί, κύριοι Βουλευτές, στήνεται ένα πλαίσιο ελέγχου και ποδηγέτησης αυτών των οργανισμών του ευρύτερου δημόσιου τομέα, που αφορά νοσοκομεία, ασφαλιστικά ταμεία και την Τοπική Αυτοδιοίκηση πρώτου και δεύτερου βαθμού. Μέσα στους στόχους της αποσάθρωσης του κοινωνικού τομέα, μέσα στους στόχους του πλήρους ελέγχου της Τοπικής Αυτοδιοίκησης και την περικοπή των οικονομικών της στη βάση λειτουργίας των ανταποδοτικών για οποιαδήποτε υπηρεσία παρέχεται και την ιδιωτικοποίηση, εάν θέλετε, ακόμα παραπέρα των υπηρεσιών της, η Κυβέρνηση προχωρά βήμα-βήμα στον κατακερματισμό των οικονομικών δικαιωμάτων και της διοικητικής αυτοτέλειας της Τοπικής Αυτοδιοίκησης. Εδώ, με πρόφαση και τη σύσταση της διυπουργικής επιτροπής, κύριοι Βουλευτές, μπαίνει ουσιαστικά στον έλεγχο σκοπιμότητας η Κυβέρνηση -δεν είναι μόνο στον έλεγχο νομιμότητας- με τα επιχειρησιακά προγράμματα, με τους ισολογισμούς, με τους απολογισμούς, με την ενημέρωση των τριετών προγραμμάτων κ.λπ. κάθε φορά, με τον έλεγχο που έχει από τους ορκωτούς λογιστές, με την παρέμβαση της Κυβέρνησης, με τις περικοπές που θα κάνει στην χρηματοδότησή τους. 
      Και δεν είναι μόνο η Τοπική Αυτοδιοίκηση, αλλά είναι και οι άλλοι τομείς στους οποίους θα περικόπτουν. Τι θα γίνει, δηλαδή, με τα νοσοκομεία; Έχουμε σήμερα μία τρομερή κατάσταση στα νοσοκομεία. Έχουμε κέντρα υγείας χωρίς αυτοκίνητα, χωρίς φάρμακα, χωρίς γιατρούς και μάλιστα σε ορεινές και νησιωτικές περιοχές. Έχουμε τρομερή λιτότητα στα νοσοκομεία, ιδιαίτερα σε υγειονομικό προσωπικό, σε γιατρούς, αλλά και σε φάρμακα και αυτοκίνητα. Πού θα πάει αυτή η κατάσταση; Και άλλες περικοπές; Δεν σας φθάνουν αυτές; 
      Να, λοιπόν, γιατί εμείς λέμε ότι τελικά θα πρέπει ο αγώνας των εργαζομένων να στραφεί ενάντια στη γενικότερη πολιτική της Κυβέρνησης. Ενάντια στη γενικότερη πολιτική της «ευρωλατρείας» που εφαρμόζουν τα κόμματα. Ενάντια δηλαδή στους στόχους και στις πολιτικές του «σκληρού πυρήνα» του μονοπωλιακού κεφαλαίου που καθοδηγεί την Ευρωπαϊκή Ένωση και στις οποίες υποκύπτουν και πειθαρχούν τα κράτη-μέλη με τις κυβερνήσεις τους και γιατί θα πρέπει να δώσουμε ένα αποφασιστικό μάθημα και στις ερχόμενες εκλογές. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή. 
      Το λόγο έχει ο κ. Βαρβαρίγος. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο Προϋπολογισμός που καταρτίζει κάθε κυβέρνηση και ψηφίζει η πλειοψηφία της Βουλής, περιλαμβάνει τους στόχους της πολιτικής της, τις προτεραιότητες και ταυτόχρονα είναι και το εργαλείο υλοποίησης αυτών των στόχων. 
      Με την κατάθεση του νομοσχεδίου που συζητούμε, η Κυβέρνηση ομολόγησε επίσημα ότι ο Προϋπολογισμός εκτροχιάστηκε και άρα απέτυχε στην πολιτική της. Είναι η επίσημη ομολογία αποτυχίας, αφού επί τέσσερα χρόνια αφαίμαξε κυριολεκτικά τα χαμηλού εισοδήματος, αλλά και τα μεσαία στρώματα. Και αυτό προκύπτει από τα στοιχεία που ανακοινώθηκαν από το Υπουργείο Οικονομικών, όταν στην τετραετία από το 2004 μέχρι το 2007 αυξήθηκε ο φόρος που πλήρωσαν οι μισθωτοί και οι συνταξιούχοι κατά 17%, ενώ ταυτόχρονα, στην ίδια περίοδο, τα νομικά πρόσωπα, δηλαδή οι διάφορες μορφές εταιρειών, μείωσαν το φόρο που πληρώνουν κατά 13%. 
      Σήμερα, με το νομοσχέδιο, στοχοποιείτε την τρίτη ομάδα που απέμεινε. Είναι οι ελεύθεροι επαγγελματίες και όσοι έχουν ατομικές εμπορικές επιχειρήσεις.
      Παράλληλα, στο διάστημα της τετραετίας αυξήσατε όλους τους έμμεσους φόρους, τέλη και ειδικούς φόρους και πήρατε ό,τι μπορέσατε από τον ελληνικό λαό, ενώ ταυτόχρονα προχωρήσατε σε τεράστιας κλίμακας φοροαπαλλαγές προς το μεγάλο κεφάλαιο. Επαναλαμβάνω μονότονα και αναφέρω αυτήν την πρόκληση της απαλλαγής των μεγαλομετόχων με 1.000.000.000 ευρώ το χρόνο, που εάν αθροίσει κάποιος τα τρία χρόνια που ισχύει η διάταξη, λείπουν 3.000.000.000 από εκεί. 
      Ακόμη, αυξήθηκε η φοροδιαφυγή με τα μέτρα που πήρατε. Οι εισπράξεις από το Φ.Π.Α. μειώθηκαν από το 14,5% του Α.Ε.Π. στο 13,5%, κάτι που σημαίνει απώλεια πάνω από 2.000.000.000 ευρώ το χρόνο. Εάν υπήρχαν λοιπόν αυτά τα χρήματα, θα είχατε τουλάχιστον 11.000.000.000 και δεν θα χρειάζονταν τα μέτρα με τα οποία προσδοκάτε να πάρετε 4.000.000.000, αλλά θα περίσσευαν και θα είχατε να χρηματοδοτήσετε το κοινωνικό κράτος που εγκαταλείψατε, τις δημόσιες επενδύσεις που μειώσατε και δεν θα στριμώχνατε τόσο πολύ τον ελληνικό λαό. 
     Τώρα, λοιπόν, ήρθε η σειρά των ελεύθερων επαγγελματιών, τους οποίους πρώτα τους χαρακτηρίζατε φοροφυγάδες. Τα επαγγέλματα όμως, δεν φοροδιαφεύγουν, κύριε Υπουργέ. Δεν φοροδιαφεύγουν οι μηχανικοί, οι γιατροί, οι δικηγόροι, οι έμποροι, που έχουν μία ατομική επιχείρηση. Φοροδιαφεύγουν τα φυσικά πρόσωπα και αυτά οφείλετε να τα βρείτε και να επιβάλλετε τις κυρώσεις που προβλέπει ο νόμος. Βεβαίως, υπάρχει φοροδιαφυγή, αλλά με τις διατάξεις σας «πέφτει ο πέλεκυς επί δικαίων και αδίκων». Καταργείτε το αφορολόγητο και πάει περίπατο η συνταγματική ισότητα. Είναι ίδια η μεταχείριση αυτών των πολιτών με τους υπόλοιπους που ισχύει το αφορολόγητο; Γιατί εδώ το καταργείτε; Γιατί τους θεωρείτε όλους «a priori» φοροφυγάδες. Δεν είναι όμως έτσι τα πράγματα. Κάποιοι είναι εντάξει, κάποιοι είναι ειλικρινείς, κάποιοι δεν είναι και οφείλετε να τους βρείτε. Διαλύσατε όμως τους ελεγκτικούς μηχανισμούς και τώρα καταφεύγετε σ' αυτό το μέτρο. 
     Φθάσατε στο σημείο να φορολογήσετε ακόμα και τους νέους, αυτούς που αποκαλούμε όλοι «γενιά των 700 ευρώ», που παρέχουν υπηρεσίες με το μπλοκάκι και είναι όσοι έχουν συμβάσεις έργου. Από αυτούς τους ανθρώπους που θα έπρεπε η πολιτεία να τους βοηθήσει, έρχεται και ζητάει και τα ρέστα, ζητάει επιπλέον χρήματα. Είναι ντροπή! 
     Οι μικρομεσαίες επιχειρήσεις –η ραχοκοκαλιά, λέγαμε, της οικονομίας- συνθλίβονται. Από τη μία μεριά ο τεράστιος ανταγωνισμός από τα πολυκαταστήματα των πολυεθνικών αλυσίδων, από την άλλη το παραεμπόριο, του οποίου ο τζίρος φθάνει τα 4.000.000.000 ευρώ. Και τώρα τους λέτε για κεφαλικό φόρο. 
     Κύριε Υπουργέ, φροντίσατε στα προηγούμενα χρόνια να τους αυξήσετε και την προκαταβολή φόρου από το 50% στο 65% και τώρα έρχεστε και τους λέτε ότι το 65% θα γίνει 80%. Βέβαια, τους οδηγείτε σε εξαφάνιση. 
     Με το άρθρο 8 του νομοσχεδίου δημιουργείτε μία διϋπουργική επιτροπή φορέων γενικής κυβέρνησης. Εδώ, λοιπόν, θα πρέπει να υποβάλουν ισολογισμούς, απολογισμούς οι φορείς αυτοί, δηλαδή η Τοπική Αυτοδιοίκηση, τα νοσοκομεία, τα ασφαλιστικά ταμεία. 
     Με το άρθρο 12 προβλέπετε ότι μέχρι το τέλος Σεπτεμβρίου εκάστοτε έτους όλοι αυτοί οι φορείς υποχρεούνται να υποβάλουν στη διϋπουργική επιτροπή σύνοψη του προϋπολογισμού τους του επόμενου έτους, όπου καταγράφονται βασικά μεγέθη εσόδων-εξόδων. Αυτά τα βασικά μεγέθη είτε εγκρίνονται είτε αυξομειώνονται, κατά την κρίση της διϋπουργικής επιτροπής φορέων γενικής κυβέρνησης. Παρακάτω ακόμα λέτε ότι πρέπει να υποβάλουν και τον απολογισμό τους. 
     Κύριε Υπουργέ, όταν εγκρίνονται οι προτάσεις των φορέων είτε απορρίπτονται, είτε αυξομειώνονται, όπως λέτε, κατά την κρίση της διϋπουργικής επιτροπής. Αυτό σημαίνει ότι παρεμβαίνετε στη σκοπιμότητα των αποφάσεών τους. Σημαίνει ότι κάνετε έλεγχο σκοπιμότητας και παραβιάζετε το άρθρο 102 του Συντάγματος, που προβλέπει ότι η Αυτοδιοίκηση είναι ελεύθερη να αποφασίζει. Δεν μπορεί να παρέμβει κανένας. Εσείς, η κυβέρνηση, το κράτος, έχει τη δυνατότητα μόνο να παρεμβαίνει στον έλεγχο της νομιμότητας των αποφάσεών της. Και εδώ πάσχει και δεν παρεμβαίνετε. 
     Η έκθεση του Γενικού Επιθεωρητή Δημόσιας Διοίκησης αναφέρει ότι το 40% των παραβατικών συμπεριφορών, της κακοδιαχείρισης, να το πούμε λεπτά, εντοπίζεται στους φορείς της αυτοδιοίκησης. Αλλά τι φταίει; Φταίει ότι το θεσμικό πλαίσιο, είναι ανεπαρκές και δεν μπορεί να γίνει ο έλεγχος; Όχι, κύριε Υπουργέ. Φταίει το γεγονός ότι δεν εφαρμόζεται ο νόμος. 
     Θα σας πω ένα παράδειγμα που έχω από το Νομό μου, στη Ζάκυνθο. Στο Δήμο Ζακυνθίων υπήρξε ένα τεράστιο σκάνδαλο κολοσσιαίων διαστάσεων που συγκλόνισε το πανελλήνιο. Σας είναι γνωστό. Αλλά πώς έγινε να φθάσουμε στην κατάσταση, του να υπάρχει μία κατάχρηση που ξεπερνάει τα 20.000.000 ευρώ; Ο Δημοτικός  Κώδικας στο άρθρο 163 λέει ότι κάθε χρόνο μέχρι τέλος του Σεπτέμβρη θα πρέπει να υποβάλλονται οι ισολογισμοί-απολογισμοί με μία λεπτομερή διαδικασία, την οποία δεν μπορώ να περιγράψω τώρα, στον επίτροπο του Ελεγκτικού Συνεδρίου και ταυτόχρονα στο Γενικό Γραμματέα της Περιφέρειας. Και αν αυτό δεν γίνει, θα πρέπει να επιβληθούν κυρώσεις σύμφωνα πρώτα με το άρθρο 26 του π.δ. 774/1980 και στη συνέχεια, αφού δώσουν κάποια δυνατότητα να υποβληθεί ο απολογισμός-ισολογισμός και δεν γίνει, οι κυρώσεις γίνονται πιο σκληρές και διατάσσεται αυτόματα διαχειριστικός και οικονομικός έλεγχος. 
    Εδώ, λοιπόν, ο Επίτροπος του Ελεγκτικού Συνεδρίου βεβαιώνει ότι από το 2003 μέχρι το 2006 –και το καταθέτω στα Πρακτικά- δεν έχουν κατατεθεί απολογισμοί-ισολογισμοί του Δήμου Ζακυνθίων. 
     (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Δεν επιβλήθηκε καμμία ποινή, δεν ανησύχησε κανένας. Τα εντεταλμένα όργανα που υπάρχουν γι’ αυτόν τον έλεγχο δεν έκαναν απολύτως τίποτα. Αποτέλεσμα ήταν να ληφθούν με πλαστές αποφάσεις του δημοτικού συμβουλίου δάνεια ύψους 20.000.000 ευρώ, ο δήμος να είναι χρεωκοπημένος και να υπάρχει μία κατάσταση απελπισίας. 
    Ζήτησα από τα πέρυσι που ξέσπασε αυτή η κατάσταση έλεγχο από το Υπουργείο Εσωτερικών και από το Υπουργείο Οικονομίας. Ακόμα δεν έχει γίνει αυτός ο έλεγχος, κύριε Υπουργέ, και οι υπηρεσίες αλληλογραφούν μεταξύ τους αν θα γίνει και πώς θα γίνει ο έλεγχος στο Δήμο Ζακυνθίων. Ακόμη δεν έχει γίνει οικονομικός έλεγχος.
    Εάν, λοιπόν, τα εντεταλμένα όργανα έκαναν τη δουλειά τους, εάν όταν δεν κατατέθηκε ο απολογισμός-ισολογισμός παρέμβαινε το Ελεγκτικό Συνέδριο, όπως άλλωστε έχει υποχρέωση, που λέει ο νόμος αυτεπάγγελτα, είτε μετά από αίτημα του γενικού Γραμματέα, εάν ο Γενικός Γραμματέας έκανε τη δουλειά του δεν θα φθάναμε σε αυτήν την κατάσταση. 
    Επομένως, δεν λείπει το θεσμικό πλαίσιο. Λείπει η βούληση. Όσους νόμους και να ψηφίσουμε, κύριε Υπουργέ, δεν πρόκειται να κάνουμε τίποτα, γιατί τους νόμους τους εφαρμόζουν οι άνθρωποι και εάν οι άνθρωποι δεν έχουν τη βούληση θα έχουμε αυτήν την τραγική κατάσταση που βιώνουμε και αντιμετωπίζουμε σήμερα στο δήμο μας και στο μεγαλύτερο μέρος της αυτοδιοίκησης. 
    Και θέλω να πω ακόμη ότι με τα τέλη κυκλοφορίας που αυξάνετε και τους δίνετε το 90%, καλώς, θα πρέπει να χρηματοδοτούνται, θα πρέπει για να ασκηθούν οι αρμοδιότητες να έχουν τα μέσα, αλλά ταυτόχρονα θα πρέπει να υπάρχει και έλεγχος, γιατί ρωτήστε την κοινωνία ποια είναι η γνώμη και ποια είναι η εικόνα. Και αν ακούσουν σήμερα ότι φορολογείτε τους πολίτες με 20% επιπλέον στα τέλη κυκλοφορίας για να δώσετε το 90% στην αυτοδιοίκηση και παραμένει αυτή η ανεξέλεγκτη κατάσταση, τότε, κύριε Υπουργέ, θα εισπράξετε και την απάντηση από τους πολίτες. Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Παπαχρήστος. 
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, θέλω να αρχίσω γιατί στην πρώτη μου ομιλία επί της αρχής είχα αναφερθεί ότι η Κυβέρνηση δεν δίνει τα στοιχεία σχετικά με το τι συνέβαινε επί κυβερνήσεων Μητσοτάκη. Και παίρνοντας το λόγο ο Υπουργός μετά την ομιλία μου, ενώ αναφέρει όλες τις κυβερνήσεις του ΠΑ.ΣΟ.Κ. από το 1981, ξεχνά ότι υπήρχε κυβέρνηση της Νέας Δημοκρατίας. Ή κάνατε καμιά πολιτική δήλωση ότι από το 1989 έως το 1993 δεν υπήρχε κυβέρνηση της Νέας Δημοκρατίας; Εάν ντρεπόσαστε γι’ αυτήν την περίοδο, πολύ φοβάμαι ότι μετά από μερικά χρόνια οι επόμενοι θα ντρέπονται για την παρούσα Κυβέρνηση, όπως ντρεπόσαστε εσείς για την κυβέρνηση Μητσοτάκη.
    Ήθελα τώρα να μπω στη συζήτηση επί των άρθρων, αυτών που αναφέρονται στο κομμάτι που κουβεντιάζουμε.
    Το ζήτημα της διαφάνειας είναι κεντρικό ζήτημα για την εκτέλεση του προϋπολογισμού. Απαντάτε εσείς με αυτό το νομοσχέδιο, που το βάζετε «διαφάνεια για τον προϋπολογισμό»; 
    Εμείς σαν κόμμα επανειλημμένα σας έχουμε κάνει προτάσεις και μαζί με το Συνασπισμό, να έλθει το ζήτημα της σύνταξης του προϋπολογισμού στη Βουλή, να μπουν οι κανόνες από τη Βουλή, να γίνεται ο έλεγχος από τη Βουλή. Εδώ θα υπάρχει διαφάνεια. Δεν τολμάτε και περιορίζεστε στο ζήτημα των ειδικών λογαριασμών. Πρέπει να καταργηθούν οι ειδικοί λογαριασμοί. Εσείς, όμως, δεν τους καταργείτε όλους. Σας ζητήσαμε στην επιτροπή κάτι πολύ απλό. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Εσείς θέλετε να καταργηθούν όλοι; 
    ΕΥΑΓΓΕΛΟΣ ΠΑΠΑΧΡΗΣΤΟΣ: Να μας δώσετε αναλυτικό πίνακα των ειδικών λογαριασμών, να μας δώσετε την πορεία καθενός λογαριασμού. Και μάλιστα σας είπαμε να μας δώσετε τον πίνακα για τον ειδικό λογαριασμό  αποκρατικοποιήσεων. 
      Τα λεφτά από τις αποκρατικοποιήσεις δεν μπορούν να πηγαίνουν για δαπάνες. Πρέπει να πηγαίνουν για την εκπλήρωση του χρέους. Πολύ φοβάμαι ότι δεν το δίνετε, γιατί έχετε χρησιμοποιήσει αυτά τα λεφτά για δαπάνες, παρανόμως. Φέρτε τα εδώ -σας έχουμε προκαλέσει και στην επιτροπή και σήμερα- εάν θέλετε να προχωρήσουμε στο να ξεκαθαρίσουμε και να δώσουμε μεγαλύτερη διαφάνεια στον προϋπολογισμό. 
      Εγώ καταλαβαίνω αυτό που καταλαβαίνει και ο κόσμος. Και αυτό το μέτρο γίνεται για να μαζέψουμε μερικά λεφτουλάκια ακόμα από τα υπόλοιπα των λογαριασμών, να καλύψουμε τις μαύρες τρύπες όπου μας οδήγησε η πολιτική σας.
      Και έρχομαι στο επόμενο μεγάλο ζήτημα που θεωρώ εδώ ότι αφορά τη Βουλή, αφορά την ελληνική κοινωνία, μας αφορά όλους. Είναι το ζήτημα της Τοπικής Αυτοδιοίκησης. Κάνατε ορισμένες αλλαγές, αλλά στην ουσία ο πυρήνας έμεινε ο ίδιος. Τι λέτε εδώ; Στο άρθρο  8, στην παράγραφο 4, στις αρμοδιότητες της επιτροπής λέτε ότι ορίζει τα θεσμικά, οργανωτικά, λειτουργικά, διοικητικά και άλλα μέτρα που πρέπει να ληφθούν κάθε φορά, καθώς και το συγκεκριμένο χρονοδιάγραμμα υλοποίησής τους. Εάν αυτό δεν είναι ευθεία παραβίαση της διοικητικής αυτοτέλειας, εγώ σαν Έλληνας πολίτης –νομικός δεν είμαι- σας λέω: Πείτε μου, αν μένει τίποτα από τη διοικητική αυτοτέλεια της Τοπικής Αυτοδιοίκησης όταν περιλαμβάνετε αυτά. Αυτό είναι κατάφορα αντισυνταγματικό. 
      Μίλησε ο κ. Τζαβάρας εδώ για κοινοβουλευτικό ήθος; Είναι νομικός. Εγώ δεν είμαι νομικός. Κάθε νομικός θα ντρεπόταν να φέρει αυτή τη διάταξη στην Ελληνική Βουλή. 
      Εδώ το σχήμα είναι απλό. Εγώ καταλαβαίνω  και το ερμηνεύω, γιατί ξέρω ότι η λογική της Νέας Δημοκρατίας είναι ενάντια στην Αυτοδιοίκηση, είναι υπέρ του συγκεντρωτικού κράτους, υπέρ του να ελέγχονται όλα από το κέντρο, όλα να τα έχει το κεντρικό κράτος. Και εδώ μας φέρνετε ένα μηχανισμό ο οποίος στην ουσία θα είναι το «μακρύ χέρι» του κεντρικού κράτους στις τοπικές κοινωνίες. Ότι υπάρχει πρόβλημα στους φορείς κάτω από τον τίτλο –και βέβαια υπάρχει- εσείς ακολουθείτε τη γνωστή τακτική που γίνεται στην Ελλάδα. Όταν βλέπουμε ένα πρόβλημα, φτιάχνουμε μία επιτροπή. Και επειδή η επιτροπή δεν θα λειτουργήσει, θα φτιάξετε μετά μία επιτροπή η οποία θα κοιτάζει τη λειτουργία της επιτροπής και του κάθε τι. Γιατί αρνείστε να μπείτε στην ουσία των θεμάτων. 
      Εδώ ο μηχανισμός που φτιάχνετε είναι απλός. Βάζετε κάτω από αυτήν την επιτροπή των Υπουργών τους φορείς της Τοπικής Αυτοδιοίκησης. Τους αναγκάζετε όλους να τα στέλνουν στους φορείς. Καμμία τέτοια επιτροπή δεν μπορεί να λειτουργήσει. Θα την έχετε όμως όταν  θέλετε να περάσετε συγκεκριμένα μέτρα αξιοποιώντας αυτήν τη διάταξη, να παρεμβαίνετε. Και θα τους κραδαίνετε το φόβο των κυρώσεων, μία απαράδεκτη διαδικασία.
      Δεν είναι αργά. Όπως μας φέρνετε τις τροπολογίες της τελευταίας στιγμής, κάνετε την απόσυρση της τελευταίας στιγμής. Εάν δεν κάνετε τέτοιες αποσύρσεις, θα αποσυρθείτε λίαν συντόμως και εσείς ως Κυβέρνηση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Μπανιάς έχει το λόγο.
      ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, όπως φάνηκε και από την πρωινή συνεδρίαση, πυκνώνουν τα «μαύρα σύννεφα» πάνω από την κοινωνία μας με τα σκάνδαλα που διαδέχονται το ένα το άλλο με μία πρωτοφανή πραγματικά ταχύτητα και πιστεύω ότι ορθά αυτό απασχολεί το Κοινοβούλιό μας.
      Από την πλευρά μας, ο ΣΥ.ΡΙΖ.Α. ζήτησε διά του Προέδρου της Κοινοβουλευτικής του Ομάδας Εξεταστική Επιτροπή της Βουλής γι’ αυτά τα μεγάλα ζητήματα, αλλά πιστεύω ότι πυκνώνουν ταυτόχρονα και τα σύννεφα πάνω από τον κόσμο της εργασίας, πάνω από τη μεγάλη πλειοψηφία του ελληνικού λαού και με τη γενικότερη οικονομική πολιτική της Κυβέρνησης και με την εισοδηματική της πολιτική και με την ανεργία που πιέζει ασφυκτικά ιδιαίτερα τις γυναίκες και τους νέους και με τις ιδιωτικοποιήσεις και με τον καλπασμό της ακρίβειας και τώρα και με το συγκεκριμένο νομοσχέδιο.
      Όσα ακούστηκαν στη συζήτηση επί της αρχής στην πρωινή συνεδρίαση και όσα μας είπε ο κ. Αλογοσκούφης στις παρεμβάσεις του, κάνουν αναγκαία –πιστεύω- τη διατύπωση μερικών σκέψεων για τη φιλοσοφία, τις βασικές κατευθύνσεις και τους πραγματικούς στόχους αυτού του νομοσχεδίου, καθώς κάνουν αναγκαίο και να ελέγξουμε αυτά που μας είπε σε σχέση με την πραγματικότητα. Ο κ. Αλογοσκούφης μας είπε τρία κυρίως πράγματα. Πρώτον, ότι η Κυβέρνηση αντιμετωπίζει σοβαρά προβλήματα από τη βαριά αρνητική κληρονομιά που άφησαν οι Κυβερνήσεις του ΠΑ.ΣΟ.Κ.. Δεύτερον, ότι η δύσκολη διεθνής συγκυρία και η σοβαρή διεθνής κρίση έχει σοβαρές αρνητικές επιπτώσεις στην ελληνική κοινωνία και τρίτον, ότι, παρ’ όλα αυτά, η Κυβέρνηση της Νέας Δημοκρατίας είχε όλο αυτό το διάστημα σοβαρές επιτυχίες, είχε υψηλούς ρυθμούς ανάπτυξης, χαμηλότερη φορολογική επιβάρυνση των Ελλήνων πολιτών, σε σχέση με άλλες χώρες της Ευρωπαϊκής Ένωσης και σημαντική, όπως είπε, μείωση της ανεργίας. Ποια όμως είναι η πραγματικότητα; Το επιχείρημα της αρνητικής κληρονομιάς από την πολιτική και τη διαχείριση των Κυβερνήσεων του ΠΑ.ΣΟ.Κ., νομίζω ότι πλέον εξαντλήθηκε. Μετά τέσσερα χρόνια διακυβέρνησης της χώρας από τη Νέα Δημοκρατία δεν μπορεί πλέον να επικαλείται την κληρονομιά του ΠΑ.ΣΟ.Κ.. Η σημερινή Κυβέρνηση κληρονόμησε τα αποτελέσματα της πολιτικής της προηγούμενης Κυβέρνησης της Νέας Δημοκρατίας και έτσι νομίζω πλέον πρέπει να συζητάμε, αν θέλουμε να συζητάμε επί της ουσίας των προβλημάτων. 
      Μετά τέσσερα χρόνια διακυβέρνησης από τη Νέα Δημοκρατία, κύριοι και κυρίες της σημερινής Κυβέρνησης, θερίζετε αυτά που σπείρατε με την πολιτική σας. Φτάνει πια η επίρριψη της ευθύνης σε άλλους. Αναλάβετε τις δικές σας ευθύνες. Το δεύτερο επιχείρημα για τις επιπτώσεις της διεθνούς κρίσης λειτουργεί ως φαύλος κύκλος και ως «μπούμερανγκ» για την Κυβέρνησή σας. Οι νεοφιλελεύθερες επιλογές προκαλούν, τροφοδοτούν και αναπαράγουν την κρίση, διεθνώς και στην Ελλάδα. Εσείς ακολουθείτε σταθερά αυτές τις επιλογές και έρχεστε τώρα και προσπαθείτε να μας πείσετε ότι με μεγαλύτερες δόσεις νεοφιλελευθερισμού, με μεγαλύτερες δόσεις και ισχυρότερες δόσεις νεοφιλελευθερισμού που περιέχει και το παρόν νομοσχέδιό σας, θα ξεπεράσετε την κρίση. Για εμάς είναι βέβαιο ότι η κρίση θα βαθύνει με την πολιτική σας. Σε ό,τι αφορά τη χαμηλότερη φορολόγηση, για εμάς σημασία έχει ότι η φορολόγηση στην Ελλάδα είναι κοινωνικά άδικη και πιστεύουμε και ανήθικη. Αυξάνονται οι έμμεσοι φόροι, το μεγαλύτερο βάρος πέφτει στις πλάτες των μισθωτών, των κοινωνικών στρωμάτων με τα χαμηλότερα εισοδήματα. Με το νομοσχέδιό σας θα μεγαλώσει η κοινωνική ανισότητα και αδικία. Τέλος, η μείωση της ανεργίας την οποία επικαλείστε είναι πλασματική και ψευδής, κατά τη γνώμη μας. Προκύπτει από τα τεχνάσματα που χρησιμοποιείτε για να μετρήσετε την ανεργία και να αιτιολογήσετε με αυτόν τον τρόπο αυτήν τη μείωση. Θωρείτε ως κανονικά εργαζόμενους τους πολίτες εκείνους, ιδιαίτερα τους νέους των 400, των 500, των 600 ευρώ, «τη γενιά των 700 ευρώ», όπως έχουμε συνηθίσει να ονομάζουμε, τους ανθρώπους που περιθωριοποιούνται από τη νεοφιλελεύθερη πολιτική σας και θέλετε και εδώ να μας πείσετε ότι αυτοί είναι κανονικά εργαζόμενοι.
      Κυρίες και κύριοι συνάδελφοι, στην Ελλάδα παράγεται σημαντικός πλούτος. Είναι βέβαιο ότι κυρίως τον παράγουν οι μισθωτοί, οι αυτοαπασχολούμενοι και οι αγρότες. Το μεγάλο ερώτημα, το μεγάλο πρόβλημα που υπάρχει σήμερα στη χώρα μας είναι πώς διανέμεται αυτός ο πλούτος και εμείς λέμε ότι με βάση την πολιτική της Νέας Δημοκρατίας, με βάση τις σκληρές, αντιλαϊκές, νεοφιλελεύθερες πολιτικές, αυτός ο πλούτος διανέμεται και κατανέμεται με καθαρά ταξικά κριτήρια. Κατανέμεται και διανέμεται κυρίως υπέρ του κεφαλαίου, με βάση την εισοδηματική σας πολιτική. Αλλά και το φορολογικό νομοσχέδιο που έχετε φέρει και το συζητάμε σήμερα, ακριβώς προς αυτήν την κατεύθυνση κινείται, στην ενίσχυση των κερδών του κεφαλαίου και στη μείωση των εισοδημάτων των εργαζομένων, των χαμηλόμισθων, των αγροτών, της μεγάλης δηλαδή πλειοψηφίας του ελληνικού λαού.
     	Είναι βέβαιο ότι με αυτήν την πολιτική σας, αυτή η κοινωνική ανισότητα, αυτό το κοινωνικό χάσμα θα μεγαλώσει ακόμη περισσότερο. 
     Και σε ό,τι αφορά έναν άλλο ισχυρισμό σας, που τον επανέλαβε σήμερα ο κ. Αλογοσκούφης, εμείς πιστεύουμε ότι δεν είναι προσωρινή η νεοφιλελεύθερη πολιτική σας. Είναι μία πάγια και μόνιμη πολιτική. Είναι μία συνειδητή επιλογή της Νέας Δημοκρατίας και των κυβερνήσεών της. 
     Για το φορολογικό νομοσχέδιο, μείζον θέμα, εκτός των άλλων που έχουν αναφερθεί, είναι η ενθάρρυνση και με αυτό το νομοσχέδιο της εργοδοσίας για να διευρύνει και να καθιερώσει ως κανόνα πλέον τις ατομικές συμβάσεις εργασίας, το «μπλοκάκι» με καταστρατήγηση βασικών δικαιωμάτων των εργαζομένων. Σε ό,τι αφορά τα μη φορολογικά μέτρα, η κατάργηση των αμαρτωλών ειδικών λογαριασμών είναι πάγιο αίτημά μας και το θέτουμε κάθε χρόνο στη συζήτηση του προϋπολογισμού. Το θέτουμε κάθε φορά, που το θέμα της συζήτησης επιβάλλει αυτό το αίτημα. Θα χαιρετίζαμε αυτήν τη μερική έστω κατάργηση των ειδικών λογαριασμών, αν ήταν πλήρης και ειλικρινής. Όμως δεν είναι. Διατηρούνται οι ειδικοί λογαριασμοί που διακινούν δισεκατομμύρια ευρώ. Πιστεύουμε ότι δεν πρέπει να διαιωνίζεται ένα επιπλέον σκάνδαλο που αφορά την αδιαφανή διαχείριση τεράστιων ποσών. Ζητήσαμε και εμείς τους ειδικούς λογαριασμούς και ειδικά τους λογαριασμούς των αποκρατικοποιήσεων. Αρνείστε να τους δώσετε. Προφανώς, κάποιο «λάκκο έχει η φάβα». Ζητάμε να καταργηθούν «όλοι» οι ειδικοί λογαριασμοί.
     Σε ό,τι αφορά τη διαφάνεια των οικονομικών, των φορέων γενικής κυβέρνησης, αν η επίθεση στο εισόδημα λαϊκών στρωμάτων είναι το σημαντικότερο χαρακτηριστικό του νομοσχεδίου σας, το δεύτερο χαρακτηριστικό είναι η αύξηση του αυταρχισμού στο μέρος του νομοσχεδίου που συζητάμε, όπου ο Υπουργός Οικονομίας και Οικονομικών αναλαμβάνει ως Πρόεδρος της αρμόδιας διυπουργικής επιτροπής τον πλήρη έλεγχο του προγραμματισμού και της λειτουργίας των Οργανισμών Τοπικής Αυτοδιοίκησης, πρώτου και δευτέρου βαθμού, των Οργανισμών Κοινωνικής Ασφάλισης και Πρόνοιας και των δημόσιων μονάδων υγείας. Ο έλεγχος αυτός επιδιώκεται και επιβάλλεται με το πολύ αποτελεσματικό εργαλείο της διακοπής της χρηματοδότησης. 
     Ας μιλάει η Νέα Δημοκρατία στο πρόγραμμά της για αποκέντρωση και ας επιβάλλει το Σύνταγμα την οικονομική αυτοτέλεια των Οργανισμών Τοπικής Αυτοδιοίκησης. Με τα άρθρα 8 έως και 13 του νομοσχεδίου καταργείται η αυτοτέλεια της Τοπικής Αυτοδιοίκησης, καταργείται η αυτοδιοίκηση των Οργανισμών Κοινωνικής Ασφάλισης και των νοσοκομείων. Όλα υπάγονται στη «δημοσιονομική πειθαρχία», δηλαδή στη μόνιμη πολιτική λιτότητας εις βάρος των λαϊκών στρωμάτων και στη διαρκή περιστολή των κοινωνικών παροχών.
     Για όλους αυτούς τους λόγους καταψηφίσαμε επί της αρχής το νομοσχέδιο και καταψηφίζουμε και αυτήν την ενότητα των άρθρων.
     ΠΡΟΕΔΡΕΥΩΝ (Γεώργιος Σούρλας): Αν και έχει ζητήσει το λόγο ο κ. Γεωργιάδης, τον παραχώρησε στον κ. Καρχιμάκη. Αξιοπρόσεκτη πάντως είναι αυτή η παραχώρηση.
     ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, είναι «απολαυστικός ρήτωρ» και γι’ αυτό θέλω να τον απολαύσω. 
     ΠΡΟΕΔΡΕΥΩΝ (Γεώργιος Σούρλας): Εγώ δεν σχολιάζω, απλώς είπα ότι είναι αξιοπρόσεκτη η παραχώρηση. 
     Ο κ. Καρχιμάκης έχει το λόγο.
     ΜΙΧΑΛΗΣ ΚΑΡΧΙΜΑΚΗΣ: Πιο απολαυστικός από σας δεν υπάρχει.
     Κυρίες και κύριοι συνάδελφοι, ο απολογισμός της φορολογικής πολιτικής της Κυβέρνησης Καραμανλή τα τελευταία τέσσερα χρόνια οδηγεί σε συγκεκριμένα συμπεράσματα. Η Κυβέρνηση Καραμανλή υπηρετεί λίγους ισχυρούς με προκλητικές χαριστικές ρυθμίσεις το κόστος των οποίων μετακυλύει ανελέητα στη μεγάλη πλειοψηφία του ελληνικού λαού. Η Κυβέρνηση Καραμανλή επιδεικνύει αξιοσημείωτη δεινότητα στη διαχείριση των οικονομικών θεμάτων, αλλά μόνο στο πεδίο των πολύπλευρων επιχειρηματικών δραστηριοτήτων των στελεχών της και σε μηχανεύματα πλουτισμού ολίγων ισχυρών εκλεκτών της. 
      Η Κυβέρνηση Καραμανλή διασφαλίζει το μέλλον των παιδιών της με υπεράκτιες εταιρείες. Έχει λοιπόν την άνεση να εφαρμόζει αδυσώπητες φορολογικές επιδρομές, όπως το υπό συζήτηση νομοσχέδιο, αφού έτσι και αλλιώς θεωρεί ηθικό και νόμιμο για τις οικογένειες των στελεχών της να μεταναστεύουν φορολογικά. Υπάρχει πάντα η πλειοψηφία του ελληνικού λαού που θα καλύψει με τον ιδρώτα της τα «διαφυγόντα».
      Αρχιτέκτονας όλου αυτού του νοσηρού οικοδομήματος, κατ’ εντολή του ιδίου του Πρωθυπουργού, είναι ο Υπουργός Οικονομικών. Ο Υπουργός που ξεκίνησε την πορεία του στο πιο νευραλγικό Υπουργείο της χώρας, κοιτώντας πίσω και ψάχνοντας να κατασκευάσει με μία ψευδεπίγραφη και ζημιογόνα για την ανάπτυξη απογραφή, άλλοθι για όσα δεινά επεφύλασσε στη χώρα μας η Κυβέρνησή του, τώρα πια κοιτά έξω και αναζητά ένα νέο άλλοθι, αυτή τη φορά στη διεθνή κρίση.
      Και όμως, ο διασυρμός της χώρας μας, αγαπητοί συνάδελφοι, από την πολιτική ηγεσία του Υπουργείου Οικονομίας, με το φιάσκο της ψευδεπίγραφης απογραφής, φαίνεται να ήταν απλά προοικονομία των δικών του ακροβατισμών στην οικονομική πολιτική αυτής της χώρας, διότι σύμφωνα με αδιάψευστα μέχρι σήμερα δημοσιεύματα, η Ευρωπαϊκή Στατιστική Υπηρεσία διαπίστωσε πως τα στοιχεία για το έλλειμμα του 2007 δεν ήταν 2,7% του Α.Ε.Π., αλλά 3,2%.
      Διαπίστωσε δηλαδή ότι χωρίς το μαγείρεμα των δημοσιονομικών στοιχείων, το έλλειμμα του 2007 θα ήταν αρκετά υψηλότερο από τον ευρωπαϊκό στόχο και η χώρα μας δεν θα είχε αποφύγει την επιτήρηση, στην οποία με τόσο ζήλο την οδήγησε η Κυβέρνηση Καραμανλή.
      Αν όλα αυτά ισχύουν, τότε οφείλουμε να αναγνωρίσουμε ότι ο Υπουργός  Οικονομικών κατάφερε το ακατόρθωτο, να υποβάλει στοιχεία που συναγωνίζονται στην παραπλάνηση ακόμα και τις προεκλογικές δεσμεύσεις του κ. Καραμανλή. Προκαλώ τον Υπουργό να διαψεύσει τα σχετικά δημοσιεύματα και να μας παρουσιάσει, αν μπορεί, το έγγραφο της 1ης Αυγούστου που συνέταξε η EUROSTAT και κρατείται ως επτασφράγιστο μυστικό από την Κυβέρνηση.
      Ο ελληνικός λαός δεν αντέχει άλλη εξαπάτηση. Δεν αντέχει να πληρώνει άλλο τα «σπασμένα» ενός αποτυχημένου οικονομικού επιτελείου. Δεν αντέχει άλλους φόρους, δεν αντέχει άλλη οπισθοδρόμηση, δεν αντέχει άλλη ασυδοσία στην αγορά. Δεν αντέχει άλλο το ξεπούλημα του δημόσιου πλούτου. 
      Κυρίως, δεν αντέχει να τον εμπαίζει η Κυβέρνηση των off shore, του real estate, των σκαφών αναψυχής, που δεν διστάζει να βαφτίζει φοροφυγάδες τη «γενιά των 700 ευρώ» και τους μικροεπιχειρηματίες της περιφέρειας με μαγαζάκια που δουλεύουν τέσσερις μήνες το χρόνο και πράγματι δεν βγάζουν περισσότερα από 10.000 ευρώ το χρόνο.
      Καταργείτε το αφορολόγητο όριο για όλους τους επαγγελματίες και επιτηδευματίες. Τους καλείτε να πληρώσουν έως 1.050 ευρώ για εισόδημα 10.500 ευρώ και δεν διστάζετε να προχωρήσετε στη φορολόγηση εισοδημάτων στα όρια της φτώχειας. 
      Η ίδια πολιτική ηγεσία, που πρώτα διέλυσε το Σ.Δ.Ο.Ε. και άφησε ανεξέλεγκτη τη φοροδιαφυγή των πραγματικά ευπόρων, έρχεται τώρα να ζητήσει λογαριασμό εκατομμυρίων ευρώ, εξισώνοντας ειλικρινείς φορολογούμενους και φοροφυγάδες μ’ έναν κεφαλικό φόρο που θα τον ζήλευαν και οι Οθωμανοί σουλτάνοι.
      Ακόμα και στην αντιγραφή των προτάσεών μας αποδεικνύεστε ανίκανοι ή μάλλον εντελώς απρόθυμοι να φορολογήσετε μία οικονομικά ισχυρή ολιγαρχία με την οποία, όπως φαίνεται, ταυτίζεστε και στις πρακτικές και στις συμπεριφορές και στις συνήθειές σας.
      Δεν εξηγείται διαφορετικά, το πώς καταφέρατε να διαστρέψετε εντελώς την έννοια της φορολόγησης των χρηματιστηριακών κερδών, μετατρέποντάς την σε χαράτσι για τους Έλληνες μικροεπενδυτές, διότι οι Έλληνες μικροεπενδυτές είναι αυτοί που θα πληρώσουν 10% φόρο και μάλιστα χωρίς να μπορούν καν να συμψηφίσουν τις ζημιές.
      Τέτοια μηχανεύματα εισπρακτικής μανίας ίσως μόνο τα μυαλά που μηχανεύτηκαν και τα σύνθετα δομημένα ομόλογα με τις ενσωματωμένες μίζες θα μπορούσαν να σχεδιάσουν, τα ίδια μυαλά που παριστάνουν ότι δεν αντιλαμβάνονται πως οι γνωστές από την καταλήστευση των ασφαλιστικών ταμείων «παρέες» μεγαλοεπενδυτών του Λονδίνου και όλοι οι άλλοι «κατέχοντες» του Χρηματιστηρίου δεν έχουν φορολογική κατοικία στην Ελλάδα και θα αποφύγουν το φόρο. Προκλητική φορολογική ασυλία στους λίγους ισχυρούς, μεγαλοστελέχη τραπεζών και εισηγμένων εταιριών προσφέρει αυτή η Κυβέρνηση και στο θέμα της αυτοτελούς φορολόγησης μερισμάτων εκτός φορολογικής κλίμακας. 
      Και για να γίνει σαφής η ασύλληπτη αυτή αδικία αυτού του μέτρου θα αναφερθώ στην περίπτωση ενός εκ των στελεχών που διόρισε η Κυβέρνησή σας. Ο υποδιοικητής της Εθνικής Τράπεζας, την οποία διοικεί ο «εκλεκτός» του Υπουργού, πήρε στις 17 Ιανουαρίου ένα «δώρο» 52.775 μετοχών της Εθνικής σε εξευτελιστική τιμή και τις πούλησε λίγες μέρες αργότερα εξασφαλίζοντας κέρδος 855.000 ευρώ. Σε μία μέρα έβγαλε όσα θα πάρει ένας μισθωτός από την εργασία του σε μισό αιώνα. Κι ο κ. Αλογοσκούφης αυτόν θα τον φορολογήσει με 10%, ενώ τα εισοδήματα των κοινών θνητών θα φθάσουν να φορολογούνται μέχρι και 40%! Έτσι αντιλαμβάνεται την κοινωνική δικαιοσύνη ο Υπουργός Οικονομίας: «Δώρα» στους ισχυρούς «φίλους» μας και αφαίμαξη των ασθενεστέρων. 
      Ας μην μπει στον κόπο ο Υπουργός να απαντήσει για τη νομιμότητα τέτοιων μεθοδεύσεων εξασφάλισης υπερκερδών στους «φίλους» και στους «κολλητούς» αυτής της  Κυβέρνησης. Είμαστε βέβαιοι ότι όλα γίνονται νομότυπα, όπως οι υπουργικές off shore, όπως το κυβερνητικό real estate με τη Μονή Βατοπεδίου, που με υπογραφή του Υπουργού σας αναπτύχθηκε και αποκρύπτετε τις υπουργικές αποφάσεις και θέλετε να περάσετε μία άλλη αντίληψη στον ελληνικό λαό, προσπαθώντας να ξεφύγετε. Αλλά περιμένετε. Άλλωστε οι τελευταίες παραστάσεις μέλους της Κυβέρνησης Καραμανλή στα τηλεοπτικά δίκτυα μας δίδαξαν ότι δεν υπάρχει καμμιά διάκριση μεταξύ ηθικής και νομιμότητας. Κατά συνέπεια, έννοιες όπως «φιλότιμο», «δεοντολογία», «ευθιξία», «αξίες» δεν χωρούν στην εξουσιαστική λογική της Κυβέρνησης Καραμανλή. Στη λογική όμως του ελληνικού λαού αυτές οι έννοιες έχουν και νόημα και ουσία και στο όνομα αυτού οι Υπουργοί της Κυβέρνησης Καραμανλή ασκούν την εξουσία τους, όταν βέβαια δεν είναι απασχολημένοι με οικογενειακές μπίζνες. 
      Γνωρίζω ότι όλα όσα ανέφερα σήμερα είναι ιδιαίτερα ενοχλητικά. Γνωρίζω τη δυσανεξία του Υπουργού Οικονομίας για τον κοινοβουλευτικό έλεγχο και την προτίμησή του στην επίλυση των πολιτικών διαφορών σε δικαστικές αίθουσες. Όμως και η Κυβέρνησή σας οφείλει να γνωρίζει ότι το ΠΑ.ΣΟ.Κ. ούτε απειλείται ούτε φιμώνεται και ότι η πλειοψηφία του ελληνικού λαού παρατάσσεται πια απέναντι στην αυταρχική, αλαζονική και αποτυχημένη Κυβέρνηση Καραμανλή. Περιττεύει δε να επαναλάβω για άλλη μία φορά, όπως κι οι άλλοι συνάδελφοί μου, ότι θα καταψηφίσουμε αυτό το νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ. Θέλετε το λόγο για να κάνετε μία παρέμβαση ή για την ομιλία σας;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Για την ομιλία μου, κύριε Πρόεδρε.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Βεβαίως.
      ΠΡΟΕΔΡΕΥΩΝ (Γεώργιος Σούρλας): Εντάξει. Ορίστε, κύριε Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, ειλικρινά ακούγοντας τον κ. Καρχιμάκη θα δυσκολευόταν κάποιος να αντιληφθεί σε ποια ενότητα άρθρων θα μπορούσε να χωρέσει η τοποθέτησή του. Σε κάθε περίπτωση δεν θα απαντήσω. Συνηθίζει να το κάνει αυτό, συνηθίζει να επιτίθεται με τον γνωστό τρόπο του και μάλιστα παραβιάζοντας –επιτρέψτε μου να το πω, κύριε Πρόεδρε- και τον Κανονισμό της Βουλής. 
      Θα ήθελα να κάνω μία παρατήρηση. 
      ΠΡΟΕΔΡΕΥΩΝ (Γεώργιος Σούρλας):  Εγώ αναρωτιέμαι, τόσο καιρό που είμαι εδώ, ποιος δεν παραβιάζει τον Κανονισμό της Βουλής ως προς το συζητούμενο θέμα!
      (Χειροκροτήματα από όλες τις πτέρυγες της Βουλής)
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Εντάξει, αυτό είναι...
      ΠΡΟΕΔΡΕΥΩΝ (Γεώργιος Σούρλας): Και επειδή είστε από τους λίγους που δεν τον παραβιάζετε, τώρα, τι σχόλια να κάνω παραπάνω; 
      Συνεχίστε παρακαλώ. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κι εγώ θα ήθελα να σας χειροκροτήσω, αλλά δυσκολεύομαι τώρα για το δεύτερο που είπατε. 
      Θα ήθελα να αναφέρω μία δεύτερη παρατήρηση. Στη σελίδα 2 των τροποποιήσεων που κατέθεσε ο κύριος Υπουργός, πριν από την παράγραφο 2 που αναφερόταν στο άρθρο 8, να τεθεί άρθρο 9. 
      Η τρίτη παρατήρηση, κύριε Πρόεδρε, έχει να κάνει με τη διαπίστωση της ιδεολογικής παλινδρόμησης που δυστυχώς γι’ ακόμη μία φορά διαπιστώσαμε και μάλιστα για δύο Κόμματα του Κοινοβουλίου μας, τόσο για το ΠΑ.ΣΟ.Κ. όσο και για το ΣΥ.ΡΙΖ.Α..
      Αν κάποιος έμπαινε στον κόπο να διερευνήσει σήμερα ποια είναι η θέση του ΠΑ.ΣΟ.Κ. στο θέμα των ειδικών λογαριασμών ή ποια είναι η θέση του ΣΥ.ΡΙΖ.Α. στο θέμα των ειδικών λογαριασμών, επίσης, ειλικρινά θα δυσκολευόταν. Ο τίτλος της αποψινής συζήτησης έχει βγει. Ποιο είναι το ρητό; Το «στρίβειν διά του αρραβώνος». 
      Και σπεύδω να το εξηγήσω αυτό, κύριε Πρόεδρε, μιας και ακούσαμε συναδέλφους του ΠΑ.ΣΟ.Κ. να τάσσονται υπέρ της κατάργησης των ειδικών λογαριασμών με επιχειρηματολογία. Ακούσαμε τον κ. Βενιζέλο να λέει το ίδιο, ότι υπέβαλε και σχετική πρόταση, αν και ο ίδιος διαχειρίστηκε ειδικούς λογαριασμούς. Ακούσαμε συναδέλφους του ΠΑ.ΣΟ.Κ. να αγωνιούν για την κατάργηση των ειδικών λογαριασμών, να αγωνιούν για τα εργασιακά κεκτημένα και βεβαίως, τους εξηγήσαμε –με σχετικές παραπομπές- πώς διασφαλίζονται αυτά τα εργασιακά κεκτημένα. 
      Είδαμε, από την άλλη, συναδέλφους να ζητούν ορισμένους λογαριασμούς να εξαιρεθούν, να μείνουν απ’ έξω λογαριασμοί με επιδόματα. Αυτοί οι λογαριασμοί είναι γύρω στους σαράντα. Αν τους προσθέσουμε στους λογαριασμούς της έρευνας και στις άλλες εξαιρέσεις, δεν χρειαζόταν να καταργήσουμε τίποτα. 
      Ακούσαμε βεβαίως και τον ΣΥ.ΡΙΖ.Α. να λέει ότι θα έπρεπε να καταργηθούν όλοι οι ειδικοί λογαριασμοί. Την ίδια ώρα έσπευδε να μας εγκαλέσει για το Λ.Β.Κ.Α., ο οποίος ξέρουμε ότι είναι ένας λογαριασμός και επιδομάτων. Την ίδια ώρα θα έπρεπε να θυμηθεί ο ΣΥ.ΡΙΖ.Α. ότι παλιότερα η θέση του ήταν κάποια άλλη. Τι έλεγε; Να καταργηθούν οι ειδικοί λογαριασμοί, πλην ορισμένων, οι οποίοι εξασφαλίζουν, κύριε Λαφαζάνη –και θα σας καταθέσω δικές σας τοποθετήσεις- και του κ. Δραγασάκη, ο οποίος επανειλημμένως...
      ΠΑΝΑΓΙΩΤΗΣ ΛΑΦΑΖΑΝΗΣ: Δικές μου; Εμένα;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Εσείς, εσείς. Μην δεσμεύεστε. 
      Όμως, να επανέλθουμε και στο ΠΑ.ΣΟ.Κ. για να δούμε ποια ήταν η ξεκάθαρη θέση του. Το 2003, εδώ στη Βουλή, ο κ. Σημίτης έλεγε: 
      «Αποτελούν οι ειδικοί λογαριασμοί, όπως ισχυρίζεται ο κ. Κωνσταντόπουλος, πράξη αδιαφάνειας; Όχι βέβαια. Οι ειδικοί λογαριασμοί δημιουργούνται για λόγους διαχειριστικής ευελιξίας και καλύτερης –τονίζω- όχι χειρότερης παρακολούθησης των λογιστικών πράξεων και αξιολόγησης των συγκεκριμένων προγραμμάτων και δράσεων, γιατί όλα τα στοιχεία γύρω από έναν λογαριασμό συγκεντρώνονται σε ένα σημείο. Αυτό συμβάλλει στην αδιαφάνεια; Όχι! Διότι παρέχεται έτσι συγκεκριμένη πληροφόρηση για ένα συγκεκριμένο πρόγραμμα.»
      Και συνεχίζει: «Ελέγχονται οι ειδικοί λογαριασμοί; Ναι με την ειδική διαδικασία που υπάρχει σε κάθε νόμο και με τη γενική διαδικασία, όπως είναι για παράδειγμα το Ελεγκτικό Συνέδριο που υπάρχει για όλο το δημόσιο λογιστικό.»
      Και συνεχίζει –γιατί άκουσα προηγουμένως να μας εγκαλεί συνάδελφος του ΠΑ.ΣΟ.Κ. για το λογαριασμό αποκρατικοποιήσεων- ο κ. Σημίτης. Για να δούμε, λοιπόν, ποια ήταν η θέση του κ. Σημίτη και του ΠΑ.ΣΟ.Κ. για το λογαριασμό αποκρατικοποιήσεων.
      «Θα έλθω» –λέει ο κ. Σημίτης- «τώρα στο άλλο ερώτημα στα θέματα των χρεών. Η Κυβέρνηση έχει δεσμευθεί ότι όλα τα χρήματα των αποκρατικοποιήσεων χρηματοδοτούν τη μείωση του δημοσίου χρέους. Πράγματι, φέτος τα έσοδα των αποκρατικοποιήσεων υπολογίζονται σε 3.000.000.000 ευρώ που αντιστοιχούν περίπου στο 2% του Α.Ε.Π.. Η μείωση όμως του δημοσίου χρέους ως ποσοστό του Α.Ε.Π. αναμένεται να είναι μεγαλύτερη.»
      Δίνει και κάποια στοιχεία και λέει: «Επομένως, όλο το ποσό των αποκρατικοποιήσεων χρηματοδοτεί τη μείωση του χρέους ως ποσοστό του Α.Ε.Π..
      Κυρίες και κύριοι συνάδελφοι, χρηστή διαχείριση είναι αυτό το οποίο περιγράφω και η δέσμευσή μας ότι τα έσοδα αποκρατικοποιήσεων χρηματοδοτούν τη μείωση του δημοσίου χρέους δεν πρέπει και δεν μπορεί να αποτυπώνεται, διότι αυτό θα ζημίωνε στην καθημερινή διακίνηση αυτών των χρημάτων, γιατί το δημόσιο πρέπει να έχει και  κέρδος από τα χρήματα, τα οποία έχει στα ταμεία.» Αυτή ήταν η θέση του ΠΑ.ΣΟ.Κ.. 
      Κύριε Πρόεδρε, κυρίες και κύριοι συνάδελφοι, με το σχέδιο νόμου που συζητούμε ανοίγουμε ένα νέο κεφάλαιο στη δημοσιονομική ιστορία της χώρας μας. Ένα κεφάλαιο με βασικά χαρακτηριστικά την ακόμη μεγαλύτερη και ευρύτερη διαφάνεια, την ακόμη ισχυρότερη αξιοπιστία, την ακόμη μεγαλύτερη αποτελεσματικότητα. Η ενσωμάτωση της συντριπτικής πλειονότητας των ειδικών λογαριασμών στον Προϋπολογισμό αποτελεί ακόμη μία σημαντική μεταρρύθμιση της Κυβέρνησής μας, μία μεταρρύθμιση ουσίας, μία μεταρρύθμιση με πολλαπλά οφέλη, τόσο βραχυπρόθεσμα, αλλά και κυρίως μεσομακροπρόθεσμα.
      Στόχος μας -και το είπαμε από την πρώτη στιγμή- είναι η διαφάνεια παντού, στόχος μας η διαφάνεια σε όλα, καθ’ όσον τα πάντα, οι περισσότερες δαπάνες των Υπουργείων θα καταγράφονται, θα φαίνονται στον Προϋπολογισμό. Πρόκειται για μία σημαντική απόφαση, απόφαση-σταθμό στα δημοσιονομικά χρονικά.
      Σήμερα, λοιπόν, με την αφορμή τη συζήτηση του νομοσχεδίου μας, παρουσιάζεται μία μοναδική ευκαιρία. Να ψηφίσει η Βουλή των Ελλήνων τις διατάξεις του νομοσχεδίου αυτού και ιδίως αυτές που αφορούν τους ειδικούς λογαριασμούς. Να στείλουμε -και εδώ είναι η πρόκληση- ένα αδιαμφισβήτητο μήνυμα προς όλες τις κατευθύνσεις ότι ο πολιτικός κόσμος μπορεί, ενωμένος και αποφασισμένος -κρατώντας, βεβαίως, τις διαφορετικές προσεγγίσεις σε πολλά ζητήματα- να συμφωνεί στα ζητήματα διαφάνειας. Αυτό, βεβαίως, πρέπει να το αποδεικνύουμε στην πράξη. Δεν χρειάζεται μόνο να το λέμε. Πρέπει κυρίως να το αποδεικνύουμε με την ψήφο μας.
      Κυρίες και κύριοι συνάδελφοι, όλες οι πλευρές του Κοινοβουλίου έχουν κατά καιρούς εκφραστεί υπέρ της κατάργησης των ειδικών λογαριασμών. Θα μου επιτρέψετε, ωστόσο, να αναφερθώ σε εκείνους που εκτός της θεωρίας, επί είκοσι χρόνια είχαν την ευκαιρία και τη δυνατότητα να μη μείνουν στα λόγια, αλλά να προχωρήσουν στην πράξη. Είναι εκείνοι που σήμερα ξεχνούν ότι κατά το κυβερνητικό τους παρελθόν, τους «λογαριασμούς πολλοί εμίσησαν, αλλά κανείς δεν τόλμησε τελικά να τους καταργήσει, να τους αγγίξει». Έκανε προσπάθεια το ΠΑ.ΣΟ.Κ., πήρε πίσω την κατάργηση των λογαριασμών και βεβαίως, σήμερα εγκαλείται και γι’ αυτό. Περιορίστηκαν απλώς τότε σε διατάξεις που έμειναν απλές εξαγγελίες, καθώς ταυτόχρονα θεσμοθετούσαν και τους μηχανισμούς καταστρατήγησής τους. Και αυτό προφανώς, γιατί η αδιαφάνεια και η παραχάραξη της εικόνας των οικονομικών της χώρας είχε υιοθετηθεί ως κεντρική πολιτική επιλογή.
      Κυρίες και κύριοι συνάδελφοι, είναι γεγονός ότι οι ειδικοί λογαριασμοί από συστάσεώς τους αποτέλεσαν για τους χειριστές τους ένα «διαχειριστικό ατού», το οποίο θα μπορούσαμε να ισχυριστούμε ότι αποτελούσε ένα ξένο σώμα για τον Κρατικό Προϋπολογισμό και την εθνική οικονομία. Για πολλά έτη αρκετοί απ’ αυτούς τους λογαριασμούς αποτέλεσαν νησίδες αδιαφάνειας, καταστρατήγησης των διατάξεων του δημόσιου λογιστικού, συσκότισαν τη διαχείριση, προκάλεσαν σύγχυση ως προς τα πραγματικά οικονομικά μεγέθη του Προϋπολογισμού.
      Επιτακτική ανάγκη είναι να φύγουμε απ’ αυτήν την πανσπερμία ρυθμίσεων, την ποικιλία σκοπών, από τους ευρηματικούς τρόπους ενίσχυσης συγκεκριμένων ομάδων, εκτός του Κρατικού Προϋπολογισμού, γιατί όλα αυτά συνιστούν παθογένεια.
      Σήμερα γίνεται ένα πρώτο βήμα και τουλάχιστον γι’ αυτό το πρώτο βήμα θα έπρεπε να επαινέσετε την προσπάθεια. Τουναντίον, χρησιμοποιείτε για μια ακόμη φορά, όπως είπα στην αρχή της τοποθέτησής μου, την «ιδεολογική σας παλινδρόμηση». Τη μία, υποστηρίζετε την κατάργηση των ειδικών λογαριασμών, την άλλη, ζητάτε τη διατήρηση αυτών των λογαριασμών και φυσικά, γι’ αυτό θα σας κρίνει ο ελληνικός λαός και φυσικά οι φορείς, οι φορείς οι οποίοι μέχρι σήμερα ζήτησαν με κάθε τρόπο την κατάργηση των ειδικών λογαριασμών.
      Η Κυβέρνησή μας, συνεπής για ακόμη μία φορά, κάνει πράξη τις δεσμεύσεις της, πλειοψηφεί στην κατάργηση της πλειοψηφίας των ειδικών λογαριασμών και βεβαίως, δημιουργεί τις προϋποθέσεις, προϋποθέσεις διαφάνειας για ένα καλύτερο Προϋπολογισμό.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ., ο κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, ευχαριστώ πολύ.
      Παίρνοντας τη σκυτάλη, λοιπόν, απ’ αυτά που είπε ο κύριος Υφυπουργός προηγουμένως για το ότι πρέπει να στείλουμε ένα μήνυμα, οφείλω να πω, κύριε Υπουργέ, ότι εμείς από την πρώτη στιγμή είπαμε ότι υπερψηφίζουμε το σχετικό πρώτο και δεύτερο άρθρο «περί της καταργήσεως των ειδικών λογαριασμών», διότι νομίζω ότι έχετε καταλάβει ότι τουλάχιστον εμείς στον Λαϊκό Ορθόδοξο Συναγερμό συνηθίζουμε να λέμε πάντα «ναι» σε ό,τι ωφελεί την πατρίδα.
      Όμως, θα πρέπει να κάνουμε εδώ ορισμένες παρατηρήσεις. Σωστά μέμφεστε το ΠΑ.ΣΟ.Κ., διότι διαπιστώνεται μία διαφορά μεταξύ λόγων και έργων διαχρονικά. Και αυτό είναι αληθές. Εγώ, μάλιστα, δεν σας κρύβω ότι, ακούγοντας τον Κοινοβουλευτικό Εκπρόσωπο του ΠΑ.ΣΟ.Κ., τον κ. Βενιζέλο, να ομιλεί με τόσο σθένος και με τόση θέρμη για την κατάργηση του ειδικού λογαριασμού, ομολογώ, κύριε εισηγητά της Αξιωματικής Αντιπολιτεύσεως, ότι καμμιά φορά αισθάνομαι ότι έχω «προσγειωθεί από άλλον πλανήτη» και δεν καταλαβαίνω τίποτε απ’ ό,τι γίνεται γύρω μου.
    Όταν πρωτοείσακτοι στο Κοινοβούλιο με τον συνάδελφό μου, τον Μάκη Βορίδη, όταν ξέσπασε η υπόθεση Ζαχόπουλου, ξεκινήσαμε μία πολύ ενδελεχή έρευνα στο Υπουργείο Πολιτισμού για να διαπιστώσουμε εν πάση περιπτώσει, αν ήταν χρηστή ή όχι αυτού του Υπουργείου. Και η ιστορία που θα σας πω, ξεκίνησε επί υπουργίας Ευάγγελου Βενιζέλου, γι’ αυτό το αναφέρω, και φυσικά συνεχίστηκε με όλους τους επόμενους υπουργούς και τους «πράσινους» και τους «μπλε». 
    Σας διαβεβαιώ, ότι αυτά τα οποία βρήκαμε, εάν προσπαθείς να τα εξηγήσεις σε οποιοδήποτε λογικό άνθρωπο, οποιασδήποτε ευνομούμενης πολιτείας στον πλανήτη γη, θα σου πει αποκλείεται να είναι αληθινά. Ακούστε τι βρήκαμε. Βρήκαμε ότι το Υπουργείο Πολιτισμού συμφώνησε κάποια στιγμή με ένα τμήμα των εργαζομένων, δεν με ενδιαφέρει ποιοι είναι, να τους δίνει κάποια χρήματα. Αλλά επειδή δεν ήθελε να τα βάζει στον τακτικό προϋπολογισμό, στον κανονικό τους μισθό, να πληρώνει εργοδοτικές εισφορές και όλα αυτά, το Υπουργείο Πολιτισμού, δηλαδή το κράτος, τι έκανε; Συμφώνησε με το σύλλογο των εργαζομένων να τους δίνει περί τα 10.000.000 ευρώ το χρόνο, τα οποία τους τα έδινε δήθεν για πολιτιστικές εκδηλώσεις, για διοργάνωση συνεδρίων, για παιδικές κατασκηνώσεις, δεν ξέρω τι άλλο, όλα αυτά εις γνώση του υπουργού Ευάγγελου Βενιζέλου στην αρχή, Κώστα Καρμανλή στη συνέχεια, περνάμε στο διάδοχο, κύριε Υφυπουργέ με τους Υφυπουργούς τους, την  κ. Πετραλιά και τους λοιπούς, στη συνέχεια ο περίφημος κ. Τατούλης, στη συνέχεια ο κ. Βουλγαράκης, όπου τι έκαναν; Το κράτος γνώριζε ότι τα χρήματα τα δίνει δήθεν για πολιτιστικές εκδηλώσεις, ενώ στην πραγματικότητα πήγαινε στο σύλλογο ο κάθε εργαζόμενος και έπαιρνε το επίδομα διακόσια ευρώ, δεν ξέρω εκατόν πενήντα ευρώ το μήνα, τα οποία όμως αυτά επιδόματα δεν περνούσαν ούτε από εργοδοτικές εισφορές, ούτε από φορολογία, ούτε από τίποτα. Δηλαδή, το κράτος μας δια του ειδικού λογαριασμού –προσέξτε, το κράτος μας- γινόταν φοροφυγάς, γινόταν μέτοχος σε εισφοροδιαφυγή και γινόταν μέτοχος σε διασπάθιση του δημοσίου χρήματος. Για ποιο κράτος μιλάμε; Και έρχεται τώρα το ΠΑ.ΣΟ.Κ. και μας μιλάει με ύφος «χιλίων καρδιναλίων»; Το ΠΑ.ΣΟ.Κ. πρέπει όποτε ανεβαίνει στο Βήμα αυτό και μιλάει πρέπει να ξεκινάει με τη φράση «ζητώ ταπεινά συγγνώμη». Και αφού ζητήσει συγγνώμη τριάντα φορές, μετά να μπαίνει στην ομιλία.
    Κύριε Υπουργέ, σωστά είπατε ότι το ΠΑ.ΣΟ.Κ. έχει διάφορες θέσεις. Δείτε όμως μία λεπτομέρεια, κύριοι συνάδελφοι. Η Νέα Δημοκρατία έχει την ίδια θέση διαχρονικά. Κύριε εισηγητά της Πλειοψηφίας, η Νέα Δημοκρατία έχει την ίδια θέση περί καταργήσεως των ειδικών λογαριασμών. Αυτό είναι αλήθεια. Ξέρετε από πότε έχετε την ίδια θέση; Από το προεκλογικό σας πρόγραμμα του 2004. 
    Προσέξτε λοιπόν να δείτε τι κόμματα είστε. Αυτά τα δύο άθλια κόμματα, ΠΑ.ΣΟ.Κ. – Ν.Δ. Α.Ε., το μεν ένα κόμμα έρχεται εδώ και προσποιείται ότι δεν κυβέρνησε ποτέ, ότι δεν έχει ιδέα περί ειδικών λογαριασμών, λες και είναι η «παρθένα» του συστήματος. Το δε άλλο κόμμα κατηγορεί την «παρθένα» του συστήματος ότι άλλα μας έλεγες προχθές, ενώ το κόμμα το οποίο κυβερνά εδώ και πέντε χρόνια, δεν έκανε αυτά που έλεγε στο προεκλογικό του πρόγραμμα.
    Ε, με αυτήν τη συνέπεια λόγων και έργων θα κερδίσουμε την εκτίμηση εμείς οι πολιτικοί του ελληνικού λαού; Αφού ερχόμαστε εμείς οι ίδιοι εδώ και ξευτιλίζουμε την έννοια της πολιτικής. Γιατί τι θα πει πολιτική; Πολιτική θα πει συνέπεια, πολιτική θα πει αρχές, πολιτική θα πει καλλιέργεια κλίματος εμπιστοσύνης με τους πολίτες, που σημαίνει ότι τους λέμε αλήθεια, ακόμα και αν είναι σκληρή. Αυτό θα πει πολιτική. 
    Τα είπα αυτά, κύριε Υφυπουργέ, και αναμένω φυσικά ότι μέχρι αύριο που θα κάνουμε τη συζήτηση του σχετικού νομοσχεδίου ή εσείς που γενικώς σας τρέφω μία εκτίμηση, γιατί ομολογουμένως η αγωγή σας είναι δεδομένη, όσο και ο ερίτιμος υπουργός σας που ξέρει τα πάντα και έχει ένα ύφος πολλών «καρδιναλίων», αύριο το ξαναλέω ότι θα μας έχετε καταθέσει στα πρακτικά το προεκλογικό πρόγραμμα της Νέας Δημοκρατίας με τη συγκεκριμένη σελίδα και τη συγκεκριμένη παράγραφο, όπου αναφέρετε στον ελληνικό λαό τα μέτρα που εισηγείσθε να πάρετε. Διότι αν δεν το έχετε πει προεκλογικά, πρώτον εξαπατήσατε τον ελληνικό λαό στην κάλπη και δεύτερον, κάθε φορά που σ’ αυτήν την Αίθουσα λέτε «εφαρμόζουμε το πρόγραμμά μας», λέτε ψέματα. 
      Εάν, όμως, έχετε τέτοιο πρόγραμμα, όπου αναφέρετε όλα όσα έχετε σ’ αυτό το νομοσχέδιο, εμείς εδώ είμαστε να το παραλάβουμε, να σας ζητήσουμε συγγνώμη, να πούμε: «Συγγνώμη, κύριοι της Νέας Δημοκρατίας, το είχατε πει, ο ελληνικός λαός το ενέκρινε». Εάν, όμως, δεν το έχετε πει, τουλάχιστον σταματήστε το «παραμύθι» ότι προχωράτε στο προεκλογικό σας πρόγραμμα.
      Τώρα, θα μου επιτρέψετε και ένα τελευταίο πράγμα, κύριε Υπουργέ, το οποίο θέλω να το δείτε με μεγάλη προσοχή. Το πρωί μπαίνοντας μέσα με πήραν τηλέφωνο κάποιοι αξιωματικοί. Υπάρχει μία μερίδα αξιωματικών του Ελληνικού Στρατού, οι οποίοι φοβούμενοι τις ρυθμίσεις του ασφαλιστικού νομοσχεδίου, υπέβαλαν την παραίτησή τους -είναι περίπου εξακόσια, επτακόσια άτομα- για να πάρουν σύνταξη στα είκοσι πέντε χρόνια. Με πληροφόρησαν, λοιπόν, ότι η Κυβέρνησή σας –φαντάζομαι όχι εσείς προσωπικά- αποφάσισε να κάνει το εξής πράγμα: Να εκδώσει το ΦΕΚ της αποστρατείας τους επτά μέρες νωρίτερα πριν τη συμπλήρωση των είκοσι πέντε ετών για να τους κλέψει από το εφ’ άπαξ και από τη σύνταξη. Να τους τιμωρήσει δηλαδή, διότι επέλεξαν να μη δείξουν εμπιστοσύνη στην Κυβέρνηση και σ’ αυτά που τους έλεγε.
      Ελπίζω ότι θα φροντίσετε αυτοί οι αξιωματικοί, που έκαναν το καθήκον τους στην πατρίδα, να μη δεχθούν την αχαριστία του ελληνικού δημοσίου. 
      Και κλείνω, αναφερόμενος στην παράγραφο 9 του νομοσχεδίου, για να μη φανεί ότι είμαι και εκτός, όπου ο εισηγητής μας, ο κ. Μάκης Βορίδης, ως αυτοδιοικητικός, προερχόμενος της Νομαρχιακής Αυτοδιοικήσεως, εξέφρασε την αγωνία. Νομίζω όλος ο κόσμος της αυτοδιοικήσεως βλέπει ότι εκεί υπάρχει ένα θέμα. Και επειδή εγώ θέλω πάντα να είμαι δίκαιος, οφείλω να πω το εξής.
      Δεν πείθετε κανένα για τις αγαθές σας προθέσεις, διότι πλέον με αυτά που κάνετε, κανείς δεν σας έχει εμπιστοσύνη. Άρα, πριν φέρετε ξανά νομοσχέδια στη Βουλή, αν θέλετε συναίνεση και θέλετε το κλίμα το οποίο περιγράψατε προηγουμένως, φροντίστε να αποκαταστήσετε με τους πολίτες τη σχέση εμπιστοσύνης, που δυστυχώς με τα φορολογικά μέτρα που πήρατε, τη διαρρήξατε σε ένα πολύ μεγάλο βαθμό. 
      Αυτά, και ειδικότερα θα τα πούμε αύριο, στη συζήτηση των υπόλοιπων άρθρων.
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η προσφορά του ΠΑ.ΣΟ.Κ. σ’ αυτόν τον τόπο, είναι και δεδομένη και γνωστή. Όλοι οι πολίτες γνωρίζουν τα δεκαοκτώ χρόνια που κυβέρνησε το ΠΑ.ΣΟ.Κ. από το 1981 μέχρι σήμερα, στις δύο κυβερνητικές περιόδους, τη μεγάλη προσφορά που έκανε στον τόπο. 
      Την πρώτη περίοδο με Πρωθυπουργό τον Ανδρέα Παπανδρέου, το ΠΑ.ΣΟ.Κ. έβγαλε από το αδιέξοδο πάνω από το μισό του ελληνικού πληθυσμού, που μέχρι τότε ήταν σε οικονομικό και πολιτικό αποκλεισμό. Ο κόσμος γι’ αυτήν την περίοδο λέει ότι πραγματικά τότε μόνο έφαγε ψωμί. Ήταν μία περίοδος που σ’ αυτήν εμπεδώθηκε η δημοκρατία. Η αλλαγή φρουράς το ’74 δεν ήταν αρκετή.
      Τη δεύτερη περίοδο διακυβέρνησης του ΠΑ.ΣΟ.Κ. από το 1994 μέχρι το 2004 είχαμε μία αξιοθαύμαστη διεθνή πορεία της χώρας, με επιτυχίες όχι μόνο στην Ευρωπαϊκή Ένωση, όχι μόνο με την ένταξη στην Ο.Ν.Ε. και την ένταξη της Κύπρου στην Ευρωπαϊκή Ένωση, αλλά και μεγάλες αλλαγές που έφεραν θετικά αποτελέσματα στον τόπο. 
      Η Νομαρχιακή Αυτοδιοίκηση, την οποία τώρα όλοι θέλουν να υπερασπιστούν, ήταν πρωτοβουλία και θεσμική αλλαγή της Κυβέρνησης του ΠΑ.ΣΟ.Κ. και όλες οι άλλες δυνάμεις τότε την κατακεραύνωναν. Ο «ΚΑΠΟΔΙΣΤΡΙΑΣ Ι» ήταν η μεγάλη θεσμική αλλαγή που η Νέα Δημοκρατία και όλοι όσοι ανήκαν τότε συμπεριλαμβανομένου και του ομιλητή που μόλις κατέβηκε από το Βήμα, έκαναν επανάσταση ενάντιά του.
      Όλα αυτά είναι γνωστά στους πολίτες και δεν μπορεί κανείς να έρχεται σήμερα, δεν δικαιούται κανείς να έρχεται σήμερα να μιλάει για άθλια κόμματα και για άθλιο κόμμα. Γιατί ο χαρακτηρισμός του επιστρέφεται αυτούσιος. Τον χαρακτηρίζει τον ίδιο ως άνθρωπο, αλλά και ως πολιτική παράταξη, αν η πολιτική παράταξη τον καλύπτει.
      Επιστρέφουμε, λοιπόν, τον χαρακτηρισμό και δεν ασχολούμαστε άλλο με αθλιότητες.
      Κυρίες και κύριοι συνάδελφοι, η επιλεκτική μνήμη, πραγματικά είναι χαρακτηριστικό ορισμένων εδώ, όπως επίσης και η επιλεκτική πολιτική.
      Η επιλεκτική κατάργηση των ειδικών λογαριασμών για λόγους διαφάνειας, όπως η Κυβέρνηση επαίρεται, δεν είναι τίποτα άλλο, παρά μία προσπάθεια να αναλάβει το Υπουργείο Οικονομικών τη διαχείριση των πόρων των λογαριασμών αυτών και να καλύψει τη μαύρη τρύπα, την οποία δημιούργησε. Ένα τέτοιο μέτρο θα είχε νόημα μόνο στο πλαίσιο προγραμματικών προϋπολογισμών που θα συντασσόταν, θα συζητιόταν και θα ψηφιζόταν με ένα νέο σύγχρονο τρόπο, μετά βέβαια από την εξέταση της διάρθρωσης και της εξυπηρέτησης του σκοπού για τον οποίο ιδρύθηκε ο κάθε λογαριασμός, αλλά κυρίως μετά από κατάρτιση νέου ενιαίου μισθολογίου, ώστε να μην υπάρξει καμμία μείωση εισοδήματος για κανένα εργαζόμενο. Δεν μπορεί να αφορά η δήθεν διαφάνεια και οι εξαιρέσεις μόνο ορισμένες κατηγορίες εργαζομένων. Ταυτόχρονα δεν μπορεί να υπάρξει καμμία, μα καμμιά κατάργηση υπηρεσίας που σήμερα προσφέρεται στους πολίτες μέσα και από αυτούς τους λογαριασμούς. Δεν μπορεί να πληρώσουν το «μάρμαρο» οι πολίτες. Παραδείγματος χάριν, πολλές υπηρεσίες υγείας προσφέρονται μέσα από τους ειδικούς λογαριασμούς που υπάρχουν στα νοσοκομεία. Ο Ε.Λ.Α.ΠΙ.  είναι ένας λογαριασμός που εξυπηρετεί κάποιες ανάγκες. Να αλλάξει, να γίνει διαφανής. Ναι στη διαφάνεια, αλλά ταυτόχρονα καμμία κατάργηση υπηρεσίας στους πολίτες. Γι’ αυτό δεν αρκεί η τροποποίηση που έγινε, ότι δηλαδή θα γίνεται η κατάργηση των λογαριασμών με υπουργικές αποφάσεις. Πρέπει να γίνει δήλωση από τον Υπουργό μέσα σε αυτήν την Αίθουσα ότι δεν θα υπάρξει μείωση εισοδήματος για κανένα εργαζόμενο και δεν θα περικοπεί καμμία εργασία μέσα από την οποιαδήποτε αλλαγή γίνει στους ειδικούς λογαριασμούς. 
      Κυρίες και κύριοι συνάδελφοι, η παρέμβαση στην αυτοτέλεια και στην αυτοδιοίκηση των δήμων ή των νομαρχιών εκφράζει την πραγματική βούληση, τα πραγματικά πιστεύω της Νέας Δημοκρατίας. Εγώ δεν εκπλήσσομαι. Η συντηρητική παράταξη πάντα ήταν ξένη με τις έννοιες «αυτοδιοίκηση», «αποκέντρωση». Και ο μεταμορφισμός, ο οποίος υπήρξε τα τελευταία χρόνια, θα έλεγα ότι είναι θετικός. Θα έλεγα όμως ότι είναι επιφανειακός, γιατί η πολιτική του συγκεντρωτισμού και της διατήρησης των πιεστικών και μονοπρόσωπων συστημάτων εξουσίας εκφράζεται με κάθε τρόπο. Από αυτό και μόνο αποδεικνύεται ότι η Κυβέρνηση δεν έχει σκοπό να κάνει καμμία αλλαγή στο κράτος, στα πλαίσια του λεγόμενου «ΚΑΠΟΔΙΣΤΡΙΑ ΙΙ», αλλά προωθεί τη συζήτηση για το χωροταξικό μόνο και μόνο για να δημιουργήσει τοπικές αντιθέσεις, να δημιουργήσει τοπικές συρράξεις και να αλλάξει η ατζέντα του δημόσιου διαλόγου, να ξεφύγουμε από τη συζήτηση για τις αποτυχημένες πολιτικές και τα αδιέξοδα που έχει οδηγήσει τη χώρα. 
      Κυρίες και κύριοι συνάδελφοι, η Κυβέρνηση της Νέας Δημοκρατίας χρησιμοποίησε εδώ και τέσσερα χρόνια το φορολογικό σύστημα ως το βασικό μηχανισμό συγκέντρωσης του πλούτου στα χέρια των λίγων και ισχυρών. Αύξησε τους έμμεσους φόρους που πλήττουν τα μεσαία και χαμηλά εισοδήματα, μείωσε τη φορολογία στα υψηλά εισοδήματα και χάρισε υποχρεώσεις τραπεζών και μεγάλων επιχειρήσεων προς ασφαλιστικά ταμεία, νομιμοποίησε το  ξέπλυμα του μαύρου χρήματος και έκλεισε το μάτι στους μεγάλους φοροφυγάδες και στους εκδότες και χρήστες πλαστών και εικονικών τιμολογίων. Με αυτήν την πολιτική δημιούργησε αδιέξοδο στην οικονομία. Σήμερα ζητεί άλλοθι στη διεθνή συγκυρία. Μα, η διεθνής συγκυρία υπήρχε όταν συντασσόταν αυτός ο Προϋπολογισμός και όταν εμείς τουλάχιστον ως παράταξη επισημαίναμε ότι αυτός ο Προϋπολογισμός δεν θα εκτελεστεί. Και έρχεται σήμερα, ένα χρόνο μετά, να μας μιλήσει για τη διεθνή συγκυρία. Υπήρχε πέρσι, την ώρα που ψηφιζόταν αυτός ο Προϋπολογισμός. Άρα, λοιπόν, ή δεν ελάμβανε τότε τη διεθνή συγκυρία υπ’όψιν της, ή θεωρούσε ότι δεν θα έχει τις επιπτώσεις που σήμερα έρχεται και μας λέει. Δεν υπάρχει όμως τέτοιο άλλοθι, γιατί η ευθύνη ανήκει αποκλειστικά στην πολιτική που ακολούθησε. 
      Κύριε Υπουργέ, αν δεχθούμε ότι δημιουργείται ύφεση στη χώρα μας από τη διεθνή συγκυρία, δεν λαμβάνονται μέτρα περιορισμού της οικονομικής δραστηριότητας. Χρειάζονται μέτρα τόνωσης της δραστηριότητας, τόνωσης της παραγωγικής διαδικασίας. Εσείς πράττετε το αντίθετο. Ένας πρωτοετής φοιτητής του οικονομικού πανεπιστημίου μπορεί να σας κάνει υποδείξεις σε αυτό το θέμα. 
      Τα νέα φοροεισπρακτικά μέτρα απευθύνονται και αυτά στα χαμηλά και μεσαία εισοδήματα και θα φέρουν και νέα δυσμενή αποτελέσματα για την οικονομία. 
      Ο κ. Αλογοσκούφης με τα μέτρα αυτά θεωρεί φοροφυγάδες όλους τους ελεύθερους επαγγελματίες -και επιβάλλει κεφαλικό φόρο σε δικαίους και αδίκους- όλους τους νέους επιστήμονες που αγωνίζονται για να στήσουν μιά δραστηριότητα επιβίωσης, όλους τους νέους εργαζομένους των 300 και 500 ευρώ και αλίμονο τους αν βρουν δεύτερη απασχόληση για να συμπληρώσουν αυτό το εισόδημα. 
      Το ΠΑ.ΣΟ.Κ. θα προχωρήσει με την ανάληψη της διακυβέρνησης της χώρας σε μία ολοκληρωμένη μεταρρύθμιση για ένα σύγχρονο, απλό, σταθερό και αποτελεσματικό φορολογικό σύστημα, με καθαρή τη σφραγίδα της προοδευτικής μας ταυτότητας. Θέλουμε ο πολίτης να ξαναβρεί την αίσθηση του δικαίου που σήμερα απουσιάζει. 
      Τα βασικά σημεία μίας τέτοιας πολιτικής είναι κατ΄αρχάς η δημιουργία κλίματος εμπιστοσύνης ανάμεσα στο φορολογούμενο και την πολιτεία. Ανατροπή της δυσμενούς σχέσης ανάμεσα στους άμεσους και στους έμμεσους φόρους. Καθιέρωση ενιαίας προοδευτικής και τιμαριθμοποιημένης φορολογικής κλίμακας. Επαναφορά του αφορολόγητου για τα χαμηλά εισοδήματα. Κατάργηση του καθεστώτος φορολόγησης των εισοδημάτων από εργασία με υψηλότερο συντελεστή από αυτά που προέρχονται από το κεφάλαιο. Φορολόγηση των αδιανέμητων κερδών των νομικών προσώπων με χαμηλό συντελεστή με στόχο την αύξηση των επενδύσεων. Φορολόγηση των διανεμομένων κερδών των εταιρειών στα φυσικά πρόσωπα, μετόχους, σαν εισόδημα φυσικών προσώπων. Φορολογικά κίνητρα για στοχευμένες κοινωνικές επιδιώξεις, έρευνα, καινοτομία, περιβάλλον. Πενταετές αφορολόγητο για τις μικρές επιχειρήσεις νέων επιστημόνων σε ημιαστικές και αγροτικές περιοχές. Επαναφορά και αναμόρφωση του φόρου μεγάλης ακίνητης περιουσίας και απαλλαγή όσων διαθέτουν μικρομεσαία ιδιοκτησία. Αποτελεσματική φορολόγηση ακίνητων εξωχώριων  off shore εταιρειών, που είναι και στην επικαιρότητα. Προτεραιότητα στη διαφάνεια και στην απλοποίηση του φορολογικού συστήματος. 
      Κυρίες και κύριοι συνάδελφοι, ο τόπος έχει ανάγκη από μία άλλη πορεία, ένα νέο πρότυπο ανάπτυξης με μία οικονομική πολιτική που θα προωθεί την ανάπτυξη και θα υπηρετεί την κοινωνία και τους πολίτες. Το ΠΑ.ΣΟ.Κ. μπορεί, είναι έτοιμο να ανταποκριθεί σε αυτήν την ανάγκη. Με ευθύνη και σιγουριά μπορεί να ξαναφέρει την ελπίδα στον τόπο και την ασφάλεια για το αύριο, για τους πολίτες και την κοινωνία. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Δρίτσας έχει το λόγο.
      ΘΕΟΔΩΡΟΣ ΔΡΙΤΣΑΣ: Κύριε Πρόεδρε, θα μου επιτρέψετε, παρ’όλο που δεν είναι στην ομάδα των άρθρων που συζητούμε σε αυτήν την περίοδο, εν τούτοις επειδή έγινε πολύ συζήτηση για το ζήτημα των φαρμάκων και των φαρμακείων, να κάνω μία αναφορά στο άρθρο 35 και όχι μόνο στην παράγραφο 6, για να θέσω ευθύς εξ αρχής ένα ζήτημα αρχής. 
      Το άρθρο 35 κατά βάση δεν είναι ένα άρθρο που μπορεί να το διαχειριστεί -και όσα ρυθμίζει αυτό το άρθρο- το Υπουργείο Οικονομικών. Φυσικά το συγκεκριμένο νομοσχέδιο υπογράφεται και από τον Υπουργό Υγείας και Κοινωνικής Αλληλεγγύης. Αυτό, όμως, δεν λέει τίποτα. Είναι ένα άρθρο που καθιερώνει έναν νέο τομέα όχι μόνο διαχείρισης οικονομικής, αλλά και οργάνωσης της παροχής κατηγοριών φαρμάκων που είναι καινούργια, που αποτελούν το μέλλον της φαρμακευτικής αγωγής, που δημιουργούν νέους όρους και νέα δεδομένα και που πρωτίστως πρέπει να προσεγγιστούν με βάση τα επιστημονικά, ιατρικά και φαρμακευτικά κριτήρια και όχι με τα κριτήρια της οικονομικής διαχείρισης της υγείας. Προς τι αυτό το άρθρο σε αυτό το νομοσχέδιο;
      Κύριε Πρόεδρε, κάνω και στο Προεδρείο έκκληση όσο είναι καιρός, η επιτροπή δεν δέχθηκε γιατρούς, δεν δέχθηκε καθηγητές πανεπιστημίου της φαρμακολογίας, δεν δέχτηκε φαρμακευτικούς συλλόγους, δεν δέχτηκε ιατρικούς συλλόγους σε ακρόαση, δεν μπήκε δηλαδή στην αναζήτηση όλων αυτών των πολύ σημαντικών ζητημάτων που καθιερώνονται με αυτό το άρθρο για τα γεννόσημα φάρμακα και για πολλά άλλα που καθιερώνονται. Και από αυτήν την άποψη δεν χωράει σε αυτό το νομοσχέδιο αυτό το άρθρο. Δεν μπορεί να ειδωθεί από την ελάχιστη παράμετρο, την τελική -αν θέλετε- των οικονομικών της υγείας. Πρέπει να φύγει. Αύριο θα πούμε και περισσότερα γι’ αυτό. Και με όσες βελτιώσεις και αν έκανε ο Υπουργός, ο κ. Αλογοσκούφης, λίγη ώρα πριν στην παράγραφο 6…
      ΕΥΑΓΓΕΛΟΣ ΠΑΠΑΧΡΗΣΤΟΣ: Γι’ αυτό δεν σας ακούει, γιατί δεν το ξέρει το θέμα!
      ΘΕΟΔΩΡΟΣ ΔΡΙΤΣΑΣ: …για την περίφημη τιμή αναφοράς και την απομείωση του 3%, επειδή έχω πολύ μεγάλη πείρα από τη λειτουργία των φαρμακείων, κυρίες και κύριοι συνάδελφοι, είναι «φενάκη». 
Αυτές είναι επιθυμίες του Συνδέσμου Φαρμακευτικών Επιχειρήσεων που αυτούσιες τις περνάει ο κ. Αβραμόπουλος και αποδέχεται ο κ. Αλογοσκούφης να θεσμοθετηθούν σ’ αυτό το νομοσχέδιο. Δεν γίνεται πρακτικά να παρακρατείται από τους λογαριασμούς των φαρμακείων αυτό το ποσοστό και εν συνεχεία να αναζητηθεί τρόπος να αποδοθεί δια των βιομηχανιών πάλι στα φαρμακεία. Όση φαντασία και να επιστρατευθεί, αυτό είναι αδύνατον. Πάρτε το πίσω, κύριε Υπουργέ. Θα έχετε πολύ μεγάλη αντίδραση από το σύνολο των φαρμακοποιών της χώρας που τους προσθέτετε ένα τεράστιο, δυσβάσταχτο βάρος στην ήδη απίστευτη γραφειοκρατία που αντιμετωπίζουν για να κάνουν τη δουλειά τους καθημερινά ως επιστήμονες και ως συμμέτοχοι στο σύστημα υγείας.
	Συνεχίζω με τα άρθρα 8, 12 και 13 που αφορούν την Τοπική Αυτοδιοίκηση: Όπως έχει ήδη τονιστεί από πολλές πλευρές, πρόκειται για σαφή κατάργηση της οικονομικής αυτοτέλειας των Ο.Τ.Α. και για ρυθμίσεις που είναι και αντισυνταγματικές, αλλά όχι μόνο αυτό. Γι’ αυτό δεν είναι μόνο η αντισυνταγματικότητα που πρέπει να τονιστεί. Υπάρχει μία θεσμική ανατροπή. Για πρώτη φορά καθιερώνεται θεσμός ελέγχου της σκοπιμότητας των δαπανών και όχι της νομιμότητας των δαπανών της Τοπικής Αυτοδιοίκησης. Είναι χρόνια τώρα που μόνο κατ’ όνομα είναι Αυτοδιοίκηση, αλλά εδώ πια ενισχύεται και το θεσμικό πλαίσιο που την καταργεί και την εντάσσει στο ενιαίο και κάθετο σύστημα της κρατικής διοίκησης και την κάνει ένα «μακρύ χέρι» του κράτους, ένα παράρτημα της κρατικής μηχανής. 
      Απ’ αυτήν την άποψη δεν είναι τυχαίο ότι και αυτό έρχεται εδώ και όχι σε μία διάταξη του Υπουργείου Εσωτερικών. Είναι γιατί ακριβώς θέλουν να εντάξουν την Τοπική Αυτοδιοίκηση όχι στη δημοκρατική διαχείριση, διαφανή και υπόλογη απέναντι στους πολίτες δημότες κάθε δήμου και κάθε περιοχής, αλλά θέλουν να την εντάξουν στους σχεδιασμούς της ιδιωτικοποιημένης διαχείρισης της οικονομίας, στα Σ.Δ.Ι.Τ., στο Ε.Σ.Π.Α. και σ’ όλες αυτές τις προοπτικές ιδιωτικοποίησης της οικονομίας και της κεφαλαιουχικής εξάρτησης όλων των δραστηριοτήτων και της Τοπικής Αυτοδιοίκησης. Απ’ αυτήν την άποψη αυτό είναι όχι μόνο αντισυνταγματικό, αλλά και άρθρο-τομή, που για πρώτη φορά αποτολμάται σ’ αυτήν τη διάσταση, όχι μόνο απ’ αυτήν την Κυβέρνηση, αλλά και από οποιαδήποτε κυβέρνηση υπήρχε μέχρι τώρα.
	Δεν είναι τυχαία όλα αυτά. Δεν είναι τυχαίο το ότι αυτό το νομοσχέδιο κάνει μία νέα επίθεση αναδιανομής του παραγόμενου πλούτου σε βάρος της πλειοψηφίας των εργαζομένων, των νέων. Αυτή τη φορά ακόμα περισσότερο εντάσσει σ’ αυτήν τη δυσμενή αναδιανομή του πλούτου μεγάλες κατηγορίες επαγγελματιών, εμπόρων και αυτοαπασχολουμένων. Υπάρχει το επιχείρημα του Πρωθυπουργού και του Υπουργού Εθνικής Οικονομίας και Οικονομικών, αλλά και άλλων παραγόντων της Κυβέρνησης και της Πλειοψηφίας που αναγκάζονται –λέει- να προχωρήσουν σε φορολογικές επιβαρύνσεις εξαιτίας της διεθνούς οικονομικής κρίσης. Αυτό είναι ένα επιχείρημα το οποίο στρέφεται στην πραγματικότητα εναντίον της Κυβέρνησης, διότι την εμφανίζει να είναι και υποκριτική και δόλια επί του προκειμένου, διότι ήταν προβλέψιμη η οικονομική κρίση και είχε περιγραφεί και από πολλές πτέρυγες και από το Συνασπισμό Ριζοσπαστικής Αριστεράς εκτεταμένα στη συζήτηση για τον προϋπολογισμό. Είχαν τεθεί τα ερωτήματα: «Θα αυξήσετε το Φ.Π.Α.; Θα βάλετε νέους φόρους; Έτσι δεν βγαίνει, δεν υπάρχει τρόπος να βγει». 
      Ήταν προβλέψιμη η οικονομική κρίση. Δεν το θελήσατε, γιατί είχατε να περάσετε το ασφαλιστικό, γιατί θέλατε να πουλήσετε τα λιμάνια. Ήταν ένας τακτικισμός για να μην ενώσετε εναντίον σας όλα τα στρώματα της ελληνικής κοινωνίας και επιλέξατε τον τεμαχισμό. Τώρα όμως θα το αντιμετωπίσετε.
    Κύριε Πρόεδρε, η διεθνής οικονομική κρίση οφείλεται σε νεοφιλελεύθερες πολιτικές τις οποίες ασπάζεστε, υπηρετείτε και υλοποιείτε. Και αν πληρώνετε τώρα τις επιλογές σας πολιτικά –και θα τις πληρώσετε, είναι βέβαιο- το κρίσιμο ζήτημα είναι ότι οικονομικά και από άποψη βιοτικού επιπέδου αυτές τις επιλογές τις πληρώνει η ελληνική κοινωνία σχεδόν στο σύνολό της. 
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής, κ. ΑΝΑΣΤΑΣΙΟΣ ΝΕΡΑΝΤΖΗΣ)
    Εσείς όμως παρ’ όλα αυτά επιμένετε στις νεοφιλελεύθερες επιλογές σας. Και επιμένετε και με αυτό το νομοσχέδιο να υπηρετείτε το δόγμα σας και να μην κάνετε βήμα πίσω δηλαδή μια γενικευμένη συμπίεση του κόστους εργασίας, ακόμα μεγαλύτερη κερδοφορία για το κεφάλαιο, απεριόριστη ελευθερία της αγοράς.
    Προσέξτε όμως. Το κεφάλαιο σας θεωρεί «αναλώσιμους», κυρίες και κύριοι της Κυβέρνησης και της πλειοψηφίας. Σας θεωρεί χρήσιμους όσο μπορείτε να εξασφαλίζετε την κοινωνική ανοχή στα μέτρα που το συμφέρουν. Σας θεωρεί «αναλώσιμους» όμως και σας στηρίζει όσο κερδίζετε την εμπιστοσύνη της κοινωνίας, την οποία χάνετε σιγά-σιγά. Αναλώσιμες κυβερνήσεις όμως όταν ανέχονται να γίνονται αναλώσιμες υπονομεύουν το ίδιο το πολιτικό σύστημα και έτσι η κρίση του νεοφιλελευθερισμού, η κρίση του δικομματισμού οδηγείται σε κρίση του πολιτικού συστήματος. Γι’ αυτό και από την πλευρά του Συνασπισμού Ριζοσπαστικής Αριστεράς δεν θέτουμε μόνο επιμέρους ζητήματα αλλαγής πολιτικής, αλλά συνολικής ανατροπής της. 
    Ζυγιστήκατε στην Θεσσαλονίκη, επιχειρήσατε «τα καλλιστεία» της σοβαρής και υπεύθυνης Κυβέρνησης, του σοβαρού και υπεύθυνου Πρωθυπουργού. Αποτύχατε όμως να αποτρέψετε τις κοινωνικές κινητοποιήσεις. Ενώ υποτίθεται ότι μπορείτε να φορολογήσετε τους πλούσιους ούτε το θέλετε, ούτε το μπορείτε. Ενώ υποτίθεται ότι μπορείτε ως Κυβέρνηση να προστατέψετε το εισόδημα των εργαζομένων, το δημόσιο συμφέρον, τη δημόσια περιουσία, τους δημόσιους χώρους, θεωρητικά ίσως τα θέλετε, όμως δεν τα μπορείτε. 
    Ο δρόμος προς την πολιτική αποστρατεία σας πρέπει να είναι σύντομος. Και για σας και για την πολιτική σας. Αυτό το νομοσχέδιο είναι βέβαιο ότι θα σφραγίσει την κρίσιμη αλλαγή στην συνείδηση της ελληνικής κοινωνίας, γιατί πλέον ανοίξατε ένα ευρύ μέτωπο αντιπαλότητας με αυτήν. 
      (Χειροκροτήματα από την πτέρυγα του ΣΥ.ΡΙΖ.Α.)
     ΠΡΟΕΔΡΕΥΩΝ (Αναστάσιος Νεράντζης): Κλείνουμε τον κατάλογο των πρωτολογιών με τον Βουλευτή του ΠΑ.ΣΟ.Κ. στον Νομό Ηλείας, κ. Κουτσούκο.
     Ορίστε, κ. Κουτσούκο.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Είμαι τελευταίος ομιλητής και επιτρέψτε μου πριν μπω στην ενότητα των άρθρων την οποία συζητούμε σήμερα, να κάνω δύο αναφορές σε δύο θέματα τα οποία θεωρώ σημαντικά και αφορούν την συνεδρίασή μας. 
     Επειδή, αγαπητοί συνάδελφοι και κύριε Πρόεδρε, δεν έχω μάθει όταν με «φτύνουν να λέω ότι ψιχαλίζει», θεωρώ ιδιαίτερα επικίνδυνη την φασίζουσα αποστροφή της ομιλίας του Κοινοβουλευτικού Εκπροσώπου του ΛΑ.Ο.Σ. για τα άθλια κόμματα. 
     Βεβαίως, δεν είμαι εγώ που θα πάρω στην πλάτη μου το «άγος» του πολιτικού συστήματος, το οποίο βρίσκεται σε κρίση, ούτε θέλω να παράσχω «χείρα βοηθείας» στην δοκιμαζόμενη από τα εσωτερικά της προβλήματα, από τα σκάνδαλα, από την αντιλαϊκή πολιτική, Νέα Δημοκρατία.
     Θεωρώ όμως ότι όλα τα κόμματα έχουν προσφέρει στον τόπο. Είναι θεσμοί της δημοκρατίας και έχω την υποχρέωση να υπερασπίσω την ιστορία του κινήματός μου, του Πανελλήνιου Σοσιαλιστικού Κινήματος, που από την ίδρυσή του μέχρι σήμερα έχει προσφέρει και τις τρεις δεκαετίες στην δημοκρατία και στον τόπο. Και επιστρέφω αυτόν τον χαρακτηρισμό. 
     Η δεύτερή μου παρατήρηση είναι ότι και χθες και σήμερα και τώρα το απόγευμα ελάχιστοι συνάδελφοι της Νέας Δημοκρατίας τόλμησαν -και θεωρώ ότι ήσαν ήρωες οι λίγοι που μίλησαν- να υπερασπίσουν αυτή την αντιλαϊκή πολιτική της Νέας Δημοκρατίας. 
Είχαν, βέβαια το ενδιαφέρον τους να μάθουν τι γίνεται με τις εσωτερικές εξελίξεις, αλλά από την άλλη πλευρά είναι φανερή η αδυναμία τους να πουν στους πολίτες, στους ψηφοφόρους τους πως αποδέχονται και υποστηρίζουν μία τέτοια πολιτική. «Ποιούν τη νήσσα» και αναμένουν εξελίξεις.
      Και έρχομαι τώρα στο νομοσχέδιο και στην ενότητα των άρθρων που συζητάμε.  Και τα δύο κεφάλαια αυτής της ενότητας είναι η άλλη όψη της πολιτικής της επιβολής των φόρων που επιβάλλει η Κυβέρνηση με αυτό το νομοσχέδιο και τα άρθρα που θα συζητήσουμε αύριο. Γιατί λέω ότι είναι η άλλη όψη; Τεκμηρίωσα, κατά την άποψή μου, στην ομιλία μου επί της αρχής ότι η φορολογική επιδρομή και τα έκτακτα μέτρα της Νέας Δημοκρατίας οφείλονται τόσο στο γεγονός πως έχει δημιουργήσει πρόβλημα με την πολιτική της στην πραγματική οικονομία όσο και στις επιπτώσεις που έχει η κρίση στην πραγματική οικονομία, στα έσοδα, συν τη διαχειριστική της αδυναμία να λειτουργήσει τους φοροεισπρακτικούς μηχανισμούς, να περιορίσει τις σπατάλες και να επιβάλλει ένα κλίμα φορολογικής ευσυνειδησίας στους πολίτες. Θα έλεγα πως έκανε το αντίθετο, «έκλεινε πονηρά το μάτι» στους φοροφυγάδες. 
      Οι δύο ενότητες που συζητάμε, οι ειδικοί λογαριασμοί και η σύσταση του Φορέα Ελέγχου, είναι μία προσπάθεια να ελέγξει ένα μέρος των δαπανών και να καλύψει μέσω τυχόν πλεονασμάτων «μαύρες τρύπες» του προϋπολογισμού. Και θα γίνω πάρα πολύ συγκεκριμένος. Μας κατηγορήσατε ότι έχουμε διπλή γλώσσα σε ό,τι αφορά την κατάργηση των ειδικών λογαριασμών. Και ερωτώ: Από πότε η Αντιπολίτευση ή οι Βουλευτές της έχασαν το δικαίωμα να επισημαίνουν την αντιφατικότητα της πολιτικής της Κυβέρνησης και όχι μόνο να επισημαίνουν την αντιφατικότητα, αλλά κυρίως να αναφέρονται στο τι κρύβεται κάτω από τις γραμμές των ρυθμίσεων που διαβάζουμε; 
      Η πρώτη παρατήρηση είναι ότι αν η Κυβέρνηση ήθελε πραγματικά να καταργήσει τους ειδικούς λογαριασμούς, θα τους καταργούσε στο σύνολό τους. Δεν καταλαβαίνω με τη λογική σας, ποιες είναι οι εξαιρέσεις. Εάν θέλουμε τη διαφάνεια και την υπαγωγή όλων των λογαριασμών στον προϋπολογισμό, μπορούμε να το κάνουμε. Έχετε τη δυνατότητα, κύριε Υπουργέ, να το κάνετε. 
      Το δεύτερο είναι ότι πάρα πολλοί από αυτούς τους λογαριασμούς ήρθαν να καλύψουν αδυναμίες στη διαχείριση των δημοσίων οικονομικών, κοινωνικές ανάγκες μιας δεδομένης στιγμής, υπηρεσίες στους πολίτες και παροχές στους εργαζόμενους. Ένα ολοκληρωμένο σχέδιο κατάργησης των λογαριασμών έπρεπε να έχει αντιμετωπίσει το σύνολο αυτών των προβλημάτων με την κατάλληλη προεργασία, το διάλογο που έπρεπε να έχει προηγηθεί. Γνωρίζω ότι ούτε προεργασία έχετε κάνει ούτε κανένα διάλογο. Φέρνετε εδώ ρυθμίσεις και μετά πάμε, ως συνήθως, με την προχειρότητα που σας διακρίνει στο «βλέποντας και κάνοντας». 
      Εγώ ουδέποτε ήμουν ευτυχισμένος που οι εργαζόμενοι στο δημόσιο αντί να αμείβονται από τον κρατικό προϋπολογισμό και να είναι συντάξιμες οι αποδοχές τους, αμείβονταν μέσω ειδικών λογαριασμών. Γιατί πρέπει να σας πω, κύριε Υπουργέ, μιας και ετοιμάζετε τις ρυθμίσεις για το συνταξιοδοτικό των δημοσίων υπαλλήλων ότι με την πολιτική των ειδικών λογαριασμών οι συντάξιμες αποδοχές των εργαζομένων στο δημόσιο είναι πάρα πολύ λίγες και οι συντάξεις τους είναι και κάτω από το 50% των πραγματικών τους αποδοχών. Μπορώ να σας φέρω δύο παραδείγματα, αν και νομίζω ότι μπορείτε να τα κάνετε μόνος σας, για να διαπιστώσετε την αλήθεια των λόγων  μου.
      Όμως, μία πολιτική που να αντιμετωπίζει το ζήτημα των ειδικών λογαριασμών θα έπρεπε να σας έχει δώσει τη δυνατότητα πέντε χρόνια που είστε τώρα στην Κυβέρνηση να το λύσετε, μέσα από πραγματικές αυξήσεις στους βασικούς μισθούς και τις αποδοχές. Ο κ. Καραμανλής το Νοέμβριο του 2004, έμπλεος ενθουσιασμού από το εκλογικό αποτέλεσμα και τον αέρα που είχε τότε η Κυβέρνηση, δεσμεύθηκε στο συνέδριο της Α.Δ.Ε.Δ.Υ. ότι από τις αρχές του 2005 ξεκινάει τη συζήτηση για το νέο μισθολόγιο των δημοσίων υπαλλήλων. Το επικαλείστε και στην εισηγητική έκθεση.
      Και σας ερωτώ: Ποιος ήταν ο λόγος που τέσσερα τώρα χρόνια δεν μπορέσατε να ξεκινήσετε αυτή τη συζήτηση, για να έχετε δώσει άλλη δυνατότητα στους εργαζόμενους του δημοσίου μέσα από μία διαφορετική πολιτική;
Δεν το κάνατε, γιατί ακολουθήσατε μία πολιτική λιτότητας και είναι βέβαιο ότι ένα μισθολόγιο θέλει και γενναιότητα, θέλει και άλλη οικονομική βάση στη συζήτηση. 
      Έρχεστε τώρα, λοιπόν, με αυτήν τη ρύθμιση -και σας επισήμανα και στην επιτροπή αλλά και χθες στη συζήτηση επί της αρχής ότι δεν καλύπτετε τις παροχές κάθε είδους που λαμβάνονται μέσω των ειδικών λογαριασμών- και κάνετε μισό βήμα. Καταθέσατε μία νομοτεχνική βελτίωση. Αυτή, κατά την άποψή μου, για να διασκεδάσει τις ανησυχίες των εργαζομένων ότι θέλετε να «βάλετε χέρι στα λεφτά τους» και στα αποθεματικά των ταμείων τους, πρέπει να λέει ότι θα συμπεριλαμβάνει και τις κατοχυρωμένες με οποιοδήποτε τρόπο παροχές των εργαζομένων. Τότε, τουλάχιστον, θα πειστούν και θα καλυφθεί ένα μέρος από τις ανησυχίες, εξαιτίας των οποίων βρίσκονται σε κινητοποιήσεις. 
      Το δεύτερο σκέλος, σχετικά με τη σύσταση της διυπουργικής επιτροπής συμπεριλαμβάνει ακριβώς μία νοοτροπία συγκεντρωτικού χαρακτήρα στη διοίκηση και θέλει να καλύψει τη διοικητική σας αδυναμία. Διότι ποιος εμπόδισε τον όποιο διοικητή ενός μεγάλου νοσοκομείου που ορίσατε να εφαρμόσει το προεδρικό διάταγμα, με βάση το οποίο ήταν υποχρεωμένος να υλοποιήσει το δημόσιο λογιστικό σχέδιο για τα νοσοκομεία; Κανένας. Έρχεστε τώρα εδώ να μας πείτε ότι τον υποχρεώνετε με νόμο. Μα, με τον ίδιο τρόπο που μέχρι τώρα δεν εφαρμόσατε μία θεσμοθετημένη πολιτική για το δημόσιο λογιστικό, είναι βέβαιο ότι δεν θα την εφαρμόσετε και μεθαύριο. Και ποιος πληρώνει τα σπασμένα αυτής της πολιτικής, δηλαδή το να μη μπορείτε να ελέγξετε τις δαπάνες; Η Τοπική Αυτοδιοίκηση. Και μόνο με τη σκέψη ότι θέλετε να περιορίσετε την αυτοτέλειά της θα έπρεπε να σας το έχει επιστρέψει και να αρνηθεί να μπει σε οποιοδήποτε διάλογο μαζί σας για οποιαδήποτε διοικητική μεταρρύθμιση, εάν δεν πάρετε πίσω αυτές τις αυταρχικού χαρακτήρα ρυθμίσεις σε βάρος ενός «λαογέννητου» θεσμού, όπως είναι η Αυτοδιοίκηση. 
      Ευχαριστώ, κύριε Πρόεδρε, για την ανοχή σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο, για να δευτερολογήσω. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Λαφαζάνης για ένα λεπτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Θα ήθελα να κάνω δύο εκκλήσεις προς τον κύριο Υπουργό. 
      Πρώτον, ζητώ να υπάρξει μία ισχυρή δέσμευση μέσα από το νομοσχέδιο για τους υπό κατάργηση λογαριασμούς, ότι εγγυώνται πλήρως όλα τα επιδόματα, όλες τις παροχές προς τους εργαζόμενους ή επαγγελματίες που είχαν απολαβές από αυτούς τους ειδικούς λογαριασμούς. Αυτή η ισχυρή δέσμευση πρέπει να είναι ρητή, κατηγορηματική και ευθεία, με οποιεσδήποτε προσαυξήσεις -όπως υπήρχαν οι δεσμεύσεις- να δίδονται μέσα από αυτούς τους ειδικούς λογαριασμούς. Δεν είναι δυνατόν η διαφάνεια να οδηγήσει σε καταστρατήγηση εργασιακών δικαιωμάτων, απολαβών και μισθών. 
      Η δεύτερη έκκληση που θέλω να σας κάνω, είναι η εξής: Υπάρχουν πάρα πολλοί λογαριασμοί -μεταξύ των οποίων σας ανέφερα το λογαριασμό βελτίωσης κοινωνικής ασφάλισης- όπου γίνεται παρακράτηση πόρων από τους δικαιούχους τους, προκειμένου να επιτελείται ένας ειδικός συγκεκριμένος σκοπός προς όφελός τους. Δεν εγγυάστε με την κατάργηση του λογαριασμού -ενώ θα συνεχίζετε να εισπράττετε τους πόρους- ότι αυτοί οι πόροι θα κατευθύνονται, για να βελτιώσουν πραγματικά τον ειδικό σκοπό για τον οποίο γίνεται η παρακράτηση από εργαζόμενους ή κοινωνικές κατηγορίες. 
       Αυτά είναι δύο πάρα πολύ κρίσιμα και σημαντικά θέματα, πέραν των όποιων άλλων έχω τονίσει. Θα σας παρακαλέσω να τα ξαναδείτε και να κάνετε τις σχετικές βελτιώσεις, διότι θα προκαλέσετε θύελλες και πολύ μεγάλες αντιδράσεις στο επόμενο διάστημα. Δικαιολογημένες αντιδράσεις, διότι δεν καλύπτονται μεγάλες κατηγορίες εργαζομένων και δεν καλύπτονται κρατήσεις, οι οποίες γίνονται, ώστε να πηγαίνουν για το σκοπό για τον οποίο υποτίθεται ότι γίνονται αυτές οι κρατήσεις βελτίωσης της θέσης αυτών που συμβάλλουν στον ειδικό λογαριασμό. Δεν είναι δυνατόν η φορολογία να παραμένει φορολογία, τα τέλη να παραμένουν τέλη, αλλά τελικώς αυτός που θα εισπράξει να είναι ο κρατικός προϋπολογισμός και τα υπόλοιπα των λογαριασμών και να μην ωφεληθεί ο δικαιούχος. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υφυπουργός Οικονομίας και Οικονομικών κ. Λέγκας για δύο λεπτά. 
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
     Νομίζω ότι η ρητή διατύπωση στην οποία αναφέρθηκε ο κ. Λαφαζάνης προβλέπεται στην παράγραφο 5 του άρθρου 2 και νομίζω ότι υπερκαλύπτει αυτό το οποίο είπε όσον αφορά το λογαριασμό Λ.Β.Κ.Α. Οφείλετε να γνωρίζετε, αγαπητέ συνάδελφε, ότι καλύπτει, ως προς τις δαπάνες και υπερωρίες εργαζομένων. Δεν καταλαβαίνω γιατί να υπάρχει διαφοροποίηση γι’ αυτό τον ειδικό λογαριασμό. 
     Τώρα τέθηκε και μία παρατήρηση του κ. Κουτσούκου σχετικά με τη θέση του ΠΑ.ΣΟ.Κ.. Προσπάθησε να την ξεκαθαρίσει και να μας πει ότι τελικά η θέση του ΠΑ.ΣΟ.Κ. είναι η κατάργηση όλων των ειδικών λογαριασμών. Υπενθυμίζω για μία ακόμη φορά: Όταν προσπαθήσατε να καταργήσετε τους ειδικούς λογαριασμούς, στο νόμο που φέρατε, μία ολόκληρη παράγραφος αναφερόταν σε εξαιρέσεις δεκάδων λογαριασμών και βεβαίως δεν εξαιρέθηκαν αυτοί οι δεκάδες λογαριασμοί, αλλά όλοι οι λογαριασμοί. Ο νόμος αυτός δεν ίσχυσε.
     Κυρίες και κύριοι συνάδελφοι, από τη μεριά της Αντιπολίτευσης, κατά τη συζήτηση αυτής της ενότητας δόθηκε βαρύτητα στη φορολογική διάσταση του νομοσχεδίου. Μέχρι ενός σημείου η εστίαση σε αυτές τις διατάξεις είναι δικαιολογημένη, είναι εύκολη, είναι ευεξήγητη, διότι προσφέρεται για κριτική εκ του ασφαλούς, αλλά και για ανέξοδη μικροκομματική εκμετάλλευση, ειδικά από όσους πιστεύουν ότι η απόσταση από την εξουσία τους απαλλάσσει από την οποιαδήποτε ευθύνη να καταθέτουν προτάσεις, να έχουν ένα ξεκάθαρο πολιτικό λόγο. Γιατί είναι γεγονός –και αναφέρομαι κυρίως στην πλευρά του ΠΑ.ΣΟ.Κ.- ότι πρόταση δεν ακούστηκε. Και αν αυτό βεβαίως είναι ανεκτό για τα μικρότερα κόμματα, οπωσδήποτε προφανώς δεν είναι ανεκτό για ένα κόμμα που υποτίθεται ότι διεκδικεί την εξουσία. Όπως δεν είναι ανεκτό να προτείνει ή να προσπαθεί να πει ότι σε κάθε περίπτωση αναφερόμενο στο αφορολόγητο, προτιμά τους κεφαλικούς φόρους, προτιμά τις έκτακτες εισφορές, ακόμα και ως επιχείρημα σύγκρισης. 
     Ωστόσο, πιστεύω ότι κάποια στιγμή θα πρέπει επιτέλους να ξεπεράσουν τα όρια που θέτει η σκληρή κομματική γραμμή, να ανοίγουν τα μάτια στην πραγματικότητα. Και η πραγματικότητα είναι ότι η Κυβέρνηση με το μεταρρυθμιστικό της πρόγραμμα έχει καταφέρει να δημιουργήσει μία σθεναρή οικονομία απέναντι στις πιέσεις που ασκεί η διεθνής οικονομική συγκυρία. 
     Παρά ταύτα είμαστε υποχρεωμένοι να βρισκόμαστε σε συνεχή εγρήγορση και βεβαίως να λαμβάνουμε τα αναγκαία μέτρα που θα διασφαλίσουν ένα καλύτερο μέλλον στους πολίτες της χώρας και βεβαίως αυτό το μέλλον μπορεί να διασφαλιστεί με διαφάνεια στα δημόσια οικονομικά, με περιστολή των δαπανών, με φορολογική δικαιοσύνη και αυτές τις αρχές νομίζω ότι τις εξυπηρετεί με απόλυτη σαφήνεια το παρόν νομοσχέδιο. 
     Σας ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
     Κηρύσσεται περαιωμένη η συζήτηση επί της ενότητας των άρθρων 1 έως 13 και εισερχόμαστε στην ψήφισή τους κεχωρισμένως. 
     Ερωτάται το Τμήμα: Γίνεται δεκτό το άρθρο 1 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Τμήμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Τμήμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό ως έχει κατά πλειοψηφία.
     
     Ερωτάται το Τμήμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 11 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 13 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 13 έγινε δεκτό ως έχει, κατά πλειοψηφία.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.27΄ λύεται η συνεδρίαση για αύριο ημέρα Πέμπτη 11 Σεπτεμβρίου 2008 και ώρα 9.30΄ με αντικείμενο εργασιών του Τμήματος, νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του  Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
