      Τρίτη 25 Μαΐου 2004
      ΣΥΝΕΔΡΙΑΣΗ ΚΣΤ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας Βουλευτών, κ. Ε. Χαϊτίδη, κ. Α. Διαμαντοπούλου, σελ.
      3. Ανακοινώνεται ότι ο Εισαγγελέας του Αρείου Πάγου υπέβαλε στη Βουλή αναφορά της Εισαγγελέως Πρωτοδικών Αθηνών μετά συνημμένων δικογραφιών που αφορούν στον πρώην Υφυπουργό Οικονομικών κ. Α. Φωτιάδη, σελ.
      4. Ανακοινώνεται ότι ο Υπουργός Δικαιοσύνης υπέβαλε στη Βουλή μηνυτήρια αναφορά που αφορά στον πρώην Υπουργό Εθνικής Παιδείας και Θρησκευμάτων κ. Π. Ευθυμίου, «Ποινική Ευθύνη των Υπουργών», σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 27 Μαΐου 2004, σελ.
      4. Συζήτηση επικαίρων ερωτήσεων, σελ.
      α) Προς τον Υπουργό Τουρισμού σχετικά με τη μείωση του ορίου αρτιότητας για επέκταση και ανέγερση ξενοδοχειακών επιχειρήσεων στο νομό Λασιθίου, σελ.
      β) Προς τον Υπουργό Υγείας και Κοινωνικής Αλληλεγγύης
      i) σχετικά με την καθυστέρηση παράδοσης της νέας πτέρυγας του Νοσοκομείου Τρικάλων κλπ., σελ.
      ii) σχετικά με δημοσιεύματα του Τύπου αναφερόμενα σε δίκτυο εμπορίας οργάνων από παιδιά για μεταμόσχευση κ.λπ., σελ.
      γ) Προς τον Υπουργό Πολιτισμού σχετικά με την απαλλοτρίωση του Μεγάρου Ιόλα στην Αγία Παρασκευή κ.λπ., σελ.
      δ) Προς τον Υπουργό Εμπορικής Ναυτιλίας σχετικά με την ακτοπλοϊκή σύνδεση της Καλύμνου με το λιμάνι του Πειραιά, σελ.
      ε) Προς τον Υπουργό Οικονομίας και Οικονομικών σχετικά με την επέκταση της Τελωνιακής Συμφωνίας μεταξύ Ευρωπαϊκής Ένωσης και Ηνωμένων Πολιτειών Αμερικής, τον έλεγχο ελληνικών λιμανιών από Aμερικανούς τελωνειακούς κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) ΚΑΤΑΘΕΣΗ ΣΧΕΔΙΩΝ ΝΟΜΩΝ:
      α) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Μερική απασχόληση στο Δημόσιο, στους ΟΤΑ και στα νομικά πρόσωπα δημοσίου δικαίου», σελ.
      β) Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας Στρατιωτικής Συνεργασίας μεταξύ του Υπουργείου Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας», σελ.
      γ) Οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λαϊκής Δημοκρατίας της Κίνας», σελ.
      δ) Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)», σελ.
      2)Κατάθεση Έκθεσης Διαρκούς Επιτροπής
      Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κατάργηση ειδικής εισφοράς επί των συντάξεων του δημοσίου και των άλλων ασφαλιστικών φορέων», σελ.
      ΟΜΙΛΗΤΕΣ
      ΕΠΙ ΤΩΝ ΕΠΙΚΑΙΡΩΝ ΕΡΩΤΗΣΕΩΝ
      ΑΛΑΒΑΝΟΣ Α., σελ.
      ΓΚΑΤΖΗΣ Ν., σελ.
      ΔΑΜΑΝΑΚΗ Μ., σελ.
      ΚΑΚΛΑΜΑΝΗΣ Ν., σελ.
      ΚΑΡΧΙΜΑΚΗΣ Μ., σελ.
      ΚΕΦΑΛΟΓΙΑΝΝΗΣ Ε., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΛΙΑΣΚΟΣ Α., σελ.
      ΠΑΝΤΕΛΑΚΗ Ε., σελ.
      ΡΕΓΚΟΥΖΑΣ Α., σελ.
      ΤΑΤΟΥΛΗΣ Π., σελ.
ΠΡΑΚΤΙΚΑ  ΒΟΥΛΗΣ
ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΚΣΤ΄
Τρίτη 25 Μαΐου 2004
      Αθήνα, σήμερα στις 25 Μαΐου 2004, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχαήλ Καρχιμάκη, Βουλευτή Λασιθίου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Παλλήνης ζητεί τον καθαρισμό του Λόφου Λεβίδη για την αισθητική και ασφάλεια του ολυμπιακού χωριού.
      2) Ο Βουλευτής Αιτωλ/νίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Μελισσοκόμων Αιτωλ/νίας ζητεί τη λήψη μέτρων για την προστασία και ενίσχυση της μελισσοκομίας, όπως: την επέκταση του μέτρου της επιδότησης πετρελαίου στα αγροτικά - μελισσοκομικά αυτοκίνητα κ.α.
      3) Ο Βουλευτής Αιτωλ/νίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία η ΤΕΔΚ Αιτωλ/νίας διαμαρτύρεται για τη μεταφορά υπηρεσίας του ΥΠΕΧΩΔΕ από την πόλη της Ναυπάκτου στο Νομό Αχαΐας.
      4) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πολιτιστικός Σύλλογος Καυκασίων Καλαμαριάς Θεσσαλονίκης «Ο ΠΡΟΜΗΘΕΑΣ» ζητεί την παραχώρηση οικοπέδου για την κατασκευή κτιρίου για τη στέγαση των πολιτιστικών δραστηριοτήτων του.
      5) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο Σάμου  διαμαρτύρεται για τη διακοπή λειτουργίας του εργοστασίου «Εριοϋφαντουργική».
      6) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι Εργαζόμενοι και συνταξιούχοι της Φωκίδας ζητούν την αύξηση των συντάξεων, την κατάργηση των αντιασφαλιστικών νόμων  κ.λπ.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην κατάσταση που επικρατεί στη Σπιναλόγκα.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις προτάσεις ένταξης έργων στα Περιφερειακά Επιχειρησιακά Προγράμματα της Κρήτης.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις προτεραιότητες του αναπτυξιακού προγράμματος του Νομού Λασιθίου.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις καθυστερήσεις των έργων του βόρειου οδικού άξονα.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά αίτημα χρηματοδότησης του Δήμου Σητείας.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανεξέλεγκτη βόσκηση στις ορεινές και ημιορεινές περιοχές του Νομού Λασιθίου.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στη δημιουργία Βιοτεχνικού Πάρκου στον Άγιο Νικόλαο.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στο πρόβλημα στέγασης του ΤΕΙ Ιεράπετρας.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία συμβασιούχοι του ΚΕΠ της Νομαρχιακής Αυτοδιοίκησης Λασιθίου ζητούν τη μονιμοποίησή τους.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Θεραπευτηρίου Χρονίων Παθήσεων Λασιθίου ζητεί την καταβολή δεδουλευμένων αποδοχών στα μέλη του.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί οικονομική ενίσχυση για τη συντήρηση τμημάτων στο οδικό δίκτυο του Νομού Λασιθίου.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Επαγγελματοβιοτεχνών Επαρχίας Σητείας ζητεί την ικανοποίηση αιτήματος σχετικά με οφειλές των μελών της προς το ΤΕΒΕ.
      19) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Ένωση Δημοσίων Πολιτικών Υπαλλήλων Υ.ΕΘ.Α. Νομού Τρικάλων ζητεί τη μεταφορά της 62ης Μονάδας Επιστράτευσης από το Στρατόπεδο «Σίσκου» στο Φλαμούλι Τρικάλων.
      20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί τη λήψη μέτρων για τη διασφάλιση των οδικών μεταφορών στην Ιταλία.
      21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην υποχρέωση των Σχολικών Επιτροπών να υποβάλλουν φορολογικές δηλώσεις.
      22) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία το Σωματείο Μωσαϊκών Πλακάδων και Συναφών Επαγγελμάτων «Ο ΕΡΜΗΣ» διαμαρτύρεται για διατάξεις του Ν. 2676/99 που αφορούν στη συνταξιοδότηση από το ΙΚΑ των γυναικών που βρίσκονται «εν χηρεία».
      23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την αναθεώρηση του Κοινοτικού Πλαισίου που καθορίζει τη λειτουργία των μηχανημάτων έργων.
      24) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ανέστης Τοσίδης ζητεί τη ρύθμιση των πανωτοκίων.
      25) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Ομοσπονδία Επαγγελματιών Βιοτεχνών και Εμπόρων Νομού Λάρισας ζητεί την αλλαγή χρήσης γης βάσει πολεοδομικού σχεδιασμού.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία αναπληρωτές και ωρομίσθιοι καθηγητές ζητούν τη μονιμοποίηση των συμβασιούχων εκπαιδευτικών μετά από 24μηνη προϋπηρεσία.
      27) Ο Βουλευτής Αιτωλ/νίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία ο Δήμαρχος Ναυπάκτου διαμαρτύρεται για τη μεταφορά Υπηρεσίας του ΥΠΕΧΩΔΕ Ναυπάκτου στην Αχαΐα.
      28) Ο Βουλευτής Αιτωλ/νίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία η Δ/νση Πρόνοιας της Νομαρχιακής Αυτοδιοίκησης Αιτωλ/νίας ζητεί καταβολή στους δικαιούχους της οικονομικής ενίσχυσης λόγω του σεισμού της 14ης/8/2003.
      29) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ο Αγροτικός Συνεταιρισμός Μεσσήνης ζητεί τη λήψη μέτρων για την προστασία του εμπορίου της πατάτας.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη πρασίνου στην πόλη της Πάτρας.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις αιτίες που οδηγούν στην κατακόρυφη κάμψη των γεννήσεων.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά κύκλωμα έκδοσης πλαστών διαβατηρίων στο λιμάνι της Πάτρας.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Θεραπευτικό Παιδαγωγικό Κέντρο Πατρών Απροσαρμόστων Παίδων «Η ΜΕΡΙΜΝΑ» ζητεί οικονομική ενίσχυση για την ομαλή συνέχιση της λειτουργίας του.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Αθανάσιος Παναγόπουλος, κάτοικος Ρωμανού Ελεκίστρας Πατρών ζητεί την αύξηση της επιδότησης για τη μεταστέγαση της κτηνοτροφικής μονάδας του.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Ενιαίος Σύλλογος Εργαζομένων ΟΤΑ Νομού Αχαΐας ζητεί την επίλυση προβλήματος ιατροφαρμακευτικής περίθαλψης.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα εμπόδια που θα δημιουργηθούν  από την άφιξη τουριστών από χώρες «εκτός συνθήκης».
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Ναυτικών Πρακτόρων Πατρών και Δυτικής Ελλάδος ζητεί την τοποθέτηση μέλους του Δ.Σ. της στον Οργανισμό Λιμένος Πατρών.
      38) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Βιοτεχνών Αργυροχρυσοχόων-Κοσμηματοπωλών-Ωρολογοπολών ζητεί την επίλυση ζητήματος που τους απασχολεί.
      39) Οι Βουλευτές κύριοι ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ και ΦΩΤΗΣ ΚΟΥΒΕΛΗΣ κατέθεσαν αναφορά με την οποία ο Σύλλογος Διοικητικών Υπαλλήλων του ΤΕΙ Ηπείρου ζητεί να συμπεριληφθούν στο υπό ψήφιση Προεδρικό Διάταγμα  και οι συμβασιούχοι των ΤΕΙ Ηπείρου γιατί σε αντίθετη περίπτωση δεν θα είναι δυνατή η λειτουργία των Τμημάτων του Ιδρύματος.
      40) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Μολάων ζητεί την ίδρυση και λειτουργία ΤΕΙ στο Δήμο Μολάων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 216/22-4-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 103308/1128/52Β/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ερώτησης, με αρ. 216, που κατατέθηκε στις 22-4-2004 από τη Βουλευτή κ. Μαρία Δαμανάκη και στο πλαίσιο των αρμοδιοτήτων μας, σας γνωρίζουμε τα εξής:
     1. Το ΥΠΕΧΩΔΕ αναγνωρίζοντας τα προβλήματα που υπάρχουν στον τρόπο διαχείρισης των ιατρικών αποβλήτων (ΙΑ) και λαμβάνοντας υπόψη το γεγονός πως περίπου 70% του συνόλου των ιατρικών αποβλήτων παράγονται στην περιοχή Αττικής και Κεντρικής Μακεδονίας:
     - χρηματοδότησε τον ΕΣΔKNA (Μάιος 1992), για την αγορά 2 ειδικών απορριμματοφόρων οχημάτων συλλογής και μεταφοράς των ΙΑ με σκοπό την καύση τους στον αποτεφρωτικό κλίβανο που λειτουργεί με ευθύνη του ΕΣΔΚΝΑ,
     - χρηματοδότησε επίσης τον ΕΣΔΚΝΑ για την κατασκευή ειδικού αποτεφρωτικού κλιβάνου, δυναμικότητας 30 τόνων την ημέρα, ο οποίος έχει εγκατασταθεί και λειτουργεί στο ΧΥΤ Α Λιοσίων, για την καύση αποκλειστικά ΙΑ.
     2. Εκδόθηκε πρόσφατα η ΚΥΑ 37591/2031/1-10-2003 (ΦΕΚ 1419/Β), η οποία αποσκοπεί στον καθορισμό μέτρων, όρων και διαδικασιών για τη διαχείριση των ως άνω αποβλήτων, ώστε να διασφαλίζεται η Δημόσια Υγεία και το Περιβάλλον, καθώς και ο αποτελεσματικός έλεγχος της εν λόγω διαχείρισης. Η εφαρμογή της προαναφερόμενης ΚΥΑ, με τη θέσπιση ενός πλαισίου ολοκληρωμένης διαχείρισης των ΙΑ από τις ΥΜ, διασφαλίζει την περιβαλλοντικά ορθή διαχείριση αυτών των αποβλήτων στο σύνολο της χώρας.
     3. Σχετικά με την εφαρμογή της προαναφερόμενης ΚΥΑ, απεστάλη το υπ' αρ. 113929/2456/20-10-2003 έγγραφο του Γενικού Δ/ντή περιβάλλοντος προς όλες τις Περιφέρειες και Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας. Με το εν λόγω έγγραφο, εκτός από την παροχή σχετικής ενημέρωσης, ζητήθηκαν από τους αποδέκτες του εγγράφου η ανάληψη ενεργειών στον τομέα ευθύνης τους και η ενημέρωση των υπόχρεων φορέων διαχείρισης των ΙΑ. Ειδικότερα δε από το Υπουργείο Υγείας ζητήθηκε η ενημέρωση των νοσηλευτικών ιδρυμάτων της χώρας.
     Επίσης, επισημάνθηκε ότι οι ήδη λειτουργούσες εγκαταστάσεις επεξεργασίας ΕΙΑ -εντός ή εκτός ΥΜ που δεν πληρούν κατά την έναρξη ισχύος της ΚΥΑ τα αναφερόμενα στην παράγραφο 1 του άρθρου 16, οφείλουν να παύσουν να λειτουργούν.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 192/21-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 131764/46Β/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Aπαντώντας στην ερώτηση με αριθμό 192, που κατατέθηκε στις 21.4.04 από τη Βουλευτή κ. Ασημίνα Ξηροτύρη Αικατερινάρη και αφορά την εκπομπή διοξινών σε εργοστάσια, νοσοκομεία και βιομηχανίες πάνω από τα επιτρεπόμενα όρια, σας γνωρίζουμε τα ακόλουθα:
     Το όριο των 0,1 ng/m3 τίθεται από την Οδηγία 2000/76 (για την αποτέφρωση των αποβλήτων) και αφορά την εκπομπή διοξινών από μονάδες αποτέφρωσης και συναποτέφρωσης αποβλήτων.
     Οι κάμινοι των χαλυβουργείων δεν εμπίπτουν στο πεδίο εφαρμογής της παραπάνω Οδηγίας καθόσον δε συνιστούν μονάδες αποτέφρωσης.
     Εξάλλου, δεν υπάρχει θεσμοθετημένο όριο εκπομπής στη χώρα μας για τις διοξίνες στα αέρια απόβλητα.
     Ειδικά για τις χαλυβουργίες και λοιπές βιομηχανικές εγκαταστάσεις που υπάγονται στην Οδηγία 96/61/ΕΚ (IPPC) μπορεί να καθορίζονται οριακές τιμές εκπομπής ρυπαντικών ουσιών (συμπεριλαμβανομένων και των διοξινών) μέσω των Αποφάσεων Έγκρισης Περιβαλλοντικών Όρων των διαφόρων δραστηριοτήτων σύμφωνα με τις διατάξεις της παρ. 3α) του άρθρου 12 της ΚΥΑ Η.Π. 11014/703/Φ104/03 (ΦΕΚ 332Β) σχετικά με τη διαδικασία περιβαλλοντικής αδειοδότησης έργων και δραστηριοτήτων και τη σχετική βιβλιογραφία όπως π.χ. τα Κείμενα Αναφοράς για τις Βέλτιστες Διαθέσιμες Τεχνικές που εκδίδονται από την Ευρωπαϊκή Ένωση.
     Οι συγκεντρώσεις εκπομπών διοξινών και φουρανίων που μπορεί να επιτευχθούν με την εφαρμογή των Βέλτιστων Διαθέσιμων Τεχνικών στις μονάδες παραγωγής χάλυβα σύμφωνα με τα παραπάνω Κείμενα Αναφοράς είναι της τάξης των 0,1-0,5 ng Ι-TEQ/Nm3.
     Οι αναφερόμενες στο ερώτημα τιμές μετρήσεων σε εργοστάσιο χαλυβουργίας μπορεί να αφορούν μια μεμονωμένη περίπτωση και σε καμία περίπτωση δεν πρέπει να γενικεύονται για όλες τις. παρεμφερείς βιομηχανικές εγκαταστάσεις, δεδομένου ότι τόσο η χρήση διαφορετικής τεχνολογίας παραγωγικής διαδικασίας όσο και η εφαρμογή διαφορετικών μεθόδων αντιρρύπανσης οδηγούν σε διαφοροποιημένα αποτελέσματα ατμοσφαιρικών εκπομπών.
     Επισημαίνεται ότι δεν υπάρχει λόγος δημιουργίας ξεχωριστού φορέα με αρμοδιότητα τη συνεχή παρακολούθηση και έλεγχο των αέριων εκπομπών διοξινών στη χώρα μας, δεδομένου ότι η αρμοδιότητα αυτή καλύπτεται από την Ειδική Υπηρεσία Επιθεωρητών Περιβάλλοντος που συστάθηκε στο ΥΠΕΧΩΔΕ σύμφωνα με το άρθρο 9, παρ. Α1 του Ν. 2947/01 (ΦΕΚ 228Α) και στελεχώθηκε σύμφωνα με το Π.Δ. 165/03 (ΦΕΚ 137 Α). Η Υπηρεσία αυτή έχει αρμοδιότητα μεταξύ άλλων τον έλεγχο της τήρησης της περιβαλλοντικής νομοθεσίας, των εγκεκριμένων περιβαλλοντικών όρων και κατά συνέπεια και των οριακών τιμών εκπομπής αέριων αποβλήτων που έχουν θεσπιστεί για την πραγματοποίηση δημόσιων έργων, την κατασκευή και λειτουργία χώρων υγειονομικής ταφής απορριμμάτων, τη λειτουργία τουριστικών εγκαταστάσεων, βιομηχανιών, εξορυκτικών δραστηριοτήτων, κτηνοτροφικών εγκαταστάσεων, υδατοκαλλιεργειών και άλλων δραστηριοτήτων.
     Εξάλλου, η συντριπτική πλειοψηφία των εκπεμπόμενων διοξινών στην ατμόσφαιρα προέρχεται από φυσικές και περιστασιακές αιτίες (π.χ. πυρκαγιές, ηφαιστειακές εκπομπές κλπ), οι οποίες δε μπορούν να ελεγχθούν διότι δεν είναι γνωστές εκ των προτέρων.
     - Σχετικά με τη διαχείριση των νοσοκομειακών αποβλήτων σας γνωρίζουμε τα εξής:
     1. Το ΥΠΕΧΩΔΕ αναγνωρίζοντας τα προβλήματα που υπάρχουν στον τρόπο διαχείρισης των ιατρικών αποβλήτων (ΙΑ) και λαμβάνοντας υπόψη το γεγονός πως περίπου 70% του συνόλου των ΙΑ παράγονται στην περιοχή Αττικής και Κεντρικής Μακεδονίας:
     - χρηματοδότησε τον ΕΣΔΚΝΑ (Μάϊος 1992), για την αγορά 2 ειδικών απορριμματοφόρων οχημάτων συλλογής και μεταφοράς των ΙΑ με σκοπό την καύση τους στον αποτεφρωτικό κλίβανο που λειτουργεί με ευθύνη του ΕΣΔΚΝΑ,
     - χρηματοδότησε τον ΕΣΔΚΝΑ για την κατασκευή ειδικού αποτεφρωτικού κλιβάνου, δυναμικότητας 30 τόνων την ημέρα, ο οποίος έχει εγκατασταθεί και λειτουργεί στο ΧΥΤΑ Λιοσίων, για την καύση αποκλειστικά ΙΑ και 
     - χρηματοδότησε μελέτη με τίτλο: «ΠΡΟΚΑΤΑΡΚΤΙΚΗ ΜΕΛΕΤΗ ΚΑΤΑΣΚΕΥΗΣ ΜΟΝΑΔΑΣ ΘΕΡΜΙΚΗΣ ΕΠΕΞΕΡΓΑΣΙΑΣ ΕΠΙΚΙΝΔΥΝΩΝ ΑΠΟΒΛΗΤΩΝ ΝΟΣΗΛΕΥΤΙΚΩΝ ΙΔΡΥΜΑ ΤΩΝ ΠΕΡΙΦΕΡΕΙΑΣ ΚΕΝΤΡΙΚΗΣ ΜΑΚΕΔΟΝΙΑΣ» (Δεκέμβριος 1998), για την αντιμετώπιση του προβλήματος και στη Β. Ελλάδα.
     2. Για τη διαχείριση των ΙΑ από υγειονομικές μονάδες (ΥΜ), εκδόθηκε πρόσφατα η ΚΥΑ 37591/2031/1.10.2003 (ΦΕΚ 1419Β), η οποία αποσκοπεί στον καθορισμό μέτρων, όρων και διαδικασιών για τη διαχείριση των ως άνω αποβλήτων, ώστε να διασφαλίζεται η Δημόσια Υγεία και το Περιβάλλον, καθώς και ο αποτελεσματικός έλεγχος της εν λόγω διαχείρισης. Ειδικότερα, η παραπάνω ΚΥΑ προβλέπει, μεταξύ άλλων, όρους και προϋποθέσεις για τη διαχείριση τόσο των ΙΑ που προσομοιάζουν με τα οικιακά, όσο και των επικίνδυνων ιατρικών αποβλήτων (ΕΙΑ), καθώς επίσης και τους απαιτούμενους ελέγχους.
     Όσον αφορά τα ΕΙΑ, ορίζονται ειδικές ρυθμίσεις σχετικά με τις ακόλουθες εργασίες διαχείρισης:
     - Συλλογή, Μεταφορά, Προσωρινή Αποθήκευση εντός ΥΜ (άρθρο 6) 
     - Μεταφορά, Προσωρινή Αποθήκευση εκτός ΥΜ (άρθρο 7)
     - Επεξεργασία των ΕΙΑ εντός και εκτός των ΥΜ, με ιδιαίτερη αναφορά στην
       Αποτέφρωση και την Αποστείρωση (άρθρο 8) και
     - Τελική Διάθεση των ΕΙΑ μετά την επεξεργασία τους (άρθρο 9).
     Επίσης, όσον αφορά τις εγκαταστάσεις αποτέφρωσης, η ακατάλληλη λειτουργία των οποίων μπορεί να προκαλέσει τη διαφυγή διοξινών στο περιβάλλον, ορίζονται ελάχιστες τεχνικές και περιβαλλοντικές απαιτήσεις στο Παράρτημα 2 της ίδιας ΚΥΑ. Οι ως άνω απαιτήσεις, όσον αφορά τις οριακές τιμές εκπομπών κατά την αποτέφρωση των ΕΙΑ, ορίζουν ότι θα τηρούνται κατ' ελάχιστον τα προβλεπόμενα στην Οδηγία 2000/76/ΕΚ (για την αποτέφρωση των αποβλήτων). Προκειμένου για τις διοξίνες, η παραπάνω Οδηγία προβλέπει.. ανώτατο όριο εκπομπών στα αέρια καύσης τα 0,1 ng/m3.
     Η εφαρμογή της προαναφερόμενης ΚΥΑ, με τη θέσπιση ενός πλαισίου ολοκληρωμένης διαχείρισης των ΙΑ από τις ΥΜ, διασφαλίζει την περιβαλλοντικά ορθή διαχείριση αυτών των αποβλήτων στο σύνολο της χώρας.
     Σχετικά με την εφαρμογή αυτής της ΚΥΑ, απεστάλη το υπ' αρ. 113929/2456/20.10.2003 έγγραφο του Γενικού Δ/ντή Περιβάλλοντος προς όλες τις Περιφέρειες και τις Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας. Με το εν λόγω έγγραφο, εκτός από την παροχή σχετικής ενημέρωσης, ζητήθηκαν από τους αποδέκτες του εγγράφου η ανάληψη ενεργειών στον τομέα ευθύνης τους και η ενημέρωση των υπόχρεων φορέων διαχείρισης των ΙΑ, ειδικότερα δε από το Υπουργείο Υγείας ζητήθηκε η ενημέρωση των νοσηλευτικών ιδρυμάτων της χώρας.
     Επίσης, επισημάνθηκε ότι οι ήδη λειτουργούσες εγκαταστάσεις επεξεργασίας ΕΙΑ εντός ή εκτός ΥΜ που δεν πληρούν κατά την έναρξη ισχύος της ΚΥΑ τα αναφερόμενα στην παράγραφο 1 του άρθρου 16, οφείλουν να παύσουν να λειτουργούν.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 174/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 125094/43Β/6-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην ερώτηση με αριθμό 174 που κατατέθηκε στις 21-04-2004 από το Βουλευτή κ. Μιχάλη Καρχιμάκη, σας γνωρίζουμε τα ακόλουθα:
     1. Η Μελέτη Περιβαλλοντικών Επιπτώσεων (ΜΠΕ) του έργου του θέματος διαβιβάσθηκε στην Ειδική Υπηρεσία Περιβάλλοντος (ΕΥΠΕ) του ΥΠΕΧΩΔΕ τις 12-05-2003 (β' σχετικό), προκειμένου να διευκρινισθεί η κατάταξη του έργου σύμφωνα με την υπ. αριθ. ΗΠ 15393/2332/2002 (ΦΕΚ 1022/Β/2002) στα πλαίσια της διαδικασίας περιβαλλοντικής αδειοδότησής του. Από την εξέταση του φακέλου της ΜΠΕ διαπιστώθηκε η ανάγκη παροχής συμπληρωματικών στοιχείων για την πληρέστερη αξιολόγηση των χαρακτηριστικών του έργου και των περιβαλλοντικών επιπτώσεών του.
     2. Λόγω παρέλευσης άπρακτης της προθεσμίας υποβολής συμπληρωματικών στοιχείων, η ΜΠΕ του έργου τέθηκε στο Αρχείο της ΕΥΠΕ (γ΄ σχετικό). Μετά από σχετικό έλεγχο του αρχείου της ΕΥΠΕ διαπιστώθηκε ότι μέχρι και σήμερα δεν έχει υποβληθεί νέος σχετικός φάκελος του έργου.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 529/6-5-04 ερώτηση του Βουλευτή κ. Στέλιου Ματζαπετάκη δόθηκε με το υπ’ αριθμ. ΑΣ356/17-5-04 έγγραφο από τον Υφυπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση, επισημαίνω τα ακόλουθα:
     Στο πλαίσιο του Συμβουλίου Απόδημου Ελληνισμού (ΣΑΕ), λειτουργούν σήμερα έξι ιατρικά κέντρα, εκ των οποίων τρία στη Γεωργία, ένα στην Αρμενία, ένα στην Ουκρανία και ένα στην Αλβανία. Τα κέντρα αυτά υποστηρίζονται οικονομικά από την ελληνική Πολιτεία, την κυβέρνηση των ΗΠΑ, καθώς και από ιδιωτικούς φορείς και φιλανθρωπικά ιδρύματα.
     Πρόθεση της κυβέρνησης είναι ασφαλώς η αναβάθμιση του ΣΑΕ, ώστε να ανταποκρίνεται στις σημερινές συνθήκες και στις ανάγκες που προκύπτουν. Για το λόγο αυτό και πριν την οριστικοποίηση οιουδήποτε νομοθετικού κειμένου, το οποίο θα συζητηθεί και στη Διακομματική Επιτροπή Απόδημου Ελληνισμού της Βουλής, αναμένονται οι εισηγήσεις και λεπτομερείς προτάσεις του ίδιου του ΣΑΕ, προς κάλυψη ακριβώς των αναγκών αυτών. Η νομοθετική ρύθμιση θα είναι προϊόν των σχετικών διαβουλεύσεων μεταξύ των εκπροσώπων του ΣΑΕ και της Πολιτείας, ώστε να επιτευχθεί και η επιδιωκόμενη ουσιαστική αναβάθμιση του εν λόγω Συμβουλίου.
     Ο Υφυπουργός
     ΠΑΝΑΓΙΩΤΗΣ ΣΚΑΝΔΑΛΑΚΗΣ»
      5. Στην με αριθμό 41/1-4-04 ερώτηση του Βουλευτή κ. Ιωάννη Γιαννέλη δόθηκε με το υπ’ αριθμ. 1039578/29/11-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. πρωτ: 41/1.4.04 ερώτησης που κατέθεσε ο Βουλευτής κ. Ιωάννης Γιαννέλης και μας διεβίβασε το Υπουργείο Αγροτικής Ανάπτυξης και Τροφίμων με το με αριθ. πρωτ.14/23.4.04 έγγραφό του, σχετικά με το ανωτέρω θέμα, σας γνωρίζουμε τα εξής:
     Α. 1. Με τις διατάξεις της παραγράφου 1 του άρθρου 31 του ν.2238/94, όπως τροποποιήθηκε με τις διατάξεις του άρθρου 5 του ν.3091/2002 θεσπίστηκε ο λογιστικός τρόπος προσδιορισμού του καθαρού εισοδήματος των εμπορικών επιχειρήσεων που τηρούν βιβλία δεύτερης κατηγορίας του Κώδικα Βιβλίων και Στοιχείων για τις χρήσεις που αρχίζουν από 1.1.2003 και μετά. Δηλαδή οι επιχειρήσεις αυτές θα φορολογούνται, με βάση τα πραγματικά τους κέρδη, που προκύπτουν από τα βιβλία τους.
     2. Ακόμα με τις διατάξεις του άρθρου 13 του ν.3220/2004 οι εμπορικές επιχειρήσεις που είναι εγκατεστημένες σε οικισμούς με πληθυσμό κάτω από 1.000 κατοίκους, εκτός αν αυτοί είναι τουριστικοί, θα φορολογούνται με την κλίμακα των μισθωτών - συνταξιούχων, όπως αυτή διαμορφώνεται ανάλογα με τα παιδιά που βαρύνουν το φορολογούμενο, για τα εισοδήματα που αποκτώνται από 1.1.2003.
     3. Επίσης, σύμφωνα με το άρθρο 118 του ν.2238/1994 τα φυσικά πρόσωπα που κατοικούν μόνιμα σε νησιά με πληθυσμό κάτω από 3.100 κατοίκους, το ποσό του πρώτου κλιμακίου εισοδήματος της φορολογικής κλίμακας προκειμένου να υπολογιστεί ο φόρος που αναλογεί στο εισόδημά τους, αυξάνεται σε 13 .206 ευρώ.
     Για τα νομικά πρόσωπα, κοινοπραξίες και κοινωνίες αστικού δικαίου οι συντελεστές φορολογίας μειώνονται κατά 40% για τα κέρδη που προκύπτουν από δραστηριότητες που ασκούνται στα προαναφερόμενα νησιά.
     4. Τέλος, ανεξάρτητα από τα παραπάνω το θέμα των φορολογικών συντελεστών θα μελετηθεί στα πλαίσια των εξαγγελιών της Κυβέρνησης, για αναμόρφωση του φορολογικού συστήματος.
     Β. Σχετικά με την υπαγωγή των επιχειρήσεων ελαιοτριβείων, στο σύστημα επιδοτούμενου πετρελαίου, δεδομένου ότι η μεταφορά το ελαιοκάρπου από το χωράφι στο λιοτρίβι γίνεται με δικά τους μεταφορικά μέσα, σας γνωρίζουμε τα εξής:
     1. Με τις διατάξεις της παρ.2 του άρθρου 21 του ν.3193/03 (ΦΕΚ 266/A/20.11.2003) χορηγήθηκε από 16.10.2003 πετρέλαιο εσωτερικής καύσης (DIESEL) θέρμανσης στους αγρότες, με συντελεστή Ε.Φ.Κ. 21 € το χιλιόλιτρο, για αποκλειστική χρήση στη γεωργία, στις καλλιέργειες οπωροκηπευτικών, στις ιχθυοκαλλιέργειες και στη δασοκομία.
     2. Η χρησιμοποίηση του πετρελαίου αυτού είναι αδιάρρηκτα συνδεδεμένη με το αντικείμενο της γεωργικής εκμετάλλευσης και δεν επιτρέπεται για την κίνηση των .αυτοκινήτων (φορτηγών ή επιβατικών) των αγροτών, ακόμη και αν αυτά εξυπηρετούν τις επαγγελματικές τους δραστηριότητες (π.χ. για την μεταφορά του ελαιοκάρπου από το χωράφι στο λιοτρίβι) , επειδή αυτό αντίκειται στο κοινοτικό δίκαιο.
     Για τους ίδιους λόγους δεν είναι επιτρεπτή η χρησιμοποίηση του πετρελαίου αυτού και. για την κίνηση των φορτηγών αυτοκινήτων των επιχειρήσεων ελαιοτριβείων.
Ο Υφυπουργός
Α. ΡΕΓΚΟΥΖΑΣ»
      6. Στην με αριθμό 236/23-4-2004 ερώτηση του Βουλευτή κ. Νάσου Αλευρά δόθηκε με το υπ’ αριθμ. ΤΚΕ/Φ2/10511/12-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 236/23-4-2004, που κατέθεσε στη Βουλή ο βουλευτής κ. Νάσος Αλευράς, σχετικά με την εφαρμογή της Κοινοτικής Οδηγίας 99/70/ΙΕΚ σε αναπληρωτές καθηγητές του Υπουργείου Εθνικής Παιδείας και Θρησκευμάτων, σας ενημερώνουμε τα εξής:
     Για τα θέματα των εκπαιδευτικών γενικά, η αρμοδιότητα ανήκει στο Υπουργείο Εθνικής Παιδείας και Θρησκευμάτων. Στα πλαίσια των αρμοδιοτήτων του αυτών περιλαμβάνονται και οι Αναπληρωτές καθηγητές.
     Το Υπουργείο Εσωτερικών Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια όργανα.
     Ο Υφυπουργός
     Α. Ανδρεουλάκος»
      7. Στην με αριθμό 244/23-4-04 αριθμό ερώτηση των Βουλευτών κυρίων Τάκη Τσιόγκα, Αντώνη Σκυλλάκου και Νίκου Γκατζή δόθηκε με το υπ’ αριθμ. 25264/11-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της υπ’ αριθμ. 244/23-4-04 ερώτησης, που κατέθεσαν οι βουλευτές κύριοι Τάκης Τσιόγκας, Αντώνης Σκυλλάκος και Νίκος Γκατζής, σχετικά με την καθυστέρηση καταβολής των αποζημιώσεων για εκτάσεις που απαλλοτριώθηκαν προς διαπλάτυνση του δρόμου που οδηγεί στο νέο Αεροπορικό Στρατηγείο στην περιοχή Κουτσόχερο του Δήμου Κοιλάδας Ν. Λάρισας, σας γνωρίζουμε, ύστερα από ενημέρωση που είχαμε από την Περιφέρεια Θεσσαλίας, ότι το όλο θέμα εμπίπτει στην αρμοδιότητα του Υπουργείου Εθνικής Άμυνας, προς το οποίο διαβιβάζουμε φωτοαντίγραφο της ερώτησης για τις δικές του ενέργειες.
     Ο Υφυπουργός
     ΑΘ. ΝΑΚΟΣ»
      8. Στην με αριθμό 212/22-4-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 7017/4/4238/12-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ι. ΧΩΜΑΤΑΣ, σας γνωρίζουμε ότι, το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος της Ελληνικής Αστυνομίας, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Κυκλάδων με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα.
     Πάντως, για την περαιτέρω ενίσχυση της Αστυνομικής Διεύθυνσης Κυκλάδων, από το Κατώτερο Συμβούλιο Μεταθέσεων, προκηρύχθηκαν προς πλήρωση, κατά τις τακτικές μεταθέσεις του τρέχοντος έτους, 20 θέσεις ανθυπαστυνόμων, αρχιφυλάκων και αστυφυλάκων, ενώ για την αντιμετώπιση των αυξημένων υπηρεσιακών αναγκών, κατά τη θερινή περίοδο του τρέχοντος έτους, των αερολιμένων Μυκόνου και Σαντορίνης, λαμβάνοντας υπόψη και τη διεξαγωγή των Ολυμπιακών Αγώνων, έχει αποφασισθεί η ενίσχυσή τους, αντίστοιχα, με δέκα δόκιμους αστυφύλακες.
     Σε ό,τι αφορά την αστυνόμευση της περιοχής Κυκλάδων, σας πληροφορούμε ότι αυτή αστυνομεύεται από τις αρμόδιες Υπηρεσίες μας με πεζές και εποχούμενες περιπολίες, οι οποίες διενεργούν ελέγχους αρμοδιότητάς τους και εφαρμόζουν κατά των παραβατών τις διατάξεις της ισχύουσας νομοθεσίας, ενώ, για τον ίδιο σκοπό, διατίθεται και η Ομάδα Πρόληψης και Καταστολής της Εγκληματικότητας, που δραστηριοποιείται στα εν λόγω νησιά.
     Τέλος, στην Αστυνομική Διεύθυνση Κυκλάδων δόθηκαν πρόσθετες εντολές και οδηγίες, με στόχο την αποτελεσματικότερη αστυνόμευση της περιοχής και την καλύτερη αντιμετώπιση των προβλημάτων των πολιτών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      9. Στην με αριθμό 130/19-4-04 ερώτηση της Βουλευτού κας Ασημίνας Ξηροτύρη -Αικατερινάρη δόθηκε με το υπ’ αριθμ. Δ1/8356/13-5-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην ερώτηση που κατέθεσε στη Βουλή η Βουλευτής κα. Ασημίνα Ξηροτύρη-Αικατερινάρη, σας πληροφορούμε ότι:
     Όπως κατ' επανάληψη έχει τονιστεί από τη νέα ηγεσία του Υπουργείου Ανάπτυξης, αποτελεί ζήτημα πρώτης προτεραιότητας η έκδοση των αναγκαίων κανονιστικών αποφάσεων για την αποκατάσταση της εύρυθμης και αποτελεσματικής λειτουργίας της αγοράς.
     Ήδη, σε εφαρμογή των άρθρων 17 και 20 του Ν. 3054/2002 καταρτίστηκε σχέδιο υπουργικής απόφασης, με το οποίο καθορίζονται οι υποχρεώσεις των διυλιστηρίων και των εταιριών εμπορίας πετρελαιοειδών για τη γνωστοποίηση των τιμών διάθεσης των προϊόντων, εκ μέρους τους στο Υπουργείο Ανάπτυξης και τη Ρ.Α.Ε.
     Με την πρωτοβουλία αυτή αφενός μεν το Υπουργείο Ανάπτυξης ενισχύει το οπλοστάσιό του για την άσκηση μιας ολοκληρωμένης πετρελαϊκής πολιτικής, αφ' ετέρου δε αποκτά τη δυνατότητα της πλήρους γνώσης για την εξέλιξη και τη διαμόρφωση των τιμών.
     Παράλληλα, το Υπουργείο Ανάπτυξης εξαντλεί κάθε δική του δυνατότητα για την αποτελεσματική λειτουργία της αγοράς και της διαμόρφωσης των χαμηλότερων δυνατόν τιμών των προϊόντων.
     Μέσα στα μέτρα και τις πολικές μας περιλαμβάνονται:
     - Ενίσχυση και ενεργοποίηση της Επιτροπής Ανταγωνισμού για τον εντοπισμό περιπτώσεων εναρμονισμένων πρακτικών και φαινομένων αισχροκέρδειας.
     - Αξιοποίηση του ν.3054/2002 για τη συγκρότηση των αναγκαίων ελεγκτικών μηχανισμών, ώστε να διασφαλιστεί ένα γνήσια ανταγωνιστικό περιβάλλον.
     - Μελέτη για τη ριζική διαφοροποίηση του συστήματος τιμολόγησης των διυλιστηρίων και των εταιρειών εμπορίας με κατεύθυνση την επιμήκυνση του χρόνου τιμολόγησης.
     - Ουσιαστική αναβάθμιση των ΚΕΔΑΚ (Κλιμάκια Ελέγχου Διακίνησης και Αποθήκευσης Καυσίμων) με την επέκταση των ελέγχων σε όλους τους φορείς του πετρελαϊκού συστήματος, δηλαδή της διύλισης, διακίνησης, αποθήκευσης, μεταφοράς και διάθεσης των καυσίμων.
     Παράλληλα, αναθεωρείται ριζικά το σύστημα της βεβαίωσης και της είσπραξης των επιβαλλομένων ποινών.
     Μέχρι σήμερα, στις περιπτώσεις βεβαίωσης προστίμων που οι παραβάτες προσέφευγαν στα δικαστήρια, δεν προβλεπόταν διαδικασία προείσπραξης ή εξωδικαστικού συμβιβασμού.
     - Ενεργοποίηση της Γενικής Γραμματείας Καταναλωτή, η οποία είχε συσταθεί πριν από 7 χρόνια και παρέμενε ανενεργή έως το Μάρτιο του 2004.
     - Σύντομα θα έλθει στη Βουλή Νομοθετική Ρύθμιση για αναβάθμιση της Επιτροπής Ανταγωνισμού και ενίσχυση του ρόλου της, για να λειτουργήσει πιο αποτελεσματικά και ως πραγματικά ανεξάρτητη αρχή.
     Ο Υφυπουργός
     Γ. ΣΑΛΑΓΚΟΥΔΗΣ»
      10. Στην με αριθμό 173/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4228/12-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Kαρχιμάκης, σας γνωρίζουμε ότι το θέμα του αναφερόμενου σε αυτή ακινήτου, στο οποίο κατά το παρελθόν στεγάζετο ο Σταθμός Χωροφυλακής Σκοπής Λασιθίου, εξετάσθηκε από την αρμόδια Υπηρεσία του Αρχηγείου Ελληνικής Αστυνομίας και διαπιστώθηκε ότι αυτό ανήκει κατά πλήρη κυριότητα στην ιδιοκτησία ασφαλιστικού φορέα του προσωπικού και ειδικότερα στο Επικουρικό Ταμείο Ελληνικής Χωροφυλακής (Ε.Τ.Ε.Χ.), το οποίο είναι νομικό πρόσωπο δημοσίου δικαίου και εποπτεύεται από το Υπουργείο Απασχόλησης και Κοινωνικής Προστασίας.
     Σύμφωνα με τα ανωτέρω, δεν είναι δυνατή η παραχώρηση του ανωτέρω ακινήτου από την Ελληνική Αστυνομία, αποκλειστικώς δε αρμόδιο για τη λήψη σχετικών με αυτό αποφάσεων, οι οποίες τελούν υπό την έγκριση του αναφερόμενου εποπτεύοντος Υπουργείου, είναι το Διοικητικό Συμβούλιο του Ε.Τ.Ε.Χ.
     Για το αναφερόμενο ιδιοκτησιακό καθεστώς του εν λόγω ακινήτου, ενημερώθηκε εγγράφως, την 17-2-2004, ο Δήμος Σητείας, από τη Διεύθυνση Τεχνικών του Αρχηγείου Ελληνικής Αστυνομίας.
     Πέραν αυτών, σας πληροφορούμε ότι, όπως μας γνωστοποίησε το Ε.Τ.Ε.Χ., για το θέμα της παραχώρησης του ανωτέρω ακινήτου στο Δήμο Σητείας συνεδρίασε πρόσφατα το υπεύθυνο για τη διασφάλιση της περιουσίας και των συμφερόντων του, προς όφελος των ασφαλισμένων και μερισματούχων του, Διοικητικό Συμβούλιό του, το οποίο έλαβε την 12/2 από 4-5-2004 απόφαση με την οποία δεν παραχωρεί την κυριότητα του ακινήτου, αλλά δύναται να το εκμισθώσει στον ανωτέρω Δήμο, εφόσον αυτό κριθεί από τις αρμόδιες Υπηρεσίες της Νομαρχιακής Αυτοδιοίκησης ότι είναι κατάλληλο για τη χρήση που το προορίζει.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     11. Στην με αριθμό 189/21.4.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 7764/14.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ.189/21-4-2004 ερώτηση, που κατατέθηκε στη Βουλή από τους Βουλευτές κ.κ. Ν. Γκατζή και Τ. Τσιόγκα, σχετικά με τα προβλήματα εργαζομένων στην επιχείρηση «Ν. ΚΙΟΛΕΙΔΗΣ AEBE» στο Βόλο, σας πληροφορούμε τα εξής:
     α) Σχετικά με τις απολύσεις των τριών εργαζομένων, το Τμήμα Κοινωνικής Επιθεώρησης Μαγνησίας, είχε ήδη ενημερωθεί σχετικά από καταγγελίες για το ζήτημα και προσκάλεσε τα εμπλεκόμενα μέρη σε τριμερή συνάντηση, η οποία πραγματοποιήθηκε στις 7 -4-2004.
     Στη συνάντηση, ο πληρεξούσιος δικηγόρος της επιχείρησης κατέθεσε υπόμνημα, σύμφωνα με το οποίο η επιχείρηση προέβη σε απολύσεις εργαζομένων, κάνοντας χρήση του διευθυντικού της δικαιώματος και ότι οι συγκεκριμένοι εργαζόμενοι απολύθηκαν για οικονομοτεχνικούς λόγους, με έγγραφη καταγγελία και καταβολή της νόμιμης αποζημίωσης.
     Οι απολυόμενοι και οι συνδικαλιστικοί τους εκπρόσωποι, που συμμετείχαν στη συζήτηση, υποστήριξαν ότι οι απολύσεις - οι οποίες πραγματοποιήθηκαν παραμονή της πανελλαδικής απεργίας της ΓΣΕΕ - ήταν παράνομες και καταχρηστικές και χαρακτήρισαν τη στάση της επιχείρησης εχθρική απέναντι στο συνδικαλιστικό κίνημα.
     Από την πλευρά της, η Υπηρεσία μας συνέστησε επίμονα την επαναπρόσληψη των απολυόμενων, αίτημα που δεν έγινε δεκτό από τον εκπρόσωπο της επιχείρησης.
     Ύστερα από την άρνηση της επιχείρησης να επαναπροσλάβει τους απολυθέντες, η τοπική Υπηρεσία του Σ.ΕΠ.Ε. έκανε γνωστό στους απολυθέντες τη δυνατότητα προσφυγής στα Πολιτικά Δικαστήρια, τα οποία είναι τα μόνα αρμόδια να κρίνουν την καταχρηστικότητα ή μη των απολύσεων.
     β) Σχετικά με την τήρηση των Συλλογικών Συμβάσεων Εργασίqς (ΣΣΕ) εκ μέρους της επιχείρησης, σας πληροφορούμε ότι αυτές είναι η ΣΣΕ Σιδηροβιομηχανίας και - η ευνοϊκότερη - ΣΣΕ Πλαισίων Αμαξωμάτων, η οποία δεν έχει κηρυχθεί υποχρεωτική.
     Επί πλέον δε, η συγκεκριμένη επιχείρηση δεν ανήκει στον εργοδοτικό σύνδεσμο του κλάδου και η κύρια δραστηριότητά της είναι η κατασκευή μεταλλικών οικίσκων του ΥΠΕΧΩΔΕ και δευτερευόντως η κατασκευή αμαξωμάτων.
     Η ως άνω τοπική Υπηρεσία του Σ.ΕΠ.Ε. πραγματοποίησε έλεγχο στην επιχείρηση στις 6-5-2004, προκειμένου να εξεταστούν τα καταγγελλόμενα και να διαπιστωθεί εάν οι εργαζόμενοι λαμβάνουν τις προβλεπόμενες αποδοχές. Όπως προέκυψε από τον έλεγχο των καταστάσεων προσωπικού, οι εργαζόμενοι αμείβονται τουλάχιστον με την αντίστοιχη ΣΣΕ του τομέα απασχόλησής τους, δηλαδή εκείνοι που απασχολούνται στις σιδηροκατασκευές αμείβονται με τη ΣΣΕ Σιδηροβιομηχανίας και εκείνοι που απασχολούνται στην κατασκευή πλαισίων αμαξωμάτων αμείβονται με την ευνοϊκότερη ΣΣΕ Πλαισίων Αμαξωμάτων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     12. Στην με αριθμό 217/22.4.04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 7770/14.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 217/2004 ερώτηση, που κατατέθηκε στη Βουλή από το Βουλευτή κ. Θ. Λεβέντη, για τα θιγόμενα σ' αυτή θέματα, σας πληροφορούμε τα εξής:
     Αναφορικά με τα θανατηφόρα εργατικά ατυχήματα στην Κομοτηνή, το Αγρίνιο και τον Άγιο Αθανάσιο Ξάνθης, Τεχνικοί και Υγειονομικοί Επιθεωρητές Εργασίας των αρμόδιων τμημάτων Τεχνικής και Υγειονομικής Επιθεώρησης μετέβησαν στον τόπο ατυχήματος για τη διενέργεια αυτοψίας. Μετά την ολοκλήρωση της έρευνας, θα συνταχθεί σε κάθε περίπτωση έκθεση αυτοψίας, η οποία θα διαβιβαστεί στις αρμόδιες Εισαγγελικές αρχές.
     Ειδικότερα, όσον αφορά το θανατηφόρο ατύχημα στο εργοστάσιο παρασκευής ρητίνης «Χατζηλουκάς ΑΒΕΤ» στην Κομοτηνή, κλιμάκιο Τεχνικών και Υγειονομικών Επιθεωρητών Εργασίας του Τμήματος Τεχνικής και Υγειονομικής Επιθεώρησης Έβρου, μετέβη άμεσα στον τόπο του ατυχήματος και διενήργησε σχετική αυτοψία. Κατά τον έλεγχο, έγιναν υποδείξεις αναφορικά με την ασφαλή πρόσβαση και παραμονή των εργαζομένων για την εκτέλεση των εργασιών παραγωγής, ρύθμισης και συντήρησης και επίσης υπεδείχθη να μπορούν να εκτελούνται οι εργασίες συντήρησης ενόσω έχει διακοπεί η λειτουργία του εξοπλισμού εργασίας.
     Σχετικά με το θανατηφόρο ατύχημα σε νεοαναγειρόμενη οικοδομή στη Στράτου Αιτωλοακαρνανίας, όπου έσπασε η περιστρεφόμενη βάση στήριξης του βραχίονα αντλίας ετοίμου σκυροδέματος, με αποτέλεσμα το θανάσιμο τραυματισμό εργαζομένου, κλιμάκιο Τεχνικών και Υγειονομικών Επιθεωρητών Εργασίας του Τμήματος Τεχνικής και Υγειονομικής Επιθεώρησης Αιτωλοακαρνανίας, μετέβη στον τόπο του ατυχήματος και διενήργησε σχετική αυτοψία. Στα πλαίσια της διερεύνησης αυτής, ζητήθηκαν και προσκομίστηκαν στην αρμόδια τοπική υπηρεσία του Σώματος επιθεώρησης Εργασίας (Σ.ΕΠ.Ε.), η άδεια χειριστή του μηχανήματος έργου, η άδεια κυκλοφορίας του μηχανήματος, η απόδειξη πληρωμής τελών κυκλοφορίας, το αποδεικτικό ασφάλισης, καθώς και το πιστοποιητικό καταλληλότητας αναγνωρισμένου φορέα για την αντλία ετοίμου σκυροδέματος.
     Όσον αφορά το θανατηφόρο ατύχημα στον Άγιο Αθανάσιο Ξάνθης, όπου ανατράπηκε λαστιχοφόρο μηχάνημα τσάπα και καταπλάκωσε τον χειριστή, κλιμάκιο Τεχνικών και Υγειονομικών Επιθεωρητών Εργασίας του Τμήματος Τεχνικής και Υγειονομικής Επιθεώρησης Καβάλας, μετέβη στον τόπο του ατυχήματος και διενήργησε σχετική αυτοψία. Κατά τον έλεγχο, δεν διαπιστώθηκαν παραλείψεις από πλευράς του Τοπικού Οργανισμού Εγγείων Βελτιώσεων (ΤΟΕΒ). Η ανατροπή του μηχανήματος οφείλεται, είτε σε μηχανική βλάβη, την οποία θα διαπιστώσει, αν υπάρχει, Επιτροπή Εμπειρογνωμόνων, που ορίστηκε από την Εισαγγελία Ξάνθης, είτε σε αίτια που οδηγούν στην εκδοχή του τροχαίου ατυχήματος.
     Οι Υπηρεσίες Τεχνικής και Υγειονομικής Επιθεώρησης πραγματοποιούν εντατικούς ελέγχους για την εφαρμογή της νομοθεσίας περί υγιεινής και ασφάλειας των εργαζομένων.
     Ειδικότερα, κατά το χρονικό διάστημα από 1-1-2004 έως 27-4-2004, Τεχνικοί και Υγειονομικοί Επιθεωρητές Εργασίας του τμήματος Τεχνικής και Υγειονομικής Επιθεώρησης Καβάλας, διενήργησαν 31 ελέγχους σε επιχειρήσεις στο Νομαρχιακό Διαμέρισμα Ξάνθης και επέβαλλαν 1 πρόστιμο και 3 διακοπές εργασιών σε εργοδότες παραβάτες της νομοθεσίας για την υγεία και ασφάλεια των εργαζομένων.
     Κατά το χρονικό διάστημα 1-1-2004 έως και 30-4-2004, Τεχνικοί και Υγειονομικοί Επιθεωρητές του Τμήματος Τεχνικής και Υγειονομικής Επιθεώρησης Έβρου πραγματoπoίησαν 16 ελέγχους στο Νομό Ροδόπης, και επέβαλλαν 2 πρόστιμα και 6 διακοπές εργασιών για παραβάσεις της νομοθεσίας για την υγιεινή και ασφάλεια εργαζομένων, ενώ αναμένεται να υποβληθεί μία μηνυτήρια αναφορά (για το πρόσφατο θανατηφόρο ατύχημα) και να γίνει σχετική εισήγηση για την επιβολή 4 ακόμη προστίμων.
     Τέλος, κατά το χρονικό διάστημα από 1-1-2004 έως και 15-4-2004, το Τμήμα Τεχνικής και Υγειονομικής Επιθεώρησης Αιτωλοακαρνανίας στην αρμοδιότητα του οποίου υπάγεται και η περιοχή του Αγρινίου, διενήργησε 159 ελέγχους στην περιοχή αρμοδιότητάς του, επέβαλλε 6 πρόστιμα και 8 διακοπές εργασιών, υπέβαλλε 6 μηνυτήριες αναφορές και 1 μήνυση σε εργοδότες παραβάτες της νομοθεσίας για την υγεία και ασφάλεια των εργαζομένων.
     Συναφώς σας γνωρίζουμε ότι μέρους της Πολιτικής ηγεσίας του Υπουργείου καταβάλλεται κάθε δυνατή προσπάθεια και λαμβάνονται μέτρα για τη μείωση των εργατικών ατυχημάτων, τον περιορισμό των επαγγελματικών ασθενειών και τη βελτίωση των συνθηκών εργασίας των εργαζομένων.
     Προς το σκοπό αυτό δίδεται προτεραιότητα στην αναβάθμιση του Σ.ΕΠ.Ε.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     13. Στην με αριθμό 215/22.4.04 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. 3093/12.5.04 έγγραφο από τον Υπουργό Μακεδονίας -Θράκης η ακόλουθη απάντηση:
     «Απαντώντας στην με αριθμό 215/22-4-04 ερώτηση, που κατέθεσαν στη Βουλή οι Βουλευτές κύριοι Άγγελος Τζέκης και Γεώργιος Χουρμουζιάδης και η οποία μας διαβιβάστηκε με το παραπάνω σχετικό έγγραφο, μετά από ενημέρωση που ζητήσαμε και λάβαμε από την Ε.Υ.Α.Θ. Α.Ε., σας γνωρίζουμε τα παρακάτω:
     Με τις διατάξεις του άρθρου 21 του Ν.2937/2001 (ΦΕΚ 169Α), ενόψει της εισαγωγής της ΕΥΑΘ Α.Ε. στο Χρηματιστήριο Αξιών Αθηνών, το Δημόσιο διατήρησε την αρμοδιότητα να καθορίζει ανά πενταετία τα τιμολόγια, μετά από γνώμη του Διοικητικού Συμβουλίου της Ε.Υ.Α.Θ. Α.Ε., ώστε:
     α) να προστατεύονται οι καταναλωτές από υπερβολικές αυξήσεις,
     	β) να εφαρμόζεται η πολιτική της Κυβέρνησης για διατήρηση του
     πληθωρισμού σε χαμηλά επίπεδα
     γ) να εξασφαλίζεται η ομαλή αναπτυξιακή πορεία της Εταιρείας και
     δ)να είναι επιτρεπτή η υλοποίηση της επενδυτικής πολιτικής που θα αποβαίνει προς το συμφέρον των καταναλωτών.
     Σε εφαρμογή της παραπάνω διατάξεως, μετά την έκδοση της υπ'αριθμ.285/01 Αποφάσεως του Δ.Σ. της ΕΥΑΘ Α.Ε., εκδόθηκε η υπ'αριθμ.608/27-7-2001 ΚΥΑ των Υπουργών Οικονομίας και Οικονομικών και Μακεδονίας - Θράκης, σύμφωνα με την οποία καθορίσθηκε η τιμολογιακή πολιτική της ΕΥΑΘ Α.Ε. για την πενταετία 2002 έως 2006, την οποία δεν μπορεί να αλλάζει αυθαίρετα με αποφάσεις της η ΕΥΑΘ ΑΕ.
     Και με την τιμολογιακή πολιτική της πενταετίας, παρά το αυξημένο λειτουργικό κόστος που έχει η ΕΥΑΘ Α.Ε, λόγω της επεκτάσεως της δραστηριότητάς της σε νέες γεωγραφικές περιοχές, την λειτουργία τεσσάρων Σταθμών Επεξεργασίας Λυμάτων και ενός διυλιστηρίου, οι καταναλωτές της περιοχής της Θεσσαλονίκης πληρώνουν από τα χαμηλότερα τιμολόγια, σε σχέση με τους εξυπηρετούμενους από την ΕΥΔΑΠ Α.Ε. και τις κατά τόπους ΔΕΥΑ.
     Πρέπει να ληφθεί υπόψη ότι η ΕΥΑΘ Α.Ε. εφαρμόζει ετήσια τρεις τετραμηνιαίους κύκλους καταμετρήσεων νερού. Η κατανάλωση του πρώτου τετραμήνου του 2004 με τα αυξημένα τιμολόγια, αν συνεκτιμηθεί ο χρόνος που απαιτείται για την λήψη των ενδείξεων καταμετρήσεως ύδατος, τον χρόνο έκδοσης και, διανομής των αποδείξεων και το χρονικό περιθώριο που δίδεται για την εξόφληση των λογαριασμών, θα καταβληθεί από τους καταναλωτές μετά το πρώτο δεκαπενθήμερο του lουνίου. Συνεπώς δεν πρόκειται για νέες ή πρόσθετες αυξήσεις που θα επιβληθούν τον lούνιο, όπως αναφέρεται στην ερώτηση των κ.κ. Βουλευτών, αλλά για τις προκαθορισμένες αυξήσεις από τον lούλιο του 2001 σύμφωνα με τις οποίες η ΕΥΑΘ Α.Ε. έκανε τον προγραμματισμό των επενδύσεων και λειτουργικών δαπανών της πενταετίας.
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
     14. Στην με αριθμό 550/6.5.04 ερώτηση των Βουλευτών κυρίων Στέλιου Παπαθεμελή και Ιωάννη Ιωαννίδης δόθηκε με το υπ’ αριθμ. 26/14.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Στ. Παπαθεμελής και Ι. Ιωαννίδης, σας πληροφορούμε τα εξής:
     Από τις αρμόδιες υπηρεσίες του Υπουργείου μας μελετάται το πραγματικό και νομικό καθεστώς της αιτούμενης οικοπεδικής έκτασης (25.372 τ.μ.).
     Όταν ολοκληρωθεί ο έλεγχος, θα εξετασθεί το αίτημα του Δήμου, στα πλαίσια των ισχυουσών διατάξεων παραχώρησης εκτάσεων σε Δήμους, για την εκπλήρωση κοινωφελών σκοπών.
     Ο Υφυπουργός
     Ε. ΜΠΑΣΙΑΚΟΣ»
     15. Στην με αριθμό 307/27.4.04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 39695/ΙΗ/14.5.04 έγγραφο από ηον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 307/27-4-04, την οποία κατέθεσε η Βουλευτής κ. Ασημίνα Ξηροτύρη - Αικατερινάρη και η οποία αναφέρεται στον έλεγχο στατικής επάρκειας των σχολικών κτιρίων, σας γνωρίζουμε τα ακόλουθα:
     Ο ΟΣΚ αποφάσισε την άμεση ενεργοποίηση του Ν.3027/02 που προβλέπει την διενέργεια προσεισμικού ελέγχου των σχολικών κτιρίων της χώρας και θα υπάρξει γρήγορος, καθολικός και σοβαρός έλεγχος της στατικότητας όλων των διδακτηρίων.
     Ήδη πραγματοποιήθηκε σύσκεψη στα Γραφεία του ΟΣΚ όπου αποφασίστηκε η συγκρότηση επιτροπής (Διαρκής ΕΠιστημονική Επιτροπή Σχεδιασμού και παρακολούθησης προσεισμικού ελέγχου Σχολικών Κτιρίων Επικράτειας) με τη συμμετοχή εκπροσώπων των Πολυτεχνείων της Χώρας, του ΟΑΣΠ και του ΤΕΕ η οποία θα σχεδιάσει, θα κατευθύνει και θα παρακολουθεί τον προσεισμικό έλεγχο των σχολικών κτιρίων της Επικράτειας, ενώ στη συνέχεια οι Σχολές Πολιτικών Μηχανικών της Χώρας θα αναλάβουν την υλοποίηση του προαναφερόμενου ελέγχου (με αντίστοιχη κατανομή του συνόλου των Νομών).
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     16. Στην με αριθμό 247/23-4-04 ερώτηση των Βουλευτών κυρίων Νίκου Γκατζή, Τάκη Τσιόγκα και Αντώνη Σκυλλάκο, δόθηκε με το υπ’ αριθμ. 38033-ΙΗ/17-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 247/23.4.04 την οποία κατέθεσαν οι Βουλευτές κ. κ Νικ. Γκατζής, Τάκης Τσιόγκας και Αντ. Σκυλλάκος και αφορά στη χρηματοδότηση του Παν/μίου Θεσσαλίας, σας γνωρίζουμε τα ακόλουθα:
     Το Πανεπιστήμιο Θεσσαλίας επιχορηγήθηκε για κάλυψη λειτουργικών του δαπανών κατά το τρέχον έτος, από πιστώσεις του Τακτικού Προϋπολογισμού με το ποσό των 5.103.000 Ε ,με το ποσό των 891.000 Ε για σίτιση φοιτητών και για μισθοδοσία εκτάκτου διδακτικού προσωπικού με το ποσό των 560.000Ε. Η επιχορήγηση από τον Τακτικό Προϋπολογισμό καλύπτει λειτουργικές δαπάνες, των παλαιών τμημάτων του Πανεπιστημίου, ενώ τα τμήματα που αναφέρονται στην ερώτηση χρηματοδοτούνται ως και τον Αύγουστο 2004 από πιστώσεις του Κοινοτικού Πλαισίου Στήριξης (ΚΠΣ).
     Το ΥΠΕΠΘ έχοντας υπόψη την αδυναμία συνέχισης χρηματοδότησης των τμημάτων από πόρους του ΚΠΣ και σε συνεργασία με τις υπηρεσίες του Υπουργείου Οικονομίας και Οικονομικών θα εξετάσει έγκαιρα τη διαδικασία πρόσθετης χρηματοδότησης του Πανεπιστημίου Θεσσαλίας, για διασφάλιση της εύρυθμης λειτουργίας του κατά το έτος 2005.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     17. Στην με αριθμό 229/23-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 38031-ΙΗ/17-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 229/23.4.2004, την οποία κατέθεσε ο Βουλευτής κ. Φώτης Κουβέλης και αφορά στη χρηματοδότηση Πανεπιστημιακών Ιδρυμάτων, σας γνωρίζουμε τα ακόλουθα:
     Τα Πανεπιστήμια Αιγαίου, Ιωαννίνων. Θεσσαλίας και Δημοκρίτειο Θράκης επιχορηγήθηκαν με τα αναγκαία ποσά από τον τακτικό προϋπολογισμό για κάλυψη λειτουργικών τους δαπανών, για σίτιση φοιτητών και για μισθοδοσία εκτάκτου διδακτικού προσωπικού.
     Η ποσοστιαία αύξηση για λειτουργικές δαπάνες σε σχέση με το έτος 2003 είναι οι ακόλουθες:
Πανεπιστήμιο Αιγαίου  29%  (από 5.012.000,00 Ευρώ σε 6.477.000,00 Ευρώ)
Πανεπιστήμιο Ιωαννίνων 3% (από 2.842.000,00 Ευρώ σε 2.930.000,00 Ευρώ)
Πανεπιστήμιο Θεσσαλίας 10%  (από 4.640.000,00 Ευρώ σε 5.103.000,00 Ευρώ)
Δημοκρίτειο Παν. Θράκης 8% (από 10.173.000,00 Εuρώ σε 10.954.000.00 Εuρώ)
     Η αδυναμία κάλυψης των δαπανών των νέων Τμημάτων των ανωτέρω Πανεπιστημίων για το νέο ακαδημαϊκό έτος από πόρους του Κοινοτικού Πλαισίου Στήριξης (Κ.Π.Σ.) εξετάζεται από το ΥΠ.Ε.Π.Θ., το οποίο σε συνεργασία με τις Υπηρεσίες του Υπουργείου Οικονομίας και Οικονομικών θα εξετάσει έγκαιρα τη διαδικασία πρόσθετης χρηματοδότησης των ανωτέρω Πανεπιστημίων, για διασφάλιση της εύρυθμης λειτουργίας των κατά το έτος 2005.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     18. Στην με αριθμό 119/19-4-04 ερώτηση του Βουλευτή κ. Αντώνη Φούσα δόθηκε με το υπ’ αριθμ.36721/Α/ΙΗ/14-5-04. έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας συμπληρωματικά, στην ερώτηση με αριθμό 119/19-4-04, την οποία κατέθεσε ο Βουλευτής κ. Αντ. Φούσας, και η οποία αναφέρεται στην απόσυρση διδακτορικής διατριβής από την Βιβλιοθήκη του Παν/μίου Ιωαννίνων, σας διαβιβάζουμε το από 7-5-2004 έγγραφο του Τμήματος Ιστορίας και Αρχαιολογίας του Παν/μίου, για ενημέρωσή σας.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     19. Στην με αριθμό 184/21-4-04 ερώτηση του Βουλευτή κ. Ιωάννη Διαμαντίδη δόθηκε με το υπ’ αριθμ. 55/14-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 184/21-04-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Διαμαντίδη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η ανάγκη έκδοσης της υπ' αριθμ. 1080/7.4.2004 αποφάσεώς μας, σχετικά με την ασφάλεια της ζώνης ευθύνης των Κεντρικών Λιμεναρχείων Πειραιά και Λαυρίου, που εκδόθηκε 120 ημέρες πριν από την έναρξη των αγώνων, σχετίζεται με την καλή προετοιμασία του Λιμενικού Σώματος για να ανταποκριθεί με επιτυχία στα καθήκοντά του κατά την διάρκεια των Ολυμπιακών Αγώνων 2004.
     2. Οι λόγοι που επέβαλαν την έκδοση της εν λόγω αποφάσεως αναφέρονται αναλυτικά σε απόρρητη έκθεση που παραδόθηκε στον Πρόεδρο της Κυβερνήσεως και στην Πρόεδρο της Βουλής για την ενημέρωση των Αρχηγών των Πολιτικών Κομμάτων.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     20. Στην με αριθμό 367/29-4-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΑΣ 352/12-5-04 έγγραφο από τον Υφυπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση επισημαίνω τα ακόλουθα:
     Ως γνωστόν, το ζήτημα της ισοτιμίας των πτυχίων των Πανεπιστημίων της ΠΓΔΜ δεν έχει αντιμετωπισθεί από την Ενδιάμεση Συμφωνία της Νέας Υόρκης. Με γνώμονα όμως την άρση, στο μέτρο του δυνατού, των προβλημάτων που εξακολουθούν να ταλαιπωρούν μια ομάδα σπουδαστών, τα συναρμόδια Υπουργεία σε συνεννόηση με τον Συνήγορο του Πολίτη αισιοδοξούν ότι θα καταστεί δυνατή η εξεύρεση μίας λύσης που θα αντιμετωπίζει το ζήτημα τουλάχιστον κατά περίπτωση.
     Από την άλλη πλευρά, το θέμα της αναγνώρισης των πτυχίων από την πΓΔΜ έχει ορισμένες λεπτές πτυχές καθόσον' η διδακτέα ύλη ορισμένων τουλάχιστον μαθημάτων που διδάσκονται στα Πανεπιστήμια της πΓΔΜ κάθε άλλο παρά συνάδουν με το σημερινό επίπεδο των διμερών σχέσεων των δύο χωρών, διαστρεβλώνοντας ιστορικά και πολιτιστικά δεδομένα.
     Ο Υφυπουργός
     ΠΑΝΑΓΙΩΤΗΣ ΣΚΑΝΔΑΛΑΚΗΣ»
     21. Στην με αριθμό 201/22-4-04 ερώτηση των Βουλευτών κυρίων Ανέστη Αγγέλη και Νίκου Κορτσάρη δόθηκε με το υπ’ αριθμ. 55/14-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές, κ.κ. Α. Αγγελής και Ν. Κορτσάρης, σας πληροφορούμε τα εξής:
     Η Ε.Ε., αναγνώρισε α) τα φασόλια (Γίγαντες-ελέφαντες) Πρεσπών-Φλώρινας, και πλακέ μεγαλόσπερμα Πρεσπών, β) τα φασόλια(Γίγαντες-ελέφαντες) Καστοριάς ως προϊόντα Γεωγραφικής Ένδειξης ( Π.Γ.Ε..).
     Έχουμε ζητήσει από την Ε.Ε. κατ’ επανάληψη την ένταξη. της καλλιέργειας των φασολιών στο ολοκληρωμένο σύστημα διαχείρισης αροτραίων καλλιεργειών ( ΟΣΔΕ) στα πλαίσια του οποίου προβλέπεται, η χορήγηση στρεμματικών αντισταθμίσεων και παρά την αρνητική απάντηση,. θα επιμένουμε σε κάθε μελλοντική ευκαιρία στο αίτημά μας.
     4. Δόθηκαν οδηγίες προς τους επόπτες των Περιφερειακών Κέντρων Προστασίας Φυτών και Ποιοτικού Ελέγχου του Υπουργείου μας και τους Ποιοτικούς Ελεγκτές των Δ/νσεων Γεωργίας - Αγροτικής Ανάπτυξης, για την αυστηρή εφαρμογή των διατάξεων περί Ποιοτικού Ελέγχου (σήμανση, τυποποίηση, φυτοϋγεία, κ.λ.π.) έτσι ώστε να εξαλειφθεί το φαινόμενο της εισαγωγής ποιοτικώς υποβαθμισμένων, ακατάλληλων η αταυτοποίητων προϊόντων τα οποία
     Ανταγωνίζονται αθεμίτως τα εγχώρια προϊόντα.
     Παραπλανούν τον καταναλωτή.
     Θέτουν σε κίνδυνο την υγεία του καταναλωτή.
     Στις περιπτώσεις που τα εισαγόμενα προϊόντα δεν είναι σύμφωνα με την Κοινοτική και Εθνική νομοθεσία, επιστρέφονται στη χώρα προέλευσής τους, στις δε περιπτώσεις παραπλανητικής σήμανσης των προϊόντων από τους διαθέτοντες εμπόρους (π.χ. χώρα καταγωγής), επιβάλονται κυρώσεις.
     Όσον αφορά τη 'δημιουργία μητρώου φασολοπαραγωγών, σας γνωρίζουμε ότι είναι αρμοδιότητα των Νομαρχιακών αυτοδιοικήσεων Καστοριάς και Φλώρινας.
     Σημειώνουμε ότι οι 212 φασολοπαραγωγοί μέτοχοι της «AGROΚA Α.Ε», που είναι και ο νόμιμος φορέας αναγνώρισης (Π.Γ.Ε.) και εμπορίας των φασολιών, είναι εγγεγραμμένοι στο καταστατικό της εταιρείας η οποία	έχει στόχο την προσέλκυση όλων των φασολοκαλλιεργητών και ως εκ τούτου τη δημιουργία ενός μητρώου φασολοκαλλιεργητών του Νομού Καστοριάς.
     Δεδομένου ότι, τα προϊόντα αυτά έχουν αναγνωρισθεί από την Ε.Ε. σαν προϊόντα Γεωγραφικής Ένδειξης (Π.Γ.Ε.), θα πρέπει οι αρμόδιοι φορείς των περιοχών να δραστηριοποιηθούν για τη διάθεση των προϊόντων στην αγορά, φέροντας την αντίστοιχη σήμανση στη συσκευασία σαν προϊόντα Γεωγραφικής Ένδειξης (Π.Γ.Ε.).
     Για την απορρόφηση των φασολιών από τους εμπλεκόμενους στην Ολυμπιακή προετοιμασία φορείς, σας γνωρίζουμε ότι το Ολυμπιακό Διατροφικό Πρόγραμμα (διατροφή αθλητών, συνοδών κ.λ.π.) είναι της αποκλειστικής. αρμοδιότητας και ευθύνη της Διεθνούς Ολυμπιακής Επιτροπής σε συνεργασία με τις εθνικές ομάδες.
     Όπου υπάρχει χορηγός σε Ολυμπιάδα έχει την αποκλειστικότητα προβολής - διαφήμισης σε ό,τι σχετίζεται με την Ολυμπιάδα (χώροι, εκδηλώσεις κ.λ.π.) και το προϊόν του, αποκλειομένων των ιδίων ή ομοειδών προϊόντων με αυτά του χορηγού.
     Το Υπουργείο Γεωργίας προωθεί και προβάλλει τα ελληνικά γεωργικά προϊόντα με ιδιαίτερο ενδιαφέρον και αναγνωρισμένη αξία τα οποία αναδεικνύονται μέσα από το μοντέλο της Μεσογειακής Διατροφής.
     Ο Υφυπουργός
     Ε. ΜΠΑΣΙΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καρχιμάκη.
      Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 27 Μαΐου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 151/24-5-2004 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Δημόσιας Τάξης, σχετικώς με τις προθέσεις του Υπουργείου να προχωρήσει σε αυστηρότερες ρυθμίσεις νομοθετικού πλαισίου για τη μη χρήση παιδικών καθισμάτων στα αυτοκίνητα.
      2. Η με αριθμό 155/24-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικώς με την επίσπευση έγκρισης αιτήσεων δανείων από το Ταμείο Παρακαταθηκών και Δανείων κλπ.
      3. Η με αριθμό 162/24-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Απασχόλησης και Κοινωνικής Προστασίας, Οικονομίας και Οικονομικών, σχετικώς με την επίσπευση καταβολής των αποζημιώσεων στους δικαιούχους της απαλλοτριωθείσης έκτασης, όπου κατασκευάστηκε το Ολυμπιακό Χωριό.
      4. Η με αριθμό 149/24-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εθνικής Παιδείας και Θρησκευμάτων, σχετικώς με το καθεστώς λειτουργίας των Εργαστηρίων Ελευθέρων Σπουδών κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 157/24-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Οικονομίας και Οικονομικών, σχετικώς με την πορεία των εσόδων και δαπανών του Κρατικού Προϋπολογισμού το δίμηνο Μάρτιος-Απρίλιος 2004.
      2. Η με αριθμό 163/24-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επαρκή χρηματοδότηση των δήμων για την ομαλή λειτουργία των παιδικών σταθμών τους.
      3. Η με αριθμό 159/24-5-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις εμπλοκές και τις καθυστερήσεις στα μεγάλα έργα κλπ.
      Κυρίες και κύριοι συνάδελφοι, θα ήθελα να ανακοινώσω προς το Σώμα τα εξής:
      1. Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Μερική απασχόληση στο Δημόσιο, στους ΟΤΑ και στα νομικά πρόσωπα δημοσίου δικαίου».
      2. Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας».
      3. Οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λαϊκής Δημοκρατίας της Κίνας».
      4. Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνικό  Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ).
     Παραπέμπονται στις αρμόδιες Διαρκείς Επιτροπές.
     Κυρίες και κύριοι συνάδελφοι, έχω επίσης την τιμή να ανακοινώσω προς το Σώμα τα εξής:
     1. Ο Εισαγγελέας του Αρείου Πάγου υπέβαλε στη Βουλή αναφορά της Εισαγγελέως Πρωτοδικών Αθηνών μετά συνημμένων δικογραφιών που αφορούν στον πρώην Υφυπουργό Οικονομικών κ. Απόστολο Φωτιάδη.
     2. Ο Υπουργός Δικαιοσύνης υπέβαλε στη Βουλή μηνυτήρια αναφορά που αφορά στον πρώην Υπουργό Εθνικής Παιδείας και Θρησκευμάτων κ. Πέτρο Ευθυμίου σύμφωνα με το ν. 3126/2003: «Ποινική Ευθύνη των Υπουργών».
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Η πρώτη, η με αριθμό 67/5.4.2004 ερώτηση του Βουλευτή της Νέας Δημοκρατίας κ. Ιωάννου Γιαννέλλη-Θεοδοσιάδη προς τον Υπουργό Αιγαίου και Νησιωτικής Πολιτικής, σχετικώς με την αύξηση των ακτοπλοϊκών δρομολογίων από την ηπειρωτική χώρα προς το νησί του Αγίου Ευστρατίου διαγράφεται λόγω κωλύματος του κυρίου Υπουργού.
     Αναφορές και ερωτήσεις δευτέρου κύκλου:
      Η πρώτη, η με αριθμό 24/30.3.2004 ερώτηση του Βουλευτή της Νέας Δημοκρατίας κ. Βασιλείου Χρύση προς τον Υπουργό Μεταφορών και Επικοινωνιών, σχετικώς με την επαρκή προμήθεια υλικών ISDN και ASDL προς τον Οργανισμό Τηλεπικοινωνιών Ελλάδος (ΟΤΕ) κλπ., επίσης διαγράφεται λόγω κωλύματος του κυρίου Βουλευτού.
     Επανερχόμαστε στη συζήτηση των αναφορών και ερωτήσεων πρώτου κύκλου:
      Η δεύτερη η με αριθμό 16/29.3.2004 ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς τον Υπουργό Τουρισμού, σχετικώς με τη μείωση του ορίου αρτιότητας για επέκταση και ανέγερση ξενοδοχειακών επιχειρήσεων στο Νομό Λασιθίου.
      Το ειδικότερο περιεχόμενο της ερώτησης του κυρίου συναδέλφου έχει ως εξής: 
      «Ένα σημαντικό ζήτημα που έχει τεθεί κατ’ επανάληψη από το σύνολο των φορέων του Νομού Λασιθίου είναι το θέμα της μείωσης του ορίου αρτιότητας για επέκταση και ανέγερση ξενοδοχειακών επιχειρήσεων από τα είκοσι στα δέκα στρέμματα. 
      Όλοι έχουν συμφωνήσει και έχουν διαπιστώσει την ανάγκη επίλυσης του ζητήματος και βεβαίως οι προκάτοχοί σας Υπουργοί είχαν δεσμευθεί για τη συνεργασία μεταξύ των Υπουργείων σας, προκειμένου να υπάρξει απόφαση που να ικανοποιεί την περιοχή (Δήμος Αγίου Νικολάου-Δήμος Νεάπολης)
      Με βάση τα παραπάνω παρακαλώ να με ενημερώσετε: 
      1. Ποιες θα είναι συγκεκριμένα οι άμεσες ενέργειες συνεργασίας των δύο Υπουργείων, προκειμένου να οδηγηθούμε στη λύση της μείωσης του ορίου αρτιότητας από τα είκοσι στα δέκα στρέμματα;
      2. Χρονικά πότε προσδιορίζετε η συνεργασία αυτή να αποδώσει το επιδιωκόμενο αποτέλεσμα, για το οποίο και τα δύο Υπουργεία κατά καιρούς εκφράζονται θετικά υπέρ της λύσης του ζητήματος;»
      Ο Υφυπουργός κ. Λιάσκος έχει το λόγο για τρία λεπτά.
        ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κύριοι συνάδελφοι, η ερώτηση του κυρίου συναδέλφου προσδιορίζει ότι όλοι έχουν συμφωνήσει και έχουν διαπιστώσει την ανάγκη επίλυσης του ζητήματος και ότι δεσμεύθηκαν και οι προκάτοχοι Υπουργοί, αλλά πάρα πολλά χρόνια δεν υλοποιήθηκε τίποτα από τις δεσμεύσεις αυτές. 
      ΄Οντως πρέπει να πούμε ότι σε ό,τι αφορά την κατάργηση του περιορισμού των είκοσι στρεμμάτων, όπως είναι γνωστό -και έχει απαντηθεί από την προηγούμενη κυβέρνηση σε δεκάδες αναφορές και ερωτήσεις- η αρμοδιότητα βρίσκεται στο ΥΠΕΧΩΔΕ και το μόνο που θα μπορούσε να πει κανείς ότι είναι δυνατό να γίνει, είναι η πίεση του Υπουργείου Τουρισμού προς το ΥΠΕΧΩΔΕ σχετικά με τη ρύθμιση του θέματος αυτού.
     Θα πρέπει να πω ότι επιβάλλεται να έχει το Υπουργείο Τουρισμού, ως όργανο πλέον χάραξης και υλοποίησης τουριστικής πολιτικής -και θα το πράξουμε αυτό και το πράττουμε καθημερινά και διαμορφώνεται με το νέο νομοσχέδιο- συναρμοδιότητα στην επίλυση πάρα πολλών ζητημάτων που διαχέονται από την τουριστική πολιτική σε άλλα Υπουργεία. 
     Η αυξανόμενη κρίση στο πρόβλημα που θέτει ο κύριος συνάδελφος στον τουρισμό, δημιουργεί την ανάγκη να αναθεωρηθούν οι λόγοι για τους οποίους στις προαναφερόμενες περιοχές του Νομού Λασιθίου ορίστηκαν ως κατώτατο όριο αρτιότητας τα είκοσι στρέμματα για την ανέγερση τουριστικών εγκαταστάσεων. ‘Όπως οι Νομοί Ρεθύμνου και Χανίων έχουν εξαιρεθεί από τις περιοχές ελέγχου τουριστικής ανάπτυξης και έχουν ως όριο αρτιότητας τα δέκα στρέμματα, έτσι το Υπουργείο Τουρισμού σε συνεργασία με το ΥΠΕΧΩΔΕ προτίθεται να δώσει λύση προς αυτήν την κατεύθυνση και για το Νομό Λασιθίου. 
      Είναι βέβαια απορίας άξιο –το είπα και προηγούμενα- να ερωτάται τώρα  η νέα Κυβέρνηση για τη θέση ενός κόμματος, την οποία στήριζε τόσα χρόνια. Είναι σημαντικό ότι πάρα πολλά χρόνια δεν υπήρξαν κατάλληλες πρωτοβουλίες, ώστε σε συνεργασία με το ΥΠΕΧΩΔΕ, που είναι και το αρμόδιο, να υπάρξει λύση στο ζήτημα αυτό από το παρελθόν.
      Εμείς, με τη νέα ηγεσία του Υπουργείου, θα προχωρήσουμε στην επίλυση του ζητήματος σε συνεργασία με τον Υπουργό ΠΕΧΩΔΕ, αμέσως μετά τη σύσταση διυπουργικού οργάνου που προβλέπουμε με το νέο νομοσχέδιο, που καταθέτουμε για τον τουρισμό και οσονούπω θα βρίσκεται στη Βουλή. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ, όπως επίσης και για την καλή χρήση του χρόνου.
      Ο κ. Καρχιμάκης έχει το λόγο για δύο λεπτά.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, είναι αλήθεια ότι έχει καθυστερήσει αυτό το θέμα, όπως ανέφερε ο κύριος Υπουργός, αλλά, όμως, πρέπει να γνωρίζετε το εξής. Αυτοί οι περιορισμοί μπήκαν το 1991 και μπήκαν για το Νομό Λασιθίου, γιατί τότε υπήρχε συγκεκριμένος Υπουργός της κυβέρνησης της Νέας Δημοκρατίας, ο οποίος ήθελε να περάσει έναν ελεγχόμενο ανταγωνισμό μεταξύ των περιοχών. Δεν σας κάνει εντύπωση το ότι το Ρέθυμνο και τα Χανιά δεν είναι μέσα στους περιορισμούς, ενώ κάποιες περιοχές του Νομού Ηρακλείου και οι κατ’ εξοχήν περιοχές εισροής τουριστικού προϊόντος του Νομού Λασιθίου, δηλαδή η Νεάπολη και ο Άγιος Νικόλαος, μπήκαν σ΄ αυτούς τους περιορισμούς; 
     Ξέρετε πολύ καλά ότι όταν περνάει ένα προεδρικό διάταγμα, έχει τεράστιες δυσκολίες να αναθεωρηθεί. Το θέμα δεν είναι ότι τόσα χρόνια εμείς δεν το λύσαμε, υπήρχε μία δυσκολία. Ήρθαν και οι υποψήφιοι Βουλευτές της Νέας Δημοκρατίας παραμονές των εκλογών και δεσμεύτηκαν όλοι για την επίλυση αυτού του προβλήματος. Αυτό δεν σημαίνει ότι επειδή δεν λύθηκε το θέμα, εγώ ως Βουλευτής της Αντιπολίτευσης δεν μπορώ να το θέσω και να συνεχίσουμε από κοινού την προσπάθεια προκειμένου να λυθεί αυτό.
     Πάντως, είναι πολύ σημαντικό  μέσα από τη διαδικασία που θέλετε να θέσετε, του συντονισμού των Υπουργείων τα οποία εμπλέκονται στις αρμοδιότητες του Υπουργείου Τουρισμού, να δρομολογήσουμε αυτήν τη λύση. Θα την παρακολουθήσουμε από κοντά και θα συμβάλουμε κι εμείς, έτσι ώστε να δοθεί λύση σ΄ αυτό το μεγάλο πρόβλημα. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Ο κύριος Υπουργός έχει το λόγο.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Και βέβαια, όπως είπα και προηγούμενα κι επειδή ο τουρισμός πράγματι διαχέεται σε συναρμοδιότητες σε πολλά Υπουργεία, είναι δύσκολος ο ρόλος. Γι’ αυτό άλλωστε ιδρύθηκε από την Κυβέρνησή μας Υπουργείο Τουρισμού, για να υπάρξει αυτός ο συντονισμός των αρμοδιοτήτων που άπτονται της τουριστικής μας ανάπτυξης κι, αν θέλετε, της αναβάθμισης του τουριστικού μας προϊόντος.
     Κύριε συνάδελφε, πραγματικά θα πω –γιατί με προκαλέσατε- ότι από το 1993 και μετά έχω την αίσθηση ότι η Νέα Δημοκρατία δεν είχε Βουλευτή στο Νομό Λασιθίου. Είναι πάρα πολλά τα χρόνια και μπορούσατε με την προηγούμενη κυβέρνηση να είχατε δρομολογήσει την επίλυση του ζητήματος. Άλλωστε το ζήτημα αυτό μου το έχει θέσει προφορικά και ο κ. Παγιατάκης και είναι έτσι όπως το λέτε. Θα πρέπει να επιλυθεί και σας είπα στην αρχική μου τοποθέτηση ότι εμείς μη κοιτάζοντας το παρελθόν, μη θέλοντας να δούμε πέντε πράγματα εν πάση περιπτώσει που προσδιορίζουν μία ανεπάρκεια επάνω στο ζήτημα αυτό για το συγκεκριμένο νομό, θα προβούμε στην επίλυση του προβλήματος και πάρα πολύ γρήγορα.
     Σας ευχαριστώ θερμά.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 120/17.5.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των επιδοτήσεων για το ελαιόλαδο και τα εσπεριδοειδή στο Νομό Λακωνίας κλπ., διαγράφεται λόγω κωλύματος του κυρίου Υπουργού.
     Δεύτερη είναι η με αριθμό 144/18.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Υγείας και Κοινωνικής Αλληλεγγύης, σχετικώς με την καθυστέρηση παράδοσης της νέας πτέρυγας του Νοσοκομείου Τρικάλων κλπ.
     Η επίκαιρη ερώτηση του κ. Γκατζή έχει ως εξής:
     «Γενικότερη ανησυχία δημιουργεί η διαφαινόμενη νέα αναβολή στην παράδοση της νέας πτέρυγας του Νοσοκομείου Τρικάλων.
     Ταυτόχρονα κοινή είναι η πεποίθηση για την ανάγκη αναμόρφωσης του Οργανισμού του Νοσοκομείου για να προσληφθεί το αναγκαίο ιατρικό και νοσηλευτικό προσωπικό με βάση τις σύγχρονες ανάγκες αλλά και για την προμήθεια του αναγκαίου εξοπλισμού, ώστε να αναβαθμιστούν οι παρεχόμενες από το Νοσοκομείο υπηρεσίες.
     Ερωτάται ο κύριος Υπουργός:
     Τι μέτρα προτίθεται να λάβει η Κυβέρνηση για την αντιμετώπιση όλων αυτών των προβλημάτων;»
     Ο Υπουργός Υγείας και Κοινωνικής Αλληλεγγύης κ. Κακλαμάνης έχει το λόγο.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, κύριε συνάδελφε του Κομμουνιστικού Κόμματος Ελλάδας, όπως γνωρίζετε ο διαγωνισμός για τη συνέχιση του έργου της νέας πτέρυγας στο Νοσοκομείο Τρικάλων έγινε το Σεπτέμβριο του 2001. Επιλέχθηκε η κοινοπραξία που θα εκτελούσε το έργο, υπογράφηκε συμφωνητικό ύψους περίπου 14 εκατομμυρίων ευρώ και είχε ορισθεί ότι το έργο θα τελείωνε τον Αύγουστο του 2003. Κατά τη διάρκεια της εκτέλεσης του έργου, η κοινοπραξία ζήτησε παράταση της προθεσμίας περαίωσης του έργου και οι τεχνικές υπηρεσίες της Νομαρχιακής Αυτοδιοίκησης Τρικάλων, που είναι και ο αρμόδιος φορέας υλοποίησης του έργου, ενέκριναν δεκάμηνη παράταση, ώστε το έργο να τελειώσει στις 30 Ιουνίου 2004. 
Με βάση την πληροφόρηση που έχω, η κοινοπραξία προσέφυγε στον Υπουργό ΠΕΧΩΔΕ προ ημερών για να πάρει νέα παράταση. Αν θέλετε την προσωπική μου εκτίμηση, σας λέω ότι δεν πρόκειται να τελειώσει το έργο, όπως και πολλά άλλα έργα που ποτέ δεν τέλειωσαν εγκαίρως, πριν από το τέλος του έτος.
      Σε ό,τι αφορά τον ιατροτεχνολογικό εξοπλισμό, θα ήθελα να σας πω ότι ένα κομμάτι του έχει ήδη δημοπρατηθεί και είναι αξίας 172 χιλιάδων ευρώ, όπως επίσης έχει ολοκληρωθεί ο διαγωνισμός προμήθειας του αξονικού τομογράφου και έχει γίνει η κατακύρωση του αποτελέσματος προϋπολογισμού περίπου 600 χιλιάδες ευρώ. Το υπόλοιπο κομμάτι του ιατροτεχνολογικού εξοπλισμού, καθώς και ορισμένα άλλα επιμέρους θέματα, όπως παραδείγματος χάρη η μελέτη καταγραφής μηχανολογικού εξοπλισμού κουζίνας, πλυντηρίων αποστείρωσης, η εκπόνηση μελέτης περαιτέρω ξενοδοχειακού εξοπλισμού, η ρυθμιστική μελέτη χρήσης παλαιού κτηρίου, στο χώρο του οποίου θα εγκατασταθεί κυρίως το ψυχιατρικό τμήμα του νοσοκομείου, και μερικά άλλα πράγματα εστάλησαν με αίτημα στο Υπουργείο Υγείας. Αυτά ενεκρίθησαν και εστάλησαν στο ΠεΣΥΠ για να κάνει τις περαιτέρω ενέργειες. Μέχρι και της πρόσφατης αλλαγής της διοικήσεως του ΠεΣΥΠ Θεσσαλίας, το ΠεΣΥΠ δεν είχε προβεί σε καμία απολύτως ενέργεια. Έχω δώσει εντολή στην επόμενη συνεδρίαση του ΠεΣΥΠ να εξεταστεί πρώτα το θέμα της προσπάθειας ένταξης του υπόλοιπου ιατροτεχνολογικού εξοπλισμού στο υπηρεσιακό πρόγραμμα «ΥΓΕΙΑ 2004». Δεν είναι εύκολη ιστορία, όπως καταλαβαίνετε, γιατί ήταν κάτι που θα έπρεπε να είχε γίνει πολύ νωρίτερα. Υπάρχει μία ελπίδα, υπό την έννοια την αναδιαπραγμάτευσης του Γ΄ Κοινοτικού Πλαισίου Στήριξης που τελειώνει περίπου στα τέλη Ιουνίου, για να μπορέσουμε να το εντάξουμε εκεί. 
      Σε ό,τι αφορά τον οργανισμό του νοσοκομείου, θα ήθελα να σας πω ότι στην επόμενη συνεδρίαση του ΠεΣΥΠ, υπό τη νέα του σύνθεση, θα συζητηθεί ο νέος οργανισμός του νοσοκομείου και συμφωνώ απόλυτα μαζί σας ότι δεν αρκεί να φτιάχνουμε καινούργια νοσοκομεία, αλλά πρέπει να αναμορφώνουμε τον οργανισμό του παλαιού νοσοκομείου στα νέα δεδομένα, ώστε να μην παρατηρείται το φαινόμενο, το οποίο όλοι γνωρίζουμε, να λειτουργούν «νέα» νοσοκομεία, με νέα τμήματα με το ελλιπές παλαιό προσωπικό που σημαίνει δύο φορές ελλιπές προσωπικό για το νέο νοσοκομείο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, φαίνεται ότι είστε διατεθειμένος να λύσετε ένα πρόβλημα με βάση τα όσα είπατε. Θα πρέπει όμως να πάρετε συγκεκριμένες δεσμεύσεις. Παραδείγματος χάρη, το νοσοκομείο δεν είναι από το 2001, αλλά είναι μετά την έκπτωση του πρώτου αναδόχου και σέρνεται από το 1997. 
      Επομένως η νέα προθεσμία που ζήτησε ο εργολάβος και που εσείς φαίνεσθε διατεθειμένοι να δώσετε την παράταση μέχρι τις 31 Δεκεμβρίου, θα πρέπει να το εξασφαλίσουμε, γιατί δεν είναι μόνο η παράταση που μπορεί να δοθεί, αλλά είναι όλο αυτό που κυλάει χρόνο με το χρόνο. Η περιοχή έχει άμεση ανάγκη αυτής της υπηρεσίας, ιδιαίτερα του νέου νοσοκομείου, με τις προοπτικές που έχει σχεδιαστεί. Το ένα θέμα είναι να αναλάβετε δέσμευση ως προς αυτό ζήτημα. 
      Το δεύτερο θέμα αφορά τον οργανισμό του νοσοκομείου που είναι από τη δεκαετία του 1980 και το ξέρετε. Εγώ θα σας πω ότι από τις θέσεις που προβλέπει ο παλιός οργανισμός υπάρχουν στο ιατρικό μόνο προσωπικό γύρω στα δώδεκα κενά. Έτσι, καταλαβαίνετε ποια είναι η κατάσταση αυτού του νοσοκομείου.
      Επιπλέον, όπως έχει δημιουργηθεί το νοσοκομείο και προβλέπεται να λειτουργήσει, έγιναν δώδεκα νέα τμήματα και κλινικές, χωρίς να υπάρχει το απαραίτητο ιατρικό, νοσηλευτικό και παραϊατρικό προσωπικό.
      Επομένως πρέπει να δείτε ότι δεν μπορεί να γίνει το νοσοκομείο και μετά να προκηρύξουμε όλες αυτές τις θέσεις. Πρέπει οι θέσεις να προκηρυχθούν με βάση τις νέες ανάγκες που έχει το νοσοκομείο και τα τμήματα που έχουν δημιουργηθεί.
       Το τρίτο αφορά τον εξοπλισμό. Μας είπε και ο διοικητής του νοσοκομείου και οι υπηρεσίες της περιφέρειας ότι υπάρχει ένα ποσό από τον προϋπολογισμό του 2004, αλλά δεν αρκεί αυτό. Πρέπει να εξασφαλιστεί ότι και για το  ξενοδοχειακό και για τον τεχνολογικό εξοπλισμό και για το μηχανολογικό εξοπλισμό που θα χρειαστεί το νοσοκομείο θα μπει η νέα πίστωση. 
      Τελειώνοντας, θα ήθελα να ρωτήσω το εξής: Γιατί, κύριε Υπουργέ, να βάλουμε αξονικό τομογράφο και να μη βάλουμε ένα μαγνητικό, ο οποίος, απ’ ό,τι λένε οι γιατροί, είναι ό,τι πιο τέλειο υπάρχει; Γιατί να φεύγουν από εκεί όταν δεν εκπληρώνονται οι ιατρικές εξετάσεις από τον αξονικό τομογράφο, να πηγαίνουν έξω και να πληρώνουν ξανά, όπως γινόταν μέχρι σήμερα, για τις εξετάσεις αυτές τον  μαγνητικό; 
      Θεωρούμε, λοιπόν, ότι πρέπει σε αυτά τα τρία θέματα να δεσμευθείτε γιατί πέρασε  πάρα πολύς καιρός. Δεν λέω εάν έχετε ευθύνες, απεναντίας …
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γκατζή. 
      Ο κύριος Υπουργός έχει το λόγο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κατ’ αρχάς, κύριε συνάδελφε, θα σας δώσω τις απαντήσεις τις αναλυτικές, που ελλείψει χρόνου  δεν μπορούσα να σας τις διαβάσω, για να τις δείτε. 
     Το δεύτερο είναι για τον αξονικό τομογράφο. Προφανώς δεν καταλάβατε ότι ήδη έχει περατωθεί η διαδικασία. Έχει αγοραστεί ο αξονικός τομογράφος. Άρα εάν ικανοποιήσουμε το αίτημά σας, μιλάμε για 1.400.000 ευρώ επιπλέον. Και  αυτήν τη στιγμή εγώ δεν θέλω να λέω πράγματα, που δεν μπορώ να δεσμευθώ. 
      Όσον αφορά το τρίτο για τον οργανισμό, χαίρομαι που συμφωνείτε.
       Όσον αφορά το τέταρτο, που είναι και μια γενικότερη ενημέρωση στους συναδέλφους, γιατί παρόμοια προβλήματα αντιμετωπίζουν όλα τα επαρχιακά νοσοκομεία της χώρας, ήδη από σήμερα έχουν διανεμηθεί, ανά ΠεΣΥΠ οι εννιακόσιες ογδόντα θέσεις εποχικού προσωπικού, προκειμένου τα ΠεΣΥΠ να διανείμουν αναλογικά στα νοσοκομεία της περιοχής τους, σύμφωνα με τις ανάγκες. Ταυτόχρονα θέλω να σας ενημερώνω –κάτι που το έχω ξαναπεί- ότι η Κυβέρνηση ενέκρινε την πρόσληψη πέντε χιλιάδων ατόμων νέων προσλήψεων σε μόνιμες οργανικές θέσεις μέσω ΑΣΕΠ. Βεβαίως ξέρετε τι σημαίνει αυτό. Ότι οι πρώτοι άνθρωποι θα αρχίσουν να πηγαίνουν στα νοσοκομεία περίπου Νοέμβριο με Δεκέμβριο του 2004 και τον Ιανουάριο του 2005 και σίγουρα μέχρι τότε θα έχει αναμορφωθεί ο οργανισμός του νοσοκομείου σας και θα κατανεμηθεί μέρος του προσωπικού αυτού με βάση τις ανάγκες του νέου οργανισμού. Γι΄ αυτά εμείς μπορούμε να δεσμευθούμε αυτήν τη στιγμή που μιλάμε και για ό,τι λέω είναι ακριβώς όπως το λέω. Για ό,τι παραλάβαμε δεν κάνω πολιτικά μνημόσυνα. Σπανίως με έχετε ακούσει να μιλώ για το παρελθόν. Μου αρέσει να βλέπω μπροστά και ό,τι μπορούμε να θεραπεύουμε.  
      Ευχαριστώ πολύ. 
      ΝΙΚΟΛΑΟΣ ΓΚΑΤΖΗΣ: Πέντε χιλιάδες στα είκοσι χιλιάδες κενά που υπάρχουν, κύριε Υπουργέ…
      ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 132/18-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικώς με δημοσιεύματα του Τύπου αναφερόμενα σε δίκτυο εμπορίας οργάνων από παιδιά για μεταμόσχευση κλπ.
     Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής:
      «Δέος και φρίκη έχουν προκαλέσει στο πανελλήνιο, οι δημοσιεύσεις του Τύπου που φέρουν τη χώρα μας να εμπλέκεται σε δίκτυο εμπορίας οργάνων που λαμβάνονταν από παιδιά ορφανά, με ειδικές ανάγκες και άλλα. 
      Σύμφωνα με τα δημοσιεύματα στο όλο κύκλωμα εμπλέκονται και ΄Ελληνες γιατροί  και άλλοι που συμμετείχαν σε διάφορα στάδια τόσο στη λήψη όσο και στη μεταφορά των οργάνων. 
      Τα γραφόμενα ξεπερνούν τα όρια και της πιο νοσηρής φαντασίας. Είναι αδιανόητο στην εποχή μας, έστω και αν αυτή χαρακτηρίζεται από τη εμπορευματοποίηση των πάντων, την πλήρη ασυδοσία της αγοράς και του κέρδους, να καταγράφονται παρόμοια εγκληματικά φαινόμενα. 
      Επειδή τέτοιες πράξεις ξεπερνούν και τα πιο ειδεχθή εγκλήματα κατά της ανθρωπότητας που έχει καταγράψει η ανθρώπινη ιστορία, ερωτάται ο κύριος Υπουργός:
      Υπάρχουν σχετικά στοιχεία στη διάθεση του Υπουργείου;
      Σε ποιες ενέργειες έχει προβεί για την εξακρίβωση των καταγγελλομένων και τι προτίθεται περαιτέρω να πράξει;»
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, είναι αληθές ότι στις 4 Μαρτίου το Υπουργείο Εξωτερικών και συγκεκριμένα η διεύθυνση Α3 των χωρών της Νοτιανατολικής Ευρώπης, μας έστειλε μία αναφορά της πρεσβείας μας στα Τίρανα  και συγκεκριμένα του αστυνομικού συνδέσμου μας εκεί, όπου αναφέρονται διάφορα ανατριχιαστικά γεγονότα. Κοινοποιήθηκε στο Υπουργείο μας, αποδέκτης ήταν το Υπουργείο Δημόσιας Τάξης, το Αρχηγείο της ΕΛΑΣ, η Διεύθυνση Διεθνούς Αστυνομικής Συνεργασίας και η Διεύθυνση Δημόσιας Ασφάλειας. Κοινοποιήθηκε στις πρεσβείες στα Τίρανα, στη Ρώμη, στο Υπουργείο Υγείας και Πρόνοιας τότε, στο Υπουργείο Δικαιοσύνης και ιδιαίτερα στο Τμήμα Ποινικών Υποθέσεων. 
     Παρ’ ότι κοινοποιήθηκε στο Υπουργείο μας ξεκινήσαμε μία έρευνα αμέσως για τη συγκεκριμένη κλινική που κατηγορείται, συγκεκριμένα την κλινική «ΕΥΑΓΓΕΛΙΣΜΟΣ» στα Γιαννιτσά της Πέλλας. Σε συνεννόηση με τις εισαγγελικές αρχές των Γιαννιτσών προχωρήσαμε σε έλεγχο, μαζί με τον Εθνικό Οργανισμό Μεταμοσχεύσεων, όπου οι πρώτες ενδείξεις μας είναι ότι δεν είναι δυνατόν στη συγκεκριμένη κλινική να λαμβάνουν χώρα μεταμοσχεύσεις οργάνων, να γίνονται χειρουργεία αυτής της τάξης. Παρ’ όλα αυτά, όμως, ο εμπλεκόμενος γιατρός της περιοχής έχει καταδικασθεί για παράνομες υιοθεσίες.
     Επειδή το θέμα είναι εξαιρετικά σοβαρό και από τη μία πλευρά υπάρχει το ποινικό της υπόθεσης και μία εξαιρετικά άσχημη ιστορία με την εμπορία ανθρωπίνων οργάνων εικάζεται ότι υπάρχει, από την άλλη πλευρά, όμως, υπάρχει το ευαίσθητο θέμα των μεταμοσχεύσεων στη χώρα μας, αλλά και της πίστης και της εμπιστοσύνης του ελληνικού λαού προς τη δωρεά ανθρωπίνων οργάνων και μάλιστα σε μία χώρα που είναι τελευταία στη δωρεά ανθρωπίνων οργάνων, χειριστήκαμε το θέμα με υπευθυνότητα, με αίσθημα ευθύνης σε συνεργασία με τα συναρμόδια υπουργεία και τις εισαγγελικές αρχές και φυσικά με την INTERPOL και τις αστυνομικές διευθύνσεις των άλλων χωρών. Τα μέχρι στιγμής στοιχεία δείχνουν ότι ίσως εμπλέκονται Ιταλοί και Αλβανοί και δεν υπάρχουν ενδείξεις για τη συμμετοχή Ελλήνων. Επαναλαμβάνω ότι οι μέχρι στιγμής ενδείξεις δεν συνηγορούν για συμμετοχή της Ελλάδας στο συγκεκριμένο θέμα και εν πάση περιπτώσει ότι δεν γίνονται παράνομες μεταμοσχεύσεις και παράνομη εμπορία ανθρωπίνων οργάνων στη χώρα μας αυτήν τη στιγμή. 
     Παρ’ όλα αυτά το θέμα είναι κάτω από την εισαγγελική παρακολούθηση βρίσκεται στις εισαγγελικές αρχές της χώρας και τα συναρμόδια Υπουργεία το εξετάζουν με εξαιρετική προσοχή. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, χαίρομαι που άκουσα ότι κινητοποιήθηκε το Υπουργείο και όλες οι αρμόδιες υπηρεσίες. Δεν αμφέβαλλα ότι σε ένα τόσο σοβαρό θέμα οι πάντες θα έχουν κινητοποιηθεί.
     Είπατε ότι δεν γίνονται στη συγκεκριμένη κλινική μεταμοσχεύσεις. Εδώ δεν μιλάμε για μεταμοσχεύσεις. Η μεταμόσχευση είναι διαφορετική διαδικασία που απαιτεί πολύ περισσότερες προϋποθέσεις, ενώ η λήψη οργάνων είναι κάτι διαφορετικό. Είπατε μάλιστα ότι υπάρχει συγκεκριμένη κλινική και συγκεκριμένος γιατρός ο οποίος ενέχεται σε υιοθεσίες. Από εκεί και πέρα τι έγιναν αυτά τα υιοθετημένα παιδιά; Υπάρχουν πληροφορίες; Είμαστε σίγουροι ότι εδώ δεν παρενέβησαν άλλοι παράγοντες και δεν είχαμε αυτά τα ανατριχιαστικά τα οποία γράφει ο Τύπος και τα γράφει μετ’ επιτάσεως;
     Εμείς ευχόμαστε και ελπίζουμε ότι όλα αυτά είναι ψευδή, αλλά παρ’ όλα αυτά θέλουμε να είμαστε βέβαιοι και σίγουροι ότι η πολιτεία σε όλα της τα επίπεδα, όχι απλώς ευαισθητοποιείται, αλλά ενεργοποιείται και λαμβάνει όλα τα μέτρα ώστε να μη συμβούν πράξεις, που ξεπερνάνε και τις χειρότερες στιγμές της ανθρώπινης ιστορίας ακόμη και τα στρατόπεδα του Νταχάου και του Άουσβιτς.
     Ευχόμαστε και ελπίζουμε ότι αυτά όλα είναι ανακριβή και ασφαλώς πρέπει να τονίσουμε ότι η οικειοθελής προσφορά οργάνων δοτών και συγγενών πρέπει να γίνεται, πρέπει να συνεχιστεί. Οι μεταμοσχεύσεις οργάνων έχουν προσφέρει σωτηρία σε εκατομμύρια ανθρώπους σε όλο τον κόσμο και στη δική μας χώρα και θέλουμε να ελπίζουμε ότι αυτό θα συνεχιστεί. Παρ’ όλα αυτά, όμως, αυτό είναι ένα διαφορετικό θέμα το οποίο πρέπει από κάθε άποψη και να διευκρινισθεί, αλλά και να κατοχυρωθούμε όλοι ότι δεν θα ακούσουμε τέτοια ανατριχιαστικά πράγματα στο μέλλον. 
     Ευχαριστώ. 
	ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επαναλαμβάνω, κύριε συνάδελφε, ότι στη συγκεκριμένη κλινική είναι αδύνατον να γίνονται ακόμα και απλά χειρουργεία. Δεν υπάρχει ο κατάλληλος εξοπλισμός, δεν υπάρχει καν αναισθησιολογικό τμήμα. Η κλινική αυτή είναι στο κέντρο των Γιαννιτσών και δεν μπορούν να μεταφερθούν ζωτικά όργανα, που ξέρετε τι διαδικασία χρειάζεται για τη μεταφορά τους. Χρειάζονται ολόκληρα συνεργεία, ειδικές συσκευές με άζωτο κλπ. Είναι αδύνατον, λοιπόν, να συμβαίνουν τέτοια πράγματα.
	Παρ΄όλα αυτά, κύριε συνάδελφε, εξετάζουμε τα πάντα. Έχει κινητοποιηθεί ολόκληρος ο κρατικός μηχανισμός. Ήταν το πρώτο έγγραφο που πήρα στα χέρια μου μόλις ανέλαβα στις 11 Μαρτίου και κινητοποιηθήκαμε όλοι. Και σας λέγω, δεν μπορεί να το διανοηθεί ανθρώπινος νους  με τα δημοσιεύματα και του αλβανικού και του ιταλικού Τύπου, σχετικά με την τύχη παιδιών συγκεκριμένου ορφανοτροφείου στα Τίρανα, ιδιαίτερα μετά την εκταφή των παιδιών αυτών και τη διαπίστωση ότι λείπουν ανθρώπινα όργανα απ’αυτά. 
	Ελέγχουμε όλο το κύκλωμα σε όλα τα ορφανοτροφεία της χώρας μας, ελέγχουμε όλες τις υιοθεσίες και μάλιστα τις υιοθεσίες που έγιναν από τη συγκεκριμένη κλινική και τις δύο καταδικαστικές αποφάσεις του συγκεκριμένου γιατρού για παράνομες υιοθεσίες παιδιών στην περιοχή. 
	Ελέγχουμε επίσης σε συνεργασία με τον Εθνικό Οργανισμό Μεταμοσχεύσεων όλο το κύκλωμα, που πιθανόν να υπάρχει στη χώρα μας και τους πιθανούς συνεργάτες στις όμορες χώρες. Και φυσικά πρέπει να θωρακίσουμε και νομοθετικά τη χώρα μας στον τομέα αυτόν της παράνομης εμπορίας ανθρωπίνων οργάνων και των μεταμοσχεύσεων σε συνεργασία με τον Εθνικό Οργανισμό Μεταμοσχεύσεων. 
	Κάθε συζήτηση, όμως, κάθε γραμμή η οποία γράφεται, κάθε κραυγή η οποία βγαίνει από τα μέσα ενημέρωσης στον τομέα αυτόν πριν ολοκληρωθούν οι έρευνες, πλήττει ανεπανόρθωτα το θεσμό των μεταμοσχεύσεων της δωρεάς ανθρωπίνων οργάνων στη χώρα μας, κλονίζει την εμπιστοσύνη των συμπολιτών μας στον ευαίσθητο αυτό χώρο. Γι’ αυτό θα πρέπει να είμαστε εξαιρετικά προσεκτικοί πριν ολοκληρωθούν οι έρευνες και πριν βγουν τα πορίσματα τα οποία και περιμένουμε.
	ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κατάργηση ειδικής εισφοράς επί των συντάξεων του δημοσίου και των άλλων ασφαλιστικών φορέων». 
	Ο συνάδελφος κ. Ευγένιος Χαϊτίδης,  ζητά ολιγοήμερη άδεια απουσίας στο εξωτερικό (Στρασβούργο) προκειμένου να παρακολουθήσει, ως Πρόεδρος της Ειδικής Μόνιμης Επιτροπής Απόδημου Ελληνισμού της Βουλής, τις εργασίες κλπ.
	Επίσης η συνάδελφος κ. Άννα Διαμαντοπούλου ζητά ολιγοήμερη άδεια απουσίας στο εξωτερικό. 
	Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τις ζητηθείσες άδειες.
	Επίκαιρες ερωτήσεις δεύτερου κύκλου: 
	Πρώτη είναι η με με αριθμό 136/18.5.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικώς με την απαλλοτρίωση του Μεγάρου Ιόλα στην Αγία Παρασκευή κλπ.
	Η ερώτηση της κυρίας συναδέλφου έχει ως εξής:
	«Η απαλλοτρίωση του Μεγάρου Ιόλα στην Αγία Παρασκευή, ενός κτηρίου μεγάλης πολιτιστικής αξίας, είχε δρομολογηθεί από την προηγούμενη κυβέρνηση στο πλαίσιο της πολιτιστικής Ολυμπιάδας και ευρίσκετο προ των εκλογών στην τελική της φάση και μάλιστα με όρους συμφέροντες για το ελληνικό δημόσιο. Προκειμένου το ακίνητο να περιέλθει στην ιδιοκτησία του δημοσίου και να αποδοθεί για πολιτιστικές δραστηριότητες στο Δήμο Αγίας Παρασκευής απέμενε η καταβολή του επιδικασθέντος από το εφετείο ποσού στον ιδιοκτήτη του ακινήτου, από ήδη εγγεγραμμένη στον προϋπολογισμό πίστωση.
	Ωστόσο η νέα Κυβέρνηση δεν προχώρησε στην υλοποίηση του δικαστικού συμβιβασμού πολιτείας-ιδιώτη και φαίνεται ότι αρνείται ακόμη και την έγγραφη διαβεβαίωση προς τον ιδιοκτήτη, ότι η Πολιτεία θα τιμήσει σε εύλογο χρονικό διάστημα την υπογραφή της, με συνέπεια να κινδυνεύει άμεσα η όλη προσπάθεια.
	Ερωτάται ο κύριος Υπουργός Πολιτισμού:
      1. Προτίθεται να υλοποιήσει την απόφαση για την αγορά της οικείας Ιόλα; 
      2. Τι προτίθεται να πράξει, ώστε να περιέλθει άμεσα στο οίκημα στο ελληνικό δημόσιο και στο Δήμο Αγίας Παρασκευής;»
Ο κύριος Υπουργός έχει το λόγο. 
ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, είναι γνωστή σε όλους η διαδικασία και η περιπέτεια που έχει περάσει ένα πολύ σημαντικό θέμα στην νεοελληνική κοινωνία και που έχει να κάνει αφ’ ενός μεν με τη συλλογή Ιόλα, αφ’ ετέρου δε με την προσπάθεια για την απαλλοτρίωση του γνωστού κτήματος Ιόλα στην Αγία Παρασκευή. 
      Το 1998 με απόφαση τότε του Κεντρικού Συμβουλίου Νεοτέρων Μνημείων, το κτήριο κρίθηκε ως ιστορικό διατηρητέο, αφ’ ενός μεν για την αρχιτεκτονική του, συνδέεται άμεσα με το Δημήτρη Πικιώνη, ένα πρωτοπόρο της μοντέρνας τέχνης, αφ’ ετέρου από τη βαρύτητα του ίδιου του Ιόλα, ο οποίος θεωρείται ένας πρωτοπόρος συλλέκτης που βοήθησε πάρα πολύ την προώθηση της μοντέρνας τεχνοτροπίας και θεωρείται ένας από τους πιο μεγαλύτερους του αιώνα. 
      Το 2002 με απόφαση της Πολιτιστικής Ολυμπιάδας κρίθηκε η διαδικασία ως προσπάθεια απαλλοτρίωσης του κτήματος στην Αγία Παρασκευή. Το 2003, μετά από μία περιπέτεια όπου το μονομελές πρωτοδικείο επεδίκασε τιμή μονάδος, η συνολική αξία της απαλλοτρίωσης του κτήματος έφθανε περίπου στα 17,5 εκατομμύρια ευρώ και μετά από μία συμφωνία που έγινε με το ελληνικό δημόσιο τελικά το τίμημα έφθασε περίπου στα 9 εκατομμύρια ευρώ. 
      Η προηγούμενη κυβέρνηση ουσιαστικά δεν προσπάθησε, δεν μπόρεσε ποτέ να θωρακίσει και να εξεύρει τους πόρους που απαιτούντο για να προχωρήσει αυτή η διαδικασία. Η εγγραφή στον προϋπολογισμό ήταν περίπου στα 2,5 εκατομμύρια ευρώ. Και όπως αντιλαμβάνεστε υπήρξε ένα πολύ μεγάλο κενό και θα έπρεπε να εξευρεθούν περίπου 6,5 εκατομμύρια ευρώ προκειμένου να προχωρήσει αυτή η διαδικασία.
      Στις δικές μας προθέσεις είναι να προσπαθήσουμε να εξεύρουμε τους πόρους και εφόσον τους βρούμε -μάλιστα εάν είναι δυνατόν να πετύχουμε και κάποια συνεννόηση με τους κληρονόμους του κτήματος Ιόλα- θα προχωρήσουμε σ’ αυτή τη διαδικασία.
      Θέλω όμως, να επιμείνω σ’ αυτό, ότι θα πρέπει να βρεθούν τα υπόλοιπα χρήματα. Είναι αρκετά τα χρήματα και είναι πολύ μεγάλες οι υποχρεώσεις όλων αυτών των ανεκτέλεστων αποφάσεων της προηγούμενης κυβέρνησης.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Δαμανάκη.
      ΜΑΡΙΑ ΔΑΜΑΝΑΚΗ: Κύριε Πρόεδρε, το περιορισμένο του χρόνου δεν μου επιτρέπει να επεκταθώ στις ανεκτέλεστες αποφάσεις της προηγούμενης κυβέρνησης. Περιορίζομαι στο συγκεκριμένο θέμα για το οποίο θα ήθελα να συνεννοηθώ με τον κύριο Υπουργό.
      Κατ’ αρχάς, θέλω να τον διαβεβαιώσω ότι η ερώτησή μου είναι αποτέλεσμα όχι συνεννοήσεων με την προηγούμενη κυβέρνηση, αλλά συνεννοήσεων με τους κατοίκους της περιοχής και το Δήμαρχο της Αγίας Παρασκευής, ο οποίος, όπως γνωρίζετε πολύ καλά κύριε Υπουργέ, δεν ανήκει στο δικό μας χώρο. 
      Το θέμα είναι πολύ σοβαρό, διότι πρόκειται για έναν πραγματικά αξιόλογο χώρο πρασίνου και ένα εξαιρετικό κτίριο, το οποίο ο Δήμος Αγίας Παρασκευής χρειάζεται. Για να προχωρήσουν τα ζητήματα έχει παραιτηθεί ο ίδιος ο δήμος από τη διεκδίκηση αυτού του χώρου. Άρα, το κύριο το οποίο οφείλει το ελληνικό δημόσιο και η προηγούμενη κυβέρνηση και η τωρινή Κυβέρνηση, κύριε Υπουργέ, απέναντι στους κατοίκους της Αγίας Παρασκευής, είναι να μη χαθεί το εν λόγω οίκημα. Και πρέπει να γίνει σαφές, επειδή αναφερθήκατε και στο έργο του Πικιώνη, ότι εάν δεν σπεύσει το δημόσιο να κατοχυρώσει το οίκημα, εκεί θα γίνουν πολυκατοικίες. Και βεβαίως την ευθύνη θα την αναλάβει, δεν έχει σημασία, η προηγούμενη, η τωρινή Κυβέρνηση, η μελλοντική. Πάντως θα γίνουν πολυκατοικίες. 
      Για να δούμε, λοιπόν, το θέμα θετικά και δημιουργικά και για να δούμε συγκεκριμένα τι μπορεί να γίνει αυτήν τη στιγμή, πράγματι από την προηγούμενη κυβέρνηση είχαν προχωρήσει τα ζητήματα μέχρι ενός σημείου, είχε επιτευχθεί ένας συμβιβασμός ο οποίος είναι συμφέρων για το ελληνικό δημόσιο. Δεν άκουσα τον κύριο Υπουργό να το αμφισβητεί αυτό. Η τιμή μονάδας, δηλαδή, στην οποία επήλθε ο συμβιβασμός, είναι μία σοβαρή πρόταση για το ελληνικό δημόσιο. Έχουν γραφεί στην πίστωση του 2003 από την προηγούμενη Κυβέρνηση πράγματι τα 2,5 εκατομμύρια ευρώ. 
      Αυτό το οποίο όμως ζητούμε και το οποίο ζητά και ο Δήμος της Αγίας Παρασκευής και οι κάτοικοι, είναι να υπάρξει συμβιβασμός με τους ιδιοκτήτες, έγγραφος, ώστε σε ένα εύλογο χρονικό διάστημα το οποίο εσείς θα προσδιορίσετε να δώσετε έναν ορίζοντα καταβολής και του υπολοίπου ποσού. Αυτό είναι μία διαδικασία την οποία μπορεί να την κάνει το ελληνικό δημόσιο. Μπορούμε να βρούμε τον τρόπο όλοι μαζί ώστε να προχωρήσει το θέμα και να παραμείνει το οίκημα στον Δήμο Αγίας Παρασκευής. 
      Επαναλαμβάνω, αυτός είναι ο στόχος και επιτρέψτε μου να πω ότι έτσι πρέπει να τον δει το Υπουργείο, πέρα από τις προσπάθειες να επιρριφθούν ευθύνες στην προηγούμενη ή στη νυν Κυβέρνηση. Τουλάχιστον αυτό είναι το δικό μου πνεύμα. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κυρία Δαμανάκη. 
      Ο κύριος Υπουργός έχει το λόγο. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αντιλαμβανόμαστε πόσο μεγάλη σημασία έχει αυτό το οικόπεδο να περιέλθει στο Δήμο της Αγίας Παρασκευής, γι’ αυτό και καταβάλουμε συντονισμένη και συγκεκριμένη προσπάθεια. Εκείνο όμως που θέλω να ξεκαθαρίσω είναι ότι οι υποχρεώσεις που έχει αναλάβει η Πολιτιστική Ολυμπιάδα, αλλά και οι υποχρεώσεις που έχει το Υπουργείο Πολιτισμού απέναντι σε ανεκτέλεστα έργα τα οποία είναι εξαιρετικά σημαντικά, είναι πάρα πολύ μεγάλες. 
     Εμείς προσπαθούμε, κυρία συνάδελφε, να βρούμε ακριβώς τον τρόπο για να εξοικονομήσουμε αυτά τα χρήματα. Γιατί όπως αντιλαμβάνεσθε, χωρίς αυτήν την εξοικονόμηση, δεν μπορούμε να προχωρήσουμε σε καμία περαιτέρω διαδικασία. Άλλωστε, όπως και προηγούμενα ανέφερα, η προσπάθεια που κάνουμε, είναι, μαζί με τη συνεργασία της νομικής μας υπηρεσίας, να βρούμε έναν τρόπο για να έρθουμε σε κάποια συνεννόηση, η οποία να είναι νομότυπη και να είναι και ισχυρή προς την προστασία των συμφερόντων του δημοσίου. 
      Εκείνο που θέλω να τονίσω είναι ότι θεωρούμε ότι πράγματι αυτός ο χώρος είναι ένας εξαιρετικός χώρος σε ένα δήμο ο οποίος συνεχώς αυξάνεται –δημογραφικά συνεχώς αυξάνεται ο Δήμος της Αγίας Παρασκευής- και θα αποτελούσε ένα σημαντικό στοιχείο για την ανάπτυξη συγκεκριμένων πολιτιστικών δραστηριοτήτων. 
      Η προσπάθειά μας, λοιπόν, είναι στραμμένη προς αυτήν την κατεύθυνση και θα ήθελα να σας πω ότι σε μας δεν φθάνει η κομματική ταυτότητα του εκπροσώπου της Τοπικής Αυτοδιοίκησης. Για μας δεν υπάρχουν ταυτότητες στην Τοπική Αυτοδιοίκηση. Εμείς βάζουμε προτεραιότητες και εκείνο διακρίνει τη δική μας πολιτική. Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Δεύτερη είναι η με αριθμό 143/18-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Εμπορικής Ναυτιλίας, Αιγαίου και Νησιωτικής Πολιτικής, σχετικώς με την ακτοπλοϊκή σύνδεση της Καλύμνου με το λιμάνι του Πειραιά. 
      Η επίκαιρη ερώτηση της κυρίας συναδέλφου έχει ως εξής: 
      «Επί ποδός βρίσκονται οι νησιώτες μας στην Κάλυμνο μετά το οξυμένο πρόβλημα που δημιουργήθηκε ιδιαίτερα μετά τις γιορτές του Πάσχα, στη σύνδεση του νησιού τους με την ηπειρωτική χώρα. 
      Η Κάλυμνος καλύπτεται ακτοπλοϊκά στη σύνδεσή της με τα γύρω νησιά και τον Πειραιά, τρεις με τέσσερις φορές την εβδομάδα μόνο. Η ταλαιπωρία του κόσμου είναι αβάσταχτη αν υπολογίσει κανείς ότι το δρομολόγιο για Πειραιά κάνει δεκαπέντε ώρες περίπου και η μετακίνηση προς τη Ρόδο διαρκεί έντεκα ώρες, λόγω του ότι γίνεται ο γύρος των νησιών. 
      Η κατάσταση αυτή είναι απαράδεκτη αν σκεφτούμε και το γεγονός ότι δεν υπάρχει στο νησί αεροπορική σύνδεση σε ώρα ανάγκης. Οι συνέπειες είναι μεγάλες και στη μετακίνηση των πολιτών από και προς την Κάλυμνο, αλλά και στην μετακίνηση των εμπορευμάτων, η οποία, πλέον, όχι μόνο είναι δυσχερέστατη, αλλά μετακυλίεται μεγαλύτερο κόστος στο ήδη επιβαρημένο λαϊκό τους εισόδημα. 
      Αυτή η ραγδαία υποβάθμιση των ακτοπλοϊκών συγκοινωνιών είναι αποτέλεσμα της αλλαγής του ακτοπλοϊκού θεσμικού πλαισίου και της εφαρμογής του ν. 2932 που απελευθερώνει τις ακτοπλοϊκές συγκοινωνίες  από τον «κρατικό εναγκαλισμό». Το αποτέλεσμα είναι να «απελευθερωθεί» πλήρως η ασυδοσία των εφοπλιστών που νοιάζονται για τα κέρδη που θα αποκομίσουν και όχι για τη φτηνή και ασφαλή εξυπηρέτηση των πολιτών στα απομακρυσμένα νησιά μας. 
      Ερωτώνται οι κύριοι Υπουργοί:
      Τι άμεσα μέτρα θα πάρουν ώστε να αποκατασταθεί σε καθημερινή βάση η σύνδεση της Καλύμνου με τα γύρω νησιά και τον Πειραιά, με σύγχρονα και αξιόπλοα καράβια προκειμένου να εξασφαλίζεται σύντομη, φτηνή και ασφαλή μετακίνηση;
      Τι μέτρα θα πάρουν ως νέα Κυβέρνηση για την κατάργηση του νόμου και τη θεσμοθέτηση νέου πλαισίου, που θα παίρνει ουσιαστικά υπόψη τις ανάγκες για καθημερινή μετακίνηση των κατοίκων της νησιωτικής χώρας προς την ηπειρωτική;». 
      Ο Υπουργός κ. Κεφαλογιάννης έχει το λόγο για τρία λεπτά. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η συνάδελφος του Κομμουνιστικού Κόμματος κ. Παντελάκη νομίζω ότι έχει δίκιο όσον αφορά το πρώτο σκέλος της ερώτησής της. Είναι πράγματι αλήθεια ότι δημιουργήθηκε μεγάλο πρόβλημα στην ακτοπλοϊκή εξυπηρέτηση του νησιού της Καλύμνου μετά από δύο βλάβες που είχαμε σε δρομολογημένα πλοία, στο πλοίο «ΡΟΔΟΣ» και στο πλοίο «ΠΑΤΜΟΣ», στις 3 και στις 9 Απριλίου 2004. Όμως το Υπουργείο Εμπορικής Ναυτιλίας έχει εξασφαλίσει καθημερινή σύνδεση με την Κάλυμνο και τον Πειραιά με τρεις συμβάσεις που έχουν υπογραφεί μεταξύ του Υπουργείου Εμπορικής Ναυτιλίας και των εταιρειών “ΔΑΝΕ SEA LINES” και “G.A. FERRIES”, για να εξυπηρετηθεί και η Κάλυμνος με καθημερινή συγκοινωνία. Σύμφωνα με τις συγκεκριμένες από το Υπουργείο Εμπορικής Ναυτιλίας δρομολογήσεις, η Κάλυμνος εξυπηρετείται καθημερινά με τουλάχιστον ένα δρομολόγιο. Μετά από τα δύο αυτά προβλήματα που σας είπα προηγουμένως, μία μέρα δεν καλύπτεται το δρομολόγιο αυτό για την Κάλυμνο και είναι η ημέρα Τετάρτη.
    Το Υπουργείο Εμπορικής Ναυτιλίας προσπαθεί με τροποποιήσεις στα δρομολόγια των πλοίων που εκτελούν την επικοινωνία με τα Δωδεκάνησα να επιλύσει αυτό το πρόβλημα. Έχουμε ζητήσει μία επιπλέον προσέγγιση την εβδομάδα από το οχηματαγωγό «ΜΑΡΙΝΑ» που εκτελεί το δρομολόγιο Πειραιά-Ρόδο. Το Υπουργείο Αιγαίου και Νησιωτικής Πολιτικής έχει ζητήσει από το οχηματαγωγό «ΙΕΡΑΠΕΤΡΑ Λ» κατά την εκτέλεση του επιδοτούμενου δρομολογίου του που γίνεται μία φορά την εβδομάδα σε Ρόδο, Κω, Σάμο, Χίο, Μυτιλήνη, Λήμνο και Αλεξανδρούπολη, να προσεγγίζει και το νησί της Καλύμνου. Το ίδιο έχει ζητηθεί και στο οχηματαγωγό «ΟΛΥΜΠΙΟΣ ΑΠΟΛΛΩΝ» και στο οχηματαγωγό «ΑΤΡΟΜΗΤΟΣ» το οποίο κάνει κάθε Τετάρτη, Πέμπτη, Παρασκευή και Σάββατο ένα επιπλέον δρομολόγιο από την Κάλυμνο προς την Κω και επιστροφή. Προσπαθούμε, δηλαδή, μέχρι τέλος Μαΐου, που έχουμε τη διαβεβαίωση ότι τουλάχιστον το ένα από τα δύο, το οχηματαγωγό «ΡΟΔΟΣ», θα είναι έτοιμο, να καλύψουμε αυτό το κενό το οποίο δημιουργήθηκε. 
    Όσον αφορά το δεύτερο θέμα, που είναι η κατάργηση του νόμου 2932 του 2001 γνωρίζετε πολύ καλά ότι από την 1.1.2004 ισχύει ο Κανονισμός της Ευρωπαϊκής Ένωσης 3577/1992, ο οποίος είναι και νόμος πια του κράτους, γιατί δώδεκα χρόνια οι κυβερνήσεις από το 1992, κυρίως οι κυβερνήσεις του ΠΑΣΟΚ., δεν κατάφεραν να εναρμονίσουν το Ελληνικό Δίκαιο με το Ευρωπαϊκό για την απελευθέρωση της ακτοπλοΐας. Έχουμε μία διαμορφωμένη κατάσταση και αυτή την κατάσταση δεν μπορούμε να την ανατρέψουμε. Το Ευρωπαϊκό Δίκαιο είναι και δίκαιο εθνικό και πρέπει να κινηθούμε σε συγκεκριμένο πλαίσιο. 
    ΠΡΟΕΔΡΕΥΩΝ (Σωτήρης Χατζηγάκης): Η κ. Παντελάκη έχει το λόγο για δύο λεπτά.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    Θα ξεκινήσω από το δεύτερο, κύριε Υπουργέ. Θα συμφωνήσω μαζί σας ότι όντως δεν μπορείτε να αντιμετωπίσετε το δεύτερο πρόβλημα -είναι φανερό από την πολιτική σας- ούτε εσείς ούτε η προηγούμενη κυβέρνηση. Η απελευθέρωση της ναυσιπλοΐας κινείται στα πλαίσια των νέων δεδομένων και για να αντιμετωπίσουν οι εφοπλιστές τον ανταγωνισμό πρέπει να έχουν μεγαλύτερη ασυδοσία. Αυτό είναι το κριτήριο. Επομένως στα πλαίσια αυτής της πολιτικής και με συμφωνία με την πολιτική της Ευρωπαϊκής Ένωσης δεν μπορούν να αντιμετωπιστούν τα προβλήματα συνολικά των νησιών μας. Δεν έχουμε αυταπάτες. Χρειάζεται πραγματικά μία άλλη πολιτική, όπου θα υπάρχει ένας εθνικός δημόσιος φορέας ακτοπλοϊκών συγκοινωνιών που πραγματικά θα καλύπτει τις ανάγκες των νησιών και στη σύνδεσή τους και στην ασφαλή μετακίνησή τους και στην αντιμετώπιση ουσιαστικά των νησιών μας.
    Όμως το συγκεκριμένο ζήτημα βεβαίως δεν το αντιμετωπίζει μόνο η Κάλυμνος, γιατί όπως γνωρίζουμε όλοι μας είναι τέτοιο το νησιωτικό σύμπλεγμα της χώρας μας που ιδιαίτερα τα ακριτικά νησιά, από το πιο βόρειο τμήμα μέχρι το πιο νότιο, έχουνε σοβαρό, οξύτατο πρόβλημα ακόμη και σήμερα στην καθημερινή νησιωτική σύνδεση. Από την ημέρα που έθεσα το ερώτημα -γιατί σας έχω κάνει και ερώτηση, αφού ήταν τότε οξυμένο το πρόβλημα- υπάρχει όντως βελτίωση της κατάστασης. Υπάρχουν κάποια μέτρα.
      Επιμένω, όμως, ότι το πρόβλημα είναι ακόμα οξύ γιατί τελικώς δεν υπάρχει κάθε μέρα. Μπορεί να έγινε αυτή η συμφωνία και να δόθηκε υπόσχεση από τις δύο εταιρείες, αλλά πρέπει να σας πω, κύριε Υπουργέ –και πιστεύω ότι θα το ερευνήσετε- ότι Τρίτη, Πέμπτη και Σάββατο δεν υπάρχει καράβι. Κοιτάξτε τι έντονος ανταγωνισμός υπάρχει ανάμεσα στις δύο εταιρείες που ακριβώς την ίδια ημέρα έχουν καράβι. Δευτέρα, Τετάρτη, Παρασκευή και Κυριακή. Δεν συνεννοούνται να αλλάξει το πράγμα γιατί ακριβώς υπολογίζουν εκείνο το διάστημα να έχει περισσότερο κόσμο. Αυτός ο ανταγωνισμός φέρει αυτά τα αποτελέσματα, να μην έχει, δηλαδή, σύνδεση κάθε μέρα το νησί. 
      Ας λάβουμε βέβαια υπόψη ότι δεν πάνε και τσάμπα. Πολύ καλά γνωρίζουμε ότι υπάρχει μια συγκεκριμένη ρύθμιση 13 δισεκατομμυρίων, αν δεν κάνω λάθος, μετά την άρση του καμποτάζ που πληρώνονται εξτρά για να αντιμετωπίζουν τις άγονες γραμμές όχι μόνο της Καλύμνου αλλά συνολικά των νησιών. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δηλαδή έχουν υποχρέωση, με βάση την παραπάνω χρηματοδότηση που παίρνουν από το κράτος, να αντιμετωπίζουν αυτήν την ανάγκη. Δεν ζητάμε, δηλαδή, να κάνουν χάρη οι εφοπλιστές. 
      Και πρέπει να λάβουμε υπόψη το εξής οξύτατο πρόβλημα που υπάρχει στην Κάλυμνο. Το πρόβλημα της ανεργίας αναγκάζει πολλούς νέους ανθρώπους να φεύγουν από την Κάλυμνο και να πηγαίνουν δίπλα στην Κω. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ ολοκληρώστε, κυρία συνάδελφε.
      ΕΛΠΙΔΑ ΠΑΝΤΕΛΑΚΗ: Όταν, όμως, δεν υπάρχει καράβι της γραμμής –όταν έχει καιρό, μετά τα έξι μποφόρ, ξέρετε ότι τα μικρά καραβάκια δεν λειτουργούν- συγχρόνως χάνουν και το μεροκάματο. 
      Αυτό πρέπει να το λάβουμε πολύ σοβαρά υπόψη. Δεν είναι απλώς σύνδεση των νησιών, είναι για να βγάζει και ο κόσμος το μεροκάματό του.
      Ευχαριστώ θερμά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Παντελάκη.
      Ο κύριος Υπουργός έχει το λόγο για δύο λεπτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συμφωνήσαμε με την κυρία συνάδελφο ότι τα πράγματα βελτιώνονται. Έχουμε ζητήσει και από άλλες ακτοπλοϊκές εταιρείες αν μπορούν να εξυπηρετήσουν στη συγκεκριμένη περίπτωση την Κάλυμνο. Και είναι βέβαιο ότι με τη επαναδρομολόγηση και του πλοίου στο τέλος του μηνός τα πράγματα θα γίνουν ακόμα καλύτερα. 
      Δυστυχώς δεν μπορούμε να προβλέψουμε τέτοιου είδους θέματα όπως είναι οι βλάβες στις ακτοπλοϊκές μας γραμμές. Όταν υπάρχουν συγκεκριμένα δρομολόγια είναι δύσκολο να συμπέσουν ώρες και μέρες. Μέχρι σήμερα προσπαθήσαμε να κάνουμε ό,τι είναι ανθρωπίνως δυνατό.
     Τώρα όσον αφορά το γενικότερο πλαίσιο, θέλω να γνωρίζει η ελληνική Βουλή ότι το πρώτο έγγραφο που βρήκα στο γραφείο μου ως Υπουργός Εμπορικής Ναυτιλίας ήταν το έγγραφο που έστειλε η κ. Παλάθιο, η αρμόδια Επίτροπος της Ευρωπαϊκής Ένωσης, η οποία εγκαλούσε την Ελλάδα και απειλούσε με προσφυγή στο Ευρωπαϊκό Δικαστήριο, διότι δώδεκα χρόνια που μεσολάβησαν από τον Κανονισμό της Ευρωπαϊκής Ένωσης του 1992 δεν είχε γίνει τίποτα για την εναρμόνιση του Ελληνικού Δικαίου με τον Κανονισμό αυτό. Αυτό είναι το μεγάλο πρόβλημα το οποίο συζητούμε σήμερα. 
     Η πολιτεία από τη μια μεριά έχει ως στόχο την ύπαρξη υγιούς ανταγωνισμού και την αναβάθμιση των ακτοπλοϊκών συγκοινωνιών και από την άλλη μεριά να έχει υπηρεσίες προς τα νησιά μας, προς τους ταξιδιώτες καθ’ όλη τη διάρκεια του έτους και χειμώνα και καλοκαίρι. Θα αναλάβει η πολιτεία, θα αναλάβει το Υπουργείο Εμπορικής Ναυτιλίας, θα αναλάβει το Υπουργείο Αιγαίου και Νησιωτικής Πολιτικής το κοινωνικό κόστος εκείνο το οποίο χρειάζεται -και θα το πληρώσει από τον προϋπολογισμό του- για να υπάρξει αυτή η απρόσκοπτη μετάβαση των οχηματαγωγών και των επισκεπτών αλλά και των κατοίκων της νησιωτικής περιοχής του Αιγαίου και των Δωδεκανήσων.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ, και για την οικονομία του χρόνου.
     Τρίτη είναι η με αριθμό 138/18.5.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εξωτερικών, Οικονομίας και Οικονομικών, σχετικώς με την επέκταση της Τελωνειακής Συμφωνίας μεταξύ Ευρωπαϊκής Ένωσης και Ηνωμένων Πολιτειών Αμερικής, τον έλεγχο ελληνικών λιμανιών από Αμερικανούς τελωνειακούς κλπ.
      Η επίκαιρη ερώτηση του κ. Αλαβάνου έχει ως εξής:
      «Στις 22 Απριλίου υπογράφτηκε η επέκταση της Τελωνειακής Συμφωνίας του 1997 μεταξύ Ευρωπαϊκής Ένωσης και ΗΠΑ ώστε να συμπεριλάβει τη συνεργασία για την ασφάλεια των εμπορευμάτων που μεταφέρονται με πλοία σε κοντέινερς. Η Συμφωνία προβλέπει, εκτός από την ανταλλαγή πληροφοριών μεταξύ των τελωνειακών αρχών των κρατών-μελών και των ΗΠΑ και την παρουσία αμερικανικών τελωνειακών στα λιμάνια της Ευρωπαϊκής Ένωσης. Στο Συμβούλιο της Ευρωπαϊκής Ένωσης της 30ης Μαρτίου 2004, η Συμφωνία εγκρίθηκε με τη σύμφωνη γνώμη και της ελληνικής Κυβέρνησης.
      Η Συμφωνία αυτή πέρα από τα προφανή ζητήματα εθνικής κυριαρχίας και ασφάλειας που θίγει, αφορά επίσης στην πολιτική λιμένων και επιπλέον σ΄ ένα ενδεχομένως σοβαρό κόστος εφαρμογής της στην Ελλάδα.
      Ερωτώνται οι κύριοι Υπουργοί:
      1. Πρόκειται να εμφανιστούν Αμερικανοί τελωνιακοί αξιωματούχοι στον Πειραιά και σε άλλα λιμάνια της Ελλάδας και πότε και σε ποια ελληνικά λιμάνια αφορά αυτή η Συμφωνία; Τα υπόλοιπα λιμάνια είναι δυνατόν να εξαιρούνται από δυνατότητες μεταφοράς εμπορευμάτων στις ΗΠΑ;
      2. Η συμφωνία αυτή θα κυρωθεί με νόμο, προκειμένου να δοθεί η δυνατότητα στη Βουλή να συζητήσει το θέμα και έχει υπολογιστεί το κόστος εφαρμογής της Συμφωνίας;»
      Το λόγο έχει ο κ. Ρεγκούζας για τρία λεπτά.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, ασφαλώς δεν πρόκειται για κατάληψη του ελληνικού εδάφους από ξένες δυνάμεις. Πρόκειται για μια σύμβαση, η οποία απορρέει από τις υποχρεώσεις μας στην Ευρωπαϊκή Ένωση. Η σύμβαση αυτή δεν έχει κυρωθεί ακριβώς από την ελληνική Κυβέρνηση, όμως ισχύει. Προϋπήρχε μια διμερής συμφωνία μεταξύ Ελλάδος και Ηνωμένων Πολιτειών Αμερικής. Είναι διμερής αλλά είναι συναφής.
     Πώς έχει το ιστορικό:
     Οι Ηνωμένες Πολιτείες της Αμερικής, με την εφαρμογή από το Φεβρουάριο του 2002 της πρωτοβουλίας Container Security Initiative, αποσκοπούσαν στον εκ των προτέρων έλεγχο των εμπορευματοκιβωτίων που κατευθύνονταν προς τους αμερικανικούς λιμένες. Προς τούτο κινήθηκαν αρχικά προς την κατεύθυνση σύναψης διμερών συμφωνιών με κράτη-μέλη της Ευρωπαϊκής Ένωσης. Συγκεκριμένα συνυπέγραψαν εννέα κράτη της Ευρωπαϊκής Ένωσης.
     Οι συμφωνίες αυτές προέβλεπαν την εγκατάσταση υπαλλήλων της τελωνειακής υπηρεσίας των Ηνωμένων Πολιτειών της Αμερικής στους σημαντικότερους ευρωπαϊκούς λιμένες. Αντίστοιχη διμερής συμφωνία υπεγράφη, όπως είπα, από άλλες χώρες και βέβαια συναφής συμφωνία έχει υπογράψει και η δική μας χώρα. Πρόκειται για τη συμφωνία μεταξύ των κυβερνήσεων της Ελληνικής Δημοκρατίας και των Ηνωμένων Πολιτειών για την αμοιβαία δικαστική συνδρομή μεταξύ των τελωνειακών υπηρεσιών, η οποία υπεγράφη στην Αθήνα στις 31 Ιουλίου 1991 και κυρώθηκε από τη χώρα μας με σχετικό νόμο. Η μονογράφηση της εν λόγω συμφωνίας υπεγράφη στις 18-11-2003 από τις χώρες της Ευρωπαϊκής Ένωσης στο περιθώριο της υπουργικής τρόικας της Ευρωπαϊκής Ένωσης και Ηνωμένων Πολιτειών της Αμερικής επί Ιταλικής Προεδρίας. Την Ευρωπαϊκή Ένωση βεβαίως εκπροσώπησε ο αρμόδιος επίτροπος.
      Εκείνο που έχει σημασία, κυρίες και κύριοι συνάδελφοι, είναι ότι στις 22 Απριλίου 2004 υπεγράφη νέα συμφωνία μεταξύ της Ευρωπαϊκής Κοινότητας και των Ηνωμένων Πολιτειών, με την οποία ενισχύεται και επεκτείνεται το πεδίο εφαρμογής της συμφωνίας τελωνειακής συνεργασίας και αμοιβαίας συνδρομής σε τελωνειακά κυρίως ζητήματα, έτσι ώστε αυτή να συμπεριλαμβάνει και τη συνεργασία σχετικά με την ασφάλεια των εμπορευματοκιβωτίων και άλλα συναφή ζητήματα.
      Ειδικότερα με το άρθρο 3 επιτρέπεται στα κράτη-μέλη να διατηρούν ή να συμφωνούν ρυθμίσεις με τις Ηνωμένες Πολιτείες της Αμερικής, ώστε να περιλαμβάνουν τους λιμένες της Κοινότητας στην πρωτοβουλία για την ασφάλεια των εμπορευματοκιβωτίων SCSI. Το πρόγραμμα αυτό αποσκοπεί στη λήψη ενισχυμένων μέτρων ασφαλείας στους λιμένες όπου έχει καταγραφεί μεγάλη διακίνηση εμπορευματοκιβωτίων προς τις Ηνωμένες Πολιτείες, έτσι ώστε να αποτραπεί οποιαδήποτε προσπάθεια διακίνησης όπλων μαζικής καταστροφής.
      Επομένως καμία απολύτως ανησυχία δεν υπάρχει. Παρ’ ότι η συμφωνία αυτή πρωτογενώς δεν έχει υπογραφεί από την ελληνική Κυβέρνηση, εμμέσως όμως, από τις ευρωπαϊκές χώρες, όπου πράγματι, όπως αναφέρεται και στην ερώτηση, συμμετέχει και η δική μας χώρα.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
     Ο κ. Αλαβάνος έχει το λόγο για δύο λεπτά.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε. Ευχαριστώ και τον κύριο Υπουργό,  παρ’ ότι μου τα μπέρδεψε λίγο. 
      Υπάρχει μια διμερής συμφωνία των Ηνωμένων Πολιτειών με διάφορες χώρες από τις αρχές της δεκαετίας του 1990, όμως, η πρωτοβουλία Container Security Initiative έγινε τα τελευταία χρόνια, μετά την 11η Σεπτεμβρίου, και οδήγησε σε διμερείς συμφωνίες με επτά χώρες της Ευρωπαϊκής Ένωσης: των Ηνωμένων Πολιτειών με τη Γαλλία, το Ηνωμένο Βασίλειο, τη Γερμανία, την Ιταλία, την Ισπανία, το Βέλγιο και την Ολλανδία. Ανάμεσα στα άλλα -βάσει αυτής της συμφωνίας- ήδη έχουν εγκατασταθεί Αμερικανοί λιμενικοί αξιωματούχοι στα λιμάνια αυτών των επτά χωρών, για να ελέγχουν την ασφάλεια των κοντέινερ που απευθύνονται στις Ηνωμένες Πολιτείες.
      Είναι ένα πρόβλημα αυτό. Δηλαδή, η Ευρωπαϊκή Ένωση γίνεται ένα τμήμα της αμερικάνικης αυτοκρατορίας. Είναι γελοίο και πιστεύω ότι μόνο συμβολισμό έχει, όχι πρακτική αξία, να χρειάζονται Αμερικάνοι αξιωματούχοι, γιατί δεν αρκούν οι Εγγλέζοι ή δεν αρκούν οι Ισπανοί. 
      Ποιο είναι το πρόβλημα για την Ελλάδα; Είναι ότι όπως είπατε και εσείς στις 22 Απριλίου υπογράφτηκε, συμφωνήθηκε ανάμεσα στην Κομισιόν και στους Αμερικάνους διαπραγματευτές η ίδια συμφωνία σε κοινοτικό επίπεδο, που σημαίνει -και σας ρωτάω και ρωτάω τη γνώμη και την ενημέρωση της Κυβέρνησης προς το λαό και το Κοινοβούλιο- θα έχουμε Αμερικανούς λιμενικούς στο λιμάνι του Πειραιά; Με βάση τη συμφωνία έτσι φαίνεται. Και πότε; Και τι ρόλο θα παίξουν αυτοί; Και θα γίνει αυτό χωρίς να συζητήσει και να εγκρίνει τη συμφωνία αυτή το Κοινοβούλιο; Για την πληρωμή αυτών των λιμενικών και των οργάνων που θα χρησιμοποιήσουν, θα χρησιμοποιηθεί ο ελληνικός προϋπολογισμός και τα χρήματα των Ελλήνων φορολογουμένων; Αυτά είναι μεγάλα ερωτήματα σχετικά με την κυριαρχία μας, την ανεξαρτησία μας και θα ήθελα, κύριε Υπουργέ, αν είναι δυνατόν μια σαφή απάντηση.
      Ευχαριστώ πολύ.
ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, ασφαλώς, όπως είπα και στην αρχή, δεν πρόκειται για κατάκτηση από ξένες δυνάμεις του ελληνικού εδάφους. Πρόκειται για μια συνεργασία μεταξύ των τελωνειακών αρχών των Ηνωμένων Πολιτειών αλλά και της δικής μας χώρας, όπως επίσης πολύ σωστά είπατε και με τις εννέα ευρωπαϊκές χώρες, με στόχο να μη χαρακτηριστούν λιμένες της χώρας μας ως μη ασφαλείς και μία ενδεχόμενη εκτροπή του εμπορίου σε άλλους λιμένες.
      Το πρόβλημα δεν είναι ότι ήρθαν οι τελωνειακοί της αμερικανικής κυβέρνησης. Βεβαίως υπάρχουν τελωνειακοί της αμερικανικής κυβέρνησης. Όπως ξέρετε, το τρομοκρατικό κτύπημα του Σεπτεμβρίου αφορούσε κυρίως τις Ηνωμένες Πολιτείες και όλες οι τρομοκρατικές κινήσεις που γίνονται αφορούν κυρίως τις Ηνωμένες Πολιτείες.
      Επομένως είχαν κάθε λόγο οι ΗΠΑ να διασφαλίσουν τα δικά τους συμφέροντα σε ό,τι αφορά τη διακίνηση όπλων, εκρηκτικών κλπ.. Αυτό είναι το νόημα της αποδοχής αυτής της συμφωνίας από τη δική μας πλευρά. Η εξασφάλιση της ασφάλειας για τη δική μας χώρα αλλά κυρίως η αποτροπή φαινομένων που ενδεχομένως θα χαρακτήριζαν τα ελληνικά λιμάνια, ως λιμάνια αποκλεισμού.
      Με αυτήν την έννοια λοιπόν η ελληνική πλευρά ουσιαστικά απεδέχθη μέσω της Ευρωπαϊκής Ένωσης την απόφαση αυτή. Θα έρθει βεβαίως στην ελληνική Βουλή για να επικυρωθεί πρωτογενώς αυτή η συμφωνία. Δε συνεπάγεται καμία επιβάρυνση για τη χώρα μας, η εμφάνιση των τελωνιακών των Ηνωμένων Πολιτειών της Αμερικής και επομένως ουδείς λόγος συντρέχει να βλέπουμε με δογματικό τρόπο τέτοιες συνεργασίες που αποτρέπουν κινδύνους.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Έχουν διανεμηθεί τα Πρακτικά των συνεδριάσεων: ΙΗ΄ της Τρίτης 11 Μαΐου 2004, της πρωινής συνεδρίασης ΙΘ΄ της Τετάρτης 12 Μαΐου 2004, της απογευματινής συνεδρίασης Κ΄, της Τετάρτης 12 Μαΐου 2004 και της συνεδρίασης ΚΑ΄ της Πέμπτης 13 Μαΐου 2004 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων: ΙΗ΄ της Τρίτης 11 Μαΐου 2004, της πρωινής συνεδρίασης ΙΘ΄ της Τετάρτης 12 Μαΐου 2004, της απογευματινής συνεδρίασης Κ΄, της Τετάρτης 12 Μαΐου 2004 και της συνεδρίασης ΚΑ΄ της Πέμπτης 13 Μαΐου 2004 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.31΄, λύεται η συνεδρίαση για την Πέμπτη 27 Μαΐου 2004 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 4/13-5-2004 επερώτησης σαράντα ενός Βουλευτών του ΠΑΣΟΚ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με το θέμα των συμβασιούχων, σύμφωνα με την ημερήσια διάταξη που έχει διανεμηθεί.
Η ΠΡΟΕΔΡΟΣ						ΟΙ ΓΡΑΜΜΑΤΕΙΣ



1


