      ΠΙΝΑΚΑΣ ΠΕΡΙΕΧΟΜΕΝΩΝ
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ ΚΔ΄
      Τετάρτη 28 Αυγούστου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν πρόσκοποι από το 2ο Σύστημα Ναυτοπροσκόπων Χίου, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων του σχεδίου νόμου του Υπουργείου Εργασίας και Κοινωνικών Ασφαλίσεων: «Σύσταση λογαριασμού Αγροτικής Εστίας και άλλες διατάξεις», σελ.
      2. Κατάθεση Έκθεσης Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης «Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγής στα θύματα των πράξεων αυτών».
      3. Κατάθεση σχεδίου νόμου:
      Οι Υπουργοί Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Σύσταση νομικού προσώπου με την επωνυμία «Ελληνικό Παρατηρητήριο για την κοινωνία της πληροφορίας», σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
      ΑΓΓΕΛΟΠΟΥΛΟΣ Ν., σελ.
      ΒΑΡΔΙΚΟΣ Π., σελ.
      ΒΛΑΧΟΠΟΥΛΟΣ Η., σελ.
      ΚΑΡΑΣΜΑΝΗΣ Γ., σελ.
      ΚΟΝΤΟΜΑΡΗΣ Ε., σελ.
      ΚΟΝΤΟΣ Α., σελ.
      ΛΕΒΟΓΙΑΝΝΗΣ Ν., σελ.
      ΠΑΠΑΗΛΙΑΣ Ν., σελ.
      ΠΑΥΛΟΠΟΥΛΟΣ Π., σελ.
      ΠΙΠΕΡΓΙΑΣ Δ., σελ.
      ΣΚΟΠΕΛΙΤΗΣ Σ., σελ.
      ΣΠΥΡΙΟΥΝΗΣ Κ., σελ.
      ΣΠΥΡΟΠΟΥΛΟΣ Ρ., σελ.
      ΣΠΥΡΟΥ Σ., σελ.
      ΤΖΑΜΤΖΗΣ Ι., σελ.
      ΤΣΕΡΤΙΚΙΔΗΣ Π., σελ.
      ΦΛΩΡΙΝΗΣ Α., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΚΔ΄
      Τετάρτη 28 Αυγούστου 2002
      Αθήνα, σήμερα στις 28 Αυγούστου 2002, ημέρα Τετάρτη και ώρα 11.00΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Σύσταση Λογαριασμού Αγροτικής Εστίας και άλλες διατάξεις".
      Στη χθεσινή συνεδρίαση συζητήθηκαν και ψηφίστηκαν τα άρθρα 1 έως 5. Απομένουν τα άρθρα 6 έως 14. Το 14 είναι το ακροτελεύτιο. Υπάρχει επίσης μια υπουργική τροπολογία και μια εμπρόθεσμη τροπολογία Βουλευτών.
      Το λόγο έχει ο εισηγητής του ΠΑ.ΣΟ.Κ., για να μας πει την πρότασή του για την οργάνωση της συζήτησης. Ορίστε, κύριε Τσερτικίδη.
      ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, προτείνω να πάρουμε όλα μαζί τα άρθρα και, αν είναι δυνατόν, να ενσωματώσουμε την τροπολογία στην πρώτη ενότητα, για να μην υπάρξει δεύτερος κύκλος συζήτησης.
      ΠΡΟΕΔΡΕΥΩΝ (Κωνσταντίνος Γείτονας): Δηλαδή, κύριε Τσερτικίδη, προτείνετε να συζητηθούν όλα τα υπόλοιπα άρθρα ως μια ενότητα.
      ΠΑΝΤΕΛΗΣ ΤΣΕΡΤΙΚΙΔΗΣ: Συν την υπουργική τροπολογία.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Το λόγο έχει ο κ. Κοντός.
      ΑΛΕΞΑΝΔΡΟΣ ΚΟΝΤΟΣ: Εμείς προτείνουμε να συζητηθούν τα άρθρα 6 έως 13 ως μια ενότητα, αλλά η τροπολογία να συζητηθεί χωριστά.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν έχουμε αντίρρηση.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Δεν υπάρχει μεγάλη διαφορά. Θα συζητήσουμε, λοιπόν, την ενότητα των υπόλοιπων άρθρων 6 έως 13 και συζητούμε στη συνέχεια την τροπολογία.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να έχω το λόγο.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός, για να ανακοινώσει τις διορθώσεις και αναδιατυπώσεις.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θέλω να κάνω κάποιες επαναδιατυπώσεις στα άρθρα 6 έως 13, οι οποίες βέβαια πηγάζουν από τη συζήτηση που έγινε στη Διαρκή Επιτροπή και από τη νομοτεχνική επεξεργασία στην ΚΕΝΕ.
      Άρθρο 6. Παράγραφος 1, εδάφιο γ΄: Στο μέσον της τρίτης σειράς μετά τις λέξεις «…οικονομία αποδεικνύεται» η φράση «με κοινή βεβαίωση του δημάρχου ή του προέδρου της κοινότητας μετά γνώμη του ανταποκριτή του ΟΓΑ και του προέδρου του τοπικού αγροτικού συλλόγου, εφόσον υφίσταται» αντικαθίσταται από τη φράση «με την άμεση αντίληψη των αρμοδίων Οργάνων του άρθρου 3 του ίδιου προεδρικού διατάγματος».
      Παράγραφος 4: Στην τέταρτη σειρά μετά τις λέξεις «…προσωπικό κάτω των…» οι λέξεις «είκοσι (20) ατόμων» αντικαθίστανται με τις λέξεις «τριάντα (30) ατόμων».
      Στην έκτη σειρά μετά τις λέξεις «…δεν υπερβαίνει τα…» οι λέξεις «δέκα (10) άτομα» αντικαθίστανται με τις λέξεις «δεκαπέντε (15) άτομα».
      Άρθρο 9. Παράγραφος 1, εδάφιο α΄: Στη δέκατη σειρά μετά τις λέξεις «…υπερβαίνει το…» η λέξη «300πλάσιο» αντικαθίσταται με τη λέξη «400πλάσιο».
      Εδάφιο γ΄: Στην όγδοη σειρά μετά τη λέξη «προαιρετική» προστίθενται οι λέξεις «σύμφωνα με τις διατάξεις του στ΄ εδαφίου».
      Στο τέλος του εδαφίου ε΄ προστίθεται εδάφιο στ΄ ως ακολούθως:
      «Στ΄: Τα πρόσωπα των ανωτέρω εδαφίων που εξαιρούνται από την ασφάλιση του ΟΑΕΕ μπορούν να ασφαλίζονται στον Οργανισμό αυτό προαιρετικά, σύμφωνα με τις διατάξεις των νομοθετικών διαταγμάτων 4435/1964 (ΦΕΚ 217 Α΄) και 4521/1966 (ΦΕΚ 135 Α΄), όπως ισχύουν. 
      Επαγγελματίες, βιοτέχνες και έμποροι άνω των εξήντα ετών κατά την έναρξη ισχύος των διατάξεων αυτών, ασφαλισμένοι ήδη στον ΟΓΑ, μπορούν να εξαιρεθούν από την ασφάλιση στον ΟΑΕΕ με αίτησή τους που υποβάλλεται μέσα σε ανατρεπτική προθεσμία ενός έτους από την έναρξη ισχύος των διατάξεων αυτών. Τα πρόσωπα αυτά συνεχίζουν την ασφάλισή τους στον ΟΓΑ».
      Παράγραφος 4. Σύμφωνα με τις παρατηρήσεις της ΚΕΝΕ γίνονται οι εξής διορθώσεις:
      Εδάφια β΄ και γ΄. Τα εδάφια αυτά αναδιατυπώνονται ως εξής: «Ο χρόνος απασχολήσεως των προσώπων που αναφέρονται στο προηγούμενο εδάφιο, για τον οποίον έχουν καταβληθεί ασφαλιστικές εισφορές είτε στο ΤΕΒΕ είτε στο ΙΚΑ, πριν από την έναρξη ισχύος του νόμου αυτού λογίζεται ως χρόνος ασφαλίσεως και οι εισφορές που καταβλήθηκαν δεν αναζητούνται.
      Αν για το χρόνο απασχολήσεως που αναφέρεται στο προηγούμενο εδάφιο έχουν καταβληθεί ασφαλιστικές εισφορές και στο ΤΕΒΕ και στο ΙΚΑ, οι εισφορές που κατεβλήθησαν στο ΙΚΑ μαζί με τα πρόσθετα τέλη ή άλλες επιβαρύνσεις που τυχόν επιβλήθηκαν, μπορεί να αναζητηθούν από τον ασφαλισμένο μέσα σε δύο μήνες από τη δημοσίευση του νόμου αυτού. Για τις εισφορές που κατεβλήθησαν στο ΤΕΒΕ, στην περίπτωση αυτή εφαρμόζονται οι διατάξεις του δευτέρου εδαφίου της παραγράφου αυτής».
      Άρθρο 10, παράγραφος 7: Στο τρίτο εδάφιο, στην τρίτη σειρά, πριν τη λέξη «ισόποσες», προστίθενται οι λέξεις «σαράντα οκτώ (48)».
      Άρθρο 11, παράγραφος 5, εδάφιο 1, στη δέκατη σειρά, τα αρχικά «Ε.Σ.Η.Ε.Α.» να αντικατασταθούν με τα αρχικά «Ε.Ι.Η.Ε.Α».
      ΠΡΟΕΔΡΕΥΩΝ (Κωνσταντίνος Γείτονας): Ποια είναι η πλήρης επωνυμία;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ένωση Ιδιοκτητών Ημερησίων Εφημερίδων Αθηνών.
      Παράγραφος 7, εδάφιο 3, στην τρίτη σειρά, μετά τις λέξεις «…με βεβαίωση του εργοδότη», διαγράφεται η πρόταση: «η οποία να έχει εκδοθεί μετά την ισχύ του παρόντος».
      Εδάφιο 5, στην τέταρτη σειρά, η ημερομηνία «24-03-1998», αντικαθίσταται με την ορθή «23-03-1998».
      Παράγραφος 8, εδάφιο 1, στην όγδοη σειρά η ημερομηνία «17-10-1991», αντικαθίσταται με την ορθή «16-10-1991».
      Το δεύτερο εδάφιο αναδιατυπώνεται ως εξής: «Για την αναγνώριση του χρόνου αυτού, οι ενδιαφερόμενοι πρέπει να υποβάλλουν στο Ταμείο σχετική αίτηση μέσα σε προθεσμία έξι (6) μηνών από την έναρξη ισχύος του παρόντος νόμου».
      Στο τρίτο εδάφιο, στην τρίτη σειρά, η λέξη «35πλάσιο», αντικαθίσταται με τη λέξη «50πλάσιο».
      Στο τέταρτο εδάφιο, στην πρώτη σειρά, η λέξη «εισφοράς», αντικαθίσταται με τη λέξη «εξαγοράς» και στην τελευταία σειρά του ίδιου εδαφίου οι λέξεις και ο αριθμός «τριάντα έξι (36)», αντικαθίστανται με τις λέξεις και τον αριθμό «σαράντα οκτώ (48)».
      Τα εδάφια έβδομο και όγδοο αναδιατυπώνονται ως εξής: «Ο χρόνος που αναγνωρίζεται δεν μπορεί να είναι μεγαλύτερος των δέκα (10) συντάξιμων ετών, σε καμιά δε περίπτωση να υπερβαίνει μαζί με το χρόνο της πραγματικής και της από αναγνώριση συντάξιμης υπηρεσίας τα τριάντα πέντε (35) συντάξιμα έτη. Κατ’ εξαίρεση, αίτηση αναγνώρισης μπορούν να υποβάλουν μέσα στην ίδια προθεσμία και όσοι μέχρι 16-10-1991 αναγνώρισαν λιγότερα από δέκα (10) χρόνια συντάξιμης υπηρεσίας. Ο αναγνωριζόμενος χρόνος στην περίπτωση αυτή θα ανέρχεται σε τόσα χρόνια όσα απαιτούνται για τη συμπλήρωση των δέκα συντάξιμων ετών».
      Στο ένατο εδάφιο, στην τελευταία σειρά, οι λέξεις «του παρόντος άρθρου», αντικαθίστανται με τις λέξεις «της διάταξης αυτής».
      Το δωδέκατο εδάφιο αναδιατυπώνεται ως εξής: «Ο χρόνος απασχόλησης αποδεικνύεται με βεβαίωση του εργοδότη ή πιστοποιητικό υπηρεσιακών μεταβολών και αποδοχών ή στοιχείων αποδεικτικών της άσκησης ή της διακοπής του επαγγέλματος ή της ιδιότητας όπου απαιτείται».
      Στο άρθρο 13 στην παράγραφο 6, στο τέλος του πρώτου εδαφίου, προστίθενται η ακόλουθη πρόταση: «καθώς και τα ποσά που προβλέπονται από την 2076301/8357/0022/1-12-98 (ΦΕΚ Β΄1265) κοινή Υπουργική Απόφαση».
      Στην παράγραφο 21, στην πρώτη σειρά, μετά τη λέξη «συνιστώνται», οι λέξεις «τετρακόσιες τριάντα οκτώ (438)», αντικαθίστανται με τις λέξεις: «τετρακόσιες σαράντα μία (441)».
      Στην έκτη σειρά μετά τις λέξεις «…ΟΑΕΕ (ΤΑΕ)…», οι λέξεις «εκατόν ενενήντα μία (191)», αντικαθίστανται με τις λέξεις «εκατόν ενενήντα τρεις (193)».
      Στο τέλος τους άρθρου προστίθεται παράγραφος 22 ως εξής: «Οι Διοικητές των ασφαλιστικών οργανισμών ΙΚΑ και ΤΕΒΕ, οι Πρόεδροι των Ταμείων Ασφαλίσεων Εμπόρων (ΤΑΕ) του ΤΣΑΥ και του ΟΑΠ-ΔΕΗ, καθώς και ο Διοικητής του Οργανισμού Απασχόλησης Εργατικού Δυναμικού (ΟΑΕΔ) μετά τη σύμφωνη γνώμη των Διοικητικών τους Συμβουλίων, μπορούν να αναθέτουν κατά περίπτωση δικαστικές υποθέσεις ασφαλιστικής και οικονομικής φύσης σε ιδιώτες δικηγόρους για τη διεκπεραίωσή τους. Η αμοιβή για τις παραπάνω περιπτώσεις καθορίζεται με απόφαση των Διοικητικών τους Συμβουλίων».
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τα προαναφερθέντα έγγραφα τα οποία έχουν ως εξής:
      
      (Να φωτογραφηθούν οι σελίδες 10 έως 15)
      
      ΠΡΟΕΔΡΕΥΩΝ (Κωνσταντίνος Γείτονας): Αυτό είναι προσθήκη ουσίας. Να διανεμηθούν οι τροποποιήσεις και να δοθούν στα Πρακτικά για να καταχωριστούν.
      Το λόγο έχει ο κ. Τσερτικίδης, εισηγητής του ΠΑΣΟΚ.
      ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, με το άρθρο 6 προσδιορίζεται επακριβώς η έννοια του κύριου επαγγέλματος του αγρότη και προσδιορίζονται τα όργανα κρίσης αυτού. Εισάγονται για πρώτη φορά αντικειμενικά κριτήρια κρίσεως του κυρίου επαγγέλματος του αγρότη. Έτσι, ένα ασφαλιστικό σύστημα που στηριζόταν στην υποκειμενική κρίση αντικαθίσταται για να εξασφαλιστεί η ίση μεταχείριση των πολιτών και να διευκολυνθεί το έργο των οργάνων του ΟΓΑ.
      Έως τη θέσπιση του κλάδου πρόσθετης ασφάλισης και τη μετατροπή του ΟΓΑ σε ταμείο κύριας ασφάλισης ο ΟΓΑ λειτουργούσε κυρίως ως ένας οργανισμός, που παρείχε ουσιαστικά παροχές προνοιακού χαρακτήρα και οι εργασιακές συνθήκες επέτρεπαν εύκολα τη διαπίστωση αν κάποιος ήταν αγρότης ή όχι. 
      Σήμερα οι συνθήκες έχουν αλλάξει, γι’ αυτό επιβάλλεται να προσδιοριστεί με σαφήνεια ο τρόπος απόδειξης του κύριου επαγγέλματος του απασχολούμενου στην αγροτική οικονομία. Έτσι καθιερώνεται η απόδειξη του αγροτικού επαγγέλματος με βάση τη φορολογική δήλωση. Σε περίπτωση που δηλώνονται εισοδήματα και από άλλες επαγγελματικές δραστηριότητες το κατά κύριο επάγγελμα αγρότη αποδεικνύεται από το εκκαθαριστικό της εφορίας, σύμφωνα με το άρθρο 6, εφόσον το 50% και πλέον του συνολικού ετήσιου εισοδήματος προέρχεται από γεωργικές επιχειρήσεις.
      Με αυτό το άρθρο ρυθμίζεται το θέμα ασφάλισης των εποχικά απασχολούμενων αγροτών. Έτσι όσοι αγρότες είναι ασφαλισμένοι στον κλάδο κύριας ασφάλισης του ΟΓΑ και απασχολούνται εποχικά σε επιχειρήσεις με προσωπικό κάτω των τριάντα ατόμων -όπως πολύ σωστά τροποποίησε τώρα στην πρότασή του ο Υπουργός και έχει αυξήσει τον αριθμό των είκοσι ατόμων σε τριάντα, μετά από κουβέντα που έγινε πράγματι στη Διαρκή Επιτροπή, στην οποία συζητούσαμε το νομοσχέδιο- που μεταποιούν προϊόντα εδάφους, κτηνοτροφίας, αλιείας, δασοπονίας, θηραματοπονίας και άλλα, για χρονικό διάστημα όχι τεσσάρων μηνών ετησίως συνεχώς ή διακεκομμένα, θα συνεχίσουν να ασφαλίζονται στον ΟΓΑ και όχι στο ΙΚΑ. Εάν ο αριθμός τους δεν υπερβαίνει τα δεκαπέντε άτομα –ήταν δέκα και τώρα πολύ σωστά γίνονται δεκαπέντε μετά από την πρόταση του Υπουργού- κατά το χρόνο της εποχικής απασχόλησης. Ο χρόνος των τεσσάρων μηνών μπορεί να πραγματοποιείται συνεχώς ή να κατανέμεται στη διάρκεια όλου του έτους, ανάλογα με τις ανάγκες της επιχείρησης.
      Με το άρθρο 7 δίνεται λύση σε ένα μεγάλο αριθμό ασφαλισμένων στον κλάδο κύριας ασφάλισης του ΟΓΑ που είτε δεν είχαν εξαρχής τις προϋποθέσεις ασφάλισής τους είτε έπαψαν κάποια στιγμή να τις έχουν. Το πρόβλημα δημιουργήθηκε αφ’ ενός γιατί δεν γνώριζαν τις διαδικασίες οι αγρότες και αφ’ ετέρου ο ΟΓΑ δεν είχε ελέγξει έγκαιρα τα μητρώα τους. Έτσι νομιμοποιούνται όλοι όσοι ασφαλίστηκαν από την 1/1/1998 στον κλάδο πρόσθετης ασφάλισης του ΟΓΑ και έχουν καταβάλει μέχρι τη δημοσίευση του νόμου αυτού τις ασφαλιστικές εισφορές. Απαραίτητη δε προϋπόθεση είναι να μην έχουν ασφαλιστεί σε άλλον ασφαλιστικό οργανισμό, από τον οποίο να δικαιούνται ή να δικαιωθούν στο μέλλον σύνταξη. Επίσης με το άρθρο 7 δίνεται η δυνατότητα για όσους δεν εξόφλησαν τις εισφορές τους να τις εξοφλήσουν τμηματικά. 
      Με το άρθρο 8 προβλέπεται ότι για τη χορήγηση επικουρικής σύνταξης γήρατος από τον κλάδο πρόσθετης ασφάλισης αγροτών απαιτείται η συνταξιοδότηση του ασφαλισμένου από τον κλάδο κύριας ασφάλισης αγροτών και η συμπλήρωση δέκα ετών ασφάλισης και καταβολής εισφορών. Για τη χορήγηση δε σύνταξης λόγω αναπηρίας ή θανάτου απαιτείται η συνταξιοδότηση του ασφαλισμένου πάντα από τον κλάδο κύριας ασφάλισης αγροτών ή άλλο φορέα κύριας ασφάλισης και η συμπλήρωση πέντε ετών ασφάλισης και καταβολής εισφορών.
      Επίσης με το άρθρο 8 ρυθμίζονται θέματα που αφορούν το εφάπαξ βοήθημα για έξοδα κηδείας, όπως προβλέπονται από το ν. 4169/61 και δεν προβλέφθηκαν στο ν. 2458/97.
      Με το άρθρο 9 επεκτείνεται από 1.1.2003 η υποχρεωτική ασφάλιση στον Ο.Α.Ε.Ε. για τους επαγγελματίες, βιοτέχνες και εμπόρους που ασκούν επαγγελματική δραστηριότητα σε χωριά κάτω των δύο χιλιάδων κατοίκων με την προϋπόθεση ότι ο μέσος όρος των εισοδημάτων της τελευταίας τριετίας από επαγγελματική, βιοτεχνική ή εμπορική δραστηριότητα υπερβαίνει το τετρακοσιαπλάσιο -όπως σωστά βελτίωσε την πρόταση ο κύριος Υπουργός- του ημερομισθίου του ανειδίκευτου εργάτη. Όσοι ασκούν και αγροτική δραστηριότητα υπάγονται στην υποχρεωτική ασφάλιση του Ο.Α.Ε.Ε. εφόσον από τις άλλες δραστηριότητες το εισόδημά τους υπερβαίνει το 50% όπως προκύπτει από το εκκαθαριστικό της εφορίας και υπερβαίνει τετρακοσιαπλάσιο του εκάστοτε ισχύοντος ημερομισθίου του ανειδίκευτου εργάτη.
      Στην υποχρεωτική ασφάλιση του Ο.Α.Ε.Ε. υπάγονται ανεξαρτήτως εισοδήματος τα μέλη των ομόρρυθμων και ετερόρρυθμων εταιρειών, εταιρειών περιορισμένης ευθύνης και τα μέλη των ανωνύμων εταιρειών. 
      Οι ιδιοκτήτες έως και επτά ενοικιαζόμενων δωματίων εξαιρούνται από την υποχρεωτική ασφάλιση του Ο.Α.Ε.Ε.
      Όσοι δεν κατέβαλαν εισφορές στον Ο.Γ.Α. λογίζονται ότι καλώς ασφαλίστηκαν, ο χρόνος δεν προσμετράτε ως χρόνος ασφάλισης με τον υπόλοιπο χρόνο ασφάλισης στον Ο.Α.Ε.Ε.
      Με το άρθρο 9, επίσης, ρυθμίζεται το θέμα που αφορά τους απασχολούμενους με σύμβαση έργου σε φορείς του δημοσίου τομέα, σε επιχειρήσεις των Ο.Τ.Α. καθώς και σε ερευνητικούς και τεχνολογικούς φορείς για δράσεις που χρηματοδοτούνται ή συγχρηματοδοτούνται από την Ευρωπαϊκή Ένωση και υπάγονται στην υποχρεωτική ασφάλιση του Ο.Α.Ε.Ε.
      Με το άρθρο 10 ρυθμίζονται θέματα σχετικά με την απογραφή στο μητρώο εργοδοτών του Ι.Κ.Α. Καθιερώνεται διαφορετική προθεσμία καταβολής για τις αποκλειστικές νοσοκόμες, τις ιερόδουλες, τις οικιακές βοηθούς που παρέχουν τις υπηρεσίες τους όχι σε έναν, αλλά σε πολλούς εργοδότες.
      Καθιερώνεται η συγκεντρωτική περιοδική δήλωση εισφορών για τους εργοδότες, που δεν είναι φυσικά πρόσωπα και απασχολούν και προσωπικό για το οποίο καταβάλλουν εισφορές μόνο για φορείς ή κλάδους και λογαριασμούς κοινωνικής πολιτικής, τις οποίες εισπράττει το Ι.Κ.Α.
      Δίδεται προθεσμία υποβολής των αναλυτικών περιοδικών δηλώσεων έως 31.7.2002, διότι αναγνωρίζονται οι δυσκολίες που αντιμετώπισαν οι υπόχρεοι  κατά την πρώτη περίοδο εφαρμογής του νέου θεσμού χωρίς όμως την επιβολή των πρόσθετων επιβαρύνσεων. 
      Ρυθμίζονται θέματα σχετικά με τις επιχειρήσεις της ναυπηγοεπισκευαστικής ζώνης και προβλέπεται κατ’ εξαίρεση για το 2002 και μέχρι 30.6.2003 οι απολυμένοι της ζώνης του Περάματος και τα μέλη της οικογενείας τους να καλύπτονται από το Ι.Κ.Α.
      Επίσης ρυθμίζονται θέματα αναγνώρισης χρόνου ασφάλισης για τους εργαζόμενους στις αεροπορικές επιχειρήσεις.
      Με το άρθρο 11 ρυθμίζονται θέματα που αφορούν το Ταμείο Συντάξεων Προσωπικού Εφημερίδων Αθηνών και Θεσσαλονίκης. Υπάγονται στο πιο πάνω Ταμείο και οι αθλητικοί συντάκτες με την προϋπόθεση ότι μεταδίδονται από το σταθμό αθλητικές εκπομπές τρεις τουλάχιστον φορές το εικοσιτετράωρο συνολικής διάρκειας 1.30΄.
      Στο Ταμείο, επίσης, υπάγονται και τα μέλη Ενώσεων Συντακτών Ημερησίων Εφημερίδων Θεσσαλίας, Στερεάς Ελλάδας και Εύβοιας, Πελοποννήσου, Ηπείρου και Νήσων.
      Οι μετέχοντες δημοσιογράφοι και συντάκτες στην «Αθηναϊκή Ολυμπιακή ραδιοτηλεοπτική Α.Ε.» θα ασφαλίζονται στο Ταμείο Συντάξεων Προσωπικού Εφημερίδων Αθηνών και Θεσσαλονίκης και όχι στο Ι.Κ.Α. Στο ίδιο Ταμείο υπάγονται και οι δημοσιογράφοι που απασχολούνται στα γραφεία Τύπου των πολιτικών κομμάτων και των πρακτορείων ειδήσεων.
      Δίδεται η δυνατότητα σε μικρό αριθμό ασφαλισμένων του πιο πάνω ταμείου, πάντα με το άρθρο 11, αλλά και του Ταμείου Ασφαλίσεως Ιδιοκτητών Συντακτών και Υπαλλήλων Τύπου να αναγνωρίσουν προϋπηρεσία τους.
      Προβλέπεται αύξηση δεκαέξι νέων οργανικών θέσεων στο Ταμείο Συντάξεων Προσωπικού Εφημερίδων Αθηνών και Θεσσαλονίκης για την εξυπηρέτηση των αναγκών του.
      Με το άρθρο 12 συνιστάται στο ΙΚΑ δεύτερο πενταμελές υπηρεσιακό συμβούλιο με ευθύνη την υπηρεσιακή κατάσταση  των γιατρών που εργάζονται στο ΙΚΑ. Η θητεία τους είναι διετής. Οι δύο σύμβουλοι θα είναι αιρετοί. Από 1/1/2002 χορηγείται στους γιατρούς και οδοντίατρους του ΙΚΑ επίδομα ειδικής απασχόλησης που δεν υπερβαίνει το ποσό των 176 ευρώ. Οι προϋποθέσεις χορήγησής του, θα καθοριστούν με απόφαση των Υπουργών Οικονομίας, Εργασίας και Κοινωνικών Ασφαλίσεων.
      Με το άρθρο 12 επίσης, διευθετούνται θέματα που αφορούν τους εργαζόμενους στη Γενική Γραμματεία Κοινωνικών Ασφαλίσεων. Προβλέπεται αύξηση και επέκταση της μοριοδότησης για ορισμένες κατηγορίες του ν. 2643 για λόγους κοινωνικής δικαιοσύνης. Προβλέπονται ρυθμίσεις σχετικά με το Λογαριασμό Βελτίωσης Κοινωνικής Ασφάλισης. Συνιστώνται τετρακόσιες σαράντα μία θέσεις –όπως διόρθωσε ο Υπουργός- με σχέση εργασίας ιδιωτικού δικαίου αορίστου χρόνου, ειδικότητας Δ.Ε. Επιμελητών Εισπράξεων Βεβαιωτών, οι οποίες κατανέμονται στο ΤΕΒΕ διακόσιες τριάντα δύο, στο ΤΑΕ εκατόν ενενήντα τρεις και στο ΤΑΞΥ εκατόν δέκα πέντε. Πάντως, κύριε Υπουργέ, αν τις προσθέσετε θα είναι τετρακόσιες σαράντα. Πρέπει να το δείτε αυτό. 
      ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Υπουργέ. Να απαντήσετε και στο δικό μου ερώτημα για το πώς θα καλυφθούν αυτές οι θέσεις, αν προβλέπεται ΑΣΕΠ. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, να κάνω μια προσθήκη. 
      Στο άρθρο 11 στην παράγραφο 2, στην τρίτη σειρά μετά τη λέξη …. «Νήσων»… προστίθενται οι λέξεις «και της Ένωσης Συντακτών Αθηναϊκού Τύπου». 
      (Στο σημείο αυτό ο κύριος Υπουργός καταθέτει για τα Πρακτικά την  προαναφερθείσα προσθήκη, η οποία έχει ως εξής:
      «Άρθρο 11
      Παρ. 2
      Στην τρίτη σειρά μετά τη λέξη … «Νήσων»… προστίθενται οι λέξεις «και της Ένωσης Συντακτών Αθηναϊκού Τύπου».»).
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, με το άρθρο 6, γίνεται ο προσδιορισμός της έννοιας του κυρίου επαγγέλματος του αγρότη και ρυθμίζονται θέματα εποχικής απασχόλησης. Πολύ σωστά αποδεσμεύεται η διαπίστωση της κατά κύριο επάγγελμα αγροτικής απασχόλησης από την προσωπική αντίληψη του εκάστοτε ανταποκριτή του ΟΓΑ που σε πολλές περιπτώσεις ήταν υποκειμενική. Ενώ αρχικά όμως φαίνεται ότι αυτή η διαπίστωση θα γίνεται με αντικειμενικά κριτήρια, δηλαδή φορολογική δήλωση, βεβαίωση για την εγγραφή στα μητρώα αγροτών κλπ., στη συνέχεια, αφήνεται ένα παράθυρο για την υποκειμενική απόδειξη, αλλά και για πελατειακές σχέσεις, αφού στο ίδιο άρθρο αναφέρεται ότι ελλείψει των ανωτέρω, η απόδειξη του κύριου επαγγέλματος πραγματοποιείται με κοινή δήλωση του οικείου δημάρχου ή προέδρου της κοινότητας μετά από γνώμη του ανταποκριτή του ΟΓΑ και του προέδρου του τοπικού αγροτικού συλλόγου, εφόσον υπάρχει αντίστοιχος σύλλογος.
      Πιστεύουμε ότι στην αρχή, ενώ προσπαθούμε να αποφύγουμε την προσωπική υποκειμενική αντίληψη του ανταποκριτή του ΟΓΑ, στο τέλος πάλι ζητάμε τη γνώμη του. Εκτός αυτού, οι περισσότεροι αγροτικοί σύλλογοι στις περισσότερες περιπτώσεις, είναι σύλλογοι – σφραγίδες και δεν ασκούν καμία δραστηριότητα. Βέβαια υπάρχουν πρόεδροι, αλλά αυτοί δεν εκπροσωπούν απολύτως τίποτα στην ουσία. Κατά συνέπεια η ρύθμιση αυτή πρέπει να απαλειφθεί, εάν θέλουμε να μιλήσουμε για αντικειμενικοποίηση του συστήματος. Αντ’ αυτής, πρέπει να πούμε ότι ελλείψει άλλων στοιχείων για την απόδειξη της αγροτικής δραστηριότητας, πρέπει να λαμβάνονται υπόψη τα παραστατικά φορολογικά στοιχεία αγοράς αγροτικών εφοδίων και διάθεσης αγροτικών προϊόντων. Αυτό το είχαμε πει και στην επιτροπή, κύριε Υπουργέ.
      Πρέπει να σας πω ότι τα περισσότερα αγροτικά προϊόντα, διατίθενται με τιμολόγια και αυτό γίνεται διότι με βάση τα τιμολόγια οι αγρότες εισπράττουν επιστροφή ΦΠΑ. Κατά συνέπεια πιστεύουμε ότι το σύστημα γίνεται πλέον αντικειμενικό αν βάλουμε ότι θα πρέπει να προσκομίζονται φορολογικά στοιχεία για την υποκειμενική βεβαίωση του οικείου προέδρου ή δημάρχου, προκειμένου να αποδεικνύεται η κατά κύριο επάγγελμα αγροτική απασχόληση.
      Στην παράγραφο 4 του άρθρου 6 αναφέρεται το θέμα των εποχικά απασχολούμενων αγροτών. Είναι γεγονός ότι με τη σωρεία των προβλημάτων, που αντιμετωπίζουν οι αγρότες μας ένα συμπληρωματικό εισόδημα στη μεταποίηση, θα τους παρέχει μια σημαντική οικονομική βοήθεια. Άλλωστε στην έννοια της ολοκληρωμένης γεωργίας συμπεριλαμβάνεται και το συμπληρωματικό αγροτικό εισόδημα. 
      Είναι δε βέβαιο ότι οι επιχειρήσεις, οι οποίες μεταποιούν τα αγροτικά προϊόντα εφόσον απαλλαγούν από την υποχρέωση ασφάλισης κάποιων εργαζομένων στο ΙΚΑ, αφού αυτοί θα είναι ήδη ασφαλισμένοι στον ΟΓΑ, θα έχουν ένα επιπρόσθετο κίνητρο να απασχολούν εργαζόμενους, που ασκούν παράλληλα αγροτική δραστηριότητα σε παραπλήσιες αγροτικές περιοχές, ενώ παράλληλα θα ενισχυθεί και η ανταγωνιστικότητά τους. 
      Θεωρείται όμως ότι η ρύθμιση αυτή εφόσον θέτει ως περιορισμό την εποχική απασχόλησή τους σε επιχείρηση με προσωπικό κάτω των είκοσι ατόμων –και μάλιστα ο αριθμός αυτός δεν πρέπει να υπερβαίνει τα δέκα άτομα κατά το χρόνο της εποχικής απασχόλησης- θα βρει εφαρμογή σε πολύ μικρό ποσοστό επιχειρήσεων και μάλιστα σε πολύ μικρές επιχειρήσεις οι οποίες είναι οικογενειακής μορφής. 
      ΜΑΡΙΑ ΔΑΜΑΝΑΚΗ: Το έκανε τριάντα και δεκαπέντε ατόμων. 
      ΑΛΕΞΑΝΔΡΟΣ ΚΟΝΤΟΣ: Το άκουσα, κυρία Δαμανάκη, ότι το έκανε τριάντα και δεκαπέντε ατόμων. 
      Αφού, λοιπόν, η συντριπτική πλειοψηφία των επιχειρήσεων μεταποίησης αγροτικών προϊόντων είναι μεγέθους κατά πολύ μεγαλύτερο των είκοσι και των τριάντα απασχολούμενων ατόμων, όπως το κάνατε τώρα, θεωρούμε ότι το άρθρο αυτό είναι απαραίτητο να τροποποιηθεί ως εξής: «Επιχειρήσεις που δραστηριοποιούνται σε αγροτικές περιοχές και μεταποιούν αγροτικά προϊόντα να απαλλάσσονται της υποχρέωσης ασφάλισης για μέχρι πενήντα εποχικά εργαζόμενους στο ΙΚΑ, εφόσον αυτοί είναι ήδη ασφαλισμένοι στην κύρια ασφάλιση του ΟΓΑ και για χρονικό διάστημα μέχρι τεσσάρων μηνών». Θεωρούμε ότι πρέπει να αυξήσετε τον αριθμό αυτό. 
      Το άρθρο 7 αναφέρεται σ’ αυτούς που παρά το γεγονός ότι επί σειρά ετών έχουν καταβάλει εισφορές στον κλάδο πρόσθετης ασφάλισης, κατά την επέλευση του κινδύνου προκύπτει ότι κακώς ασφαλίστηκαν στον ΟΓΑ, με αποτέλεσμα να απορρίπτεται το αίτημά τους για συνταξιοδότηση και να μένουν χωρίς σύνταξη σε μεγάλη ηλικία. 
      Με το άρθρο, λοιπόν, αυτό νομιμοποιείται ο χρόνος ασφάλισης όλων όσων από 1.1.88 ασφαλίζονται στον κλάδο πρόσθετης ασφάλισης του ΟΓΑ και έχουν καταβάλει μέχρι τη δημοσίευση του νόμου αυτού τις ασφαλιστικές τους εισφορές. 
      Είναι σημαντικό όμως ότι στο άρθρο 7 υπάρχουν δυο μεγάλες ομολογίες –το είπα και στην πρωτολογία μου στην κατ’ αρχήν συζήτηση- αποτυχίας της Κυβέρνησης στον αγροτικό τομέα. Βέβαια πρέπει να παραδεχτούμε ότι η Κυβέρνηση με γενναιότητα ομολογεί την αποτυχία στο θέμα της ασφάλισης των αγροτών, αφού αναφέρει ότι οι ασφαλισμένοι εργαζόμενοι αν και δεν ευθύνονται, υφίστανται τις συνέπειες της διοικητικής δυσλειτουργίας του ΟΓΑ, ο οποίος εμφανίζεται –το αναφέρει μέσα αυτό- ως αναξιόπιστος οργανισμός. 
      Επίσης υπάρχει και μια δεύτερη ομολογία αποτυχίας της γενικότερης αγροτικής πολιτικής της Κυβέρνησης, αφού στο άρθρο αυτό αναφέρεται ότι μέχρι σήμερα ένας μεγάλος αριθμός ασφαλισμένων του ΟΓΑ, περίπου το 40%, δεν έχει εκπληρώσει τις υποχρεώσεις του, με αποτέλεσμα αφ’ ενός μεν να καλούνται στο τέλος του ασφαλιστικού τους βίου να καταβάλουν ένα μεγάλο ποσό, αφ’ ετέρου δε να μην μπορούν να ανανεώσουν το βιβλιάριο υγείας τους. 
      Πρέπει δε να πούμε ότι στο άρθρο αυτό υπάρχει και μια παράγραφος, η οποία είναι και σκληρή και άδικη για τους αγρότες. Μέχρι τώρα, αυτοί που αποδεδειγμένα δεν μπορούσαν να πληρώσουν τις εισφορές τους, με απόφαση επιτροπών που ήταν διορισμένες από τον περιφερειάρχη –και θεωρούμε ότι ήταν κομματικές επιτροπές- είχαν το δικαίωμα να ανανεώνουν για ένα χρόνο το βιβλιάριο υγείας τους, χωρίς όμως αυτό να έχει χρονικό περιορισμό. 
      Με το άρθρο αυτό αλλάζει και βέβαια θωρούμε ότι είναι άδικο το γεγονός ότι πλέον αυτοί θα μπορούν να ανανεώνουν το βιβλιάριο υγείας τους για δυο χρόνια μόνο μέσα στην πενταετία.
      Πρέπει να αναρωτηθούμε όλοι στην Αίθουσα αυτή: Τι θα γίνουν για τα υπόλοιπα τρία χρόνια; Θα μείνουν ανασφάλιστοι; Δεν θα έχουν ιατρική και φαρμακευτική περίθαλψη; Θεωρούμε ότι είναι άδικη αυτή η ρύθμιση και πιστεύουμε ότι πρέπει να καταψηφιστεί. 
      Με το άρθρο 9 παύει να ισχύει το πληθυσμιακό κριτήριο για την απαλλαγή επαγγελματοβιοτεχνών, που ασκούν δραστηριότητα σε περιοχές με πληθυσμό κάτω των δύο χιλιάδων κατοίκων με υποχρεωτική ασφάλιση στο ΤΕΒΕ, στον ΟΑΕΕ και τίθεται πλέον ένα μεικτό εισοδηματικό και πληθυσμιακό κριτήριο. Μας ικανοποιεί ότι ο Υπουργός έχει δεχθεί την πρότασή μας αυτή να πάμε από το τριακοσιαπλάσιο στο τετρακοσιαπλάσιο. Θεωρούμε ότι αυτό ήταν επιβεβλημένο να γίνει και πραγματικά μας ικανοποιεί αυτή η αποδοχή από πλευράς του Υπουργού. Πρέπει, όμως, να συμπληρώσουμε ότι αυτό θα πρέπει να προσαρμόζεται στο ύψος του αφορολόγητου αγροτικού εισοδήματος. 
      Με το άρθρο 10, πέραν των γραφειοκρατικών ρυθμίσεων, που επέρχονται σε θέματα υποβολής στοιχείων στο Ι.Κ.Α. είναι σημαντικό ότι ρυθμίζονται θέματα χορήγησης ασφαλιστικής ενημερότητας από το Ι.Κ.Α. σε επιχειρήσεις της ναυπηγοεπισκευαστικής ζώνης, οι οποίες λόγω της μεγάλης οικονομικής κρίσης και της ιδιαίτερα υψηλής ανεργίας, που αντιμετωπίζουν, δεν είναι δυνατόν να καταβάλλουν τις ασφαλιστικές τους εισφορές. Οι επιχειρήσεις αυτές είναι βέβαιο ότι πρέπει να επιβιώσουν. Πρέπει να βοηθηθούν και πρέπει να συνεχίσουν τη λειτουργία τους. Διαφορετικά ο οικονομικός μαρασμός στις περιοχές αυτές θα αυξηθεί και το ίδιο θα συμβεί και με την ανεργία. 
      Συμφωνώ δε απόλυτα με τη θέση που εξέφρασε ο Γενικός Γραμματέας της Κοινοβουλευτικής μας Ομάδας κ. Σιούφας, δηλαδή η ρύθμιση αυτή να επεκταθεί και σε μια άλλη κατηγορία οργανώσεων κοινωνικού χαρακτήρα, τους πρωτοβάθμιους και δευτεροβάθμιους αγροτικούς συνεταιρισμούς, αλλά και τις συνεταιριστικές βιομηχανίες. 
      Είναι γνωστό ότι οι συνεταιριστικές οργανώσεις αποτελούν ένα μονόδρομο για την επιβίωση και τη στήριξη των αγροτών ότι σήκωσαν ένα μεγάλο κοινωνικό φορτίο, ότι πολλές από αυτές καταβάλλουν σημαντικές προσπάθειες νοικοκυρέματος και εξυγίανσής τους και ότι αποτελεί ανασταλτικό παράγοντα στην προσπάθεια αυτή η αδυναμία τους για εξασφάλιση ασφαλιστικής ενημερότητας, λόγω οφειλών προς τους ασφαλιστικούς οργανισμούς. 
      Είναι, λοιπόν, βέβαιο ότι αν αποφασιστεί σήμερα η επέκταση της ρύθμισης αυτής στις συνεταιριστικές οργανώσεις, τότε θα δώσουμε ένα σημαντικό χέρι βοήθειας στην προσπάθεια που αυτές καταβάλλουν για την ανόρθωση και την επιβίωσή τους. 
      Επίσης στο άρθρο αυτό είναι σημαντική η βοήθεια που δίνεται στους απολυμένους ανέργους της ναυπηγοεπισκευαστικής ζώνης, σύμφωνα με την οποία αυτοί θα έχουν τη δυνατότητα ιατροφαρμακευτικής περίθαλψης από το Ι.Κ.Α. το 2002 και μέχρι 30-6-2003 πραγματοποιώντας αθροιστικά πενήντα μεροκάματα το 2001 και το 2002. 
      Με το άρθρο 11 αναγνωρίζεται από ασφαλισμένους του Τ.Σ.Π.Ε.Α.Θ. και Τ.Α.Ι.Σ.Υ.Τ. χρόνος απασχόλησης για τον οποίο δεν έχουν ασφαλιστεί, μέχρι τέσσερα χρόνια στην πρώτη περίπτωση και μέχρι πέντε χρόνια στη δεύτερη. Θεωρούμε ότι η αναγνώριση χρόνου, για τον οποίο δεν έχει πραγματοποιηθεί ασφάλιση, δημιουργεί προβλήματα στα ταμεία και ότι αυτή πρέπει να γίνεται με μεγάλη προσοχή. 
      Στο άρθρο 13, όσον αφορά το λογαριασμό βελτίωσης κοινωνικής ασφάλισης, πρέπει να πούμε ότι με την ευχέρεια που παρέχεται για τη διάθεση ποσών για την οργάνωση συνεδρίων, ημερίδων, συζητήσεων, συσκέψεων και κάθε είδους εκδηλώσεων είναι βέβαιο ότι θα πραγματοποιηθούν δαπάνες και εκτός σκοπού του λογαριασμού, που είναι η βελτίωση της κοινωνικής ασφάλισης. 
      Κύριοι συνάδελφοι, αποδεικνύεται με τις προτάσεις τις οποίες κάναμε ότι η Νέα Δημοκρατία και θέσεις έχει και ότι οι θέσεις μας είναι άμεσα εφαρμόσιμες. Από εσάς εξαρτάται, κύριε Υπουργέ, να κάνετε αποδεκτές τις θέσεις μας αυτές, διότι είναι βέβαιο ότι η υιοθέτησή τους θα βοηθήσει και τους αγρότες και τους εργαζόμενους. 
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Κύριε Υπουργέ, αν με το πρώτο κεφάλαιο που συζητήσαμε χθες και με τη δημιουργία του λογαριασμού της Αγροτικής Εστίας στόχος σας, για μας, ήταν να διασκεδάσετε την άσχημη εικόνα της Κυβέρνησης στη μικρομεσαία αγροτιά μας, ιδιαίτερα αυτό το χρονικό διάστημα, στην οποία αναφερθήκαμε και εμείς, αλλά και άλλοι συνάδελφοι, με το δεύτερο κεφάλαιο έχετε στόχο να εξυπηρετήσετε τα συμφέροντα του ιδιωτικού κεφαλαίου. Αυτό γίνεται με την παράγραφο 4 των άρθρων 6 και 9. 
      Συγκεκριμένα με την παράγραφο 4 του άρθρου 6 δίνετε τη δυνατότητα στους κεφαλαιούχους που δραστηριοποιούνται στον τομέα της μεταποίησης αγροτικών προϊόντων να μην ασφαλίζουν τους αγρότες που απασχολούν στις επιχειρήσεις τους στο Ι.Κ.Α., αλλά μόνοι τους να συνεχίσουν να ασφαλίζονται στον Ο.Γ.Α.. Ουσιαστικά, για μας, πρόκειται για ένα δώρο στους επιχειρηματίες αυτούς, ένα δώρο που γίνεται με τη σύμφωνη γνώμη, όπως έγινε φανερό από τη συζήτηση και σήμερα, του κόμματος της Αξιωματικής Αντιπολίτευσης.
      Εμείς καταγγέλλουμε, κύριε Πρόεδρε, αυτήν την τακτική, που πέρα από το χάρισμα εκατομμυρίων δραχμών στους κεφαλαιούχους, υπονομεύει οικονομικά το Ι.Κ.Α.. Δεν έχετε το δικαίωμα να επικαλείσθε την οικονομική κατάσταση του Ι.Κ.Α., τα προβλήματα του Ι.Κ.Α., αυτά που λέτε ότι υπάρχουν, να φέρνετε κατά καιρούς αντιασφαλιστικούς νόμους, να κρατάτε καθηλωμένες τις συντάξεις των εργαζομένων σε εξευτελιστικά επίπεδα.
      Οι αγρότες που απασχολούνται σε αυτές τις επιχειρήσεις είναι εργαζόμενοι. Και σαν εργαζόμενοι πρέπει να ασφαλίζονται στο Ι.Κ.Α.. Και οι εργοδότες πρέπει να πληρώνουν τις εργοδοτικές τους εισφορές.
      Το ίδιο γίνεται και με την παράγραφο 4 του άρθρου 9, όπου οι απασχολούμενοι με σύμβαση έργου σε φορείς του δημοσίου, καθώς και σε ερευνητικούς και τεχνολογικούς φορείς για δράσεις που χρηματοδοτούνται ή συγχρηματοδοτούνται από την Ευρωπαϊκή Ένωση, υπάγονται στην υποχρεωτική ασφάλιση του ΟΑΕΕ. Είναι εργαζόμενοι. Πρέπει να ασφαλίζονται στο Ι.Κ.Α.. Αυτά σε σχέση με τη βασική αντίρρηση και αντίθεση που έχουμε για το δεύτερο κεφάλαιο.
      Όσον αφορά τον προσδιορισμό του κατά κύριο επάγγελμα αγρότη και συγκεκριμένα το εδάφιο δ’ της παραγράφου 1, έχουμε να επισημάνουμε –αυτό επισημάναμε και χθες και προχθές- ότι πρέπει να προσεχθεί πάρα πολύ. Κινδυνεύουν πολλοί αγρότες μικροί και μεσαίοι που, λόγω της κατάστασης που επικρατεί στην αγροτική μας παραγωγή, λόγω του ευτελισμού του αγροτικού εισοδήματος εξαιτίας της αντιαγροτικής σας πολιτικής, αναγκάζονται να κάνουν μεροκάματα έξω για να επιβιώσουν. Αυτά τα μεροκάματα σε συνδυασμό με τον χαμηλό συντελεστή καθορισμού αγροτικού εισοδήματος πετάνε έξω από την ασφάλιση του Ο.Γ.Α. αυτούς τους αγρότες. Και έτσι δεν έχουν ασφάλιση ούτε από τον Ο.Γ.Α. ούτε από κανέναν άλλο φορέα μπορούν να πάρουν σύνταξη, γιατί, όπως είπαμε –και το γνωρίζετε όλοι σας και καλύτερα ο κύριος Υπουργός- τα εβδομήντα ή ογδόντα μεροκάματα που κάνουν δεν αρκούν για να πιάσουν το κατώτερο όριο και να έχουν τη δυνατότητα για συνταξιοδότηση.
      Πρέπει, λοιπόν, να βρεθεί κάποια λύση για να καλύψει αυτούς τους ανθρώπους. Πρέπει να τους δοθεί η δυνατότητα να κάνουν για ένα συγκεκριμένο χρονικό διάστημα ασφάλιση στον Ο.Γ.Α.. Να το δούμε αυτό. Πάντως είναι μεγάλο το πρόβλημα, ιδιαίτερα στις νησιώτικες, στις ακριτικές, στις ορεινές, στις μειονεκτικές περιοχές, όπου είναι δραματική η συρρίκνωση του αγροτικού εισοδήματος και πολλοί μικρομεσαίοι αγρότες θα πεταχτούν έξω από τον Ο.Γ.Α. και δεν πρόκειται να πάρουν σύνταξη ποτέ τους σε αυτήν τη ζωή.
      Όσον αφορά το άρθρο 7, δεν χρειάζεται να πούμε τίποτε άλλο εμείς. Εκεί απεικονίζεται η δραματική κατάσταση της αγροτικής μας οικονομίας και η δραματική συρρίκνωση του βιοτικού επιπέδου των αγροτών μας.
      Εκείνο που έχουμε να πούμε είναι ότι εξακολουθείτε να επιμένετε πως πριν την ψήφιση του νόμου οι αγρότες δεν μπορούν να ενταχθούν σε αυτό το καθεστώς. Μα γιατί; Δεν πλήρωσαν αυτοί χρήματα, δεν κατέβαλαν αυτοί εισφορές; Δεν είναι δίκαιο το αίτημά τους να ενταχθούν σε αυτό το καθεστώς; Εμείς, λοιπόν, επιμένουμε σε αυτό και μάλιστα είναι ένας από τους λόγους που δεν θα δώσουμε θετική ψήφο στο άρθρο 8. 
      Στο άρθρο 9 θεωρούμε θετικό το γεγονός ότι ο Υπουργός ανέβασε στο τετρακοσιαπλάσιο το όριο, δηλαδή στα 3.600.000 περίπου. Εμείς βέβαια είχαμε κάνει την πρόταση να είναι πάνω από τα 4.000.000 αυτό το όριο. Σε αυτό το άρθρο τονίσαμε την αντίθεσή μας βέβαια με την παράγραφο 4. 
      Όσον αφορά το Γ΄ κεφάλαιο και το άρθρο 11, είχαμε τονίσει και στην κατ’ αρχήν συζήτηση ότι σε αυτό δεν έχουμε αντιρρήσεις. Εκείνο που θα θέλαμε, κύριε Υπουργέ, να μας πείτε -στο οποίο δεν δώσατε μία απάντηση, αν έχουμε δίκιο ή όχι-  είναι αν τα όσα ισχύουν στην παράγραφο 6, θα ισχύουν και για τις προηγούμενες περιπτώσεις που έχουμε στις προηγούμενες παραγράφους. Δηλαδή αν οι εργοδότες και στις άλλες περιπτώσεις θα καταβάλλουν τις εργοδοτικές τους εισφορές, μιας και οι άνθρωποι που δουλεύουν εκεί δεν συμμετέχουν στην παραγωγή αγγελιόσημων, που αποτελεί το μόνο έσοδο του ταμείου τους. 
      Όσον αφορά το άρθρο 12, είναι γνωστή η διαφωνία μας -την έχουμε τονίσει πάρα πολλές φορές- με τον τρόπο συγκρότησης των υπηρεσιακών συμβουλίων. Δεν διαφωνούμε με τα υπηρεσιακά συμβούλια, αλλά με τον τρόπο συγκρότησής τους. Έχουμε τονίσει πώς βλέπουμε εμείς αυτήν τη συγκρότηση και πώς σε αυτή πρέπει να συμμετέχουν και οι έκτακτοι. Οι αιρετοί πρέπει να είναι ανακλητοί και να λογοδοτούν, ούτε να υπάρχει το απόρρητο. Συμφωνούμε στο να δοθούν οι προτεινόμενες αυξήσεις, ενσωματωμένες στους βασικούς μισθούς. Να συμπεριληφθούν επίσης και ειδικευμένοι ιατροί πλήρους και αποκλειστικής απασχόλησης. Από ότι μας λένε είναι περίπου τριακόσια άτομα.  
      Στο άρθρο 13 διαφωνούμε με την παράγραφο 6, γιατί με αυτή θα έχετε τη δυνατότητα να παίρνετε χρήματα από το Λογαριασμό Βελτίωσης Κοινωνικής Ασφάλισης και να τα χρησιμοποιείτε για την προπαγάνδα και την παραπληροφόρηση του ελληνικού λαού. Διαφωνούμε επίσης με την παράγραφο 15, γιατί η κατάργηση των εισφορών θα τινάξει στον αέρα το Ταμείο των Νομικών και με την παράγραφο 19. Εμείς λέμε ότι οι πεντέμισι χιλιάδες έκτακτοι ιατροί του ΙΚΑ πρέπει να μονιμοποιηθούν και να αποκτήσουν πλήρη ασφαλιστικά δικαιώματα. Η ρύθμιση που γίνεται δεν απαντά στην ανάγκη αυτή. Έτσι και αλλιώς οι ιατροί αυτοί έχουν δικαίωμα να υπαχθούν στο καθεστώς των μονοσυνταξιούχων. 
      Το ερώτημα, λοιπόν, είναι, κύριε Υπουργέ, γιατί το ΙΚΑ αργεί να τους ασφαλίσει; Ποιος θα πληρώσει για τις επιπλέον εισφορές; Το ΙΚΑ ή οι ίδιοι οι γιατροί; Τα αναδρομικά και οι εισφορές τους θα εξαγοραστούν με τις παλιές ή με τις νέες τιμές; Σε αυτά τα ερωτήματα ζητούμε απάντηση. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κα Δαμανάκη. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Στο κεφάλαιο αυτό θίγονται θέματα που αφορούν ένα γενικότερο πρόβλημα, το οποίο θα μπορούσαμε κάποια στιγμή να συζητήσουμε στη Βουλή πιο οργανωμένα. Το πρόβλημα είναι ποιος θεωρείται κατά κύριο επάγγελμα αγρότης. 
      Κατ’ αρχάς, θέλω να πω πως είναι θετικό το γεγονός ότι γίνεται προσπάθεια να εισαχθούν αντικειμενικά κριτήρια στο ποιος θεωρείται κατά κύριο επάγγελμα αγρότης και να αποφύγουμε τις γνώμες συγκεκριμένων προσώπων, οι οποίες δεν ήταν ανεπηρέαστες. Υπάρχει ένα κακό παρελθόν που συνδέεται με πελατειακές και άλλες εξυπηρετήσεις. Εδώ, όμως, υιοθετείται μονόπλευρα ως κριτήριο το εισόδημα. Με βάση δηλαδή το εισόδημα μπορεί να χαρακτηριστεί το επάγγελμα κάποιου κυρίως αγροτικό.
      Είναι όμως γεγονός, κύριε Πρόεδρε, ότι στην Ελλάδα έχουμε διεσπαρμένες  αγροτικές εκμεταλλεύσεις, έχουμε μικρές εκμεταλλεύσεις, έχουμε πληθυσμό διεσπαρμένο σε μικρές κοινότητες και νομίζω ότι θα έπρεπε να σχετικοποιηθεί αυτό το απόλυτο κριτήριο. Δηλαδή η Ελλάδα έτσι κι αλλιώς –και αυτό το λέω και σε σχέση με τα όσα συμβαίνουν στην Ευρωπαϊκή Ένωση- έχει ανάγκη να προχωρήσει σε μια ενίσχυση αυτού που θα λέγαμε «πολυαπασχόληση» στον αγροτικό και στο γεωργικό τομέα. Υπάρχουν βέβαια τέτοιες απόψεις στο Υπουργείο Γεωργίας εξ όσων γνωρίζω –κατά καιρούς επανέρχονται και συζητούνται- αλλά φαίνεται ότι υπάρχουν αντιδράσεις  και καταλαβαίνω για ποιο λόγο τελικά το Υπουργείο ως μόνο κριτήριο λαμβάνει υπόψη το αγροτικό εισόδημα. 
      Εμείς υποστηρίζουμε πάντως ότι θα  έπρεπε ενδεχομένως να ληφθεί ως κριτήριο και ο χρόνος απασχόλησης. Δηλαδή ένα άτομο το οποίο κυρίως απασχολείται στην αγροτική οικονομία, έστω κι αν δεν είναι το εισόδημά του κυρίως εκεί -διότι είναι μικρή η απόδοση του στρέμματος, διότι είναι σε ορεινή περιοχή, διότι, διότι, διότι…- θα έπρεπε κι αυτός να θεωρείται κατά κύριο επάγγελμα αγρότης. Αυτό βέβαια έχει πολλές συνέπειες τις οποίες αναγνωρίζω, αλλά πρέπει να πάμε σ’ αυτόν τον προβληματισμό.
      Υπάρχει μάλιστα μια άποψη πιο ρηξικέλευθη η οποία περίπου υποστηρίζει, ότι όλοι οι κάτοικοι που ζουν σε νησιωτικές, σε ορεινές, σε απομονωμένες περιοχές θα μπορούν να χαρακτηρίζονται, εφόσον το επιθυμούν, κατά κύριο επάγγελμα αγρότες κι αυτό θα ήταν ένα κίνητρο για να διατηρήσουμε τον πληθυσμό σ’ αυτές τις περιοχές. Δηλαδή η Ελλάδα –αυτή είναι η θέση μας την οποία εδώ θέλω να αναφέρω- δεν μπορεί να οδηγηθεί σε μια εκτίμηση του κυρίου επαγγέλματος μόνο από το εισόδημα, εξαιτίας της διασποράς του αγροτικού πληθυσμού, εξαιτίας της γεωγραφικής της ιδιαιτερότητας. Για λόγους δηλαδή οικονομικούς, κοινωνικούς και γεωγραφικούς εμείς υποστηρίζουμε ότι δεν μπορεί το εισόδημα να είναι το μόνο κριτήριο. Βεβαίως γίνεται ένα θετικό βήμα σε σχέση με τον πλήρη υποκειμενισμό που υπήρχε παλαιότερα, αλλά εμείς πιστεύουμε ότι κριτήριο πρέπει να είναι και το μέγεθος της κοινότητας στην οποία κατοικεί κάποιος και ο χρόνος απασχόλησής του. Αυτό που λέω είναι μια γενικότερη διαφωνία μας, παρ’ όλο –επαναλαμβάνω- καταλαβαίνω ότι γίνονται κάποια θετικά βήματα.
      Τώρα, υπάρχουν διάφορα ζητήματα που αφορούν την επιλογή ασφαλιστικού φορέα και τη διαδοχική ασφάλιση και τίθενται κάποια όρια τα οποία έχουν μια λογική, διότι δεν είναι δυνατόν να υποστηρίξουμε ότι όλοι μπορούν να ασφαλίζονται παντού. Υπάρχουν, όμως, ορισμένα ζητήματα που συνδέονται κυρίως -αυτά τουλάχιστον έχουν έρθει σ’ εμάς- με αυτούς που μετέχουν στα προγράμματα αγροτουρισμού. Αυτοί νομίζω ότι πρέπει να εξαιρεθούν από την υποχρεωτική ασφάλιση στον Οργανισμό Απασχόλησης Ελευθέρων Επαγγελματιών. Αν κατάλαβα καλά τους εξαιρείτε μόνο αν ο αριθμός δωματίων που νοικιάζουν είναι μέχρι επτά. Νομίζουμε ότι γενικά μπορούν να εξαιρεθούν. Πρόκειται για μικρές μονάδες και πρόκειται για μονάδες που βρίσκονται σε αγροτικούς οικισμούς, σε μικρές κοινότητες και νομίζουμε ότι αυτός θα ήταν ένας τρόπος καλύτερης ρύθμισης του ζητήματος. 
      Όσον αφορά τα υπόλοιπα ζητήματα που έχουν σχέση με το ΙΚΑ, κατ’ αρχάς για τα θέματα των γιατρών και των οδοντιάτρων του ΙΚΑ δεν θέλω να επανέλθω. Έχουμε αναπτύξει τις απόψεις μας. Εδώ γίνονται ορισμένα βήματα, αλλά βεβαίως δεν είναι ικανοποιητικά σε σχέση με τα αιτήματά τους.
      Διαφωνούμε επίσης με την παράγραφο 6 του άρθρου 13 με την οποία ο Υπουργός μπορεί με απόφασή του να διαθέτει ποσά σε βάρος του Λογαριασμού Βελτίωσης Κοινωνικής Ασφάλισης, για λόγους δημοσίων σχέσεων της Γενικής Γραμματείας Κοινωνικών Ασφαλίσεων. Αυτό για μας είναι ακατανόητο. Αν υπάρχουν ανάγκες δημοσίων σχέσεων της γενικής γραμματείας, να βγουν από τα αντίστοιχα κονδύλια. Δεν είναι δυνατόν να επιβαρύνονται άλλοι λογαριασμοί. 
      Δεν έχω αντιληφθεί στο τέλος του άρθρου 13 στην παράγραφο 21 πώς θα συμπληρωθούν οι τετρακόσιες τριάντα οκτώ θέσεις με σχέση εργασίας ιδιωτικού δικαίου, αυτές που συνιστώνται στην παράγραφο 21 του άρθρου 13. Είναι μεγάλος ο αριθμός. Αναφέρονται τα προσόντα διορισμού, αλλά δεν έχω αντιληφθεί το πώς. Θα πάνε στις διατάξεις περί ΑΣΕΠ; Πώς θα συμπληρωθούν αυτές;
      ΠΡΟΕΔΡΕΥΩΝ (Κωνσταντίνος Γείτονας): Αυτό ήταν και το δικό μου ερώτημα, κύριε Υπουργέ, και καλό είναι να το διευκρινίσετε.
      Ορίστε, έχετε το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Να το διευκρινίσω, κύριε Πρόεδρε.
      Και οι τετρακόσιες σαράντα μία θέσεις, δηλαδή οι διακόσιοι τριάντα δύο που αντιστοιχούν στο ΤΕΒΕ, οι εκατόν ενενήντα τρεις που αντιστοιχούν στο ΤΑΕ και οι δεκαπέντε θέσεις που αντιστοιχούν στο ΤΑΞΥ θα καλυφθούν με διαγωνισμό, με την προβλεπόμενη διαδικασία, μέσω ΑΣΕΠ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λεβογιάννης έχει το λόγο.
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, όπως τονίσαμε και χθες, αυτό το νομοσχέδιο είναι πάρα πολύ σημαντικό και οι ρυθμίσεις, που γίνονται στα άρθρα που συζητάμε, πέρα από το βασικό σκοπό του νομοσχεδίου, που είναι η δημιουργία του Λογαριασμού της Αγροτικής Εστίας, είναι πολύ σημαντικές. Θα αναφερθώ σε ορισμένες από αυτές. 
      Πρώτη σημαντική ρύθμιση θεωρώ τα όσα προβλέπονται στο άρθρο 6, όπου ξεκαθαρίζεται και ορίζεται η διαδικασία προσδιορισμού της έννοιας του αγροτικού επαγγέλματος. Μέχρι τώρα αυτό στηριζόταν στη γραπτή άποψη που εξέφραζε ο ανταποκριτής του ΟΓΑ, που ήταν ο εκάστοτε γραμματέας της κοινότητας. Μάλιστα για να ανατραπεί η γνωμάτευση –ας την χαρακτηρίσω έτσι- του ανταποκριτή του ΟΓΑ, χρειαζόταν στη συνέχεια να προσφύγει ο ενδιαφερόμενος αγρότης στα δικαστήρια. Υφίστατο μία ταλαιπωρία. Παραδείγματος χάρη ένας αγρότης από τη Δονούσα ή από την Αμοργό έπρεπε να καταφύγει στο Ειρηνοδικείο της Νάξου ή της Σύρου για να μπορέσει να κερδίσει την υπόθεσή του -αν θα την κέρδιζε. 
      Σήμερα, λοιπόν, με αυτήν τη ρύθμιση προσδιορίζονται μία σειρά αντικειμενικά κριτήρια που ομολογουμένως δίνουν λύση σε αυτό το πρόβλημα. Θα ήθελα μόνο να επισημάνω, κύριε Υπουργέ –δεν γνωρίζω αν το προβλέπει η ρύθμιση, έτσι όπως είναι- ότι σήμερα υπάρχουν πάρα πολλές τέτοιες εκκρεμείς υποθέσεις με την αρνητική εισήγηση του ανταποκριτή του ΟΓΑ για κάποιον ότι δεν άσκησε το αγροτικό επάγγελμα. 
      Αυτό αφορά κυρίως ηλικιωμένες γυναίκες που, όπως είπα και χθες, έφυγαν στην Αθήνα για κάποια χρόνια, γύρισαν μετά πίσω κι ενώ έμειναν στο χωριό και δούλεψαν στα κτήματα δεκαπέντε και είκοσι και τριάντα χρόνια, επειδή τα τελευταία χρόνια δεν ήταν εκεί -ή εν πάση περιπτώσει δεν είχαν γραφτεί στον αγροτικό συνεταιρισμό το λειτουργούντα ή υπολειτουργούντα- η γνώμη του ανταποκριτή του ΟΓΑ ήταν αρνητική. 
      Μήπως θα πρέπει, λοιπόν –δεν ξέρω εάν το προβλέπει το νομοσχέδιο, θα μου απαντήσετε εσείς- να συμπεριλάβουμε και εκκρεμότητες που υπάρχουν, για να μην ταλαιπωρούνται όσοι ακόμα ταλαιπωρούνται στα δικαστήρια κλπ., να μπορέσουν δηλαδή και σ’ αυτές τις περιπτώσεις να λειτουργήσουν τα κριτήρια που προβλέπει αυτό το άρθρο;
      Επίσης θέλω να κάνω μία παρατήρηση σε ό,τι αφορά το θεσμό του ανταποκριτή του ΟΓΑ, ο οποίος στο παρελθόν ήταν επιτυχημένος. Ο θεσμός έχει περιέλθει σε κρίση από τότε που έχουμε τη δημιουργία των Καποδιστριακών δήμων. Συνήθως οι δήμαρχοι συγκεντρώνουν τους γραμματείς των πρώην κοινοτήτων, που είναι και ανταποκριτές του ΟΓΑ, στην έδρα του δήμου και τους αναθέτουν άλλες εργασίες. Και ενώ ο ΟΓΑ πληρώνει ένα καλό επίδομα στο γραμματέα κάθε πρώην κοινότητας για να εξυπηρετεί τους αγρότες, ακόμα και αν αυτός θέλει, δεν έχει το χρόνο να ασχοληθεί. Και εν πάση περιπτώσει, η βασική απασχόλησή του είναι μακριά από το χωριό. 
      Εάν λάβουμε υπόψη μας ότι οι καποδιστριακοί δήμοι έχουν κατά μέσο όρο ο καθένας πάνω από δέκα πρώην κοινότητες, αυτό σημαίνει ότι ο ΟΓΑ δίνει ένα επίδομα –δεν γνωρίζω το ύψος του, νομίζω όμως ότι δεν είναι χαμηλό- σε δέκα γραμματείς για να εξυπηρετούν τους αγρότες. 
      Θα έλεγα ότι αν αναζητούσαμε μια άλλη λύση -που δεν είναι βέβαια θέμα του νομοσχεδίου- σε συνεννόηση με την Κεντρική Ένωση Δήμων και Κοινοτήτων, με την Τοπική Αυτοδιοίκηση εν πάση περιπτώσει, θα μπορούσε με βάση αυτήν την κατάσταση σε κάθε καποδιστριακό δήμο να δημιουργηθεί και να λειτουργήσει ένα καλό γραφείο εξυπηρέτησης των αγροτών, ένα καλό γραφείο του ΟΓΑ, που δεν θα χρειάζεται να απασχολεί όλους τους ανταποκριτές -που υπάρχουν και που δεν απασχολούνται- αλλά κάποιους από αυτούς περισσότερες ώρες από όσο προβλέπεται. 
      Έτσι θα μπορούσαμε να πούμε ότι θα δημιουργηθεί μία περιφερειακή υπηρεσία του ΟΓΑ σε κάθε δήμο που πραγματικά θα είναι πάρα πολύ χρήσιμη για τους ανθρώπους που ζουν και στηρίζουν την ύπαιθρο.
      Θέλω να αναφερθώ και στο άρθρο 9, το οποίο επίσης αφορά την ύπαιθρο και είναι πάρα πολύ σημαντικό, γιατί έρχεται να ρυθμίσει μια κατάσταση που δεν είναι απλώς εκκρεμότητα, αλλά αποτελεί μία ασαφή περίπτωση που δίνει τη δυνατότητα στον ΟΑΕΕ, τα ενοποιημένα ταμεία του ΤΕΒΕ, το Ταμείο Εμπόρων κλπ. να αναπτύσσουν δραστηριότητες πολλές φορές και πέρα από τις αρμοδιότητες που προβλέπονταν μέχρι τώρα από τη νομοθεσία. 
      Εκεί που δεν μπορούσε να πάει το ΤΕΒΕ –μιλάω π.χ. για τη Σχοινούσα των δύο χιλιάδων κατοίκων- βρήκε παραθυράκια το Ταμείο Εμπόρων και πηγαίνει εκείνο και χαρακτηρίζει εμπορική δραστηριότητα πολλές φορές ακόμα και το καφενείο ή το φούρνο που πρέπει να τον επιδοτούμε για να υπάρχει στο χωριό!
      Θα ήθελα να σας αναφέρω ως παράδειγμα ότι στη Δονούσα το χειμώνα δεν λειτουργεί φούρνος και προμηθεύονται ψωμί από τη Νάξο! Εάν, μάλιστα, έχει και φουρτούνα –όπως έχει σχεδόν το μισό χρόνο- δεν πάει το ψωμί καθόλου! Πολλές φορές, δηλαδή, αυτά τα επαγγέλματα, όπως είπαν και άλλοι συνάδελφοι χθες, χρειάζονται επιδότηση για να διατηρηθούν σε περιοχές ορεινές, νησιωτικές κλπ. 
      Νομίζω, λοιπόν, ότι αυτή η ρύθμιση λύνει τα προβλήματα. Το τριακοσιοπλάσιο του ημερομισθίου του ανειδίκευτου εργάτη ήταν μικρό, ενώ το τετρακοσιοπλάσιο είναι ένα ικανοποιητικό ποσό αφορολόγητο –τρία εκατομμύρια διακόσιες χιλιάδες δραχμές περίπου- που δίνει τη δυνατότητα στο μικρό επαγγελματία ή στο καφενείο που είναι το κέντρο κάθε δραστηριότητας πολιτιστικής, κοινωνικής συνάντησης των νέων που υπάρχουν, αλλά και των ηλικιωμένων κυρίως στις περιοχές αυτές, να συνεχίσει να υπάρχει. Δεν θα το υποχρεώσει το ΤΕΒΕ ούτε ο ΟΑΕΕ να κλείσει, γιατί αν πραγματικά υποχρεωθεί ο καφετζής να πληρώνει ΤΕΒΕ, σημαίνει ότι τον χρόνο θα αναγκάζεται να πληρώνει περίπου 700.000 δραχμές, που θα είναι η κατώτερη κλάση και σαφώς πολύ περισσότερη από τα εισοδήματά του, με αποτέλεσμα να αναγκαστεί να κλείσει.
      Υπάρχουν χωριά σε νησιά, όπου το καφενείο το λειτουργούν συλλογικά, για να μπορεί να υπάρχει και να μπορούν να συναντιούνται, να παίζουν τάβλι και να πηγαίνει εκεί ο ταχυδρόμος και να αφήνει τις συντάξεις τους. 
      Πρέπει, λοιπόν, να στηρίξουμε στα χωριά αυτές τις δραστηριότητες, γιατί αυτές παρέχουν κοινωνικό έργο συμβάλλοντας στην αναβάθμιση της ποιότητας ζωής. Μ’ αυτήν την έννοια, αυτή η ρύθμιση ξεκαθαρίζει τα πράγματα και «βάζει κάθε κατεργάρη» του ΤΕΒΕ –εισπράκτορα ή οποιονδήποτε άλλο- «στη θέση του». Βέβαια, καλά κάνουν και αυτοί για να αυξήσουν τους πόρους τους, αλλά από εδώ και πέρα δεν μπορεί να υπάρχει καμία ασάφεια. 
      Είναι ικανοποιητικό, επίσης, το επίπεδο του εισοδήματος -το πλαφόν που μπαίνει- με δεδομένο ότι κάθε χρόνο μέσα από τις συλλογικές συμβάσεις αυξάνεται το ημερομίσθιο του ανειδίκευτου εργάτη, πράγμα που σημαίνει ότι κάθε χρόνο το ποσό αυτό θα αυξάνεται. Έτσι βοηθούμε αυτούς τους παράγοντες –τους μικρούς επαγγελματίες- να συμβάλουν στο να κρατηθούν ζωντανά τα χωριά μας, ελπίζοντας ότι και σ’ αυτά τα χωριά θα φθάσει γρηγορότερα η ανάπτυξη απ’ όσο μέχρι τώρα έχει φθάσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Οφείλω να σημειώσω εδώ ότι τα νησιά στην άγονη γραμμή -τα νησιά της ξεχασμένης Ελλάδας, όπως λέγαμε κάποτε ή οι τόποι εξορίας- σήμερα έχουν ανάπτυξη. Έτσι, λοιπόν, και η Ανάφη και η Δονούσα –μιλάω με παραδείγματα από την εκλογική μου περιφέρεια- έχουν ανάπτυξη, αλλά παραμένουν ακόμα σε ένα αρχικό στάδιο. 
      Μπορεί, όμως, να πει κανείς ότι η ελπίδα για να συνεχιστεί η ανάπτυξη σ’ αυτά τα μέρη -και πιστεύω σε όλη την ορεινή Ελλάδα- υπάρχει και αυτό είναι το σημαντικότερο. Ελπίζοντας μάλιστα στο καλύτερο και οι κάτοικοι εκεί και οι νέοι ιδιαίτερα, αν βλέπουν μάλιστα ότι υπάρχουν κίνητρα, μπορούν να μείνουν εκεί και να αγωνιστούν γι’ αυτούς τους τόπους που πρέπει να τους κρατήσουμε ζωντανούς. 
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγής στα θύματα των πράξεων αυτών».
      Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητούμε σήμερα σε μία ενότητα το Β΄ και το Γ΄ κεφάλαιο, τα οποία έρχονται σε συνδυασμό με το Α΄ κεφάλαιο να δώσουν μία ολοκληρωμένη εικόνα του σκεπτικού του νομοθέτη για τη λύση των αναφερομένων και των ρυθμιζομένων θεμάτων.
      Κύριε Πρόεδρε, θα ήθελα, πριν μπω στις ειδικότερες διατάξεις, να πω ότι σήμερα το κλίμα είναι βελτιωμένο. Είδα το συναινετικό πνεύμα από την πλευρά του Υπουργού και διαπίστωσα, κύριοι συνάδελφοι, -επιτρέψτε μου να κάνω την κριτική μου- μία σαφή θέση από πλευράς Νέας Δημοκρατίας και Κ.Κ.Ε. και  μία ηρεμότερη αντίδραση από πλευράς Βουλευτών του κόμματός μου. 
      Θα ήθελα να κλείσω αυτό το κεφάλαιο λέγοντας το εξής: Κύριοι συνάδελφοι, αρκετά βασανίστηκε το παρελθόν από τις κακές μας πράξεις, από τον εμφύλιο και τα όσα τον ακολούθησαν. Υπάρχουν στην ιστορία αρκετά λάθη, φανατισμοί, υπερβολές, παραλείψεις και υποκρισίες, που τυράννησαν το λαό και την προοπτική του. Όσοι δε λαοί εξακολουθούν να βασανίζουν το παρελθόν, έχουν απολέσει τη δυνατότητα επαφής με το παρόν και αναμφισβητήτως λιποτακτούν από το μέλλον. Αυτή είναι μία ρήση μεγάλου αρχαίου ιστορικού. Πρέπει να πούμε όχι στη λιποταξία από το μέλλον με την τυραννία του παρελθόντος.
      Οι αγρότες μας αποτελούν τιμημένη τάξη. Κάθε στήριξη των αγροτών, κύριε Υπουργέ, είναι εθνική προσφορά. Μπορεί να γίνει και γίνεται. Καθημερινά βελτιώνονται οι συνθήκες, αλλά τα προβλήματά τους είναι πολλαπλά. Η βάση ζωής τους είναι πιεσμένη, δύσκολη. Μπορούν να εξοικονομηθούν δραχμούλες, αν περιοριστεί η προκλητική σπατάλη, που υπάρχει παντού. 
      Την περασμένη εβδομάδα μίλησα για τις χιλιάδες μερσεντές, που κυκλοφορούν από τους κομισάριους πάσης κατηγορίας, κύριε Πρόεδρε. Ξέρω άλλωστε τις αντιλήψεις σας πάνω στο θέμα αυτό. Είναι μία σπατάλη που εκφράζει μία προκλητική καταναλωτική αντίληψη ζωής. 
      Πρέπει να χτυπηθεί η φοροδιαφυγή, η φοροκλοπή και η παραοικονομία, που φθάνει στο 35% με 40%. Χρειάζεται να υπάρχει και παραοικονομία, αλλά πρέπει να είναι μέσα σε λογικά, ανεκτά όρια. Εδώ συμβαίνει κάτι προκλητικό. Η παραοικονομία έχει υπερβεί κάθε τάξη και ισορροπία. 
      Μπορούμε να βρούμε χρήματα διευκολύνοντας τους αγρότες να προσαρμοστούν στις με ιλιγγιώδεις ταχύτητες εξελισσόμενες καταστάσεις, οι οποίες για διάφορους λόγους δεν πέφτουν στην αντίληψη του αγρότη. Η ενημέρωση του αγρότη, μεταξύ μας κύριοι συνάδελφοι, γίνεται μέσα στο κλίμα της ψηφοθηρικής επιδίωξης όλων μας. Μην το αρνηθείτε. Ο καθένας ας ρίξει μία ματιά στη συνείδησή του. Με πόση υποκρισία δεν περιβάλλουμε τη συνεργασία μας, την επαφή μας, την επικοινωνία μας με τους αγρότες; Όλες οι πλευρές το κάνουν. Η ψηφοθηρία δεν σέβεται ούτε τα προβλήματα ούτε τη δυστυχία του αγροτικού κόσμου.
      Τα άρθρα από το 6 έως και το τελευταίο περιλαμβάνουν λογικότατες διατάξεις και εκφράζουν μία κοινωνική ευαισθησία. Οφείλουμε να το παραδεχτούμε. Από την άλλη μεριά αναμφισβητήτως υπάρχουν περιθώρια -και εκφράστηκε το πνεύμα συναίνεσης από την πλευρά της Κυβέρνησης- που μπορούμε να τα βελτιώσουμε.
      Το άρθρο 6 για τον υπόλοιπο χρόνο προσδιορίζει την έννοια του και καθορίζει τη διαδικασίες, που αποδεικνύεται. Είναι μία επωφελής διάταξη και δεν θα μπω σε άλλες λεπτομέρειες. Η καταβολή των καθυστερημένων εισφορών για τις διάφορες κατηγορίες κύριας και πρόσθετης αγροτικής ασφάλισης αναμφισβητήτως είναι μία στήριξη του αγροτικού κόσμου και επιλύει προβλήματα, που αναδύθηκαν μέσα από την καθημερινή διαμόρφωση της προσπάθειας για επίλυση των προβλημάτων.
      Στο άρθρο 8, σχετικά με τη διαδοχική ασφάλιση, κανείς δεν μπορεί να αμφισβητήσει ότι αυτή είναι μία προσπάθεια που προωθεί δικαιολογημένα αιτήματα.
      Το άρθρο 9 σχετίζεται με ένα σοβαρό θέμα. Εγώ θα συμφωνήσω με τον συνάδελφο κ. Λεβογιάννη ότι υπάρχουν προβλήματα, ιδιαίτερα σε απομακρυσμένες περιοχές, όπως στην Ήπειρο, σε μερικά νησιά, στη νότια Πελοπόννησο, που είναι φτωχές περιοχές της πατρίδας μας. Ο μπακάλης, ο μανάβης, ο ιδιοκτήτης καφενείου κλπ. δεν είναι βιοτέχνες, είναι γεωργοί και προσπαθούν να κρατηθούν στη ζωή με συμπληρωματικό εισόδημα.
      Κύριοι συνάδελφοι, θα έλεγα ότι οι ακριτικές περιοχές εκπέμπουν μηνύματα και άρα πρέπει να διατηρηθούν εν ζωή. Τα λέω αυτά και βάσει της εμπειρίας μου ως στρατιωτικού, επειδή έζησα πλείστα όσα χρόνια της θητείας μου στην επαρχία και εκφράζω τον προβληματισμό μου για τις ακριτικές περιοχές.
      Κύριε Πρόεδρε, σχετικά με το δημογραφικό πρόβλημα, το κράτος δεν έχει συνειδητοποιήσει τη διάσταση του κινδύνου, που απορρέει από την ερήμωση και από τη συρρίκνωση του πληθυσμού. Θα είναι μεγίστη κατάρα και ευθύνη αν τούτος ο τόπος αφεθεί να κατακλυστεί από ξένους. Είναι εθνικό το στοιχείο του αμιγούς πληθυσμού. 
      Κύριοι συνάδελφοι, μην παρασύρεστε από ανθρωπιστικά αισθήματα, γιατί όλοι τα έχουμε, όλοι αγαπούμε τον άνθρωπο. Όμως, πρώτα αγαπάμε τον Έλληνα, την πατριδούλα μας. Δεν πρέπει το 15% του πληθυσμού της χώρας να είναι ξένοι, γιατί έτσι μπορεί εμείς να γίνουμε η μειονότητα.
      Οι σοφοί, σε ώρες σοβαρών σπουδών, αντιλαμβάνονται τα προσερχόμενα. Αυτά που έχουν γίνει τα ξέρουν όλοι οι άνθρωποι. Τα μελλούμενα τα γνωρίζουν μόνο οι θεοί. Είναι «σοφοί προσιόντων», σύμφωνα με το ανάλογο ποίημα του Καβάφη. Εκείνα που έρχονται τα ακούνε οι σοφοί. Η μυστική βοή τους έρχεται των πλησιαζόντων γεγονότων και την ακούουν ευλαβείς. Ας ανοίξουμε τα αυτιά μας. Το αμιγές του έθνους κινδυνεύει και κινδυνεύει και η πατρίδα, όσο εξακολουθούν οι σκοτεινοί εγκέφαλοι κάποιων γειτόνων να στρέφουν τη βουλιμία τους εις βάρος της πατρίδας μας.
      Δεν θα μιλήσω τώρα για τα άρθρα, για να είμαι συνεπής ως προς το χρόνο. Νομίζω ότι αυτό το νομοσχέδιο κάνει προβλέψεις ρυθμίσεων για καταστάσεις που αποτελούν συσσωρευμένα προβλήματα. Εκφράζει μία συμπάθεια προς τον αγροτικό κόσμο και λύνει ορισμένα προβλήματα των ελεύθερων επαγγελματιών, ιδιαίτερα σχετικά με την ασφάλισή τους, με κυρίαρχο στοιχείο το ΙΚΑ. 
      Θα ήθελα να προσθέσω στην επόμενη ενότητα, όπου υπάρχει η σχετική τροπολογία, ότι το θέμα της ευαισθησίας, της πρόβλεψης και της κοινωνικής σας αντίληψης πρέπει να αποδειχθεί, για να ρυθμίσουμε, όσο μπορούμε, με τη στήριξη του ΙΚΑ, και τα θέματα που έχουν σχέση με τους εργαζόμενους. Η ανεργία είναι έγκλημα στην εποχή μας.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαηλίας.
      ΗΛΙΑΣ ΠΑΠΑΗΛΙΑΣ: Κύριε Πρόεδρε, σήμερα συζητάμε ένα σημαντικό νομοσχέδιο, που αφορά σε θέματα, τα οποία βρίσκουν εν πολλοίς τη λύση τους. Θεωρώ, όμως, ότι υπάρχει ένα σοβαρό θέμα, που, κατά την άποψη της πολιτικής ηγεσίας του Υπουργείου, αντιμετωπίζεται με την παράγραφο 4 του άρθρου 6. 
      (Στο σημείο αυτό την Προεδρική Έδρα καταλαμβάνει η Δ’ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
      Αλλά κατά την προσωπική μου άποψη, το πρόβλημα δεν αντιμετωπίζεται και θα ήθελα να πω το γιατί. Αυτό το θέμα αφορά στους παράκτιους αλιεργάτες. 
      Κυρία Πρόεδρε, είναι γνωστό ότι υπάρχουν τρεις κατηγορίες αλιέων και αλιείας. Έχουμε τη μεγάλη αλιεία, η οποία διενεργείται με μεγάλα πλοία, της οποίας το προσωπικό ήταν ανέκαθεν ασφαλισμένο στο ΙΚΑ και στο ΝΑΤ.
      Δεύτερον, υπάρχει η μεσαία αλιεία η οποία διενεργείται με ανεμότρατες και με γκρι-γκρι, έχουν λογιστές οι επιχειρήσεις αυτές, έχουν νομικούς συμβούλους και οι αλιεργάτες τους, είτε ημεδαποί είτε αλλοδαποί, κάνουν εποχιακές συμβάσεις με τους ιδιοκτήτες των επιχειρήσεων αυτών. Και αυτοί ήταν ασφαλισμένοι ανέκαθεν στο ΙΚΑ.
      Έρχομαι στην τρίτη και τελευταία κατηγορία που αφορά στην παράκτια αλιεία, που είναι οι πλέον μικροί και ταλαιπωρημένοι αλιείς. Μιλάμε για παραδοσιακούς τρόπους αλιείας, για οικογενειακές επιχειρήσεις, για μικρά σκάφη μέχρι δώδεκα μέτρα που δεν βγαίνουν έξω όταν ο καιρός είναι πάνω από 4 μποφόρ. Και έχουμε το εξής παράδοξο σ’ αυτήν την τρίτη κατηγορία. Οι ιδιοκτήτες των ψαρόβαρκων αυτών υπάγονται στον ΟΓΑ, οι δε αλιεργάτες υπάγονται στο ΙΚΑ. Το αίτημά τους είναι οι αλιεργάτες της παράκτιας αλιείας να επανέλθουν στον ΟΓΑ όπου ανήκαν πριν από τρία - τέσσερα χρόνια περίπου.
      Το θέμα έχει προκύψει διότι δεν έχει γίνει διαχωρισμός μεσαίας και παράκτιας αλιείας.  Είναι τελείως διαφορετική η μεσαία από την παράκτια αλιεία, όπου υπάρχει το πρόβλημα.
      Οι αλιεργάτες τα παράκτιας αλιείας εργάζονται περίπου δώδεκα μέρες το μήνα και κοστίζουν 110.000 δραχμές μηνιαίως, δηλαδή 1.400.000 δραχμές ετησίως. Ο κάθε αλιεργάτης δηλαδή της παράκτιας αλιείας, της μικρής αλιείας, κοστίζει ασφαλιστικά περίπου 1.400.000 δραχμές. Αντιθέτως, αν ήσαν όπως ήταν πρώτα και επιθυμούν τώρα να γίνουν, δηλαδή να πάνε στον ΟΓΑ, ετησίως για τις τριακόσιες μέρες ασφάλισης το κόστος του καθενός αλιεργάτη της παράκτιας αλιείας θα ήταν 105.600 δραχμές. Βέβαια, το ποσόν αυτό απ’ ό,τι γνωρίζω, ο κύριος Υπουργός το έχει συζητήσει με την Ομοσπονδία των Αλιεργατών και ίσως υπάρξει κάποια αλλαγή, γιατί ξέρω ότι υπάρχει η θέληση, υπάρχει η βούληση να λυθεί το θέμα. 
      Το ερώτημα, όπως είπα και προηγουμένως, είναι πότε θα πάρει σύνταξη από το ΙΚΑ αυτός ο αλιεργάτης της παράκτιας αλιείας όταν κάνει δέκα περίπου ημερομίσθια το μήνα, το χρόνο εκατόν είκοσι και επομένως στα τριάντα πέντε χρόνια εργασίας θα φτάσει στα τέσσερις χιλιάδες διακόσια ημερομίσθια. Δεν φθάνει, όμως, ούτε τα κατώτερα όρια σύνταξης από το ΙΚΑ. Δηλαδή και θα δουλεύει τριάντα πέντε χρόνια και δεν θα πάρει σύνταξη και θα δίνει και 1.500.000 δραχμές το χρόνο.
      Το παράδοξο επίσης είναι με τους αλιεργάτες και τους ιδιοκτήτες των ψαρόβαρκων ότι δεν μπορεί ο ιδιοκτήτης να ασφαλίσει το παιδί του στον ΟΓΑ παρά μόνο όταν είναι ανύπαντρο και μένει με την οικογένειά του. Τότε μπορεί να το έχει ασφαλισμένο στον ΟΓΑ. Αν τυχόν παντρευτεί και κάνει οικογένεια θα πρέπει ο πατέρας να το ασφαλίσει στο ΙΚΑ.
      Και από εκεί που έδινε ένας πατέρας που πήγαινε με μια ψαρόβαρκα και το γιο του, για να ψαρέψουν και να πουλήσουν την πραμάτεια τους, 100.000 δραχμές το χρόνο, για να είναι ασφαλισμένο το παιδί του, τώρα θα δίνει 1,5 εκατομμύριο, επειδή αυτό παντρεύτηκε. Τιμωρείται και ο πατέρας, επειδή παντρεύτηκε το παιδί του. Νομίζω ότι είναι αρκετά παράλογα όλα αυτά και υπάρχει αδιέξοδο στην τάξη αυτών των παράκτιων αλιέων, γιατί η μόνη τους επιλογή είναι ή να βγαίνουν μόνοι στη θάλασσα ή να βγαίνουν μαζί με αλιεργάτη τον οποίο θα πληρώνουν, όπως είπα, 110.000 το μήνα ή να πουλήσουν το σκάφος και να ψάξουν να κάνουν κάτι άλλο. Ποιο θα είναι όμως το αποτέλεσμα; Δεν θα είναι ανεργία και εξαφάνιση της πατροπαράδοτης αλιείας;
      Υπάρχει σωρεία εγγράφων στο γραφείο του κυρίου Υφυπουργού από την Ομοσπονδία Αλιευτικών Αγροτικών Συλλόγων Παράκτιας Αλιείας Περιφέρειας Αττικής και μεγάλη δραστηριότητα από τον πρόεδρό της κ. Σταματόπουλο, επανειλημμένες επαφές, επανειλημμένες συσκέψεις επί έτη, αλλά το θέμα ακόμα δεν έχει λυθεί. Πιστεύαμε, όπως είχαμε συζητήσει με το Υπουργείο, ότι θα λυνόταν με την παράγραφο 4 του άρθρου 6. Επίσης υπάρχει σωρεία εγγράφων από την ΠΑΣΕΓΕΣ και τη ΓΕΣΑΣΕ. Αλλά και ο ΟΓΑ –δεν νομίζω ότι χρειάζεται να τα καταθέσω, κυρία Πρόεδρε- από το 1999 έχει πει ότι θα προτείνει ρύθμιση, για υπαγωγή αλιεργατών στον ΟΓΑ. Επίσης, το ΙΚΑ από το Μάρτιο του 2000 λέει ότι, αφού ο ΟΓΑ από την   1-1-1998 είναι φορέας κύριας ασφάλισης, είναι δυνατή η ασφάλιση του εκεί. Δηλαδή συμφωνεί και το ΙΚΑ.
      Θα ήθελα, επομένως, τελειώνοντας, κυρία Πρόεδρε, να πω ότι η λύση είναι να τεθεί μια διάταξη που να προβλέπει ότι για τους ήδη ασφαλισμένους στο ΙΚΑ αλιεργάτες παράκτιας αλιείας θα δοθεί η δυνατότητα να επιλέξουν αν τους συμφέρει να παραμείνουν στο ΙΚΑ ή με αίτησή τους να μεταφερθούν στον ΟΓΑ. Για τους από εδώ και μετά το πρώτον εργαζόμενους αλιεργάτες παράκτιας αλιείας να δοθεί η ευχέρεια να επιλέξουν τον ΟΓΑ ή το ΙΚΑ, όπως τους συμφέρει.
      Όπως είπα, το άρθρο 6 παράγραφος 4 αναφέρεται στους ήδη ασφαλισμένους στον ΟΓΑ από διάφορους λόγους. Εφόσον αυτοί ασχολούνται εποχιακά μέχρι τέσσερις μήνες, εξακολουθούν να ασφαλίζονται στον ΟΓΑ. Είναι άσχετο θέμα με αυτό που ήταν στην πρόθεση του Υπουργείου και στην επιθυμία μας να λυθεί. Θα ήθελα επομένως, να παρακαλέσω, κυρία Πρόεδρε, να μπει μια παράγραφος 5 στο άρθρο 6 που να λέει: «Αλιεργάτες παράκτιας αλιείας ασφαλισμένοι ήδη στο ΙΚΑ δύναται να μεταφερθούν με αίτησή τους στην ασφάλιση του ΟΓΑ. Οι από τη δημοσίευση του παρόντος το πρώτον εργαζόμενοι αλιεργάτες παράκτιας αλιείας δύναται να επιλέξουν την υπαγωγή τους στην ασφάλιση ΙΚΑ ή ΟΓΑ.» Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αγγελόπουλος.
      ΝΙΚΟΛΑΟΣ ΑΓΓΕΛΟΠΟΥΛΟΣ: Ζήτησα το λόγο, για να αναφερθώ στις διατάξεις των άρθρων 9 και 10. Είναι δύο διατάξεις, οι οποίες είχαν απασχολήσει τη Βουλή και τον περασμένο Δεκέμβριο. Θυμάμαι τότε το μεν άρθρο 9 είχε συναντήσει την καθολική αντίδραση των συναδέλφων και προς τιμήν του ο κύριος Υπουργός απέσυρε τη διάταξη, για να τη συζητήσει με τους παράγοντες του Υπουργείου, να εξετάσει σε βάθος το θέμα και να την επαναφέρει σε πρώτη ευκαιρία. 
      Δυστυχώς σήμερα η διάταξη αυτή επανέρχεται με την ίδια διατύπωση, και αν θέλετε με λιγότερη μεγαλοψυχία από πλευράς του Υπουργείου, απ΄ ό,τι είχε συζητηθεί το Δεκέμβριο του 2001.
      Εγώ θα παρακαλέσω και πάλι, πέρα από την τοποθέτηση που έκανε ο εισηγητής της Νέας Δημοκρατίας και ο Κοινοβουλευτικός της Εκπρόσωπος, κύριε Υπουργέ, να την αποσύρετε και πάλι τη διάταξη.
      Πιστεύω ότι πριν λύσουμε το πρόβλημα το ποιος είναι αγρότης, πριν απαντήσουμε σε κάποια άλλα προβλήματα, τα οποία και μεγάλα είναι και έντονα και που απασχολούν τον αγροτικό κόσμο, είναι επικίνδυνο, επειδή κάποιοι θέλουν να αυξήσουν τα έσοδα του ΟΑΕΕ, να έρθουμε να νομοθετήσουμε σε βάρος του αγροτικού κόσμου. Τι λέμε: Τετρακόσια μεροκάματα του ανειδίκευτου εργάτη το χρόνο, τρία εκατομμύρια δραχμές. Αν αφαιρέσουμε το φόρο και την εισφορά υπέρ του ΟΑΕΕ, θα του μείνουν δύο εκατομμύρια δραχμές. Κι εγώ ερωτώ, κύριοι συνάδελφοι, όσους διαφωνήσατε με την ίδια διάταξη πριν έξι μήνες εδώ, με δύο εκατομμύρια δραχμές…
      ΗΛΙΑΣ ΒΛΑΧΟΠΟΥΛΟΣ: Δεν έχει φόρο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Έχει φόρο. Είναι από ελεύθερο επάγγελμα και έχει φόρο, κύριε συνάδελφε, ρωτήστε το, θα σας το πουν. Και 780.000 το χρόνο είναι το λιγότερο, το μικρότερο ασφάλιστρο στον ΟΑΕΕ. Με δύο εκατομμύρια δραχμές για μια οικογένεια με τέσσερα, με πέντε, με εφτά πολλές φορές παιδιά, είναι εισόδημα για να μείνει και να επιβιώσει στην ύπαιθρο; Εγώ χειροκροτώ και συμφωνώ -και δεν είναι λόγω εκτίμησης προς το πρόσωπό του ή λόγω του προσήκοντος σεβασμού- με αυτά που είπε ο κ. Σπυριούνης. Και πιστεύω ότι μέσα σε τούτη την Αίθουσα, πέρα από τις όποιες διαφωνίες, τις υπερβολές που ενδεχόμενα ακούστηκαν, από τη μια ή από την άλλη πλευρά κατά το διήμερο της συζήτησης που προηγήθηκε, αναδείχθηκε ένα πράγμα, ότι ο αγροτικός κόσμος έχει τα γνωστά μεγάλα, προβλήματα. Κι εγώ πιστεύω ότι η Κυβέρνηση, ανεξάρτητα αν πολλές φορές για λόγους άλλους προσπαθεί να τα υποβαθμίσει, τα γνωρίζει αυτά τα προβλήματα. Ποια είναι αυτά; Πρώτον, το συνεχώς αυξανόμενο κόστος παραγωγής. Δεύτερον, οι φθίνουσες τιμές των αγροτικών προϊόντων. Τρίτον, η καθυστερημένη παρουσία ή πολλές φορές η απουσία του κρατικού μηχανισμού σε θέματα αποζημιώσεων, προστασίας θεομηνιών. 
      Τέταρτον, ο τρόπος με τον οποίο αντιμετωπίζονται από τους οργανισμούς κοινωνικής ασφάλισης. Ακούστηκε εδώ και είναι πολύ σωστό και δεν είναι άσχετο, πότε παίρνει σύνταξη ο αγρότης, σε τι μαρτύριο υποβάλλεται ο αγρότης, για να μπορέσει να πάρει τη σύνταξή του. Πληρώνει νοσήλια και τα παίρνει με καθυστέρηση κάποιων μηνών. Πού να τα βρει; Τα δανείζεται από τον μπακάλη, τον οποίο θέλουμε να πάμε στον ΟΑΕ. Είναι γνωστά τα προβλήματα. Αυτοί είναι και οι λόγοι, που πολλές φορές οδηγούν την ύπαιθρο σε εγκατάλειψη. Είναι μόνιμο το παράπονο των αγροτών. Συνεχώς διευρύνεται το χάσμα ανάμεσα στους αγρότες και σε άλλες κοινωνικές ομάδες. Και συνεχώς διευρύνεται το χάσμα ανάμεσα στην πρωτεύουσα και στην περιφέρεια.
      Δεν ήταν στις προθέσεις μου, κύριοι συνάδελφοι, να μιλήσω. Σήμερα το πρωί ερχόμενος στη Βουλή δέχθηκα από κάποιον φίλο από τη δική μου περιφέρεια ένα τηλεφώνημα. Το μεταφέρω αυτολεξεί: Πού πας Νίκο; Πάω στη Βουλή. Τι έχετε στη Βουλή; Συζητούμε ένα νομοσχέδιο για την Αγροτική Εστία. Τι είναι αυτό; Ψηφίζουμε ένα νόμο, για να έχετε τη δυνατότητα κι εσείς αύριο να έχετε κοινωνικό τουρισμό, να έχετε όλες τις παροχές, που έχουν οι εργαζόμενοι στον ιδιωτικό τομέα, οι οποίοι υπάγονται στην Εργατική Εστία. Η απάντηση: Καλά, ρε Νίκο, εμείς ψωμί δεν έχουμε να φάμε, ραπανάκια για την όρεξη μας τάζετε; Αυτά επί λέξει, κύριοι συνάδελφοι. 
      Δεν λέει κανείς, συνάδελφε με την ιδιότητα του συνδικαλιστού, Υπουργέ, ότι δεν είναι θετική η ρύθμιση για την Αγροτική Εστία. 
      Είναι θετική και αν θέλετε μπορούμε να τη βελτιώσουμε. Και εγώ έχω απορίες πολλές. Εγώ δεν είχα πρόθεση να μιλήσω. Γιατί να λειτουργήσει με λογαριασμό μέσα στον προβληματικό ΟΓΑ και όχι όπως η Εργατική Εστία; Γιατί, αν θέλετε, στον τρόπο διοίκησης να επιλέγει ο Υπουργός το διοικητικό συμβούλιο και να μην υποδεικνύουν οι φορείς όπως στην Εργατική Εστία τους εκπροσώπους τους; Γιατί να μην έχουν όλες τις άλλες παροχές που έχουν οι υπαγόμενοι στις διατάξεις με τις οποίες λειτουργεί η Εργατική Εστία; Αλλά η Εργατική Εστία είναι ένα άλλο πράγμα. Αφορά μισθωτούς οι οποίοι, αν θέλετε, ανήκουν εισοδηματικά σε πολύ υψηλότερη τάξη. Τα έσοδα της Εργατικής Εστίας στηρίζονται σε υποχρεωτικές εισφορές εργοδοτών και εργαζόμενων, οι οποίες παρακρατούνται και αποδίδονται στον οργανισμό, έστω και αν αποδίδονται καθυστερημένα από το ΙΚΑ και πολλές φορές μετά από δύο και τρία χρόνια. Αλλά είναι άλλο αυτό και άλλο ένας λογαριασμός μέσα στον ΟΓΑ.
      Θέλω, όμως, να επανέλθω στον ΟΑΕΕ, αφού προηγούμενα κάνω μία παρατήρηση στο άρθρο 10 που αφορά τις ρυθμίσεις για το ΙΚΑ. Εάν πάρετε τα πρακτικά της συνεδρίασης της 17ης Δεκεμβρίου που συζητιόταν εδώ το νομοσχέδιο για τον εκσυγχρονισμό του ΙΚΑ, θα διαπιστώσετε, κύριε Υπουργέ, ότι όλα αυτά τα οποία αναφέρετε τώρα ήταν παρατηρήσεις που είχαν γίνει από τον ομιλούντα σε εκείνο το νομοσχέδιο. Δυστυχώς μου είπατε ότι είναι πλήρες. Σας είχα παρατηρήσει ότι θα συμπέσει η εφαρμογή του νόμου με την εναρμόνιση με το ευρώ και θα υπάρξουν πάρα πολλά προβλήματα. Σας είχα πει να μεταφέρετε την εφαρμογή των διατάξεων κατά ένα εξάμηνο για να δοθεί ο χρόνος και η άνεση στις υπηρεσίες του ΙΚΑ να προετοιμαστούν καλύτερα, αλλά να προετοιμαστεί και η αγορά καλύτερα για να μπορέσει να υλοποιήσει αυτόν το νόμο.
      Τα προβλήματα, όμως, υπάρχουν και οι διατάξεις έρχονται να λύσουν τέτοια προβλήματα.
      Κλείνοντας, κυρίες και κύριοι συνάδελφοι, εγώ θα παρακαλέσω τον κύριο Υπουργό να αποσύρει και πάλι τη διάταξη, ανεξάρτητα από το ποια ήταν η θέση της Νέας Δημοκρατίας. Δεν θα μείνει κανένας στην ύπαιθρο. Είναι πολλά τα προβλήματα. Πιστεύω ότι πριν απαντήσουμε στο πρόβλημα του ποιος είναι αγρότης, είναι λάθος να πάμε να μεταφέρουμε ανθρώπους με πολύ μικρό εισόδημα –που στέκονται όρθιοι παρά τις δυσκολίες στα μικρά χωριά- στον ΟΑΕΕ και να τους εξοντώσουμε. Δεν θα βρίσκουμε ούτε καφενείο να μιλάμε στις περιοδείες μας. 
      Και βέβαια, κύριε Υπουργέ, όλα αυτά τα προβλήματα γιατί παρατηρούνται; Γιατί δυστυχώς, πέρα από το ότι διαβεβαιώνατε εδώ όταν συζητούσαμε τον τελευταίο ασφαλιστικό νόμο, ότι θεσπίζονται ενιαίοι κανόνες κοινωνικής ασφάλισης για όλους τους Έλληνες, εκείνοι αφορούσαν -και το ξέρετε- μόνο τους μισθωτούς. Άλλο βασίλειο έχουν οι μισθωτοί, άλλο βασίλειο έχουν οι αυτοαπασχολούμενοι και άλλο βασίλειο, δυστυχώς μικρό, έχουν οι αγρότες.
      Ας προσανατολισθούμε, λοιπόν, προς αυτήν την κατεύθυνση. Εάν θέλουμε να αυξήσουμε τα έσοδα των ασφαλιστικών οργανισμών ας δημιουργήσουμε μία καινούρια μεγαλύτερη ασφαλιστική κλάση στον ΟΓΑ και να πάμε όλοι εκεί. Είναι επικίνδυνο, γιατί αναζητώντας χίλιους ή δύο χιλιάδες ανθρώπους ο ΟΑΕΕ για να αυξήσει τους ασφαλισμένους και τα έσοδά του, θα πάμε συλλήβδην ενδεχόμενα όλον τον αγροτικό κόσμο στον ΟΑΕΕ. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Σύσταση νομικού προσώπου με την επωνυμία «Ελληνικό Παρατηρητήριο για την κοινωνία της πληροφορίας».
      Παραπέμπεται στην αρμόδια Διαρκή Επιτροπή.
      Το λόγο έχει ο κ. Σπύρου.
      ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, με αφορμή το συζητούμενο νομοσχέδιο για την Αγροτική Εστία επιβεβαιώνεται για άλλη μία φορά και αναδεικνύεται γιατί οι αγρότες κινητοποιούνται κατά διαστήματα, γιατί οι αγρότες αγανακτούν, γιατί οι αγρότες αποτελούν πράγματι το πιο φτωχό κομμάτι του ελληνικού λαού, το οποίο όμως βρίσκεται στην ύπαιθρο. Φυλάνε Θερμοπύλες, είναι άνθρωποι, οι οποίοι με κάθε προσπάθεια και κάθε θυσία, κύριε Υπουργέ, οφείλουν να ενισχυθούν και να προστατευθούν, ώστε να παραμείνουν στην ύπαιθρο, γιατί επιτελούν πιστεύω εθνικό έργο. 
      Οι συζητήσεις που έγιναν μέχρι στιγμής, είτε παρελθοντολογούν είτε κοιτάζουν το μέλλον, θα πρέπει να έχουν κύριο στόχο αυτό το ποσοστό του ελληνικού λαού, το οποίο συρρικνώνεται καθημερινά. Και συρρικνώνεται όχι μόνο αριθμητικά, αλλά και οικονομικά. Όταν το κόστος παραγωγής αυξάνεται, όταν η ανταγωνιστικότητα των προϊόντων περιορίζεται για πάρα πολλούς λόγους, όταν το εισόδημά τους μειώνεται έρχεται ένα νομοσχέδιο, το οποίο προσπαθεί απλώς να θωπεύσει ορισμένα σημεία και να αποπροσανατολίσει τον αγροτικό κόσμο από τα προβλήματά του. Και δεν εμβαθύνουμε στην πραγματική ουσία των γεγονότων.
      Έτσι συζητώντας σήμερα το δεύτερο κομμάτι των άρθρων, στα οποία θέλω να αναφερθώ και τα οποία έχουν σχέση κυρίως με τον καθορισμό του τι είναι αγρότης –είναι μία σωστή διάταξη που προσπαθεί να το αναλύσει- φοβάμαι όμως μήπως στη βιασύνη του καθορισμού το τι είναι αγρότης κάποιοι δεν έχουν τη δυνατότητα να παραμείνουν στην αγροτική ασφάλιση. Γιατί δεν έχουν όλοι παραστατικά, δεν έχουν όλοι τη δυνατότητα να λειτουργήσουν για να μπορέσουν να εξασφαλίσουν τουλάχιστον τη δυνατότητα να λειτουργούν μέσα στον αγροτικό τομέα. 
      Το τι παροχές έχουν οι αγρότες είναι γνωστό. Είναι γνωστό πόσο υποβαθμισμένες είναι οι ιατρικές υπηρεσίες, την ταλαιπωρία που υφίστανται, το κόστος της αγοράς των φαρμάκων ιδιαίτερα για τους συνταξιούχους, για τους οποίους δεν επαρκεί η ίδια τους η σύνταξη όταν στο πρώτο δεκαπενθήμερο ουσιαστικά έχει εξανεμιστεί. Αυτά είναι θέματα, τα οποία το νομοσχέδιο τα αντιμετωπίζει ασφαλώς αποσπασματικά και προσπαθεί να ρυθμίσει διάφορες ασφαλιστικές εκκρεμότητες. Επιβεβαιώνει, όμως, ότι το θέμα των αγροτών δεν το αντιμετωπίζουμε συνολικά και ουσιαστικά, ώστε αυτό το κομμάτι του ελληνικού λαού, όπως τόνισα προηγουμένως, που είναι το πιο φτωχό κομμάτι της πατρίδας μας να έχει εξασφαλισμένο εισόδημα, να μπορεί να ζήσει και να παραμείνει στην ύπαιθρο, αλλά να υπάρχουν και κίνητρα προς την κατεύθυνση αυτή. 
      Έτσι έρχομαι στο άρθρο 9, όπου το πληθυσμιακό στοιχείο αφαιρείται από τη δραστηριότητα στις αγροτικές περιοχές και μπαίνει το εισόδημα και η φορολογική δήλωση. Θα ήθελα να τονίσω και πάλι ότι έστω κι αν αυξήσατε στο τετρακοσαπλάσιο του ανειδίκευτου εργάτη το ποσό, είναι πάρα πολύ μικρό για έναν ο οποίος θα ήθελε να ξεκινήσει μία δραστηριότητα σ’ ένα χωριό. Έχω τονίσει κατ’ επανάληψη ότι η λειτουργία ενός καφενείου ή ενός μικρού καταστήματος στα χωριά θα έπρεπε να επιδοτείται και όχι να εμποδίζεται, γιατί θα μπορούσαν να λειτουργούν ΚΑΠΗ στις περιοχές. Ηλικιωμένοι συγκεντρώνονται σ’ αυτά τα χωριά ή στο καφενείο πολλές φορές για να παίξουν χαρτιά ή να περάσουν τις ώρες τους για να μην κλειστούν στο σπίτι.
      Το εισόδημα, λοιπόν, που βάζετε είναι πάρα πολύ χαμηλό. Θα έπρεπε να είναι τουλάχιστον διπλάσιο ή τριπλάσιο του εκάστοτε αφορολόγητου ορίου, για να μπορεί ένας νέος να παραμείνει στο χωριό, να δημιουργήσει μία μικρή επαγγελματική δραστηριότητα, η οποία θα προσελκύσει και άλλους από την περιοχή να παραμείνουν στο χωριό. 
      Μπαίνει στη ζωή μας καθημερινά και ο όρος της πολλαπλής απασχόλησης. Αυτό σημαίνει ότι ο σημερινός αγρότης δεν είναι ο αγρότης ο επαγγελματίας ούτε αυτός ο οποίος κάνει μία μικρή δραστηριότητα που εξασφαλίζει το εισόδημά του για να μπορεί να παραμείνει στην ύπαιθρο. 
      Θέλω να αναφερθώ στο άρθρο 9, παράγραφος δ΄, στην υποχρεωτική ασφάλιση στον ΟΑΕΕ, τον οποίο προσπαθείτε να τονώσετε και καλά κάνετε μέχρι ενός σημείου, αλλά δεν απαντάτε, κύριε Υπουργέ, στο τεράστιο αίτημα των συνταξιούχων του ΟΑΕΕ και της ίδιας της διοίκησης όταν χρωστάτε 132 δισεκατομμύρια και δεν τα πληρώνετε. Στο αίτημα αυτό δεν δίνετε καμία απάντηση.
      Είναι ένα τεράστιο πρόβλημα που αντιμετωπίζει ο ΟΑΕΕ για να καλύψει τους συνταξιούχους. Τέτοια μηνύματα έντονης διαμαρτυρίας λαμβάνουμε καθημερινά από τους συνταξιούχους του ταμείου σε όλη την Ελλάδα.
      Θα ήθελα, λοιπόν, στην τοποθέτησή σας να επιβεβαιώσετε εάν υπάρχει πράγματι αυτό το χρέος του δημοσίου προς τον ΟΑΕΕ, για να μπορέσουμε να δούμε εάν πράγματι σκοπεύετε να αντιμετωπίσετε το ζήτημα. Δεν είναι η πρώτη φορά που το αναφέρετε, υπήρχε τα προηγούμενα δύο χρόνια. Πέρυσι ήταν 125 δισεκατομμύρια δραχμές και τώρα έχει φτάσει τα 132 δισεκατομμύρια δραχμές. 
      Λέτε, όμως, ότι είναι υποχρεωτική η ασφάλιση στον ΟΑΕΕ και για μέλη         διοικητικού συμβουλίου Α.Ε που είναι μέτοχοι κατά ποσοστό 5% τουλάχιστον. Θα ήθελα να διευκρινίσετε εάν μέλη διοικητικού συμβουλίου που έχουν κύρια ασφάλιση σε έναν άλλο φορέα είτε είναι νομικοί είτε είναι καθηγητές είτε είναι αγρότες, θα πρέπει να ασφαλίζονται και στον ΟΑΕΕ επειδή είναι μέλη μιας ανώνυμης εταιρείας, έχοντας μια μικρή επιχείρηση σε μια περιοχή υπό τη μορφή της ανωνύμου εταιρείας.
      Σε ό,τι αφορά τώρα στην ασφάλιση στον ΟΑΕΕ των ιδιοκτητών των ενοικιαζόμενων δωματίων, η Ομοσπονδία Ιδιοκτητών Ενοικιαζόμενων Δωματίων είχε κινητοποιηθεί και είχε παρουσιάσει το αίτημα που αφορά τα επτά ενοικιαζόμενα δωμάτια, πρέπει να ισχύει η απαλλαγή για όλη την επικράτεια ανεξάρτητα από το πληθυσμιακό κριτήριο, γιατί μπορεί σε κάποια πόλη να έχει κάποιος επτά δωμάτια και να μην έχει το εισόδημα που θα μπορούσε να έχει σε μια τουριστική περιοχή, που είναι κάτω των δύο χιλιάδων κατοίκων.
      Επομένως, εφόσον φορολογικά πληρώνουν εφάπαξ το ποσό για τα επτά ενοικιαζόμενα δωμάτια, δεν θα πρέπει να μπει το θέμα της ασφάλισης στο σημείο αυτό. Μη φανταστείτε με το σκληρό ανταγωνισμό που υπάρχει σήμερα ότι το εισόδημα είναι κάποιο ποσό μεγάλο. Υπάρχει ανταγωνισμός και λειτουργούν τριάντα με σαράντα ημέρες το χρόνο περίπου. Το πληθυσμιακό δεν αποτελεί κριτήριο, γιατί μπορεί να βρίσκονται στο κέντρο της πόλης και να μη λειτουργούν ή να είναι σε μια παραλιακή περιοχή πεντακοσίων κατοίκων και να έχουν κάποιο εισόδημα.
      Για πάνω από τα επτά δωμάτια και τουλάχιστον μέχρι τα δέκα, θα έπρεπε να μην ασφαλίζονται εάν είναι ασφαλισμένοι σε άλλο ασφαλιστικό φορέα. Έτσι θα δώσετε το κίνητρο κάποιοι να πάρουν το σήμα του ΕΟΤ και να λειτουργούν νόμιμα, ώστε να πληρώνεται και η φορολογία από τους ιδιοκτήτες και να μην περάσουν στην παρανομία, μιας και γνωρίζετε καλά ότι σχεδόν το 30% λειτουργεί χωρίς τις απαιτούμενες άδειες από τον ΕΟΤ.
      Θα κάνω μια αναφορά στο άρθρο 12 που αφορά σε υπηρεσιακά θέματα των γιατρών. Μιλάτε για το Υπηρεσιακό Συμβούλιο, δεν κάνετε, όμως, καμία αναφορά αυτό το διάστημα που ταλαιπωρείται ο ασφαλισμένος κόσμος από τις απεργίες των γιατρών του ΙΚΑ στις κατ’ επανάληψη υποσχέσεις σας ότι θα ρυθμίσετε ένα μεγάλο θέμα που αφορά στους γιατρούς του ΙΚΑ που ξεπερνούν τους πέντε χιλιάδες. Δεν αντιμετωπίζετε το θέμα και το παρακάμπτετε, αν και είναι κάτι που ταλαιπωρεί τους ασφαλισμένους. Γνωρίζετε τις λίστες στα εξωτερικά ιατρεία και στα εργαστήρια των υποκαταστημάτων του ΙΚΑ, αλλά επιμένετε να μην κάνετε διάλογο και δεν προσπαθείτε να λύσετε ένα τεράστιο πρόβλημα που έχουν οι γιατροί.
      Στο άρθρο 13 θα αναφερθώ και εγώ στην παράγραφο 6 όπου από τον Ειδικό Λογαριασμό Βελτίωσης της Κοινωνικής Ασφάλισης και τον Ειδικό Λογαριασμό του Ανωτάτου Συμβουλίου Εργασίας χρησιμοποιείτε χρήματα για δημόσιες σχέσεις της Γενικής Γραμματείας Κοινωνικών Ασφαλίσεων. Είναι κάτι το οποίο δεν ακούγεται ωραία, είναι αόριστο και πιστεύω ότι θα επιβαρύνει έναν οργανισμό, που έχει κύριο στόχο τη βελτίωση της κοινωνικής ασφάλισης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Τζαμτζής.
      ΙΟΡΔΑΝΗΣ ΤΖΑΜΤΖΗΣ: Ευχαριστώ, κυρία Πρόεδρε.
      Κύριε Υπουργέ, ξεκινώντας από το άρθρο 6 θα επισημάνω και εγώ με τη σειρά μου την αναφορά που κάνετε στην παράγραφο 3 για τη βεβαίωση του δημάρχου ή του προέδρου του τοπικού αγροτικού συλλόγου, όσον αφορά τον καθορισμό του επαγγέλματος του αγρότη για κάθε ασφαλιζόμενο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Το αλλάξαμε αυτό. Σας έδωσα την αναδιατύπωση.
      ΙΟΡΔΑΝΗΣ ΤΖΑΜΤΖΗΣ: Εντάξει.
      Συνεχίζω με τους ασφαλισμένους της κύριας ασφάλισης που απασχολούνται στα εργοστάσια.
      Αυτό που πρέπει να σας επισημάνω στο άρθρο 4 είναι ότι υπάρχουν βιομηχανίες οι οποίες λειτουργούν για πολύ μικρό χρονικό διάστημα στην Πέλλα, στην Ημαθία, στην Κατερίνη, στη Λάρισα. Όπου υπάρχει το ροδάκινο υπάρχουν κονσερβοβιομηχανίες, οι οποίες λειτουργούν για μια περίοδο εβδομήντα ημερών. Φέτος ειδικά δεν έπιασαν ούτε τον ένα μήνα λειτουργίας λόγω του ότι δεν υπήρχε ποσότητα ροδακίνου. 
      Καταλαβαίνετε, λοιπόν, ότι δεν μπορεί να σταθεί αυτό που λέτε για τους είκοσι εργαζόμενους ή για τα δέκα άτομα που αναφέρατε αρχικά. Θα πρέπει να οριστεί η περίοδος αυτή βάσει της περιόδου απασχόλησης αυτών των εργαζομένων. Όταν εργάζεται κάποιος σε μια βιομηχανία για ένα μήνα και είναι ασφαλισμένος του ΟΓΑ, είναι περισσότερο ταλαιπωρία να περνάει στο ΙΚΑ και να έχουμε όλες αυτές τις διαδικασίες.
      Στο άρθρο 7, στην καταβολή των καθυστερούμενων εισφορών, θα πρέπει να σας επισημάνω ότι οι αγρότες περνούν δύσκολες μέρες και δε νομίζω να το αμφισβητεί κανείς πλέον αυτό. Αναφέρεται ως ημερομηνία πληρωμής όσων έχουν καθυστερήσει να πληρώσουν η 31.12.2003.  Πρέπει να γίνει κατανοητό ότι άλλος ένας χρόνος είναι αναγκαίος. 
      Ειδικά φέτος γνωρίζετε ότι οι αγρότες είχαν τρομακτικά προβλήματα από τις παραγωγές τους. Το ξέρουμε όλοι. Γίνονται πολλές κινητοποιήσεις, θα πρέπει, λοιπόν, να το λάβουμε πολύ σοβαρά υπόψη μας ούτως ώστε να τροποποιηθεί αυτή η περίοδος, να πάει τουλάχιστον μέχρι την 31.12.2004 ούτως ώστε να έχουν τη δυνατότητα οι αγρότες να καταβάλουν τις καθυστερούμενες εισφορές.
      Θα επισημάνω ακόμη ότι μιλάτε για μια τμηματική καταβολή σε εξαμηνιαίες δόσεις βάσει των εισφορών. Λέτε: «Το ύψος των καθυστερούμενων εισφορών υπολογίζεται με βάση τις εισφορές που ισχύουν κατά το χρόνο υποβολής της αίτησης». Αυτό δεν θα πρέπει να ισχύσει. Οι άνθρωποι αυτοί δεν μπόρεσαν να καταβάλουν τα χρήματα. Αν πληρώσουν τώρα, συνυπολογιζόμενων όλων των καθυστερούμενων είναι ένα πολύ μεγαλύτερο ποσό. Θα πρέπει ο υπολογισμός να γίνει με το αρχικό ποσό το οποίο όφειλαν και από εκεί και πέρα –όπως λέτε παρακάτω- εάν συνεχίσουν να καθυστερούν, τότε να υπολογιστούν οι καθυστερήσεις. 
      Δεν ξέρω αν έγινα κατανοητός. Κάποιος χρωστάει από το 1998, από το 2000. Δεν θα πρέπει να τον φορτώσουμε και να του ζητήσουμε να καταβάλει τώρα αυτά τα χρήματα. Βεβαίως δεν φταίει ο ίδιος. Έτυχε την περίοδο εκείνη να μην έχει τα χρήματα. Στη συνέχεια δεν υπήρχε νομοθετική ρύθμιση για να τα καταβάλει και τώρα ερχόμαστε και του τα ζητάμε ουσιαστικά εντόκως με όλες τις καθυστερήσεις επιπλέον. Είναι άδικο για τους αγρότες, διότι δεν έχουν τα χρήματα αυτά. Και ξέρετε από ποιους αγρότες τα ζητάμε; Από τους απόμαχους, από αυτούς που έχουν φύγει πλέον από την εργασία, από ανθρώπους οι οποίοι πλέον δεν μπορούν να δουλέψουν. Πού θα βρουν τα χρήματα για να τα δώσουν; Ουσιαστικά δηλαδή τους σφαλίζουμε ξανά την πόρτα και τους τη σφαλίζουμε πολύ ερμητικά. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, δεν έχουμε πρόσθετα τέλη στον ΟΓΑ. Όλα αυτά που λέτε δεν ισχύουν.
      ΙΟΡΔΑΝΗΣ ΤΖΑΜΤΖΗΣ: Εγώ, κύριε Υπουργέ, σας τα λέω για να τα λάβετε υπόψη, διότι τα συναντούμε καθημερινά αυτά τα προβλήματα με τους αγρότες, με τους οποίους είμαστε σε επαφή. 
      Συνεχίζω με ένα άλλο πρόβλημα, το οποίο δεν συμπεριλαμβάνεται, δεν το βλέπω πουθενά. Είναι οι ασφαλισμένοι, οι οποίοι έρχονται από τη Γερμανία. Θα σας αναφέρω ένα παράδειγμα. Άνθρωπος, ο οποίος δούλευε στη Γερμανία και δεν είχε συμπληρώσει τα χρόνια εργασίας εκεί για να πάρει ολοκληρωμένη σύνταξη, επιστρέφει εδώ, λειτουργεί ως αγρότης και εντάσσεται στον ΟΓΑ. Τον καλεί τώρα η Γερμανία και του λέει: «Χρωστάς δύο χρόνια. Αν θέλεις, μπορείς να τα πληρώσεις δίχως να φύγεις από την Ελλάδα και να πάρεις σύνταξη από τη Γερμανία». 
      Είναι περιπτώσεις όπου αδικούνται πολλοί άνθρωποι που δούλεψαν στη Γερμανία, έρχονται εδώ και δεν τους ασφαλίζει ο ΟΓΑ λέγοντάς τους ότι δούλεψαν στη Γερμανία. Μα, συνέχισαν οι άνθρωποι αυτοί, συνεχίζουν να είναι στον ΟΓΑ και δεν θα πρέπει για τα χρόνια αυτά, τα οποία καλούνται να πληρώσουν στο τέλος τέλος, να μην πάρουν μία έστω συμπληρωματική σύνταξη, εφόσον έχουν εργαστεί και έχουν πληρώσει στον ΟΓΑ.
      Υπάρχουν θέματα που βρίσκονται σε εκκρεμότητα αυτή τη στιγμή στον Ο.Γ.Α. Θα πρέπει σ’ αυτά τα θέματα να δοθούν λύσεις. 
      Έχετε ακόμη την καταβολή βοηθήματος για τους θανόντες. Στο άρθρο 8 στην παράγραφο 4 λέτε ότι το εφάπαξ βοήθημα για έξοδα κηδείας θα το πάρει αυτός που θα έχει πληρώσει όλες τις ασφαλιστικές του εισφορές και δεν θα έχει καθυστερούμενα. Μιλάμε για εξάμηνο και βεβαίως θα υπάρξουν τέτοιες περιπτώσεις. Δεν θα πρέπει να εξαντλήσετε όλη την αυστηρότητα σ’ αυτές τις διατάξεις. Μπορεί κάποιος να καθυστέρησε να τα πληρώσει. Δεν πρέπει, λοιπόν, να αποκλείσουμε το συγγενικό πρόσωπο από τα έξοδα κηδείας επειδή δεν θα έχει πληρώσει τις ασφαλιστικές του εισφορές.
      Όσον αφορά το άρθρο 9 και τα θέματα του Ο.Α.Ε.Ε. - Ο.Γ.Α. Θα συμφωνήσω με όλα όσα είπαν προηγουμένως οι συνάδελφοι σχετικά με τη λειτουργία ιδιαίτερα των μαγαζιών που λειτουργούν στην επαρχία. Έχετε την ΑΕΠΙ η οποία τους ζητάει να πληρώσουν εβδομήντα, ογδόντα και εκατό χιλιάδες επειδή έχουν μια τηλεόραση για να βλέπουν ειδήσεις. Η τηλεόραση είναι Μέσο Μαζικής Ενημέρωσης και όχι διασκέδασης. Παρ’ όλα αυτά η ΑΕΠΙ πηγαίνει και τους γδέρνει στην κυριολεξία. Έχουν ταυτόχρονα να πληρώσουν τα τηλέφωνα, τα ρεύματα και φυσικά και τη μεταφορά στο Τ.Ε.Β.Ε. 
      Κύριε Υπουργέ, όταν συντάσσονταν ο νόμος του «ΚΑΠΟΔΙΣΤΡΙΑ» για τις συνενώσεις των δήμων και κοινοτήτων το δόλωμα ήταν ότι δεν θα αλλάξει το καθεστώς όλων αυτών οι οποίοι είχαν μαγαζιά, καταστήματα στους οικισμούς κάτω των δύο χιλιάδων κατοίκων. Συμμετείχα τότε στις διαδικασίες ως δήμαρχος και ξέρω πολύ καλά ότι ήταν το κυρίαρχο ζήτημα. Έρχεστε σήμερα να το τροποποιήσετε αυτό. Δεν πρέπει να το κάνετε αυτό. Όλοι αυτοί οι άνθρωποι δεν μπορούν να τα βγάλουν πέρα και αυτό πρέπει να γίνει κατανοητό απ’ όλους μας και ιδιαίτερα από εσάς. Θα κλείσουν τα μαγαζιά και σε λίγο καιρό στα χωριά δεν θα υπάρχει ούτε καφενείο για να προσφέρει έναν καφέ, δεν θα υπάρχει ένας τόπος συνάντησης αυτών των ανθρώπων.
      Πρέπει να γίνει κατανοητό ότι πρέπει να μείνει η κατάσταση ως έχει και δεν θα πρέπει να μπούμε στη διαδικασία μεταφοράς στο Τ.Ε.Β.Ε όλων αυτών που έχουν καταστήματα σε χωριά κάτω των δύο χιλιάδων κατοίκων.
      Θα κλείσω αναφερόμενος στο άρθρο 13 που αναφέρεται στο Λογαριασμό Βελτίωσης Κοινωνικής Ασφάλισης.
      Κύριε Υπουργέ, βάσει των παραγράφων 5 και 6 κυριολεκτικά εσείς είστε ο κυρίαρχος του παιχνιδιού. Ρυθμίζετε τα πάντα και κάνετε ό,τι θέλετε. Αυτό θα πρέπει να απαλειφθεί από τις διατάξεις γιατί δεν σας τιμά. Δεν είναι δυνατόν ο Υπουργός να αποφασίζει, να δίνει ποσά, να επιβαρύνει λογαριασμούς, να κανονίζει τα πάντα σχετικά με τη βελτίωση της κοινωνικής ασφάλισης. Δεν τιμά πρώτα απ’ όλα εσάς αλλά και τον αυριανό Υπουργό να έχει αυτοκρατορικές αρμοδιότητες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Φλωρίνης.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητώντας χθες και προχθές επί της αρχής του νομοσχεδίου εστιάσαμε την προσοχή μας και αναλώσαμε πολύ χρόνο στα προβλήματα που αντιμετωπίζουν γενικά οι αγρότες, αλλά και στην ερήμωση της ελληνικής υπαίθρου. Όλοι συμφωνήσαμε λίγο πολύ, απ’ όλες τις παρατάξεις, ότι όντως υπάρχουν προβλήματα, ότι πράγματι πρέπει να ληφθούν μέτρα με τα οποία θα ενισχύσουμε την ελληνική περιφέρεια.
      Με κάθε ευκαιρία δε, όλοι υπερασπιζόμαστε το δικαίωμα της ελληνικής περιφέρειας για να επιβιώσει. 
      Βλέπουμε όμως ότι μέσα από τα άρθρα του νομοσχεδίου δεν γίνεται καμία προσπάθεια για να βοηθηθούν οι αγρότες και η ελληνική επαρχία. Και ενώ χθες είπαμε ότι συμφωνούμε με την ιδέα της δημιουργίας του Οργανισμού Αγροτικής Εστίας δεν ψηφίζουμε το νομοσχέδιο διότι δεν είναι υπέρ των αγροτών.
      Είχαμε έναν τρόπο προσδιορισμού του επαγγέλματος του αγρότη. Είχαμε τον ανταποκριτή του ΟΓΑ, ο οποίος δικτατορικά απεφάσιζε για το ποιος είναι και ποιος δεν είναι αγρότης. Και άντε μετά ο καημένος ο αγρότης που δεν χαρακτηριζόταν ως αγρότης να το αποδείξει. Σήμερα, αυτήν την ευθύνη με το άρθρο 6, τη μεταφέρετε στο δήμαρχο ή στον πρόεδρο της κοινότητας, δηλαδή σ’ έναν άνθρωπο που ίσως ζητήσει την ψήφο του στις επόμενες εκλογές. Νομίζω ότι για χωριά με πενήντα και εκατό κατοίκους δεν πρέπει να συζητάμε για το αν κάποιος είναι ή δεν είναι αγρότης. Πρέπει να βρούμε έναν τρόπο ώστε κάτω από έναν αριθμό κατοίκων να χαρακτηρίζονται όλοι ως αγρότες, εκτός από τους συνταξιούχους οι οποίοι έχουν αποδεδειγμένα εισοδήματα.
      Στο άρθρο 7 λέτε ότι ένας άπορος αγρότης έχει το δικαίωμα να ανανεώνει το βιβλιάριο υγείας για δύο φορές μόνο μέσα σε πέντε χρόνια. Αυτό είναι το κοινωνικό πρόσωπο της Κυβέρνησης; Εκεί έχετε φθάσει; Εκεί θα κάνετε τσιγγουνιά; Αφήστε τη ρύθμιση όπως ήταν πρώτα. Ο άπορος αγρότης να έχει συνέχεια βιβλιάριο υγείας. 
      Έρχομαι στο άρθρο 9. Κυριολεκτικά το ΤΕΒΕ στην επαρχία, έχει γίνει ο διώκτης των επαγγελματιών. Όλοι το τρέμουν. Δεν παίρνουν φορολογική ενημερότητα αν δεν έχουν πληρώσει το ΤΕΒΕ. Τώρα, υποχρεώνετε τους κατοίκους σε οικισμούς κάτω των δύο χιλιάδων κατοίκων να εγγραφούν στο ΤΕΒΕ. Δηλαδή, ο καφετζής, ο κουρέας, ο ξυλουργός που κάνει και ένα δεύτερο επάγγελμα και κρατά όρθια την ελληνική επαρχία, αφού τα εισοδήματα του αγρότη τα έχετε καταντήσει εκεί που τα καταντήσατε, υποχρεώνεται να πληρώνει 70 ή και 100 χιλιάδες δραχμές το μήνα στο ΤΕΒΕ.
      Κύριε Υπουργέ, αφήστε ελεύθερα τα πράγματα, αν θέλετε να βοηθήσετε τους αγρότες και την ελληνική επαρχία. Όποιος θέλει να ασφαλίζεται στον ΟΓΑ, όποιος θέλει να ασφαλίζεται στον ΟΑΕΕ. Μην υποχρεώνετε τους ανθρώπους που ζουν σε χωριά δέκα οικογενειών να ασφαλίζονται στον ΟΑΕΕ και να πληρώνουν τόσα ασφάλιστρα. 
      Επίσης θα ήθελα στη παράγραφο 1ε΄ εκεί που λέτε ότι εξαιρούνται από την υποχρέωση να ασφαλίζονται από τον ΟΑΕ ιδιοκτήτες ενοικιαζομένων δωματίων μέχρι επτά τον αριθμό, να το αφήσετε  ελεύθερο. Δεν είναι το εισόδημά τους τόσο υψηλό ώστε να τους υποχρεώνουμε πάνω από επτά δωμάτια να ασφαλίζονται στον ΟΑΕ. Θα βοηθήσει αυτό το μέτρο στην τόνωση της ελληνικής περιφέρειας. 
      Θα τελειώσω με το άρθρο 10. Η ευνοϊκή ρύθμιση στο άρθρο 10 παράγραφος 1ε΄ που γίνεται για τις επιχειρήσεις ναυπηγοεπισκευαστικής ζώνης να επεκταθεί και στους αγροτικούς συνεταιρισμούς. Όποια προβλήματα υπάρχουν σ’ αυτές τις επιχειρήσεις τα ίδια συμβαίνουν και στους αγροτικούς συνεταιρισμούς. Πρέπει να τους βοηθήσουμε να επιβιώσουν.
      Κυρία Πρόεδρε, θα τελειώνω με την ευχή η Κυβέρνηση να αντιληφθεί ότι υπάρχει εθνική ανάγκη ο αγρότης να προστατευθεί και να τονωθεί η ελληνική επαρχία. Τονίζω πως είναι εθνική ανάγκη και προς τα εκεί πρέπει να στοχεύουν όλες μας οι ενέργειες. Ευχαριστώ πάρα πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Με το άρθρο 6 η Κυβέρνηση προσπαθεί να οριοθετήσει με αντικειμενικό τρόπο το επάγγελμα του αγρότη. Τα πράγματα όμως περιπλέκονται όταν ο αγρότης ασχολείται και με άλλες δραστηριότητες. Εάν πάνω από 50% του εισοδήματός του που προκύπτει από το μέσο όρο εισοδημάτων των τριών τελευταίων ετών είναι από δραστηριότητες μη γεωργικές και είναι τετρακόσιες φορές υψηλότερο του εκάστοτε ισχύοντος ημερομισθίου του ανειδίκευτου εργάτη, τότε αυτός θα ασφαλίζεται υποχρεωτικά όχι στον ΟΓΑ αλλά στο ΤΕΒΕ, σήμερα ΟΑΕ. Θα πρέπει να είμαστε ιδιαίτερα προσεκτικοί μ’ αυτές τις ρυθμίσεις. Ο αγροτικός πληθυσμός έχει μια ιδιαιτερότητα. Έχουμε πολλές αγροτικές εκμεταλλεύσεις με αποτέλεσμα να έχουμε χαμηλά εισοδήματα πράγμα που επιβάλει την αναζήτηση εσόδων εκτός γεωργίας. Το πρόβλημα που μπαίνει είναι με τους μικρούς αγρότες που αποτελούν και τη μεγάλη πλειοψηφία και οι οποίοι αναγκάζονται να συμπληρώσουν το εισόδημά τους κάνοντας και κάποια άλλη δουλειά. 
      Εδώ θέλω να θυμίσω ότι το επιχειρησιακό πρόγραμμα ανάπτυξης του τομέα γεωργίας 1994-1999 για ευρύτερα εθνικούς λόγους αλλά και για λόγους στοιχειώδους περιφερειακής ισορροπίας πρότεινε την αναγνώριση του επαγγέλματος του αγρότη σε όλους τους κατοίκους ορεινών και ημιορεινών περιοχών όπως και των νησιωτικών. Θα πρέπει να προστατευθεί ο μικρός αγρότης και αυτό δεν το κάνει με το νομοσχέδιο. Θα πρέπει να ισχύσει η πρόταση του Υπουργείου Γεωργίας. 
      Το ίδιο πρόβλημα δημιουργείται με το άρθρο 9 παράγραφος 1α΄ και β΄. Το ίδιο θα αντιμετωπίσουν και οι αγρότες που κατοικούν σε περιοχές κάτω των δύο χιλιάδων κατοίκων και οι οποίοι τυχαίνει να έχουν μια μικρή επιχείρηση ένα παντοπωλείο, ένα αρτοποιείο ή ένα καφενείο κλπ. Αυτοί σύμφωνα με το νομοσχέδιο πρέπει υποχρεωτικά να ασφαλιστούν στο ΤΕΒΕ εάν το εισόδημά τους απ’ αυτήν την επιχείρηση είναι τετρακόσιες φορές μεγαλύτερο από το ημερομίσθιο του ανειδίκευτου εργάτη, δηλαδή πάνω από τρία εκατομμύρια δραχμές. Πρέπει οι άνθρωποι αυτοί να πληρώσουν τις υψηλές εισφορές των ελευθέρων επαγγελματιών και καταλαβαίνετε ότι με τέτοια μέτρα οδηγείτε σε περαιτέρω ερήμωση την ύπαιθρο και σε αφανισμό τη μικρή αγροτική εκμετάλλευση. 
      Είναι προφανής η προχειρότητα με την οποία αντιμετωπίζετε το ζήτημα. Για παράδειγμα, δεδομένου ότι παίρνετε το μέσο όρο των τελευταίων τριών ετών για τον υπολογισμό του εισοδήματος, τι θα γίνει αν μετά τα τρία χρόνια αυξηθεί το γεωργικό εισόδημα και ξεπεράσει τα εισοδήματα από άλλες πηγές; Θα συνεχιστεί η ασφάλιση στο ΤΕΒΕ, ενώ έχει κατώτερο εισόδημα από εκεί; Φαίνεται ότι δεν έχετε υπολογίσει ορισμένα πράγματα, με αποτέλεσμα να θέτετε σε κίνδυνο την επιβίωση των αγροτών μας.  Οι ρυθμίσεις αυτές δημιουργούν σοβαρά προβλήματα στον αγρότη, ο οποίος τα τελευταία χρόνια δέχεται καίρια πλήγματα στο ήδη συρρικνωμένο εισόδημά του.
      Στο σημείο αυτό θα θυμίσω τον καποδιστριακό νόμο. Κατά την ψήφιση του καποδιστριακού νόμου υπήρξε δέσμευση από την πλευρά της Κυβέρνησης ότι αυτές οι ευνοϊκές ρυθμίσεις που υπάρχουν για τους κατοίκους χωριών με πληθυσμό κάτω από δύο χιλιάδες κατοίκους, θα συνεχιστούν και μετά τη συνένωση των κοινοτήτων. 
      Δυστυχώς όμως βλέπουμε ότι μ’ αυτό το νομοσχέδιο καταργείται αυτή η ευνοϊκή ρύθμιση που υπήρχε για τους αγρότες, οι οποίοι ζούσαν σε χωριά με πληθυσμό κάτω από δύο χιλιάδες κατοίκους. Σύμφωνα μ’ αυτήν τη ρύθμιση αυτοί οι αγρότες μπορούσαν να είναι ασφαλισμένοι στον Ο.Γ.Α. 
      Μάλιστα, φοβάμαι ότι ανοίγει η πόρτα για να καταργηθούν και οι υπόλοιπες ευνοϊκές ρυθμίσεις, όπως παραδείγματος χάρη η απαλλαγή από το φόρο μεταβίβασης ακινήτων σε κατοίκους χωριών με πληθυσμό μέχρι δύο χιλιάδες άτομα, όπως επίσης και η απαλλαγή από το φόρο για πρώτη κατοικία ή η αγορά οικοπέδου μέχρι ενός ορισμένου ποσού και ανάλογα με τον αριθμό των κατοίκων, που βέβαια δεν πρέπει να ξεπερνάνε τις δύο χιλιάδες. Αντιλαμβάνεστε ότι δημιουργείται ένα μεγάλο πρόβλημα σε ανθρώπους οι οποίοι ζουν κάτω από αντίξοες συνθήκες και προσπαθούν να κρατήσουν τον τόπο τους ζωντανό. 
      Τώρα θα κάνω δυο τρεις επισημάνσεις στο άρθρο 7 που αφορά την καταβολή των καθυστερημένων εισφορών. Κύριε Υπουργέ, θα πρέπει να δώσετε μία παράταση, τουλάχιστον μιας τριετίας, γιατί είναι γνωστό ότι οι αγρότες αυτοί δεν θα μπορέσουν να ανταποκριθούν στην εξόφληση των καθυστερημένων εισφορών. 
      Σας έχω επισημάνει και στην πρωτολογία μου ότι υπάρχουν αγρότες οι οποίοι μένουν απλήρωτοι, από πλευράς ζημιών, εδώ και τρία χρόνια. Επιπλέον, θα πρέπει να δώσετε τη δυνατότητα σ’ αυτούς που αποδεικνύεται αντικειμενικά ότι είναι άποροι να έχουν το βιβλιάριο ασθενείας. 
      Όσον αφορά τώρα το άρθρο 6 παράγραφος 4, όπου αναφέρεστε στην εποχική απασχόληση των αγροτών σε επιχειρήσεις μεταποίησης αγροτικών προϊόντων και βάζετε κάποια αριθμητικά κριτήρια προσωπικού, πιστεύω ότι θα υπάρξει μεγάλο πρόβλημα για τους εργαζόμενους στα κονσερβοποιεία, διαλογητήρια κλπ τα οποία εργάζονται τους θερινούς μήνες. Φοβάμαι ότι επειδή τα εργοστάσια αυτά λειτουργούν τριάντα, σαράντα μέρες και είναι αναγκασμένα να προσλαμβάνουν μεγαλύτερο αριθμό προσωπικού λόγω της ωρίμανσης των φρούτων, δεν θα έχουν τη δυνατότητα να προσλαμβάνουν αγρότες και θα απασχολούν παράνομους αλλοδαπούς. Ειδικά γι’ αυτά τα εργοστάσια θα πρέπει να υπάρξει η εξαίρεση. 
      Επιπλέον και με την αφορμή αυτή, θα ήθελα να επισημάνω, κύριε Υπουργέ, ότι για τους εργαζόμενους σ’ αυτά τα εργοστάσια, στα κονσερβοποιεία, φέτος θα υπάρξει πρόβλημα όσον αφορά το επίδομα ανεργίας. Δεν θα μπορέσουν να συμπληρώσουν τα εκατό ημερομίσθια, διότι όπως είναι γνωστό έχει καταστραφεί η παραγωγή των ροδακίνων. Υπάρχουν περιοχές που έχουν υποστεί ζημιά από 70% μέχρι 80%. Επομένως, όπως καταλαβαίνετε, δεν θα υπάρξει η δυνατότητα της απασχόλησης προκειμένου να συμπληρωθεί ο αριθμός των εκατό ημερομισθίων. Θα υπάρξουν αιτήματα –και το γνωρίζετε πολύ καλά- από όλα τα εργατικά κέντρα, προκειμένου να μειώσετε για φέτος τα ημερομίσθια, τουλάχιστον στο 50%.
      Με την ευκαιρία αυτή, θα ήθελα να αναφερθώ και στην καταβολή του εποχικού επιδόματος στους απασχολουμένους πάλι σ’ αυτά τα εργοστάσια, τα κονσερβοποιεία, διαλογητήρια, ψυγεία, κιβωτιοποιεία και εκκοκκιστήρια. Είναι γνωστό ότι σ’ αυτά τα εργοστάσια οι εργαζόμενοι απασχολούνται μόνο τους καλοκαιρινούς μήνες και τους υπόλοιπους αδυνατούν να βρουν δουλειά. Αυτό έχει οικονομικές συνέπειες τόσο για τους ίδιους όσο και για τα μέλη των οικογενειών τους. 
      Έτσι, λοιπόν, νομίζω ότι είναι ευκαιρία, κύριε Υπουργέ, να νομοθετήσουμε την τακτική καταβολή του ειδικού αυτού εποχικού επιδόματος, όπως ακριβώς γίνεται και στην περίπτωση των οικοδόμων και των καπνεργατών. 
      Υπάρχει μάλιστα και μία δέσμευση από πλευράς του Υπουργού κ. Ρέππα σε μία πρόσφατη απάντησή του, με την οποία δείχνει την ευαισθησία του. Λέει, δηλαδή, ότι το Υπουργείο Εργασίας και Κοινωνικών Ασφαλίσεων πράγματι θα εξετάσει το αίτημα υπαγωγής των εποχιακώς εργαζομένων στις ευνοϊκές διατάξεις του άρθρου 22 του ν. 1836/1989, μέσα στα πλαίσια της εν γένει πολιτικής του για την αντιμετώπιση της ανεργίας με βάση τις οικονομικές δυνατότητες του ΟΑΕΔ. 
      Κύριε Υπουργέ, συνεπώς είναι ευκαιρία, μια και συζητούμε αυτά τα θέματα και έχουμε διατάξεις κοινωνικής ασφάλισης, να δώσουμε τη δυνατότητα σε αυτούς τους ανθρώπους να πάρουν σε τακτική βάση αυτό το εποχικό επίδομα. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βαρδίκος. 
      (Θόρυβος στην Αίθουσα)
      Με συγχωρείτε, κύριε Βαρδίκο. 
      Κύριε Υπουργέ, δεν έρχεστε στα υπουργικά έδρανα; Συγκεντρώνετε γύρω σας όλους τους Βουλευτές του ΠΑΣΟΚ, που προφανώς δυσκολεύονται να σας δουν αλλού. Γι’ αυτό και εσείς δεν ακούτε τους συναδέλφους. 
      ΠΥΘΑΓΟΡΑΣ ΒΑΡΔΙΚΟΣ: Το άρθρο 9 είναι πολύ σημαντικό. Έπρεπε να μπει μια τάξη. Ο ν. 4435 από το 1964 επέτρεπε στους επαγγελματοβιοτέχνες και στους εμπόρους οικισμών με πληθυσμό μικρότερο των δύο χιλιάδων κατοίκων να ασφαλίζονται στον Ο.Γ.Α.. Ήρθε, όμως, το προεδρικό διάταγμα 668 του 1981. Γι’ αυτό θα έλεγα στους συναδέλφους της Νέας Δημοκρατίας να περιορίσουν λίγο τα δάκρυα τους, γιατί το διάταγμα αυτό εκδόθηκε το καλοκαίρι του 1981 επί κυβερνήσεως Νέας Δημοκρατίας. 
      Το διάταγμα αυτό επέτρεπε στο Ταμείο Ασφάλισης Εμπόρων να επεκτείνει τα δικαιώματά του και στους οικισμούς κάτω των δύο χιλιάδων κατοίκων. Μάλιστα έχει δημιουργηθεί ένα πρόσθετο πρόβλημα το οποίο δεν άκουσα εδώ στην Αίθουσα –θα συμφωνήσουμε στο σημείο αυτό σίγουρα, κύριε συνάδελφε. Με το ν. 2676/ 1999, με τον οποίο ενοποιήθηκαν τα ταμεία ΤΑΕ ,ΤΕΒΕ και ΤΣΑ σε Οργανισμό Ασφάλισης Ελεύθερων Επαγγελματιών (ΟΑΕΕ), άρχισε και το ΤΕΒΕ να επεκτείνεται κολλώντας δίπλα στο Ταμείο Ασφάλισης Εμπόρων. 
      Στο νομό μου έχω περιπτώσεις που το Ταμείο Εμπόρων και το ΤΕΒΕ ζητούν εδώ και καιρό από πολλούς, αρκετά εκατομμύρια. Ζητούν με απειλές όχι μόνο τα συνταξιοδοτικά δικαιώματα παρελθόντων ετών αλλά και τα της ιατροφαρμακευτικής περίθαλψης παρελθόντων ετών, η οποία δεν έχει ποτέ παρασχεθεί. 
      Η παράγραφος 2 του άρθρου 9 είναι καλή. Αφορά μικροεμπόρους που μέχρι σήμερα ήταν ασφαλισμένοι στον ΟΓΑ. Λέει ότι καλώς ασφαλίστηκαν και ότι καλώς ο χρόνος αυτός λογίζεται ως χρόνος ασφάλισης στον ΟΓΑ και συνυπολογίζεται με τον υπόλοιπο χρόνο στον ΟΑΕΕ. Σωστά ανεβάσατε το όριο στα τετρακόσια ημερομίσθια του ανειδίκευτου εργάτη. Όμως, και αυτό το όριο δεν είναι παρά 2,9 εκατομμύρια δραχμές. Και στα πεντακόσια ημερομίσθια να το ανεβάζατε, θα φθάναμε τα 3,6 εκατομμύρια δραχμές, δηλαδή θα ήμασταν κάτω από τα 4 εκατομμύρια δραχμές που σε λίγο θα είναι το αφορολόγητο όριο. Με τον τρόπο αυτό θα έχουμε πολλούς που, ενώ μέχρι 4 εκατομμύρια θα είναι αφορολόγητοι, θα κρύβουν εισοδήματα για να είναι μέχρι 2,9 εκατομμύρια δραχμές για να μην περάσουν στην επόμενη κλίμακα και έτσι υποχρεωθούν να ασφαλιστούν στον ΟΑΕΕ. 
      Επίσης, με ευχαρίστηση είδα ότι φέρατε τροπολογία με την οποία έχουν το δικαίωμα της επιλογής οι άνω των εξήντα ετών. Νομίζω, όμως, ότι θα ήταν πιο δίκαιο να έχουν αυτό το δικαίωμα οι άνω των πενήντα πέντε ετών. Γιατί δεν είναι διαφορετικά και τα προβλήματα που αντιμετωπίζουν οι «μικροί» πενηνταπεντάρηδες και πενηνταεξάρηδες από τους εξηντάρηδες. Επομένως, κύριε Υπουργέ, πρέπει να το δείτε και αυτό. 
      Προέρχομαι από μια περιοχή με πολλούς μικροϊδιοκτήτες ενοικιαζομένων δωματίων. Η κρίση που τους πλήττει τα τελευταία χρόνια πάει να πάρει μόνιμα χαρακτηριστικά. 
      Πέρα όμως από το ότι για τις μικρές περιοχές θα μπορούσε ο αριθμός των δωματίων από επτά να γίνει δέκα –και δεν το λέω αυτό γιατί, όποιο νούμερο και αν βάζατε, εγώ θα έλεγα δυο-τρία παραπάνω, αλλά γιατί ο αριθμός δέκα πλησιάζει τα όρια της βιωσιμότητας και μπορεί μια τέτοια μονάδα να διατηρηθεί ζωντανή και να λειτουργήσει- υπάρχει και το άλλο που παρακαλώ πολύ να προσέξετε.
      Έχει –να χρησιμοποιήσω το ρήμα- εκστρατεύσει ο Οργανισμός Ασφάλισης Ελεύθερων Επαγγελματιών και κυνηγάει όλους όσους έχουν λίγα δωμάτια σε περιοχές πληθυσμού μεγαλύτερου των δύο χιλιάδων, που είτε δεν είναι καθόλου ασφαλισμένοι είτε είναι ασφαλισμένοι σε διάφορα άλλα ταμεία, και θέλει να τους εντάξει στο δικό του ταμείο. Γνωρίζετε πολύ καλά ότι υπάρχουν περιοχές που μπορεί μεν να είναι κάτω των δύο χιλιάδων κατοίκων, αλλά είναι πολύ πιο ανεπτυγμένες τουριστικά και δουλεύουν οι μονάδες τους των έξι και επτά δωματίων για έξι και επτά μήνες το χρόνο και έχουν βέβαια και τα ανάλογα έσοδα. Εκεί να πάει ο οργανισμός και να τους εντάξει στην ασφάλισή του. Υπάρχουν όμως και μεγαλύτερες περιοχές, όπου η τουριστική σεζόν δεν κρατάει ούτε ένα μήνα. Εκεί αυτές οι μονάδες των τεσσάρων-πέντε δωματίων, εάν επιμείνει ο Οργανισμός να ασφαλίσει τους ιδιοκτήτες τους, θα κλείσουν.
      Θεωρώ, λοιπόν, πολύ πιο σωστό, παρ’ όλο που το άρθρο 9 αφορά τους οικισμούς με πληθυσμό κάτω από δύο χιλιάδες κατοίκους, στο εδάφιο ε΄, που λέμε «οι ιδιοκτήτες έως και επτά ενοικιαζομένων δωματίων των ανωτέρω περιοχών», να απαλειφθεί το «των ανωτέρω περιοχών». Οι μονάδες μέχρι και επτά δωματίων είναι μικρές, ανήκουν σε μικρομεροκαματιάρηδες ή εν πάση περιπτώσει μη προνομιούχους, όπως λέγαμε παλιά στο ΠΑΣΟΚ, και όπου και αν βρίσκονται, σε πληθυσμό κάτω των δύο χιλιάδων ή άνω των δύο χιλιάδων κατοίκων, μικροί είναι, μικροί θα παραμείνουν. Μην τους εξαφανίσουμε.
      Επίσης, κάπου στο γ΄ πρέπει να σας απασχολήσει –γιατί υπάρχει μια έλλειψη εδώ- το θέμα αυτών οι οποίοι ξεκίνησαν το επάγγελμά τους το 2000, το 2001 ή το 2002 και δεν συμπληρώνουν τριετία τώρα, όπως λέει ο νόμος. Αυτοί δεν μπορεί να συμπεριληφθούν. Το γ΄ αναφέρεται σε αυτούς οι οποίοι θα αρχίσουν από εδώ και πέρα, αναφέρεται σε αυτούς που θα δηλώσουν την προηγούμενη τριετία, αλλά σε αυτούς που μέχρι σήμερα έχουν συμπληρώσει ένα ή δύο χρόνια τους αγνοεί. Εκεί που στο γ΄, στη δεύτερη σειρά λέει «με έναρξη επαγγέλματος μετά την 01/01/2003», ίσως να πρέπει να το συμπληρώσετε με το «και που συμπληρώνουν τριετία από την έναρξη του επαγγέλματος».
      Θετικότατες είναι οι ρυθμίσεις για τις οφειλές στο ΙΚΑ. Δίκιο έχουν, από τη μια όψη του προβλήματος, όσοι λένε ότι δεν θα έπρεπε αυτές να υπάρχουν, αλλά η ζωή έχει δείξει ότι τελικά στη συντριπτική πλειοψηφία αυτών των περιπτώσεων ο μόνος τρόπος για να έχει και το ΙΚΑ κάποια έσοδα και να διατηρηθούν κάποιες από αυτές ζωντανές είναι η ρύθμιση των χρεών τους. Πιστεύω ότι θα ήταν πιο δίκαιο να συμπεριλάβει η ρύθμιση και άλλες περιπτώσεις επιχειρήσεων που κατά το παρελθόν έτυχαν διαφόρων ρυθμίσεων και κυρίως τις βιώσιμες, που ρύθμισαν τα χρέη τους και κατάφεραν να επιζήσουν, να εκσυγχρονιστούν και να διατηρήσουν θέσεις εργασίας.
      Αυτά, κύριε Υπουργέ και αγαπητοί συνάδελφοι. Θα κλείσω λέγοντας ότι παρά τις καταστροφές, τους λοιμούς, τους καταποντισμούς, που ακούσαμε δύο μέρες τώρα εδώ, κυρίως από τους συναδέλφους της Νέας Δημοκρατίας, παρά τον «Αρμαγεδδώνα» που έρχεται, σωστά τους ξέφυγε σε κάποια φάση και απεκάλεσαν το νομοσχέδιο αυτό προεκλογικό. Γιατί το προεκλογικό σημαίνει και φιλολαϊκό.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, την συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΥ ΒΕΝΙΖΕΛΟΥ», τριάντα μία πρόσκοποι και ένας αρχηγός από το 2ο Σύστημα Ναυτοπροσκόπων Χίου. 
      Η Βουλή τους καλωσορίζει. 
      (Χειροκροτήματα στην Αίθουσα)
      Κύριε Υπουργέ, υπάρχουν δύο δευτερολογίες από τέσσερα λεπτά η καθεμία. Να ακούσετε και τους δύο συναδέλφους και να μιλήσετε μετά; 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ναι, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βλαχόπουλος έχει το λόγο. 
      ΗΛΙΑΣ ΒΛΑΧΟΠΟΥΛΟΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, αν θέλαμε να ικανοποιήσουμε τις προτάσεις των συναδέλφων της Νέας Δημοκρατίας, σίγουρα θα έπρεπε να αναζητηθούν πάρα πολλοί χρηματικοί πόροι. 
      Αν ανατρέξουμε στα προγράμματα των τελευταίων ετών, αλλά και τα προγράμματα που ήδη αρχίζουν και εξελίσσονται, τότε θα δούμε ότι χρηματικοί πόροι για την ελληνική ύπαιθρο υπάρχουν πολλοί και διατίθενται πάρα πολλά χρήματα. Τουλάχιστον η εμπειρία από την περιοχή μου δείχνει ότι έργα γίνονται σε όλη την περιοχή και σε όλα τα επίπεδα, όπως τεχνικές υποδομές, κοινωνικές υποδομές αλλά και παραγωγικές. 
      Εκείνο το οποίο λείπει, κύριοι συνάδελφοι, είναι οι ανθρώπινοι πόροι. Αναζητούμε ανθρώπινους πόρους οι οποίοι θα υλοποιήσουν προγράμματα, θα αξιοποιήσουν τεχνικές, παραγωγικές και κοινωνικές υποδομές. Πιστεύω ότι αυτό το σχέδιο νόμου, που αύριο ή σε λίγο θα γίνει νόμος, στοχεύει σ’ αυτήν την κατεύθυνση. Να στηρίξει, δηλαδή, αυτήν την επιλογή, ώστε να μπορέσουμε να διατηρήσουμε και να ενισχύσουμε τους ανθρώπινους πόρους που πρέπει να υπάρξουν στην ελληνική περιφέρεια και στην ελληνική ύπαιθρο. 
      Υπάρχουν προγράμματα leader που αναζητούν επενδυτές. Υπάρχουν αναπτυξιακά προγράμματα που αναζητούν ανθρώπους που θα προσπαθήσουν, που θα τολμήσουν. Χρειαζόμαστε, λοιπόν, ανθρώπινους πόρους. Αυτό ακριβώς το σχέδιο νόμου κινείται προς αυτήν την κατεύθυνση: Να μπορέσει δηλαδή να στηρίξει τους ανθρώπους που μένουν στην ελληνική περιφέρεια, στον τομέα τουλάχιστον που αναφέρεται και που έχει σχέση κυρίως με την ασφάλιση των αγροτών. 
      Επομένως, το άρθρο 6 πράγματι παρουσιάζει ένα διαχρονικό πρόβλημα, το οποίο υπήρχε και έχει σχέση με το χαρακτηρισμό του επαγγέλματος του αγρότη. Υπάρχουν προβλήματα, κύριε Υπουργέ, και έχω αρκετά παραδείγματα από την περιοχή μου από την οποία υπάρχουν πολλοί μετανάστες, κυρίως στην Αμερική. Και λένε κάποιοι: «Εμείς που είμαστε εδώ και μένουμε εδώ, επειδή βρεθήκαμε μερικά χρόνια στη Θεσσαλονίκη ή επειδή ο αντιπρόσωπος δεν μας έδωσε το πιστοποιητικό, δεν παίρνουμε σύνταξη. Και είναι κάποιοι άλλοι που κατόρθωσαν και πήραν αυτό το πιστοποιητικό, τώρα βρίσκονται στη Φιλαδέλφεια, στη Νέα Υόρκη και τους στέλνετε τη σύνταξη εκεί». 
      Δηλαδή στέλνουν τη σύνταξη στην Αμερική και κάποιοι που βρίσκονται στον Αυγερινό ή στον Πεντάλοφο ή σε χωριά των χιλίων μέτρων δεν παίρνουν σύνταξη. Αυτό ακριβώς οφείλεται στο ότι δεν υπήρχε δυνατότητα αντικειμενικού χαρακτηρισμού του επαγγέλματος. Νομίζω ότι με το άρθρο 6 αυτό λύνεται. Επίσης με το ίδιο άρθρο δίνεται η δυνατότητα απασχόλησης του εποχιακού προσωπικού. Εγώ θα έλεγα, κύριε Υπουργέ, ότι αυτό το είκοσι μπορεί να γίνει και τριάντα, γιατί αυτές οι δραστηριότητες είναι κυρίως δραστηριότητες μεγάλης έντασης εργασίας. 
      Είναι θετικό, επίσης, ότι το άρθρο 7 ρυθμίζει θέματα καταβολής καθυστερημένων εισφορών. Ίσως θα μπορούσε να δοθεί και μεγαλύτερη παράταση. 
      Έρχομαι τώρα στο άρθρο 9, το οποίο αναφέρεται στη ρύθμιση των γνωστών θεμάτων που έχουν σχέση με το αν ένας αγρότης ασφαλίζεται στο ΤΕΒΕ, στο σημερινό ΟΑΕΕ, ή στον ΟΓΑ. Πράγματι η ρύθμιση είναι πάρα πολύ θετική, κύριε Υπουργέ, και πιστεύω ότι λύνει πάρα πολλά προβλήματα. 
      Άκουσα και προηγουμένως συναδέλφους να λένε ότι, όπως το ΤΑΕ με το διάταγμα του 1981 κινούνταν προς τους εμπόρους και οι μεν έμποροι έπρεπε να ασφαλιστούν στον ΟΑΕΕ, οι υπόλοιποι που ήταν στο ΤΕΒΕ μπορούσαν να ασφαλιστούν στον ΟΓΑ. Εδώ όμως και δύο- τρία χρόνια το ΤΕΒΕ σύρει στα δικαστήρια πάρα πολλούς αγρότες, ακολουθώντας το παράδειγμα του ΤΑΕ. Μετά τη ρύθμιση αυτή τι θα γίνει; Θα λήξουν αυτές οι περιπτώσεις των δικαστηρίων; Θα δοθεί τέτοια δυνατότητα; Διότι τα θέματα αυτά είναι ανοιχτά. Δεν ξέρω αν προβλέπεται από τις διατάξεις αυτές, ώστε αυτές οι υποθέσεις που βρίσκονται στα δικαστήρια -σε μία αντιπαράθεση των ασφαλισμένων με το ΤΕΒΕ- να λήξουν. Πρέπει νομίζω να λήξουν. 
      Επίσης ένα άλλο θέμα είναι και αυτό των δωματίων. Συμφωνώ κι εγώ με τον κ. Βαρδίκο αλλά το βάζω και κάτω από μια άλλη διάσταση που την ανέφερα και προηγουμένως στον κύριο Υπουργό. Τα προγράμματα «LEADER», τα προηγούμενα «LEADER» είχαν σαν προϋπόθεση για να προχωρήσει κανείς σε κατασκευή τέτοιων καταλυμάτων τον ελάχιστο αριθμό δωματίων πού ήταν οκτώ. Σήμερα, κύριε Υπουργέ, -και αυτή η πληροφόρηση έγινε πριν από λίγο, γιατί βγήκα και πήρα τηλέφωνο- η προϋπόθεση είναι δέκα δωμάτια. Είναι δηλαδή απόφαση και εντολή του ΕΟΤ. Δηλαδή για να προχωρήσει ένας αγρότης ή κάποιος που βρίσκεται στην ύπαιθρο να κάνει ένα κατάλυμα και να το εντάξει στο «LEADER» πρέπει αυτό να είναι δέκα δωματίων. Επομένως, όλοι αυτοί που ήδη εντάχθηκαν στο «LEADER» ή θα ενταχθούν τώρα βγαίνουν έξω απ’ αυτήν τη ρύθμιση που εξυπηρετεί.
      Η πρόταση η δική μου είναι αν μπορείτε να το διευκρινίσετε, έτσι ώστε όταν θα ψηφιστεί επί του συνόλου αυτό το νομοσχέδιο να δοθεί κι αυτή η διευκρίνιση, εάν μπορέσουμε να είναι δέκα τα δωμάτια κι όχι μόνο επτά.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, κύριε Υπουργέ, εγώ θα αναφερθώ μόνο στο εδάφιο ε΄ της παραγράφου 1 του άρθρου 9. Πιστεύω ότι κι ο συνάδελφος κ. Βαρδίκος κάλυψε αρκετά το θέμα, όπως και ο συνάδελφος κ. Βλαχόπουλος. Θα ήθελα όμως να επιμείνω σε αυτήν τη ρύθμιση, που θεωρώ ότι θα οδηγήσει σε πολλές παρενέργειες.
      Στην Αιδηψό, κύριε Υπουργέ, σχεδόν όλα τα σπίτια έχουν δύο, τρία ενοικιαζόμενα δωμάτια. Απευθύνονται κυρίως αυτά τα ενοικιαζόμενα δωμάτια κι οι ιδιοκτήτες αυτών των ενοικιαζόμενων δωματίων σε άτομα χαμηλού εισοδήματος κυρίως ασφαλισμένους διαφόρων ασφαλιστικών ταμείων, σε μικροσυνταξιούχους που πηγαίνουν και κάνουν εκεί τα λουτρά τους. Το κάθε σπίτι δηλαδή έχει δύο, τρία ενοικιαζόμενα δωμάτια. Μ’ αυτήν τη διάταξη υποχρεώνετε αυτούς τους ιδιοκτήτες να κλείσουν αυτές τις υποδομές. Δεν υπάρχει λόγος ένας ιδιοκτήτης, που έχει τρία δωμάτια στο σπίτι του και τα οποία έχει δηλώσει στον ΕΟΤ κι όπου φιλοξενεί κατά τους θερινούς μήνες συνταξιούχους για να κάνουν τα λουτρά τους, να αντέξει το βάρος της ασφάλισης στον ΟΑΕΕ για δώδεκα μήνες. Δεν γίνεται, δεν βγαίνει κύριε Υπουργέ. Γιατί λέτε «όσοι είναι σε πόλεις πάνω από δύο χιλιάδες κατοίκους κι έχουν μέχρι επτά δωμάτια – μέχρι επτά, άρα και τα δύο και τα τρία και τα τέσσερα- θα πρέπει να ασφαλιστούν στον ΟΑΕΕ». Το εισόδημα που προκύπτει από αυτά τα δωμάτια, εάν βγάλεις τα έξοδα συντήρησής τους, δεν επαρκεί ούτε για την κάλυψη των ασφαλιστικών εισφορών.
      Δεν μπορεί αυτή η λογική, κύριε Υπουργέ, να περπατήσει. Εκ των πραγμάτων θα δημιουργήσετε πλήγμα και στην τοπική οικονομία αλλά και πολλά προβλήματα σ’ αυτούς τους ανθρώπους οι οποίοι έχουν συμπληρωματικό κι όχι κύριο εισόδημα απ’ αυτήν τη δραστηριότητα. Θα πρέπει σ’ αυτήν τη συγκεκριμένη διάταξη να διαγράφετε τις λέξεις «των ανωτέρω περιοχών» ή να βάλετε την εποχιακή διάσταση ή να βάλετε εισοδηματικό κριτήριο. Εν πάση περιπτώσει, κάτι πρέπει να βάλετε κύριε Υπουργέ, βάλτε ποσοστό επί των εισπράξεων. Δεν μπορεί μ’ αυτόν τον τρόπο να έχουμε λειτουργία αυτών των μικρών δραστηριοτήτων που δημιουργούν όχι κύριο εισόδημα –το ξαναλέω- αλλά συμπληρωματικό εισόδημα. Δεν μιλάω για έναν επιχειρηματία ο οποίος έχει μια οργανωμένη μονάδα. Μιλάω για μια νοικοκυρά η οποία έχει τρία δωμάτια στο σπίτι της.
      Το τονίζω αυτό και σας φέρνω το παράδειγμα της Αιδηψού διότι όλη η πόλη της Αιδηψού αυτήν την περίοδο είναι ανάστατη εξαιτίας αυτής της συγκεκριμένης διάταξης. Μέχρι πρότινος δεν υπήρχε το θέμα. Και συμφωνώ με τον κ. Βαρδίκο ότι ήρθε ο ΟΑΕΕ,  για να αυξήσει τα έσοδά του πήρε τα μητρώα από τα επιμελητήρια και σε όσους είχαν δηλωμένη δραστηριότητα έστειλε σχετικές επιστολές για να ενταχθούν στον οργανισμό καταβάλλοντας μάλιστα και σχετικά πρόστιμα. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Επιτέλους αυτή η σχετική αδικία πρέπει να θεραπευτεί και πρέπει να αναμορφωθεί η σχετική διάταξη, κύριε Υπουργέ, διότι δημιουργεί πολλές αδικίες και θα προκαλέσει πολλά προβλήματα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εργασίας και Κοινωνικών Ασφαλίσεων, κ. Ροβέρτος Σπυρόπουλος, έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, θα προσπαθήσω μέσα στα περιθώρια του χρόνου να δώσω κάποιες διευκρινίσεις και ενδεχομένως κάποιες διορθώσεις.
      Ας ξεκινήσω από μια διόρθωση που νομίζω ότι πρέπει να κάνουμε μετά από μια εύστοχη παρατήρηση συναδέλφου –και ομιλώ για τον κ. Βαρδίκο- η οποία γίνεται αποδεκτή. Έτσι, λοιπόν, στο άρθρο 9 παράγραφος 1 εδάφιο γ΄ στη δεύτερη σειρά μετά τις λέξεις «α΄ και β΄» προστίθεται η πρόταση «που συμπληρώνουν τριετία από την έναρξη του επαγγέλματος ή…».
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά την προαναφερθείσα προσθήκη, η οποία έχει ως εξής:
      «                      στο άρθρο 9 
      Παρ. 1
      Εδ. γ
      Στη δεύτερη σειρά μετά τις λέξεις «α΄ και β΄»
      Προστίθεται η πρόταση 
      ……«Που συμπληρώνουν τριετία από την έναρξη επαγγέλματος ή…»»)
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Η παρατήρησή του είναι σωστή. Πριν, λοιπόν, πάμε στο άρθρο 9, θα ήθελα να κάνω μια γενική παρατήρηση, γιατί θεωρώ ότι πέρα βεβαίως από το άρθρο 9 σταθήκαμε ειδικότερα και στο άρθρο 6. 
      Τι κάνουμε με το άρθρο 6; Για πρώτη φορά καθορίζουμε τις προϋποθέσεις της έννοιας του κυρίου επαγγέλματος του αγρότη. Είναι ένα ιδιαίτερο νομοθετικό βήμα, διότι μέχρι τώρα με την ισχύουσα νομοθεσία ο καθορισμός της έννοιας του επαγγέλματος του αγρότη ήταν ασαφής. Νομίζουμε ότι πλέον σήμερα έχουν δημιουργηθεί οι προϋποθέσεις για να προχωρήσουμε σ’ αυτό το βήμα, διότι σήμερα έχουμε φορέα κύριας ασφάλισης, τον ΟΓΑ. Δηλαδή, σήμερα ο ΟΓΑ είναι κύριος φορέας ασφάλισης. 
      Βέβαια, αυτό γεννά μια σειρά δευτερεύοντα θέματα. Αν αναλύσουμε μια σειρά από τοποθετήσεις, φαίνεται ότι υπάρχει μια διεκδίκηση αρκετών ασφαλισμένων, που ενώ το επάγγελμά τους οδηγεί σε άλλα ασφαλιστικά ταμεία, αυτοί είναι στον ΟΓΑ. Αν ρωτήσουμε μια σειρά ασφαλισμένους, αρκετοί εξ αυτών θα ήθελαν να είναι ασφαλισμένοι στον ΟΓΑ. Και αυτό αποτελεί μια διάψευση όσων υποστηρίζουν ότι ο ΟΓΑ είναι ένας ασφαλιστικός οργανισμός που δεν παρέχει ορθές υπηρεσίες στους ασφαλισμένους του. 
      Ο ΟΓΑ είναι ένας ασφαλιστικός οργανισμός που και συνταξιοδοτικά και στον τομέα της ιατρικής και φαρμακευτικής περίθαλψης είναι διεκδικήσιμος από πολλούς. Όντως! Πώς αλλιώς αιτιολογείται ότι κάποιος που είναι έμπορος ή επαγγελματοβιοτέχνης –και αυτό είναι προφανές- θέλει να είναι στον ΟΓΑ; Γιατί θέλει να είναι στον ΟΓΑ; Διότι ουσιαστικά ο ΟΓΑ κατά τα δύο τρίτα του επιδοτείται και πριμοδοτείται από το κράτος.
      Όμως πρέπει να απαντήσουμε και στο εξής. Όταν μεταφέρουμε αιτήματα –επιτρέψτε μου να πω- υποκύπτοντας ως Βουλευτές ή ως κόμματα σε αιτήματα προσωπικά ή μικρών ομάδων, αυτοί δεν θα πρέπει να είναι στους ελεύθερους επαγγελματίες, αλλά στον ΟΓΑ. Νομίζω ότι έχουμε συνείδηση πως ουσιαστικά εάν κάποιος από επαγγελματοβιοτέχνης αποδεδειγμένα -που θα έπρεπε να είναι στον ΟΑΕΕ- πηγαίνει στον ΟΓΑ, ο κρατικός προϋπολογισμός θα πρέπει να τον επιδοτήσει για την παρουσία του σ’ εκείνη τη θέση. Δεν γίνεται διαφορετικά.
      Άρα, λοιπόν, αγαπητοί συνάδελφοι, το κρίσιμο πολιτικό ερώτημα –και αυτό αφορά και τους Βουλευτές και τα κόμματα- είναι να οριοθετήσουμε τις προϋποθέσεις προκειμένου κάποιος που είναι σε μια αγροτική περιοχή κάτω από δύο χιλιάδες κατοίκους και έχει μεικτό εισόδημα αγρότη και επαγγελματοβιοτέχνη -ή μόνο επαγγελματοβιοτέχνη- να ξέρει που θα πρέπει να ασφαλιστεί.
      Νομίζω ότι το σχέδιο νόμου –και από αύριο ο νόμος- οριοθετεί  μία ισορροπία, η οποία δοκιμάστηκε μέσα από ένα διάλογο μεταξύ μας που διήρκεσε έξι μήνες. 
      Όσον αφορά στο άρθρο 9 –θα επανέλθω, βέβαια, στο άρθρο 6, αφού είναι πολύ επίκαιρο και μας απασχόλησε πάρα πολύ- θα ήθελα να αναφέρω ποιοι είναι οι όροι που θεσμοθετούνται. Το βασικό κριτήριο για να ασφαλιστεί στον ΟΑΕΕ κάποιος που είτε έχει μεικτό εισόδημα επαγγελματοβιοτέχνη και αγρότη είτε έχει εισόδημα μόνο επαγγελματοβιοτέχνη και εμπόρου και διαμένει σε οικισμούς κάτω από δύο χιλιάδες κατοίκους, θα πρέπει το εισόδημά του απ’ αυτήν την πηγή να ξεπερνάει τα τρεισήμισι εκατομμύρια δραχμές, με μεταβαλλόμενο βέβαια βήμα γιατί είναι συναρτημένο με τα τετρακόσια ημερομίσθια του ανειδίκευτου εργάτη.
      Ας είμαστε, λοιπόν, ειλικρινείς μεταξύ μας! Για όλες τις μικρές επιχειρήσεις –τα μπακάλικα, τα κουρεία, κλπ- ουδείς ανησυχεί στην Ελλάδα. Αυτοί που ανησυχούν είναι αυτοί οι οποίοι δεν έχουν καφενεία ούτε μπακάλικα, δεν είναι μικροεπαγγελματοβιοτέχνες, αλλά βιομήχανοι και βιοτέχνες, οι οποίοι ασκούν τη βιοτεχνική ή βιομηχανική τους δραστηριότητα -ή την τουριστική τους δραστηριότητα ως ξενοδόχοι- σε οικισμούς κάτω από δύο χιλιάδες κατοίκους. 
      Αυτοί, λοιπόν, δεν αναφέρθησαν μέχρι τώρα! Μόνο αυτοί με έχουν πάρει ως τώρα τηλέφωνο! Ουδείς άλλος! Ας είμαστε, επίσης, ειλικρινείς μεταξύ μας και εσάς –και όποιον καλοπροαίρετα θέτει αυτά τα θέματα εδώ- μόνο αυτοί σας ανησυχούν! 
      Συνάδελφοι, νομίζω ότι είναι η μέγιστη δυνατή ισορροπία, προκειμένου να μην δημιουργείται κοινωνική αδικία, υπό την έννοια ότι ο ΟΓΑ χρηματοδοτείται από τον κρατικό προϋπολογισμό.
      Στο σημείο αυτό, θα ήθελα να κάνω και μία μικρή επισήμανση, ότι δηλαδή αυτό το θέμα είναι σε γνώση μας εδώ και έξι μήνες. Κουβεντιάστηκε στην επιτροπή πριν από δύο μήνες. Σε όλο αυτό το χρονικό διάστημα –και αποτελεί θέση και του Υπουργού και δική μας- όλοι οι συνάδελφοι που έχουν ενδιάμεσες προτάσεις, ας τις αξιοποιούμε με συνεργασία σ’ αυτό το χρονικό διάστημα, γιατί δεν είμαστε σοφοί. 
      Σίγουρα, μέσα από μία δυναμική συνεργασία -και έξω από την επιτροπή και έξω από αυτές τις διαδικασίες- με το αρμόδιο Υπουργείο, μπορούμε να διορθώνουμε και να προετοιμάζουμε το έδαφος, γιατί οι ασφαλιστικές ρυθμίσεις είναι πολύπλοκες και αρκετές από αυτές δεν μπορούν να γίνουν γρήγορα και «στο πόδι» εδώ, γιατί αν γίνουν μ’ αυτόν τον τρόπο, ενδεχομένως να υπάρχουν λάθη.
      Πιστεύω, λοιπόν, συνάδελφοι, ότι σ’ αυτό το σημείο που αποτέλεσε και το μείζον θέμα παράθεσης και αντιπαράθεσης απόψεων, έχουν επέλθει όλες οι ισορροπίες, με έναν και μοναδικό στόχο: Να δώσουμε τη δυνατότητα σε οικισμούς κάτω από δύο χιλιάδες κατοίκους να αναπτύσσονται ανεμπόδιστα οι επαγγελματοβιοτεχνικές και εμπορικές δραστηριότητες.
      Αφού, μάλιστα, μιλάμε για εμπορικές δραστηριότητες, θα ήθελα να πω ότι για πρώτη φορά κατοχυρώνεται σε οικισμούς κάτω από δύο χιλιάδες κατοίκους η δυνατότητα ανάπτυξης αυτόνομης εμπορικής δραστηριότητας, όπου το εισόδημα μπορεί να φθάνει μέχρι τα τρεισήμισι εκατομμύρια, αυτός να μην υποχρεώνεται να είναι στο Ταμείο Εμπόρων σήμερα –δηλαδή στον ΟΑΕΕ- αλλά στον ΟΓΑ. Γιατί δεν το λέτε αυτό; Μιλάω από’ δω!
      Για πρώτη φορά δημιουργείται ένα ασφαλές περιβάλλον και ενισχύεται η ανάπτυξη της υπαίθρου, γιατί είναι πάρα πολύ καθαροί οι όροι του παιχνιδιού για κάποιον που θέλει, για παράδειγμα, να ασκήσει το επάγγελμα του κουρέα ή να φτιάξει μία μικρή ταβέρνα ή να αναπτύξει μία μικρή επαγγελματοβιοτεχνική δραστηριότητα σε έναν οικισμό κάτω από δύο χιλιάδες κατοίκους. 
      Για όσους, λοιπόν, υποστήριξαν ότι το άρθρο 9 έρχεται να «κτυπήσει» και να ερημώσει, μόνο αυτό δεν είναι! Είναι υποκρισία αυτό που ειπώθηκε –με απερισκεψία κατά την άποψή μου ή με έναν ιδιότυπο πολιτικό μεταπραττισμό- ότι θα πληρώσει αρκετά χρήματα ο Έλληνας φορολογούμενος, προκειμένου να θεμελιώσουμε αυτό το δικαίωμα ως πολιτεία, να δώσουμε δηλαδή τη δυνατότητα ανάπτυξης επαγγελματοβιοτεχνικών δραστηριοτήτων σε οικισμούς κάτω από δύο χιλιάδες κατοίκους.
      Θα ήθελα να πω ότι μεταφέρονται εθνικοί πόροι, γίνεται αναδιανομή των πόρων, με σκοπό την ανάπτυξη επαγγελματοβιοτεχνικών δραστηριοτήτων, προκειμένου να ενισχυθεί η ύπαιθρος. Αυτή είναι η μόνη αλήθεια!
      Κύριοι συνάδελφοι, το άρθρο 7 αφορά την καταβολή των καθυστερούμενων εισφορών. Τι πετυχαίνουμε με τον τρόπο αυτό; Ουσιαστικά γίνεται νομιμοποίηση του χρόνου πρόσθετης ασφάλισης, εφόσον καταβληθούν οι αναλογούσες ασφαλιστικές εισφορές. Δηλαδή, σταματά ουσιαστικά η αμφισβήτηση της υπαγωγής και κατά συνέπεια οι δικαστικές διενέξεις μεταξύ ΟΓΑ και ασφαλισμένων. Ειπώθηκε αυτό εδώ και από τον κ. Βλαχόπουλο και από άλλους συναδέλφους. Είναι ένα σημαντικό βήμα, που διευκολύνει τις υπηρεσίες του ΟΓΑ, τους απαλλάσσει από ένα περιττό γραφειοκρατικό έργο και επιλύει ένα σημαντικό πρόβλημα. 
      Διατυπώθηκε από ισχυρισμούς συναδέλφων της μείζονος Αντιπολίτευσης ότι ο ΟΓΑ -αναφέρεται στην εισηγητική έκθεση- εμφανίζεται ως τώρα ως αναξιόπιστος οργανισμός. Η διατύπωση είναι ακριβής και διατυπώνεται ευθαρσώς -και αν θέλετε με παρρησία- ότι αυτή η διαδικασία, που ίσχυε ως τώρα, καθιστούσε αναξιόπιστη την απόφαση του ΟΓΑ. Αυτήν την ειλικρινή τοποθέτηση οι συνάδελφοι της Νέας Δημοκρατίας την εξέλαβαν ως μία ομολογία ότι ο ΟΓΑ είναι αναξιόπιστος. 
      Αναξιόπιστη είναι η Aντιπολίτευση, που κάνετε, κύριοι συνάδελφοι, γιατί δεν μπορείτε να διακρίνετε την υπεύθυνη και τεκμηριωμένη θέση και διατύπωση χωρίς υπεκφυγές, όταν ομολογούμε ότι αυτή η διαδικασία καθιστούσε τον ΟΓΑ αναξιόπιστο και την διορθώνουμε.
      Σε σχέση με τις οφειλόμενες εισφορές, που αγγίζουν το 40%, -είναι ένα στοιχείο που δόθηκε, αν και θα μπορούσαμε να μην το δώσουμε- γίνεται μία έρευνα που κάποια στιγμή θα την φέρουμε και στη Βουλή, για να κάνουμε μία τέτοια τεκμηρίωση. 
      Πρέπει να ξέρετε ότι ο ΟΓΑ είναι ένας καινούργιος ασφαλιστικός οργανισμός και δεν έχει εμπεδωθεί μία ασφαλιστική συνείδηση. Οι περισσότεροι αγρότες μας νομίζουν, ενώ ο ΟΓΑ είναι ο κύριος φορέας ασφάλισης, ότι είναι ένας προνοιακός φορέας, από τον οποίο μπορεί στο μέλλον να δικαιούνται αυτήν τη σύνταξη, ίσως και χωρίς να καταβάλουν εισφορές. Είναι δικαιολογημένοι, γιατί ποτέ ως τώρα δεν κατέβαλαν εισφορές στον ΟΓΑ. Αυτή η αλλαγή αντίληψης ότι από προνοιακός φορέας γίνεται κύριος φορέας ασφάλισης, δεν είναι τόσο εύκολη. 
      Ξέρετε ότι ο σημαντικότερος αριθμός των ασυνεπών προς τις υποχρεώσεις τους στον ΟΓΑ δεν είναι οι φτωχοί αγρότες; Αυτοί έχουν συνειδητοποιήσει αυτό το θέμα, ξέρουν την προσδοκία της σύνταξής τους και είναι συνεπείς. Ασυνεπείς είναι οι αγρότες –ένα τμήμα μικρό ή μεγαλύτερο- που δεν υπολογίζουν αυτήν τη σύνταξη. 
      Πρέπει να λέμε σ’ αυτήν την Αίθουσα και να στείλουμε το μήνυμα προς τον αγροτικό πληθυσμό ότι, όπως και όλοι οι άλλοι εργαζόμενοι είτε είναι εργαζόμενοι είτε σε ασφαλιστικούς οργανισμούς, πρέπει, για να θεμελιώσουν τα ασφαλιστικά τους δικαιώματα να είναι συνεπείς σε σχέση με τις ασφαλιστικές εισφορές. Έτσι πρέπει να είναι και οι αγρότες. Αυτό είναι επωφελές και για τη δημοκρατία μας, αλλά και προς όφελος των αγροτών. 
      Δημιουργεί πρόβλημα στους αγρότες η εντύπωση πως είναι μία μίζερη κοινωνική τάξη, που όλα είναι μαύρα γι’ αυτούς και ότι αυτοί μπορούν να κάνουν οτιδήποτε και εμείς να αιτιολογούμε όποια συμπεριφορά και αν έχουν. Αυτά τα λένε όσοι δεν αγαπούν τους αγρότες και δεν ζουν μαζί με τους αγρότες.
      Σ’ αυτήν την Αίθουσα πρέπει να ερμηνεύουμε σωστά τους νόμους και να οριοθετούμε τις θέσεις μας. Όταν μιλάμε απ’ αυτό το Βήμα και μέσα από την τηλεόραση που μας ακούν, πρέπει να ξέρουν ότι απευθυνόμαστε στον ίδιο το λαό και ότι διαμορφώνουμε συνειδήσεις, τάσεις και συμπεριφορές. 
      Πολλές φορές, αγαπητοί συνάδελφοι, μέσα στην προσπάθειά σας να ασκήσετε Aντιπολίτευση, αναπτύξατε επιχειρήματα που νομίζω ότι δεν βοηθούν την εύρυθμη συνεργασία πολιτών με το κράτος. 
      Σε σχέση με τα υπόλοιπα ερωτήματα νομίζουμε ότι το άρθρο 8 είναι μία πάρα πολύ σημαντική διάταξη, δεδομένου ότι ξεκαθαρίζει το θέμα σε σχέση με την επικουρική σύνταξη. Στο ερώτημα -αν θέλουμε να βάλουμε ένα υποθετικό ερώτημα- για το πόσο σημαντική είναι αυτή η διευκόλυνση, πρέπει να απαντήσω ότι η διάταξη αυτή κρίνεται απαραίτητη, διότι σήμερα έχει καταργηθεί ο κλάδος πρόσθετης ασφάλισης. Υπάρχουν όμως αρκετοί, που έχουν αναξιοποίητο το χρόνο του κλάδου πρόσθετης ασφάλισης. Με τη διάταξη αυτή οι αγρότες της κατηγορίας αυτής μπορούν να αναγνωρίσουν και να αξιοποιήσουν το χρόνο πρόσθετης ασφάλισης. Γι’ αυτό θεσπίζουμε τις προϋποθέσεις, που απαιτούνται.
      Αγαπητοί συνάδελφοι, επανέρχομαι στο κρίσιμο θέμα του ΟΑΕ-ΟΓΑ. Πιστεύω ότι έχουμε ένα χρέος, το οποίο εκπληρώνουμε στο άρθρο 9 του νομοσχεδίου. Πρέπει να προστατέψουμε τον ΟΓΑ. Για να το κάνουμε αυτό, δεν πρέπει να επιτρέψουμε να ασφαλίζεται στον ΟΓΑ κάποιος που δεν είναι αγρότης. Αυτή είναι η προστασία του ΟΓΑ. Αυτή η λειτουργία προστατεύει τον κρατικό προϋπολογισμό, γιατί αυτός χρηματοδοτεί τον ΟΓΑ. 
      Δεύτερον, δεν έχουμε μόνο τους αγρότες, έχουμε και τους επαγγελματοβιοτέχνες. Πρέπει να προστατέψουμε και τον άλλο μεγάλο ασφαλιστικό οργανισμό, αυτόν των επαγγελματοβιοτεχνών. 
      Τι πρέπει να κάνουμε; Δεν πρέπει να δίνουμε τη δυνατότητα να ξεφεύγουν από την υποχρέωση να ασφαλίζονται στον ΟΑΕ κάποιοι που είναι έμποροι και επαγγελματοβιοτέχνες. Αυτό, φυσικά, το πράττουμε.
      Βέβαια, πρέπει να αναγνωρίσουμε και τις ιδιαίτερες συνθήκες για τους οικισμούς που έχουν κάτω από δύο χιλιάδες κατοίκους. Θα σας θέσω ένα ερώτημα. Σε έναν οικισμό, που έχει κάτω από δύο χιλιάδες κατοίκους, υπάρχει μία επιχείρηση, που κάνει μεταλλικές κατασκευές, δηλαδή ασχολείται με τα αλουμίνια. Δίπλα της υπάρχει και μία άλλη επιχείρηση, που κάνει την ίδια εργασία. 
      Δε νομίζετε ότι έτσι στρεβλώνεται ο ανταγωνισμός μεταξύ τους; Στρεβλώνεται, κύριοι συνάδελφοι. Πρέπει να τα βλέπουμε αυτά. Ωστόσο, λέμε σ’ αυτόν που έχει πάει να εγκαταστήσει την επιχείρησή του σ’ αυτόν τον οικισμό, ότι αναγνωρίζουμε αυτήν τη θετική συνεισφορά του.
      Κύριε Πρόεδρε, υπάρχει και ένα κρίσιμο σημείο, που αφορά στη δυνατότητα, που υπάρχει για πρώτη φορά, να συνεχίσουν να είναι ασφαλισμένοι στον ΟΓΑ οι εποχιακά εργαζόμενοι αγρότες σε επιχειρήσεις που μεταποιούν αγροτικά προϊόντα. Κύριοι συνάδελφοι, αυτή είναι μία τομή, είναι ένα μεγάλο βήμα που πρέπει να το δοκιμάσουμε. 
      Αν με ρωτήσετε σαν Υφυπουργό γι’ αυτό το συγκεκριμένο άρθρο, θα μπορούσα να το θεωρήσω τολμηρό, να μη σας πω παράτολμο, γιατί δίνουμε μία δυνατότητα σε μία επιχείρηση που μεταποιεί αγροτικά προϊόντα. Τέτοιες επιχειρήσεις –δεν θέλω να δώσω ονόματα στη Βουλή- απασχολούν και χίλιους και δύο χιλιάδες και τρεις χιλιάδες εργαζόμενους. 
      Υπάρχουν επιχειρήσεις στην Ελλάδα, που μεταποιούν προϊόντα ζωικής ή φυτικής παραγωγής, που είναι και μεγάλες πολυεθνικές εταιρείες. Τέτοιες επιχειρήσεις είναι και αρκετά από τα συσκευαστήρια. Λέμε, λοιπόν, γι’ αυτές τις επιχειρήσεις, να μην ασφαλίζονται στο ΙΚΑ, αλλά να πάνε στον ΟΓΑ. Ε, αυτό δε γίνεται.
      ΓΕΩΡΓΙΟΣ ΚΑΡΑΣΜΑΝΗΣ:…(Δεν ακούστηκε)
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, σας παρακαλώ, μη με διακόπτετε.
      Πρέπει, λοιπόν, να δούμε ποια δυνατότητα υπάρχει και θα αποτιμήσουμε και τα αποτελέσματα αυτής της ρύθμισης. Ενδεχομένως, ο νομοθέτης μπορεί μετά από ένα χρόνο να πάρει πίσω αυτήν τη ρύθμιση ή να την προχωρήσει.
      Όμως, πιστεύω ότι αυτή η ρύθμιση εξάντλησε τα περιθώρια της τολμηρότητας, που θα μπορούσε να ασκήσει ένας σώφρων νομοθέτης, όποια πολιτική ευαισθησία και αν είχε, προκειμένου να ενισχύσει τις επιχειρήσεις μεταποίησης αγροτικών προϊόντων και να λύσει τα λειτουργικά προβλήματα των αγροτών. Αυτοί οι αγρότες ουσιαστικά ήθελαν να εργαστούν για ένα, δύο, τρεις ή το πολύ τέσσερις μήνες ή εργάζονταν ως τώρα παράτυπα, δεδομένου ότι δεν ήθελαν να διακόψουν τον ασφαλιστικό τους δεσμό με τον ΟΓΑ και η παράλληλη ασφάλιση δεν τους εξυπηρετούσε, γιατί δεν τους προσέφερε τίποτα.
      Βέβαια, πάρα πολλά προβλήματα παραμένουν ακόμα άλυτα. Εγώ θα συμφωνήσω με όσα ακούστηκαν από αρκετούς συναδέλφους και ιδιαίτερα από τον κ. Παπαηλία. Υπάρχει πρόβλημα σε σχέση με τους αλιεργάτες και με το πλέγμα. Δεν είχαν ωριμάσει οι συνθήκες, έτσι ώστε να έχουμε ολοκληρώσει τη μελέτη μας, για να φέρουμε μία ρύθμιση σ’ αυτό το σχέδιο νόμου. 
      Πιστεύουμε ότι το θέμα αυτό διερευνάται και θα έχουμε συνεργασία μαζί σας και με άλλους συναδέλφους, που ενδιαφέρονται γι’ αυτό το θέμα, προκειμένου να οδηγηθούμε στην ορθότερη ρύθμιση.
      Σε σχέση με τα ενοικιαζόμενα δωμάτια, ο αριθμός επτά δεν είναι ένας σημαντικός αριθμός. Είναι ένας αριθμός που συναρτάται με ρυθμίσεις που αφορούν και το Υπουργείο Οικονομικών. Τα ενοικιαζόμενα δωμάτια που είναι μέχρι επτά έχουν ένα ειδικό φορολογικό καθεστώς. Άρα, λοιπόν, πιστεύουμε ότι δεν θα μπορούσαμε να κάνουμε μία διαφορετική ρύθμιση. 
      Άκουσα με προσοχή τις αναφορές του κ. Πιπεργιά. Δεν αλλάζουμε τίποτα σε ό,τι ίσχυε για τα ενοικιαζόμενα δωμάτια για τους οικισμούς άνω των επτά χιλιάδων κατοίκων.
      Αν υπάρχουν θέματα που θα πρέπει να δούμε διαφορετικά το μισθολογικό καθεστώς ή το ειδικό καθεστώς και το φορολογικό και το ασφαλιστικό που είναι επτά, γιατί συναρτάται και με αντίστοιχες ρυθμίσεις του Υπουργείου Οικονομικών και θα πρέπει να γίνoυν οκτώ ή εννέα, αυτά είναι θέματα που θα πρέπει να τα δούμε συναρμόδια με το Υπουργείο Οικονομικών.
      Τελειώνω, κύριοι συνάδελφοι, υποστηρίζοντας ότι το σχέδιο νόμου θα μπορέσει από την επόμενη της ψήφισής του να δώσει τη δυνατότητα στον ΟΓΑ να λειτουργήσει πιο αποτελεσματικά, να απαλλάξει τον ΟΓΑ από τριβές που έχει με χιλιάδες ασφαλισμένους του και θα δώσει επίσης τη δυνατότητα στη διοίκηση του ΟΓΑ να αναπτύξει περιφερειακές υπηρεσίες. Με αυτό το νομοσχέδιο τίθεται η βάση προκειμένου το 2003 να έχουμε τουλάχιστον δεκατρία περιφερειακά τμήματα στον ΟΓΑ και να μπορούν βέβαια οι ασφαλισμένοι στον ΟΓΑ να έχουν τα δικαιώματα και την ίδια εξυπηρέτηση που έχουν οι ασφαλισμένοι στους άλλους μεγάλους ασφαλιστικούς οργανισμούς. 
      Θέλω επίσης να επισημάνω ένα πράγμα. Ο ΟΓΑ ως κύριος φορέας ασφάλισης περνά σήμερα τον τέταρτο χρόνο ουσιαστικής του πορείας. Η μετάβαση από το προηγούμενο λειτουργικό καθεστώς στη νέα πραγματικότητα απαιτεί χρόνο, απαιτεί κόσμο, απαιτεί εμπειρία και ενδεχόμενα νομοθετική επεξεργασία, που σιγά-σιγά ολοκληρώνουμε. Το τωρινό βήμα είναι ουσιαστικό στην προσπάθεια μετεξέλιξης του ΟΓΑ σε έναν φορέα ασφάλισης αντάξιο της δικής μας, αν θέλετε, πολιτικής θέσης, μιας θέσης που πάντα διατυπώνουμε με σχέση με τον αγροτικό πληθυσμό.
      Η Κυβέρνηση και το ΠΑΣΟΚ είναι ταυτισμένη στην εικοσιοκτάχρονη πορεία του με τα συμφέροντα των αγροτών και υπηρετούμε νομίζω με αξιοπιστία και με αποτελεσματικότητα. Αυτό πράττουμε και με αυτό το σχέδιο νόμου και οι αγρότες έχουν εκτιμήσει τη συνέπεια που επιδεικνύουμε απέναντι στα προβλήματά τους. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, διευκρινίζω από πλευράς Νέας Δημοκρατίας ότι καταψηφίζουμε τα άρθρα 6 και 8 αλλά υπερψηφίζουμε, με τις επιφυλάξεις που θα εκθέσω, τα άρθρα 8 έως και 13 του σχεδίου νόμου. Και εδώ ακριβώς επεξηγώ το γιατί η Νέα Δημοκρατία, από την αρχή, είπε ότι καταψηφίζει επί της αρχής το σχέδιο νόμου, αλλά θα υπερψηφίσει συγκεκριμένα άρθρα, όταν μάλιστα μετά από τροποποιήσεις βαίνουν προς τη σωστή κατεύθυνση.  
      Ως αρχή του σχεδίου νόμου εμφανίστηκε η δημιουργία του Λογαριασμού της Αγρoτικής Εστίας. Τονίζω, για μιαν ακόμη φορά, ότι την αρχή αυτού του νομοσχεδίου -που ουσιαστικά δεν είναι αρχή γιατί αυτό το νομοσχέδιο είναι ένας ακόμη νόμος «φρουτιέρα»- την καταψηφίζουμε, όχι γιατί ο Λογαριασμός δεν είναι κάτι το οποίο θα μπορούσε να γίνει. Αλλά όταν από το σύνολο των προβλημάτων του αγροτικού κόσμου επιλέγει η Κυβέρνηση να εμφανιστεί ότι έχει αγροτική πολιτική μέσω του λογαριασμού, αυτό αποτελεί εμπαιγμό και πολιτική εξαπάτηση του αγροτικού κόσμου. Και αυτόν τον εμπαιγμό και την πολιτική εξαπάτηση έχει χρέος να τον καταγγείλει η Νέα Δημοκρατία. Γι’ αυτό το καταψηφίζουμε επί της αρχής. Καταψηφίζουμε το ότι με το νομοσχέδιο αυτό επιχειρούν κάποιοι να πείσουν ότι έχουν αγροτική πολιτική, όταν από το σύνολο των προβλημάτων του αγροτικού κόσμου θέλουν να πουν ότι η πρώτη προτεραιότητα είναι ο λογαριασμός της Αγροτικής Εστίας!
      Από εκεί και πέρα υπερψηφίζουμε κάποιες ρυθμίσεις, οι οποίες, χωρίς ν’ αποτελούν κατά την ομολογία της Κυβέρνησης της αρχή του νομοσχεδίου, έρχονται να επιλύσουν ζητήματα σχετιζόμενα με κοινωνική ασφάλιση κυρίως των αγροτών.
      Όμως θα ήθελα να διευκρινίσω το εξής. Άκουσα τον κ. Σπυρόπουλο, μόλις κατελθόντα εκ του Βήματος, να μιλά για υπευθυνότητα της Κυβέρνησης και απέναντι στον αγροτικό κόσμο και απέναντι στο ασφαλιστικό σύστημα. Πρώτα απ’ όλα ποια υπευθυνότητα όταν δεν μπορεί ουσιαστικά Βουλευτής της Συμπολίτευσης να εμφανιστεί σε αγροτικές περιοχές; 
      Εν πάση περιπτώσει ρωτώ τον κύριο Υπουργό, πως είναι δυνατόν να μιλά για υπευθυνότητα όταν δύο μήνες πριν σ’ αυτήν την Αίθουσα ψηφίζαμε το νόμο για την κοινωνική ασφάλιση. Και υποτίθεται ότι αν είχατε κατά νου την κοινωνική ασφάλιση στο σύνολό της όλες αυτές τις διατάξεις και τις ρυθμίσεις, αν είναι προϊόν μακροπρόθεσμης επεξεργασίας μάλιστα, θα έπρεπε να τις είχατε φέρει τότε.
      Φέρατε ένα νομοσχέδιο πριν από λίγες μέρες, το συμπληρώνετε, το τροποποιείτε, ό,τι θέλετε κάνετε με τις διατάξεις αυτές, που είναι πλίνθοι, λίθοι κέραμοι ατάκτως ερριμμένοι. Το φέρατε εν τάχει, για να αποδείξετε ότι κάτι έχετε να κάνετε ύστερα από το ναυάγιο του σχεδίου Σημίτη-Γιαννίτση. Και ο νόμος αυτός, μολονότι υπερψηφίζουμε συγκεκριμένες διατάξεις, γιατί είναι ανάγκη να υπερψηφιστούν, δεν είναι τίποτε άλλο παρά ομολογία της αποτυχίας σας. Γιατί ούτε πολιτική κοινωνικής ασφάλισης έχετε συγκεκριμένη, ούτε βεβαίως μπορείτε να αγγίξετε το σύνολο του ασφαλιστικού προβλήματος. Αποσπασματικά πήρατε ορισμένα πράγματα και το αποδεικνύετε και μ΄ αυτά. 
      Να σας θυμίσω, κύριε Υπουργέ, ότι και οι δεκατέσσερις της Ευρωπαϊκής Ένωσης έχουν συγκεκριμένο διοικητικό κώδικα κοινωνικής ασφάλισης; Σε όποια χώρα και να πάτε, παίρνετε τον κώδικα και ξέρει ο ασφαλισμένος, σε διάρκεια μάλιστα, ποιο είναι το καθεστώς, στο οποίο υπάγεται. Μπορείτε εσείς να μου κάνετε έναν κώδικα; Τολμάτε να κωδικοποιήσετε τις διατάξεις περί κοινωνικής ασφάλισης και να μας πείτε να πώς ασφαλίζεται ο ασφαλισμένος; ‘Ωσπου να τις  κωδικοποιήσετε, θα τις  έχετε τροποποιήσει δεκαπέντε φορές, γιατί δεν έχετε τίποτα στο νου σας. Και αν υπερψηφίζουμε τις συγκεκριμένες διατάξεις, είναι για να αντιμετωπίσουμε συγκεκριμένα κοινωνικά προβλήματα. Το μόνο που προσφέρετε στο Υπουργείο εσείς αυτήν τη στιγμή σαν Υπουργοί είναι ότι, λόγω της μεγαλύτερης πείρας, την οποία έχετε σε σχέση με τον κ. Γιαννίτση, μπορείτε να «πουλήσετε», πολιτικά, ευκολότερα αυτό το οποίο εμφανίζετε ως «κοινωνική πολιτική», η οποία όμως δεν υπάρχει. Και δεν ξέρω πώς και σε ποιους μπορείτε να το «πουλάτε». Σε μας όχι. Αν λοιπόν υπερψηφίζουμε τις συγκεκριμένες διατάξεις, είναι διότι ξανατονίζω, αντιμετωπίζουν κάποια προβλήματα, τα οποία όμως εσείς δημιουργήσατε με την αποσπασματικότητα και την προχειρότητα των προηγούμενων ρυθμίσεων. Κι επειδή δεν μπορεί να είναι θύματα της δικής σας αβελτηρίας οι αγρότες και οι ασφαλισμένοι, γι΄ αυτό εμείς υπερψηφίζουμε τις σχετικές διατάξεις.
      Όμως, κύριε Υπουργέ, θα μου επιτρέψετε να σας εξηγήσω γιατί καταψηφίζουμε τα άρθρα 6 και 7 και πώς από αυτά αποδεικνύεται η πλήρης έλλειψη κοινωνικής ευαισθησίας από την πλευρά σας.
      Καταψηφίζουμε το άρθρο 6 κυρίως εξαιτίας των ρυθμίσεων που περιλαμβάνει η παράγραφος 4. Ποιος είναι ο στόχος της παραγράφου 4; Με την παράγραφο 4 υποτίθεται ότι ερχόμαστε να ενισχύσουμε ή θέλει η Κυβέρνηση να ενισχύσει και την ανταγωνιστικότητα των μεταποιητικών επιχειρήσεων, οι οποίες δραστηριοποιούνται στον αγροτικό τομέα και στις συγκεκριμένες αγροτικές περιοχές. Και να βοηθήσει έτσι τον αγρότη, που χειμάζεται σήμερα, δεν έχει εισόδημα, να προσλαμβάνεται, να συμπληρώνει το εισόδημά του μέσα από τέτοιες μεταποιητικές επιχειρήσεις, που λειτουργούν στις συγκεκριμένες περιοχές. Άρα, και πρέπει να υπάρχουν τέτοιες επιχειρήσεις και να έχουν τα κίνητρα να προσλαμβάνουν αγρότες.
      Κι εγώ σας ερωτώ: Με τη ρύθμιση την οποία κάνετε και μετά την τροποποίηση, την οποία επιφέρατε, έχετε υπολογίσει για πόσες επιχειρήσεις μιλάμε σε ολόκληρη την Ελλάδα; Ελάχιστες. Είναι ασήμαντος ο αριθμός. 
      Το καταψηφίζουμε, γιατί με τον τρόπο αυτόν, όχι μόνο δεν δημιουργείτε κίνητρα, αλλά ούτε βοηθάτε τις μεταποιητικές επιχειρήσεις, ούτε καν το χειμαζόμενο αγρότη να μπορεί περιστασιακά να συμπληρώνει το εισόδημά του.
      Μας λέτε πού είναι οι προτάσεις της Νέας Δημοκρατίας. Σας είπαμε την πρόταση και δεν μας είπατε γιατί την αρνείσθε. Σας διαβάζω, λοιπόν, τη διατύπωση της παραγράφου 4, την οποία εμείς θα θέλαμε. Και αν τη δεχθείτε, επαναλαμβάνω, ψηφίζουμε και το άρθρο 6. Λέμε λοιπόν αντί αυτών, τα οποία έχετε εσείς. «Επιχειρήσεις που δραστηριοποιούνται σε αγροτικές περιοχές και μεταποιούν αγροτικά προϊόντα, απαλλάσσονται από την υποχρέωση ασφάλισης μέχρι πενήντα εποχιακά εργαζομένων στο ΙΚΑ, εφόσον αυτοί είναι ήδη ασφαλισμένοι στην κύρια ασφάλιση του ΟΓΑ για χρονικό διάστημα μέχρι τεσσάρων μηνών». Καταλαμβάνουμε περίπου το 60% των μεταποιητικών επιχειρήσεων, που μπορούν να προσλαμβάνουν αγρότες. Εκεί φαίνεται η κοινωνική ευαισθησία. Στην πραγματικότητα πετάτε μια διάταξη για λόγους επικοινωνιακούς, αλλά δεν θέλετε να ενισχύσετε τον αγρότη στην περίπτωση αυτήν. Είναι ένα επικοινωνιακό τρυκ. Αν έχετε ευαισθησία γιατί δεν το δέχεσθε; Έχει πρόβλημα το ΙΚΑ από αυτήν τη ρύθμιση; Χάνει έσοδα; 
      Να σας εξηγήσω τι είδους διευκολύνσεις κάνατε σε χιλιάδες άλλους μεγαλοσχήμονες, αρχής γενομένης από όλες τις ποδοσφαιρικές εταιρίες για τόσα θέματα και σας μάραναν οι αγρότες, οι οποίοι δεν ασφαλίζονται; Αυτό σας μάρανε; Εκεί φαίνεται η κοινωνική σας ευαισθησία; Γι΄ αυτό καταψηφίζουμε το άρθρο 6. Γιατί είναι άρθρο που αποδεικνύει την υποκρισία σας, αφού μπορείτε κάλλιστα να ενισχύσετε αυτό το άρθρο, συμπεριλαμβάνοντας περισσότερους αγρότες και περισσότερες επιχειρήσεις. Όμως δεν το κάνετε. Εάν ήταν όμως να το κάνετε για επιχειρήσεις, είτε Μέσα Μαζικής Ενημέρωσης, είτε για ποδοσφαιρικές επιχειρήσεις, θα το κάνατε πρώτοι-πρώτοι.
      Το δεύτερο που θέλω να πω σχετίζεται με το άρθρο 7 και έχει την ίδια λογική. Εκεί και αν είναι η έλλειψη κοινωνικής ευαισθησίας έναντι του αγρότη! Λέτε στην παράγραφο 3. «Με την ανωτέρω διαδικασία το βιβλιάριο υγείας μπορεί να ανανεώνεται μέχρι δύο φορές ανά πενταετία». Δηλαδή ουσιαστικά τι ομολογείτε; Ότι ο αγρότης που για κάποιους λόγους δεν μπορεί να πληρώσει την εισφορά του στον ΟΓΑ, τα τρία από τα πέντε χρόνια θα μείνει ανασφάλιστος. 
      Σήμερα ποια είναι η κατάσταση; Σήμερα μπορεί να ανανεώνεται το βιβλιάριο. Υπάρχει ειδική επιτροπή που λειτουργεί σε επίπεδο περιφέρειας, η οποία λαμβάνει υπόψη τις ιδιαιτερότητες και του αγρότη και του ΟΓΑ. Γιατί, παραδείγματος χάρη, μπορεί να έχει καθυστερήσει και ο ΟΓΑ να αναγνωρίσει ορισμένα πράγματα. Τι έρχεστε και μας λέτε με τη ρύθμιση αυτή;  Μας λέτε πως ό,τι και να γίνει στα πέντε χρόνια, μόνο για δύο χρόνια μπορεί να ανανεώνεται το βιβλιάριο. Με αποτέλεσμα σίγουρα στα τρία χρόνια ο αγρότης να μένει ανασφάλιστος. Δηλαδή, ο αγρότης που δεν καταβάλει για λόγους που μπορεί να είναι και λόγοι αντικειμενικής αδυναμίας την εισφορά του στα πέντε χρόνια, κατά τα τρία θα μείνει ανασφάλιστος! 
      Αλλά έρχεστε και ρυθμίζετε -και θα το λέω πάλι- τόσων άλλων μεγαλοσχημόνων τα χρέη σε ό,τι αφορά την κοινωνική τους ασφάλιση και γι’ αυτό δεν μιλάει κανένας. Και ύστερα μας μιλάτε εδώ και λέτε κοινωνική πολιτική υπέρ των αγροτών. Πού τη βρήκατε; Πού είναι η ευαισθησία σας; Γιατί δεν δέχεστε αυτό που σας λέει η Νέα Δημοκρατία; Τι πρόκειται να χάσει ο ΟΓΑ, ο αναξιόπιστος ΟΓΑ κατά τη δική σας ομολογία. Είπατε δε από εκεί γιατί αποκαλέσαμε εμείς τον ΟΓΑ αναξιόπιστο. Να σας πω γιατί. Να σας διαβάσω την εισηγητική έκθεση στην παράγραφο 7 του νομοσχεδίου σας για να θυμηθείτε τι λέτε. 
      «Έτσι, οι ασφαλισμένοι, οι εργαζόμενοι αν και δεν ευθύνονται, υφίστανται τις συνέπειες της διοικητικής δυσλειτουργίας του ΟΓΑ ο οποίος εμφανίζεται αναξιόπιστος οργανισμός επειδή δεν είναι σε θέση να αποκλείσει εγκαίρως από την ασφάλιση και να ενημερώσει όσους δεν έχουν τις απαιτούμενες προϋποθέσεις υπαγωγής ή παραμονής στην ασφάλισή του». Αυτά λέτε στην παράγραφο 7 της εισηγητικής έκθεσης. Εσείς αποκαλείτε τον ΟΓΑ ότι εμφανίζεται αναξιόπιστος. Και μας ρωτάτε γιατί τον λέμε εμείς αναξιόπιστο; Τη δική σας ομολογία πήραμε. Εάν οι υπηρεσίες σας δεν γνωρίζουν τι λένε, από εκεί και πέρα είναι δικό τους θέμα. Αλλά σας παρακαλώ πάρα πολύ κύριε Υπουργέ, μην απευθύνεστε σε μας. Και είναι γνωστό ότι ο ΟΓΑ είναι αναξιόπιστος όπως και ο ΕΛΓΑ. Όλοι αυτοί οι οργανισμοί στα χέρια σας έγιναν αναξιόπιστοι οργανισμοί κομματικών, στην κυριολεξία, επιδιώξεων. Δεν γνωρίζετε π.χ. τι διαδικασίες εκκρεμούν δικαστικά και ποινικά εναντίον του ΟΓΑ; Δεν γνωρίζετε τι έχει συμβεί με τον αμαρτωλό ΕΛΓΑ, πόσες ποινικές διαδικασίες εκκρεμούν αυτή τη στιγμή; Το ξεχάσατε; Τις τελευταίες αποφάσεις που αφορούν το Ελεγκτικό Συνέδριο, δύο, για παράνομες επιδοτήσεις ροδακινοπαραγωγών δήθεν στην Πιερία και την Ημαθία, είκοσι μόλις μέρες προ των εκλογών, τα ξεχάσατε; Δισεκατομμύρια ολόκληρα διεκδικεί με βάση τις αποφάσεις του Ελεγκτικού Συνεδρίου παρακαλώ η ποινική δικαιοσύνη σε βάρος της  διοίκησης του ΕΛΓΑ. Και μας λέτε εμάς γιατί είναι αναξιόπιστοι οι οργανισμοί αυτοί; Δεν τους χρησιμοποιήσατε παραμονές των εκλογών για λόγους κομματικούς; Ναι, ή όχι; Το Μάρτη του 2000 δεν χρησιμοποιήσατε τον ΕΛΓΑ για πάνω από εκατό χιλιάδες ροδακινοπαραγωγούς από εδώ και από εκεί; Και μετά λέτε για οριακές πλειοψηφίες των εκλογών της 9ης Απριλίου; Ε, όχι λοιπόν. Αν εσείς τους καταστήσατε αμαρτωλούς και αν εσείς τους καταστήσατε αναξιόπιστους αυτό είναι δικό σας θέμα. Δεν θα μας απαγορεύσετε εμάς να αναδεικνύουμε την πραγματικότητα, όταν μάλιστα πολύ περισσότερο την ομολογείτε μέσα στο άρθρο 7.
      Από εκεί και κάτω, τα υπόλοιπα άρθρα όπως σας είπα, αν και αποδεικνύουν την αναξιοπιστία σας σε ό,τι αφορά τη ρύθμιση θεμάτων –γιατί δεν έχετε πρόγραμμα, δεν έχετε όραμα, δεν έχετε συνοχή, δεν έχετε ολοκληρωμένη πρόταση για την κοινωνική ασφάλιση- τα ψηφίζουμε. Διότι, σας είπα, δεν μπορεί να πληρώνουν οι ασφαλισμένοι, και δη οι αγρότες ασφαλισμένοι, τις αβελτηρίες της δικής σας πολιτικής. 
      Αλλά θα έρθω και σε ένα άλλο σημείο το οποίο αποδεικνύει και πάλι πως σκέπτεστε. 
      Σήμερα κύριε Υπουργέ –και είναι δείγμα γραφής αυτό το πράγμα και το λέω και για τον Υπουργό Εργασίας- προσθέσατε στο άρθρο 13 την παράγραφο 22 η οποία λέει ότι προκειμένου περί των διοικήσεων του ΙΚΑ, του ΟΑΠ-ΔΕΗ, του ΤΕΒΕ, του ΤΣΑΥ, σε συγκεκριμένες δηλαδή περιπτώσεις αυτών των οργανισμών, μπορεί για θέματα που αφορούν διοικητικές διαφορές οικονομικού ή κοινωνικοασφαλιστικού περιεχομένου, να επιλέγονται εξωτερικοί δικηγόροι κατά βούληση, χωρίς κανένα περιορισμό των οποίων μάλιστα την αμοιβή καθορίζουν τα ίδια όργανα διοίκησης. ‘Ετσι κύριε Υπουργέ; Να σας το διαβάσω;  Δώστε το μου παρακαλώ πάρα πολύ γιατί θα ήθελα να θυμηθείτε τι είπατε και να σας δώσω να καταλάβετε τι λέτε και ποια είναι η ευαισθησία σας.
      Στο τέλος του άρθρου, προστίθεται παράγραφος 22 ως εξής: «Οι διοικητές των ασφαλιστικών οργανισμών ΙΚΑ και ΤΕΒΕ, οι πρόεδροι του ταμείου ασφαλίσεως εμπόρων ΤΑΕ και ΤΣΑΥ και του ΟΑΠ-ΔΕΗ καθώς και ο διοικητής του Οργανισμού Απασχόλησης Εργατικού Δυναμικού, μετά από σύμφωνη γνώμη των διοικητικών τους συμβουλίων, των κομματικών τους οργάνων δηλαδή, μπορούν να αναθέτουν κατά περίπτωση δικαστικές υποθέσεις ασφαλιστικής και οικονομικής φύσης σε ιδιώτες δικηγόρους για τη διεκπεραίωσή τους.  Η αμοιβή για τις παραπάνω περιπτώσεις καθορίζεται με απόφαση των διοικητικών τους συμβουλίων. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων:  Την πρόσληψη πού την είδατε; 
      ΠΡΟΚΟΠΗΣ ΠΑΥΛΟΠΟΥΛΟΣ: Η ανάθεση είπα. 
      Και ερωτώ το εξής: Ξέρετε τι λέτε; Κύριε Σπυρόπουλε, μήπως θέλετε να σας αναφέρω συγκεκριμένα παραδείγματα του πως προσλαμβάνουν οι δικοί σας δικηγόρους και ποιοι είναι αυτοί;
      Μήπως θέλετε  να σας πω από το Διοικητικό Συμβούλιο του Δικηγορικού Συλλόγου Αθηνών ποιοι είναι οι δικηγόροι οι οποίοι είναι οι προνομιούχοι σε ό,τι αφορά τις αναθέσεις τέτοιων εργασιών; Ονόματα θέλετε; Ποσά θέλετε; Να τα φέρω εδώ; 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Όλα τα θέλουμε. 
      ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως και θα σας τα φέρω, αφού μου τα ζητάτε, αρχής γενομένης από τον Οργανισμό Λιμένος Πειραιώς. Για να δείτε ποιοι είναι αυτοί οι κύριοι. Γιατί αυτά μιμείσθε. Αυτά που κάνει ο Οργανισμός Λιμένος Πειραιώς, αυτά κάνετε και εδώ. Δικηγόροι οι οποίοι είναι γνωστής πολιτικής τοποθέτησης, γνωστής συνδικαλιστικής τοποθέτησης, οι οποίοι κατά προτίμηση και χωρίς κανέναν περιορισμό ευνοούνται για να παίρνουν συγκεκριμένα ποσά. 
      Δεν θα μπει κανένα κριτήριο εδώ; Κυρίως το κριτήριο αν έχουν οργανωμένες νομικές υπηρεσίες αυτοί οι οργανισμοί; Δεν θα υπάρχει φραγμός; Δηλαδή, το ότι έχουν οργανωμένη νομική υπηρεσία, άρα έχουν δικηγόρους με πάγια αντιμισθία, αυτό δεν θα αποτελεί περιορισμό; Δεν το βάζετε τουλάχιστον μέσα; Θα ήταν καλό τουλάχιστον όσοι απ’ αυτούς τους οργανισμούς έχουν συγκεκριμένη νομική υπηρεσία οργανωμένη, να μην μπορούν να έχουν αυτή την ευχέρεια. Γιατί δεν μπορείς να έχεις και οργανωμένη νομική υπηρεσία και να πληρώνεις τους δικηγόρους με πάγια αντιμισθία και να προσλαμβάνεις απέξω, όπως θες. Τουλάχιστον αυτόν τον περιορισμό βάλτε τον, αν θέλετε να περισώσετε την αξιοπιστία σας. 
      Αλλά σας ξαναρωτώ: Κριτήριο δεν θα υπάρξει; Δεν γνωρίζετε ποιοι είναι οι δικηγόροι που παίρνουν αυτές τις υποθέσεις; Δεν το ξέρετε; Δεν σας έχει απασχολήσει, κύριε Σπυρόπουλε; Μην κοροϊδευόμαστε σ΄ αυτήν την Αίθουσα. Ξέρουμε πάρα πολύ καλά τι συμβαίνει. Και λυπούμαι που με προκαλέσατε, αλλά θα το κάνω. Δεν πάει να αφορά συγκεκριμένα ονόματα, εγώ θα σας φέρω, τον τελευταίο καιρό σε συγκεκριμένους οργανισμούς, σε ποιους ανατέθησαν υποθέσεις και με ποια ποσά και μάλιστα μέσα από οργανωμένες νομικές υπηρεσίες νομικών προσώπων. Δεν μπορεί να υπάρξει αυτή η διάκριση μεταξύ πατρικίων και πληβείων σε ό,τι αφορά το δικηγορικό λειτούργημα. Iδίως όταν υπερασπίζεται κανείς χρήματα του  ελληνικού λαού, αφού αφορούν νομικά πρόσωπα δημοσίου δικαίου. 
      Είναι λάθος αυτό που βάλατε στο άρθρο 13 παράγραφος 22. Είναι λάθος και αποδεικνύει άλλη μία κομματική δίοδο. Γιατί το προσθέσατε;  Σήμερα όπου υπάρχει νομική υπηρεσία οργανωμένη χρησιμοποιείται νομική υπηρεσία.  ‘Οπου δεν υπάρχει ούτως ή άλλως μπορούν να προσλάβουν δικηγόρους αλλά μέσα από συγκεκριμένες διατάξεις. Γιατί βάζετε αυτού του είδους την κερκόπορτα; 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Προσλαμβάνουν, κύριε Παυλόπουλε;
      ΠΡΟΚΟΠΗΣ ΠΑΥΛΟΠΟΥΛΟΣ: Να το πάρω πίσω. Αναθέτουν. Αλλά πρόσληψη είναι στην ουσία είναι ανάθεση υποθέσεων σε συγκεκριμένους δικηγόρους κατά συνήθεια. Στην ουσία πρόσληψη είναι. Τους ίδιους δικηγόρους χρησιμοποιούν. Σας είπα ότι θα σας φέρω στοιχεία, για να καταλάβετε. Μάλλον απ’ ό,τι σας βλέπω σας το «πάσαραν» αυτό και δεν καταλάβατε τι αφορά. Το καταγγέλλω όμως ευθέως ότι με τη διάταξη αυτή συγκεκριμένοι δικηγόροι συγκεκριμένης πολιτικής τοποθέτησης, συγκεκριμένης πολιτικής απόχρωσης χρησιμοποιούνται κάθε φορά και τους ανατίθενται υποθέσεις ανεξάρτητα από το αν έχει οργανωμένη νομική υπηρεσία ένας οργανισμός. 
      Δεν καταλαβαίνετε ότι αυτού του είδους τα πράγματα αποπνέουν κομματισμό της δεκαετίας του1980; Ελπίζαμε εδώ μέσα ότι θα είχατε απαλλαγεί απ’ αυτού του είδους το σύνδρομο. Έρχεσθε εδώ, ενώ θέλουμε να ψηφίσουμε τη συγκεκριμένη διάταξη, μας αναγκάζετε να σας λέμε «τι πάτε να κάνετε εδώ;». Και ύστερα γιατί σ’ αυτά τα νομικά πρόσωπα; Αν νομίζετε ότι υπάρχει ανάγκη, θα έπρεπε να το βάλετε για όλους. Γιατί τα υπόλοιπα νομικά πρόσωπα δημοσίου δικαίου δεν θα έχουν αυτή τη δυνατότητα; Γιατί οι συγκεκριμένοι ασφαλιστικοί οργανισμοί για οικονομικές και ασφαλιστικές παροχές; Άλλες διαφορές δεν έχουν ή ιδιομορφίες; Και σας ρωτώ ευθέως: Γιατί εδώ; Αν πραγματικά είναι σωστό μέτρο θα έπρεπε να αφορά όλα τα νομικά πρόσωπα δημοσίου δικαίου και όχι μόνο τους ασφαλιστικούς οργανισμούς. 
      Κάτι συμβαίνει εδώ και το καταλαβαίνετε. Τουλάχιστον, αν θέλετε να περισώσετε την αξιοπιστία και το κύρος σας, πείτε –αλλιώς δεν έχετε καμιά δικαιολογία- ότι όπου έχουν οργανωμένες νομικές υπηρεσίες, όπου πληρώνουν δικηγόρους με πάγια αντιμισθία εκεί τουλάχιστον δεν μπορεί να υπάρχει πρόσληψη εξωτερικών δικηγόρων, εκτός αν υπάρχει ειδική ανάγκη. Γιατί μπορεί να είναι μια πολύ σημαντική υπόθεση που δεν μπορεί να την καλύψει ένας δικηγόρος με τρέχουσα πρακτική εμπειρία. Πρέπει όμως εκεί να υπάρχει ειδική αιτιολογία του δοικητικού συμβουλίoυ που να αφορά και την ανάγκη ανάθεσης του συγκεκριμένου έργου σε συγκεκριμένο δικηγόρο αλλά και γιατί επιλέγεται ο συγκεκριμένος δικηγόρος. Με βάση ποιες γνώσεις, ποια προϋπηρεσία και ποια εμπειρία. Μόνο έτσι θα μας πείσετε. Αλλιώς μη μου πείτε ότι λέω υπερβολές μέσα σ’ αυτή την Αίθουσα. Και, όπως σας είπα, μέσα στην άλλη εβδομάδα θα έχετε τα στοιχεία για τα οποία μίλησα και τα οποία θα ξεκινήσουν από τον Οργανισμό Λιμένος Πειραιώς. 
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός για πέντε λεπτά.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, αναγνωρίζω στον κ. Παυλόπουλο μία ικανότητα, να επιχειρεί πάνω στα ελάσσονα θέματα να διαμορφώνει ένα άθροισμα επιχειρημάτων που σε καμιά περίπτωση δεν αντιστοιχεί σε συγκεκριμένη περίπτωση.
      Και για να τεκμηριώσω τον ισχυρισμό μου, κύριε Παυλόπουλε, θεωρώ ότι και η χθεσινή σας επιχειρηματολογία και ιδιαίτερα η σημερινή μάλλον διακατέχεται και διαπνέεται από μία υπερβολή που σε καμία περίπτωση δεν αντέχει σ’ έναν στοιχειώδη ορθολογισμό. Η τελευταία περίπτωση που είπατε, αν είχατε προσέξει λίγο πιο πολύ, είναι μία διάταξη που ισχύει ουσιαστικά και επαναδιατυπώνεται για να συμπεριληφθεί ο ΟΑΕΕ, ένας ασφαλιστικός οργανισμός που όπως ξέρετε δεν ελέγχεται από κανέναν και ορθά, προκειμένου να διευκολυνθεί ο συγκεκριμένος ασφαλιστικός οργανισμός για μια σειρά προβλήματα που έχει. 
      Και δεν μπορώ να ισχυριστώ –θα το φέρω όμως- ότι η πάγια διάταξη, όπως είχε διαμορφωθεί, έδινε αυτό το δικαίωμα όχι να προσλαμβάνουν, αλλά να αξιοποιούν κατά περίπτωση δικηγόρους για περιπτώσεις το ΙΚΑ, ο ΟΓΑ, ο ΟΑΕΔ, κλπ. Είχε ψηφιστεί εδώ και αρκετά χρόνια και πιστεύω από την κυβέρνηση της Νέας Δημοκρατίας. Και ορθά βέβαια κατά την άποψή μου -γιατί είχα την εμπειρία ασκώντας διοίκηση- λειτούργησε για τις συστηματικές περιπτώσεις η ίδια η νομική υπηρεσία, η οποία προτείνει στην εκάστοτε διοίκηση και το διοικητικό συμβούλιο αποφασίζει να πάρει ένα δικηγόρο για να διαχειριστεί μία μεγάλη υπόθεση. Γι’ αυτό το απλό θέμα μιλούσατε πέντε λεπτά με απίθανα επιχειρήματα, κύριε Παυλόπουλε. Κι αυτό κάνετε για οτιδήποτε. Για μία φούσκα μιλούσατε τόση ώρα. Για ένα τίποτα μιλούσατε.
      Σε σχέση με τα υπόλοιπα: Είπατε ότι η Κυβέρνηση συνολικά για το ασφαλιστικό λειτουργεί αποσπασματικά και δεν έχει όραμα, δεν έχει στόχους. Ακούστε, κύριε Παυλόπουλε. Η Κυβέρνηση δεν λειτούργησε αποσπασματικά για το ασφαλιστικό κι αν θέλετε δεν λειτουργεί αποσπασματικά εδώ και αρκετά χρόνια. Από το 1993 μέχρι σήμερα οι Κυβερνήσεις του ΠΑΣΟΚ επιχειρούν μ’ έναν τολμηρό τρόπο να οικοδομήσουν ασφαλιστικές δομές. Ενοποίησαν το ΤΕΒΕ, το Ταμείο Εμπόρων και το ΤΣΑ. Έφτιαξαν, δηλαδή, οικοδόμησαν τον πυλώνα των αυτοαπασχολουμένων. Έφτιαξαν τον ΟΓΑ σαν κύριο φορέα ασφάλισης, οικοδόμησαν δηλαδή τον κύριο φορέα ασφάλισης των αγροτών. 
      Είπατε ότι εμείς θα έπρεπε σ’ αυτήν την ασφαλιστική μεταρρύθμιση να εντάξουμε κι αυτές τις ρυθμίσεις. Φαίνεται ότι όχι μόνο αποχωρήσατε από την Αίθουσα, αλλά αποχωρήσατε χωρίς να διαβάσετε, όχι το σχέδιο νόμο, αλλά ούτε τον τίτλο του. Γιατί η ασφαλιστική μεταρρύθμιση είναι ασφαλιστική μεταρρύθμιση μισθωτών, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Κι εσείς μπορούσατε να το βάλετε μέσα…
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Φοβάμαι λοιπόν ότι όχι μόνο αποχωρήσατε, αλλά έχετε αποχωρήσει και από τη λογική. Και όταν αποχωρείτε, διαβάστε τουλάχιστον τους τίτλους των νομοσχεδίων.
      Η Κυβέρνηση λοιπόν έχει και στόχους, έχει και όραμα και βέβαια με απόλυτη συνέπεια προχωρά στην κατεύθυνση της οριστικής ολοκλήρωσης των επιλογών της για την ασφαλιστική μεταρρύθμιση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα χρειαστώ παραπάνω χρόνο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Πρέπει να είμαστε λίγο τυπικοί. Προηγηθήκατε της κας Δαμανάκη, γι’ αυτό σας έδωσα πεντάλεπτο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Τελειώνω, κύριε Πρόεδρε.
      Έναν ακόμα ισχυρισμό έχω. Μιλώ για το άρθρο 6, παράγραφος 4.
      Σ’ όλο αυτό το χρονικό διάστημα υπήρχε συνεργασία μεταξύ μας. Το μόνο θέμα που βάλατε, το οποίο έγινε αποδεκτό, είναι τα είκοσι άτομα να γίνουν τριάντα και τα δέκα να γίνουν δεκαπέντε. Πρέπει να έχουμε μία συνέπεια τουλάχιστον στη συνεργασία μας και στις Διαρκείς Επιτροπές. Κι όταν συνθέτουμε τις απόψεις μας να έχουμε την τόλμη, την υπευθυνότητα και το πολιτικό θάρρος να εμμένουμε κι όχι τελικά μέσα απ’ αυτήν τη διαδικασία να πετάμε προτάσεις χάριν εντυπωσιασμού.
      ΠΡΟΚΟΠΗΣ ΠΑΥΛΟΠΟΥΛΟΣ: Εδώ είναι η πρότασή μας ολοκληρωμένη.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εγώ ξέρετε γιατί δεν κάνω αποδεκτή την πρότασή σας; Γιατί δεν είναι τίποτα ουσιαστικά. Θα πρέπει όμως επιτέλους, κύριε Παυλόπουλε, να μάθουμε ότι όταν επιχειρούμε να συγκλίνουμε τις απόψεις μας για θέματα, στα οποία πρέπει να το πράττουμε, να το πράττουμε με συνέπεια.
      ‘Oσον αφορά στο θέμα που είπατε για τις μεγάλες επιχειρήσεις που μεταποιούν αγροτικά προϊόντα, είπα και προηγουμένως πως πρέπει να συνειδητοποιήσουμε ότι υπάρχουν επιχειρήσεις πάρα πολύ ισχυρές που ανταγωνίζονται και στο εθνικό και στο διεθνές περιβάλλον, όπου σε καμία περίπτωση δεν μπορούμε να αλλάξουμε το καθεστώς της ασφάλισης των απασχολούμενων, έστω και αν οι επιχειρήσεις είναι εποχιακές. Πιστεύουμε, λοιπόν, ότι όταν μιλάμε για επιχείρηση μέχρι τριάντα ατόμων, συμπεριλαμβάνουμε το σύνολο του κορμού των επιχειρήσεων που έχουν ανάγκη υποστήριξης από αυτή τη διαδικασία. 
      Και βέβαια θα δοκιμάσουμε τη ρύθμιση στο μέλλον και έχουμε τη δυνατότητα, αποτιμώντας την αποτελεσματικότητά της, να τη διορθώσουμε, εκτιμώντας και τις επιπτώσεις που θα υπάρχουν στο ΙΚΑ. Δεν είναι μονόπλευρες οι επιπτώσεις.
      Δεν έχω να παρατηρήσω τίποτα άλλο, κύριε Πρόεδρε. Θέλω να επισημάνω πάντως ότι εδώ και ένα χρόνο στο Υπουργείο Εργασίας επιχειρούμε, μέσα από τη διαδικασία του διαλόγου και της σωστής συνεργασίας και στις Διαρκείς Επιτροπές και στον ενδιάμεσο χρόνο, να επιτυγχάνουμε σύζευξη των απόψεών μας για λειτουργικά θέματα. Μην τραυματίζουμε αυτή τη διαδικασία με κινήσεις ρελάνς μέσα σε αυτή την Αίθουσα, που δεν ωφελούν κανένα.
      ΠΡΟΕΔΡΕΥΩΝ (Κωνσταντίνος Βρεττός): Η κα Μαρία Δαμανάκη, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, δεν θα επαναφέρω τα ζητήματα που έχουν ήδη συζητηθεί, αλλά στα άρθρα που αφορούν στις διατάξεις για το ΙΚΑ, έχω ορισμένες συμπληρωματικές παρατηρήσεις.
      Πρώτα-πρώτα, στο άρθρο 10 παράγραφος 7, δίνεται η δυνατότητα στο προσωπικό εδάφους αεροπορικών επιχειρήσεων που υπηρετεί κατά τη δημοσίευση του νόμου και έχει εικοσαετή υπηρεσία, να συνυπολογίσει και χρόνο ασφάλισης εκτός αεροπορικών επιχειρήσεων. Δεν έχουμε αντίρρηση να γίνει αυτή η διευκόλυνση, το ερώτημά μου, όμως, είναι γιατί γίνεται μόνο για αυτούς που υπηρετούν σήμερα. Εάν κάποιος έφυγε χθες; Εάν κάποιος φύγει αύριο; Έτσι όπως είναι η ρύθμιση, δίνεται η εντύπωση ότι γίνεται διευκόλυνση για συγκεκριμένους ανθρώπους. Η δική μας πρόταση είναι ή ότι θα πρέπει να γίνει πάγια ή δεν έχει νόημα. Εάν θεωρήσουμε ότι για λόγους που έχουν σχέση με τις αεροπορικές επιχειρήσεις και τους οποίους αντιλαμβανόμαστε, γιατί καταλαβαίνουμε την κρίση που περνούν, πρέπει να γίνει η διάταξη, θα θέλαμε να καθιερωθεί με πάγια τρόπο.
      ‘Oσον αφορά στα θέματα του ΙΚΑ, υπάρχουν επιμέρους ρυθμίσεις πολλών θεμάτων, αλλά δεν βλέπω στις ρυθμίσεις αυτές το γνωστό θέμα που έχω θέσει επανειλημμένα και αφορά στην τροπολογία για τη ρύθμιση του θέματος των διαζευγμένων γυναικών. Μάλιστα σήμερα κατά σύμπτωση πήρα μια απάντηση μέσω του δρόμου του κοινοβουλευτικού ελέγχου σε μια ερώτηση που σας είχα καταθέσει, όπου εάν κατάλαβα καλά, λέτε ότι υπάρχουν ζητήματα που δεν έχουν ρυθμιστεί και με βάση αυτά θα συσταθεί επιτροπή που θα μελετήσει το θέμα, ώστε να υπάρχει μια πλήρης και εφαρμόσιμη άποψη.
      ‘Oμως, κύριε Υπουργέ, στην απάντησή σας αυτή δεν θέτετε κάποια χρονικά όρια μέσα στα οποία θα προχωρήσει το θέμα, που είναι σοβαρό. Κατ’ αρχήν πρέπει να πω ότι η τροπολογία έχει βέβαια επανακατατεθεί στο επόμενο συνταξιοδοτικό νομοσχέδιο, αλλά μια και απαντάτε ότι δεν έχετε σκοπό να λύσετε το θέμα θα ήθελα από εσάς μια πιο συγκεκριμένη τοποθέτηση. Εδώ τα όσα αναφέρετε ως εκκρεμότητες σε μεγάλο βαθμό καλύπτονται από την τροπολογία. Λέτε, δηλαδή, ότι υπάρχουν ορισμένα ζητήματα σε σχέση με το ασφαλιστικό καθεστώς των διαζευγμένων που χρήζουν περαιτέρω μελέτης. Ο τρόπος επιμερισμού του ποσού της σύνταξης ώστε να καλύπτεται ένα ευρύ φάσμα, καλύπτεται από την τροπολογία. Εάν θέλετε άλλον τρόπο, εγώ να το συζητήσω, αλλά πάντως υπάρχει άποψη γι’ αυτό. Ύπαρξη κατώτερου ορίου επιμεριζόμενης σύνταξης. Και αυτό υπάρχει. Η ύπαρξη και άλλων δικαιοδόχων μελών. Και αυτό υπάρχει. Αναλογιστική αποτίμηση όντως δεν υπάρχει, αλλά αυτό είναι κάτι που πρέπει να γίνει μέσω των ταμείων. Ανάλογες εμπειρίες χωρών της Ευρωπαϊκής Ένωσης και αυτές υπάρχουν στη διάθεσή σας, τουλάχιστον σε γενικές γραμμές.
      Επομένως, κύριε Πρόεδρε, θέλω να επανέλθω στο θέμα και θα επανέρχομαι με κάθε ευκαιρία. Θέλω ο κύριος Υπουργός να μας δώσει μια απάντηση για τη χρονική λύση του ζητήματος, γιατί είναι πάρα πολλά χρόνια που το θέμα εκκρεμεί και τουλάχιστον εμείς δεν μπορούμε να δεχτούμε πάλι μια απάντηση που το παραπέμπει στο απώτερο μέλλον.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο για πέντε λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι πολύ σύντομος, κύριε Πρόεδρε, γιατί, αφού απάντηση δεν πήρα σε αυτά τα οποία είπα, ισχύουν όσα τόνισα προηγουμένως.
      Πρώτον, σε ό,τι αφορά το άρθρο 6. Κύριε Υπουργέ, σε καμία περίπτωση δεν πείθει το επιχείρημα ότι πρέπει οι επιχειρήσεις εκείνες, οι οποίες είναι κάπως μεγάλες, οι μεταποιητικές επιχειρήσεις σε αγροτικές περιοχές, για λόγους δήθεν ανταγωνισμού και προσαρμογής να υπάγονται στην κοινή ασφάλιση όπως και οι λοιπές, χωρίς να πάρουμε υπόψη το ότι δεν υπόκεινται σε καθεστώς ισότητας οι οποιεσδήποτε άλλες επιχειρήσεις με εκείνες που είναι επιχειρήσεις μεταποίησης αγροτικών προϊόντων και χρησιμοποιούν αγρότες. Δεδομένου ότι είναι γνωστή και η ιδιομορφία του αγροτικού εισοδήματος αλλά και η ιδιομορφία γενικότερα της αγροτικής παραγωγής. Τονίζω λοιπόν ότι σε καμία περίπτωση δεν μπορεί να χρησιμοποιείτε κριτήρια που αφορούν τις άλλες επιχειρήσεις για να μου πείτε ότι λόγοι ισότητας επιβάλλουν να μην επεκτείνουμε πολύ το μέτρο αυτό που είναι εξαιρετικό. 
      Απλά πράγματα: Θέλουμε ή όχι αγροτικές μεταποιητικές επιχειρήσεις σε αγροτικές περιοχές; Θέλουμε ή όχι να μπορούν να προσλαμβάνουν τους αγρότες που ούτως ή άλλως εισόδημα δεν έχουν, βαμβάκι δεν μπορούν να φυτέψουν, εσπεριδοειδή δεν μπορούν να πουλήσουν, ελαιόλαδο δεν μπορούν να πουλήσουν σε τιμές που να μπορούν να τους κάνουν να ζήσουν; Αν πρέπει να προσλαμβάνουν αγρότες, δεν μπορεί να ισχύει το κοινό ασφαλιστικό καθεστώς, γιατί δεν υπάρχει κίνητρο.
      Αφού λοιπόν θέλουμε αυτά τα πράγματα και υποτίθεται ότι κήδεστε του συμφέροντος των αγροτών, γιατί δεν αποδέχεστε την πρόταση, για την οποία ανακριβέστατα μιλήσατε; Εδώ είναι ο κ. Κοντός και τα πρακτικά της επιτροπής. Ουδέποτε η Νέα Δημοκρατία υιοθέτησε άλλη πρόταση ούτε ανέφερε τα νούμερα για τα οποία εσείς μιλάτε. Σας καταθέτουμε την πρόταση, την οποία είπα προηγουμένως και μου είπατε ότι θα τη δείτε στο μέλλον. Μα θα είναι αργά. Θα είναι αργά γιατί και οι επιχειρήσεις θα έχουν κλείσει και οι αγρότες θα έχουν πληγεί καιρίως.  Τονίζω λοιπόν ότι εκεί αποδεικνύεται ότι δεν έχετε βούληση ενίσχυσης του αγροτικού εισοδήματος.
      Δεύτερον, απάντηση δεν μου δώσατε σε αυτό που σας τόνισα. Σήμερα, όταν ένας αγρότης δεν πληρώνει την εισφορά του στον ΟΓΑ, υπάρχει μία επιτροπή, η οποία κατά περίπτωση, σε επίπεδο περιφέρειας, κρίνει γιατί δεν πλήρωσε και μπορεί να του ανανεώσει υπό ορισμένες προϋποθέσεις το βιβλιάριό του. Εσείς με τη ρύθμιση, την οποία βάζετε εδώ, ούτως ή άλλως λέτε ότι μέσα στην πενταετία μόνο δύο φορές μπορεί να ανανεωθεί. Αν συμβεί αυτό το πράγμα, τρία χρόνια θα μείνει ανασφάλιστος ο αγρότης, ανεξάρτητα από την ιδιομορφία του λόγου για τον οποίο δεν πλήρωσε. Μα, είναι ευαισθησία αυτή για τους αγρότες; Γιατί δεν αφήνετε την επιτροπή που ισχύει σήμερα να κάνει τη δουλειά της και να βλέπει κατά περίπτωση τι συμβαίνει; Γιατί ο αγρότης θα πρέπει να μείνει τρία χρόνια από τα πέντε ανασφάλιστος; 
      Στο ερώτημα, το οποίο έθεσα σχετικά με το ζήτημα το οποίο αφορά τους δικηγόρους, για το οποίο νομίζετε ότι είπα μία «φούσκα», πού την είδατε τη «φούσκα»; Εγώ σας ρωτώ το εξής, εάν σας ενδιαφέρει η διαφάνεια. Ναι ή όχι, υπάρχουν στους οργανισμούς αυτούς συγκεκριμένες περιπτώσεις όπου έχουν οργανωμένη νομική υπηρεσία; 
      Ξέρετε τι είπε η νομολογία του Ελεγκτικού Συνεδρίου για τα θέματα αυτά σε ό,τι αφορά την καταβολή των συγκεκριμένων ποσών; Γιατί είναι καταβολή δημοσίου χρήματος και γίνεται με τους κανόνες του δημόσιου λογιστικού, έστω και αν είναι αμοιβή; Είπε ότι, όταν έχεις οργανωμένη νομική υπηρεσία, μόνο κατ’ εξαίρεση μπορείς να κάνεις ανάθεση υποθέσεων σε άλλους δικηγόρους.
      Σας ρωτώ: Αφού υπάρχει αυτή η νομολογία, αφού υπάρχουν περιορισμοί, γιατί δεν λέτε κάτι πάρα πολύ απλό; Εάν έχουν οργανωμένες νομικές υπηρεσίες, τότε πρέπει να αιτιολογείται ειδικά από το ασκούν τη διοίκηση όργανο το γιατί ανατίθεται η συγκεκριμένη υπόθεση σε εξωτερικό δικηγόρο. Και γιατί, κύριε Σπυρόπουλε, προσλαμβάνεται ο συγκεκριμένος δικηγόρος. Δεν πρέπει να υπάρχει μια αιτιολογία ότι: «Προσφεύγω στον κ. Ροβέρτο Σπυρόπουλο διότι έχει προϋπηρεσία σε αυτά τα θέματα και γνωρίζει»; Γιατί δεν βάζετε έναν φραγμό; Όποιον θέλουν θα παίρνουν; Δηλαδή μπορεί να είναι ένας νεοσσός, ο οποίος μόλις τελείωσε το πανεπιστήμιο;
      Λέω συγκεκριμένα παραδείγματα, κύριε Σπυρόπουλε. Το τονίζω για να μη νομίζετε ότι δεν είμαι συγκεκριμένος. Να λέτε ότι, όπου υπάρχει οργανωμένη νομική υπηρεσία, μόνο κατ’ εξαίρεση μπορεί να γίνεται αυτή η ανάθεση για συγκεκριμένες υποθέσεις και να αιτιολογείται σαφώς και ρητώς γιατί δεν επαρκεί το δικηγορικό προσωπικό, το οποίο έχει η συγκεκριμένη νομική υπηρεσία και γιατί επιλέγεται ο συγκεκριμένος δικηγόρος και με ποια κριτήρια.
      Το κριτήριο είναι ένα. Είναι η εμπειρία και η εξειδίκευση. Γιατί δεν τις βάζετε αυτές τις λέξεις μέσα; Τι σας εμποδίζει; Σας κάνω μία συγκεκριμένη πρόταση. Μήπως θέλετε στην περίπτωση αυτή να σας αναγνώσω το συγκεκριμένο περιεχόμενο του συγκεκριμένου άρθρου; Αν αυτό το πράγμα σας διευκολύνει, να σας πω λοιπόν, πώς θα μπορούσατε να το βάλετε για να καταλαγιάσετε τις δικές μας ανησυχίες σύμφωνα με τα όσα σας είπα προηγουμένως. 
      Λέει λοιπόν: « …εφόσον πριν από τη διεκπεραίωσή τους, δεν διαθέτουν οργανωμένη νομική υπηρεσία. Εάν διαθέτουν οργανωμένη νομική υπηρεσία, πρέπει να εξηγείται με την ως άνω απόφαση γιατί η προσφυγή στον ελεύθερο δικηγόρο καθώς και τα κριτήρια με τα οποία επιλέγεται αυτός, που είναι κριτήρια προϋπηρεσίας και εμπειρίας. Η αμοιβή για τις παραπάνω περιπτώσεις καθορίζεται με απόφαση των Διοικητικών Συμβουλίων». Να βάλετε τη λέξη: «με αιτιολογημένη απόφαση».
      Αιτιολογημένο τι σημαίνει; Πρέπει να λέει γιατί του δίνω δέκα εκατομμύρια και όχι δύο. Αυτό αφορά το δημόσιο λογιστικό. Αυτή είναι η σημασία του και αυτό το κέρδος.
      Σας έκανα λοιπόν συγκεκριμένες προτάσεις και εξηγείστε μου γιατί δεν τις υιοθετείτε. 
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός κ. Σπυρόπουλος έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σε σχέση με τις παρατηρήσεις της κας Δαμανάκη για το άρθρο 10 που αφορά την ύπαρξη ειδικής ρύθμισης για τους εργαζόμενους στις αερομεταφορές έχει γίνει ειδική αναλογιστική μελέτη, αφορά συγκεκριμένα άτομα και πρέπει να σας πω ότι δεν μπορούμε να κάνουμε ρυθμίσεις που να δημιουργούν προβλήματα οικονομικά σε έναν ασφαλιστικό οργανισμό που δεν είναι και ο καλύτερος. Τη μελέτη αυτή θα την καταθέσω στα Πρακτικά της Βουλής γιατί υπήρχαν ερωτήματα από μέρους της Νέας Δημοκρατίας προκειμένου να προχωρήσουμε σε αυτήν τη ρύθμιση. Εξαντλήσαμε τις δυνατότητες που είχαμε σύμφωνα με τα οικονομικά δεδομένα του ταμείου για την «ευνοϊκή ρύθμιση» για ομάδα εργαζόμενων που σίγουρα επλήγησαν από τα γεγονότα της 11ης Σεπτεμβρίου και μετά. ‘Oλοι θα θέλαμε να συμπεριλάβουμε και παλαιότερους δικαιούχους, όμως είναι οικονομικά αδύνατο γιατί αφορούν μεγαλύτερες κατηγορίες εργαζομένων.
      Σε σχέση με το άλλο θέμα της συνταξιοδότησης των διαζευγμένων νομίζω πως έχει δοθεί μια απάντηση. Πρέπει να σας πω ότι υπάρχει δέσμευση αλλά δεν ξέρω αν έχει γραφεί. Έχει συζητηθεί και με τον Υπουργό και με τις υπηρεσίες του Υπουργείου και με αρκετούς συνεργάτες. Το θέμα είναι δύσκολο και θέλω να σας πω ότι η επιτροπή που προτείνουμε θα συσταθεί το Νοέμβριο του 2002 το αργότερο με στόχο την υποβολή ολοκληρωμένης πρότασης που θα ενταχθεί για νομοθετική ρύθμιση το πρώτο τετράμηνο του 2003. Υπολογίζουμε πως τότε θα έχουμε μια ολοκληρωμένη ρύθμιση αφού θα έχουμε λάβει υπόψη μας όλα τα στοιχεία που απαιτεί μια τέτοια σοβαρή θεσμική τομή. 
      Ο κ. Παυλόπουλος επιμένει σε ένα θέμα που είναι αληθινά έλασσον. Η ρύθμιση αυτή ισχύει για πάρα πολλά χρόνια. Η κατ’ εξαίρεση ανάθεση και οι ασφαλίσεις όλες, οι ίδιες νομικές υπηρεσίες ζητούν αυτήν τη διαδικασία. Τα διοικητικά συμβούλια κοιτάνε την εισήγηση που έρχεται από τις ίδιες νομικές υπηρεσίες που θέτουν τις προϋποθέσεις της κατ’ εξαίρεση διαδικασίας και μέσα από όλη τη διαφάνεια στο Δ.Σ. για ειδικές περιπτώσεις ή για περιπτώσεις περιορισμένου χρονικού διαστήματος, που σε καμία περίπτωση δεν συμφέρει ασφαλιστικό οργανισμό για νομική υποστήριξη να προσλάβει δύο ή τρεις ή τέσσερις ανθρώπους που στη συνέχεια δεν θα τους χρειάζεται. Αυτήν την ευελιξία που δίνει η ρύθμιση ως τώρα ούτε δικηγορικός σύλλογος ούτε κανείς άλλος έχει διαμαρτυρηθεί. Πάντως, κύριε Παυλόπουλε, μη νομίζετε ότι δεν έχουμε τις ευαισθησίες που ενδεχόμενα επιχειρείται να μας στερήσετε. Θα το διερευνήσουμε το θέμα και αν δεν το ψηφίσουμε δεν αλλάζει τίποτα. Έχει προστεθεί ένας οργανισμός και δεν μπορούμε να είμαστε ανακόλουθοι για έναν οργανισμό που είναι σημαντικός και που η νομική υποστήριξη που αποζητά είναι σημαντική. Δεν πρέπει να την στερήσουμε. Αν βέβαια υπάρχουν προβλήματα θα τα διορθώσουμε.
      Όσον αφορά τις υπόλοιπες επισημάνσεις εγώ για τελευταία φορά θα καλέσω τη Νέα Δημοκρατία να ψηφίσει το άρθρο 6 και ειδικότερα το τμήμα της ρύθμισης που αφορά την απασχόληση των αγροτών για συγκεκριμένο έργο στις επιχειρήσεις μεταποίησης αγροτικών προϊόντων. Ένα βήμα που έχει υπερβεί τις προβλέψιμες δυνατότητές μας. Έχει υπερβεί τις προβλέψιμες δυνατότητές μας. Κανένας σώφρων νομοθέτης δεν μπορεί να κάνει παραπάνω βήματα από αυτά που κάναμε εμείς. Νομίζω ότι όλα τα υπόλοιπα αποτελούν άλλοθι για να μην ψηφιστεί αυτό το άρθρο. Κύριοι συνάδελφοι, αυτό είναι δικαίωμά σας. Δεν νομίζω ότι αυτό το άρθρο θα έχει διαφορετική ισχύ είτε το ψηφίσετε είτε δεν το ψηφίσετε. Όμως δικαιούμεθα να εκφράζουμε, αν θέλετε, αυτό που θα πρέπει αν τελικά στοχεύουμε στη συνεργασία. Το τριάντα ήταν δική σας πρόταση και αρκετών συναδέλφων του ΠΑΣΟΚ, το αποδεχθήκαμε. Υπάρχουν τα Πρακτικά. Το δεκαπέντε ήταν πρόταση συναδέλφων του ΠΑΣΟΚ, και δική σας πρόταση, και το αποδεχθήκαμε. 
      Δεν διατυπώθηκε ουδεμία άλλη πρόταση σε όλη τη διαδικασία της συζήτησης του σχεδίου νόμου είτε στη Διαρκή Επιτροπή  είτε εκ των υστέρων. Σήμερα ήρθε αυτή η πρόταση και δεν είχαμε τη δυνατότητα να δούμε όλες τις πτυχές και τις πλευρές μιας τέτοιας ρύθμισης. 
      ΠΡΟΕΔΡΕΥΩΝ (Κωνσταντίνος Βρεττός): Καταχρηστικώς, να δώσουμε για ένα λεπτό το λόγο στον κ. Κοντομάρη.
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, άκουσα τη δευτερολογία του κυρίου Υπουργού και συμφωνώ μαζί του σε σχέση με τα επτά ενοικιαζόμενα δωμάτια, ότι πρόκειται δηλαδή γι’ αυτό που έχει σχέση με τις διατάξεις του Υπουργείου Οικονομικών, όπου υπάρχει ένα ειδικό φορολογικό καθεστώς. 
      Ήθελα, όμως, κύριε Υπουργέ, να σας ρωτήσω το εξής: Αν αυτές οι διατάξεις για το ειδικό φορολογικό καθεστώς του Υπουργείου Οικονομικών δεν αφορούν περιοχές από δύο χιλιάδες κατοίκους και κάτω, αλλά αφορούν επτά ενοικιαζόμενα δωμάτια όπου και αν βρίσκονται. Εμείς το «στενεύουμε» με το να λέμε «των ανωτέρω περιοχών». Μήπως αυτό μπορεί να απαλειφθεί; 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Η Κέρκυρα θέλει μία απάντηση, κύριε Υπουργέ. Αν δεν υπάρχει, να προχωρήσουμε.
      ΣΠΥΡΙΔΩΝ ΣΠΥΡΟΥ: Περιμένω και εγώ μια απάντηση, κύριε Υπουργέ.
      ΠΡΟΕΔΡΕΥΩΝ (Κωνσταντίνος Βρεττός): Δεν ζητήσατε το λόγο, κύριε Σπύρου.
      Με συγχωρείτε πολύ, αλλά εντελώς καταχρηστικώς έδωσα το λόγο στον κ. Κοντομάρη. Έχετε να πείτε κάτι άλλο, κύριε Υπουργέ;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Όχι, κύριε Πρόεδρε. 
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, εμείς υπερψηφίζουμε τα άρθρα 8, 9 και 10.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της ενότητας των άρθρων 6 έως 13 και θα γίνει η ψήφισή τους κεχωρισμένως.
      ΣΤΑΥΡΟΣ ΣΚΟΠΕΛΙΤΗΣ: Στα άρθρα 8, 10 και 11 ψηφίζουμε παρών.
      ΠΡΟΕΔΡΕΥΩΝ (Κωνσταντίνος Βρεττός): Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΠΥΡΙΔΩΝ ΣΠΥΡΟΥ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 7, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΠΥΡΙΔΩΝ ΣΠΥΡΟΥ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 8, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 9, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΠΥΡΙΔΩΝ ΣΠΥΡΟΥ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 10, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 10 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 11, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 12, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12, έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 13,ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΠΥΡΙΔΩΝ ΣΠΥΡΟΥ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό, ως έχει, κατά πλειοψηφία.
      Κύριοι συνάδελφοι, εισερχόμαστε στη συζήτηση των τροπολογιών. 
      Πρώτη είναι η υπ’ αριθμόν 1053/101/22-8-2002 των κυρίων Ρέππα και Χριστοδουλάκη. 
      Το λόγο έχει ο κ. Τσερτικίδης.
      ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, με τις διατάξεις της τροπολογίας που κατέθεσε ο κύριος Υπουργός ρυθμίζονται οφειλές προς το ΙΚΑ. Σωστά κατέθεσε ο κύριος Υπουργός αυτήν την τροπολογία, διότι αφ’ ενός θα ανακουφιστούν μια σειρά από επιχειρήσεις και αφ’ ετέρου θα εισρεύσουν αρκετοί πόροι στα ταμεία του ΙΚΑ.
      ‘Ομως, κύριε Υπουργέ, αν μου επιτρέπετε, με την ευκαιρία της ρύθμισης σχετικά με τα οικονομικά έργα, ήθελα να επισημάνω μια αδικία που συντελείται εδώ και αρκετά χρόνια σε αρκετούς πολίτες. Το 1992 καθιερώθηκε αντικειμενικό σύστημα προσδιορισμού των ενσήμων στα οικοδομικά έργα. Ο νόμος άρχισε να ισχύει από 1-1-1993. Αρκετοί πολίτες, όμως, ολοκλήρωσαν τις εργασίες και εγκαταστάθηκαν στις κατοικίες τους. Συνδέθηκαν μάλιστα με τα δίκτυα του ΟΤΕ, της ΔΕΗ και της ύδρευσης, πριν από την ισχύ του νόμου, η οποία άρχιζε την 1-1-1993. Βέβαια, και η υπηρεσία του ΙΚΑ έχει ευθύνη, διότι δεν ενημέρωσε τους πολίτες για το ότι έπρεπε να κλείσουν τις καρτέλες. Καλούνται, λοιπόν, σήμερα αυτοί οι πολίτες να πληρώσουν τα ένσημα αυτά με τις σημερινές τιμές, δηλαδή με τις ισχύουσες μετά την 1-1-1993. 
      Κύριε Υπουργέ, εγώ νομίζω ότι θα πρέπει να δώσετε λύση σε αυτό το τεράστιο πρόβλημα που έχει δημιουργηθεί σε μια κατηγορία πολιτών. Θα έλεγα, μάλιστα, ότι δεν παρατηρείται σε όλη την Ελλάδα αλλά μόνο σε δύο περιοχές, στην Πιερία και στη Χαλάστρα, αν θυμάμαι καλά. 
      ‘Εχετε υποχρέωση, κύριε Υπουργέ, να το κάνετε. Δεν μπορεί δηλαδή σε κάποιον πολίτη, ο οποίος ολοκλήρωσε την κατοικία του και μένει μέσα και ο οποίος συνδέθηκε μάλιστα με τη ΔΕΗ και το δίκτυο ύδρευσης πριν από την ισχύ του νόμου, να του επιβάλετε να εισφέρει ένσημα για μια περίοδο, για την οποία δεν είναι υποχρεωμένος να εισφέρει. 
      Κύριε Υπουργέ, πρέπει οπωσδήποτε να δώσετε λύση σε αυτό το πρόβλημα. Νομίζω ότι είναι υποχρέωσή μας να δώσουμε λύση. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Κοντός. 
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, θα αναφερθώ στην τροπολογία. Η πρώτη λέει ότι με το ν. 2676/1999 μπορούν οι επιχειρήσεις να ρυθμίσουν τις οφειλές τους –αυτή είναι μια πάγια ρύθμιση- με εφάπαξ εξόφληση και μείωση των πρόσθετων τελών κατά 20% και μέχρι 24 δόσεις και μείωση των πρόσθετων τελών κατά 10% από είκοσι πέντε μέχρι τριάντα έξι δόσεις με μείωση 5%. Τώρα επί εφάπαξ εξόφλησης η μείωση των πρόσθετων τελών γίνεται κατά 80% και επί τμηματικής εξόφλησης η μείωση γίνεται κατά 50%. 
      Πρέπει να τονίσουμε ότι σύμφωνα με την έκθεση του Γενικού Λογιστηρίου του Κράτους η απώλεια του ΙΚΑ από την εφάπαξ εξόφληση θα ανέλθει στα 886.867.000 ευρώ και από την τμηματική σε 554.659.000 ευρώ. 
      Η δεύτερη είναι ότι το πρόβλημα με το ΙΚΑ είναι ότι αφήνει τις απαιτήσεις του από εισφορές χωρίς βεβαίωση και χωρίς είσπραξη. Μάλιστα, μετά τη μείωση της παραγραφής των απαιτήσεών του με πρόσφατο νόμο από δεκαετία σε πενταετία οι απώλειες αυτές ήταν σημαντικές. 
      Η τρίτη είναι ότι οι ρυθμίσεις οφειλών δεν αποδίδουν. Οι επιχειρήσεις, όταν βρίσκονται σε ανάγκη, κάνουν χρήση της ευχέρειας που τους παρέχεται και, αφού πληρώσουν την πρώτη δόση, μετά συνήθως εγκαταλείπουν τη ρύθμιση. Χρειάζεται έγκυρη βεβαίωση και επιδίωξη είσπραξης των εισφορών. 
      Το ζητούμενο, λοιπόν, είναι αν μπορέσουν να ανταποκριθούν οι επιχειρήσεις στη ρύθμιση αυτή, δεδομένου ότι υπάρχει κρίση και στο εμπόριο και στη βιομηχανία. Υπάρχει κρίση του χρηματιστηρίου. Ψηφίζουμε με επιφύλαξη την τροπολογία ζητώντας παράλληλα να επεκταθεί και σε όλα τα ασφαλιστικά ταμεία, που είναι Νομικά Πρόσωπα Δημοσίου Δικαίου, και ιδιαίτερα, θα έλεγα εγώ, στο Ταμείο Ασφάλισης Συνεταιριστικών Υπαλλήλων, στο οποίο οι οφειλές των συνεταιρισμών είναι πολύ μεγάλες. Πρέπει να σας πω ότι οι οφειλές αυτές δημιουργούν σοβαρό πρόβλημα στην πορεία. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, πρέπει να ξεκαθαρίσουμε εξ αρχής ότι εμείς, το Κομμουνιστικό Κόμμα Ελλάδας, διαφωνούμε με τη συγκεκριμένη τροπολογία, την οποία αποκαλούμε «πρόκληση». Και διαφωνούμε, γιατί με αστείους ισχυρισμούς πάτε να δωρίσετε δισεκατομμύρια, τριακόσια δύο δισεκατομμύρια, στους εργοδότες, στους καπιταλιστές. 
      Πρόκειται πραγματικά για αστείους ισχυρισμούς, όπως αυτός της έλλειψης προσωπικού. Και ποιος σας εμπόδιζε να έχετε προσωπικό, για να κάνετε τους ελέγχους και να εισπράττετε τα χρήματα; Αν είχατε προσωπικό, θα τα κάνατε αυτά και το προσωπικό θα έβγαζε και τα χρήματα από αυτήν τη διαδικασία. Δεν θα σας έβαζε μέσα. 
      Αστείος είναι επίσης και ο άλλος ισχυρισμός σας ότι αυξάνεται ο αριθμός των ανεξέλεγκτων και πρέπει να θέσουμε ένα τέρμα σε αυτήν τη δουλειά. Βέβαια δεν είναι η πρώτη φορά που κάνετε ένα τέτοιο πράγμα. Και οι χθεσινές σας διαβεβαιώσεις ότι θα είναι η τελευταία έχουν τόση αξία όση είχαν και οι προηγούμενες, οι οποίες δεν τηρήθηκαν και οδηγηθήκαμε σε αυτό το σημείο.
      Εμείς, λοιπόν, θα καταψηφίσουμε τη συγκεκριμένη τροπολογία και όχι μονάχα αυτό, αλλά θα καταγγείλουμε στους εργαζόμενους ότι σκόπιμα δεν αντιμετωπίσατε τα προβλήματα, ενώ ήταν γνωστό ότι θα φτάναμε σε αυτό το σημείο, με αποτέλεσμα να φτάσουμε στο σημείο να χαρίζουμε δισεκατομμύρια στους εργοδότες.
      Από την άλλη πλευρά, κύριε Υπουργέ, μιλάμε για τα προβλήματα του ΙΚΑ. Και επικαλούμενοι αυτά τα προβλήματα, φτιάχνουμε νόμους αντιασφαλιστικούς, κρατούμε στις συντάξεις σε αυτά τα επίπεδα που είναι κλπ. Ποιος μας εμποδίζει, κύριε Υπουργέ, να συμβεί ξανά αυτό και αύριο και να έχουμε το πρόβλημα; Γιατί να καταθέσει ένας εργοδότης τις εισφορές του, όταν ξέρει ότι γίνονται αλλεπάλληλες ρυθμίσεις; Θα προσδοκά μια νέα ρύθμιση και δεν θα πληρώνει ποτέ τις εισφορές του στο ΙΚΑ. Και θα συνεχίζουμε να έχουμε τα προβλήματα.
      Εμείς, λοιπόν, καταψηφίζουμε και καταγγέλλουμε αυτήν την τροπολογία, που θεωρούμε πρόκληση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Η κα Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Κύριε Πρόεδρε, έχουμε ήδη αναφερθεί στη συζήτηση επί της αρχής για το θέμα. Εμείς καταψηφίζουμε την τροπολογία. Η τροπολογία, όπως λέει και η έκθεση του Λογιστηρίου, ουσιαστικά θα οδηγήσει σε μία απώλεια εσόδων από το ΙΚΑ της τάξης του μισού έως περίπου ενός δισεκατομμυρίου ευρώ, με βάση τις καινούριες ρυθμίσεις που γίνονται. Όταν μάλιστα γίνονται συνεχείς καταγγελίες για εισφοροδιαφυγές, όταν γνωρίζουμε ότι στην Ελλάδα υπάρχει ένα τέτοιο μεγάλο ποσοστό ανασφάλιστων εργαζομένων, σε καμία περίπτωση δεν μπορούμε να δεχτούμε την τροπολογία.
      Απορώ μάλιστα πώς η Διοίκηση του ΙΚΑ είναι σύμφωνη με αυτές τις ρυθμίσεις. Καταλαβαίνω ότι υπάρχει μεγάλη ανάγκη ρευστότητας στο ΙΚΑ, αλλά όπως και να το κάνουμε, κύριε Πρόεδρε, με τέτοιου είδους ρυθμίσεις ουσιαστικά επιβραβεύει η Βουλή κατά καιρούς όλους αυτούς που φοροδιαφεύγουν, εισφοροδιαφεύγουν κλπ. ‘Oλοι αυτοί ξέρουν ότι κάποια στιγμή θα έρθει, που με τον έναν ή τον άλλο τρόπο θα δικαιωθούν οι επιλογές τους. Πώς μετά από αυτά λέμε ότι θα δώσουμε τη μάχη για την εισφοροδιαφυγή και την έλλειψη ασφαλιστικής διαφάνειας και ασφάλισης των εργαζομένων;
      Δεν συμφωνούμε καθόλου, κύριε Πρόεδρε, με την τροπολογία.
      ΠΡΟΕΔΡΕΥΩΝ (Κωνσταντίνος Βρεττός): Υπάρχουν και δύο ομιλητές επί της τροπολογίας, ο κ. Σπυριούνης και ο κ. Πιπεργιάς.
      Ορίστε, κύριε Σπυριούνη.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αντιλαμβάνομαι την άλλη πλευρά του νομίσματος, δηλαδή ότι έτσι καλλιεργείται μία νοοτροπία την οποία εκμεταλλεύονται κάποιοι και αποφεύγουν να εκπληρώνουν τις οφειλόμενες υποχρεώσεις τους προς το ΙΚΑ και τους άλλους ασφαλιστικούς οργανισμούς.
      Η ετέρα όψη του νομίσματος οδηγεί στην εκτίμηση ότι μέσα σε έναν κόσμο συντριπτικών αλλαγών και προσαρμογών, μέσα σε έναν αχαλίνωτο ανταγωνισμό, που υπερβαίνει όλα τα πλαίσια, όσο ευρέα και αν είναι, ενός έλλογου, νόμιμου ανταγωνισμού της ελεύθερης αγοράς και γίνεται απάνθρωπος και πέτρινος, πολλές επιχειρήσεις που απασχολούν εκατοντάδες και χιλιάδες εργαζόμενους αντιμετωπίζουν συναφή προβλήματα, αδιέξοδα οικονομικά. Πολλές φορές αυτά τα αδιέξοδα είναι και χωρίς αναστροφή, δεν αφήνουν κανέναν όρο επιβίωσης. Οπότε, κάθε επιείκεια και κάθε ρύθμιση οικονομική δεν οδηγεί πουθενά και τα φαινόμενα αυτά των οφειλών επαναλαμβάνονται και πάει λέγοντας. Υπάρχουν όμως και επιχειρήσεις οι οποίες εν τη αδυναμία τους τη χρονική να ανταποκριθούν στις χρονικές προσαρμογές διακυμάνθηκαν, πέρασαν ταλαντεύσεις που τις έφερε στα όρια της πτώχευσης.
      ‘Oταν αντιμετωπίζονται τέτοιες καλόπιστες και καλοπροαίρετες καταστάσεις και το αδιέξοδό τους έχει σαν συνέπεια χιλιάδες εργαζόμενοι να βρεθούν στο δρόμο, το πρόβλημα παίρνει άλλη διάσταση, κοινωνική. 
      Θέλω, λοιπόν, με βάση αυτήν την εισαγωγή να παρακαλέσω –κάνοντας επίκληση στο υψηλό πνεύμα κοινωνικής αντίληψης που διακρίνει το παρόν δίδυμο των Υπουργών- να διευρυνθεί το χρονικό διάστημα. Διότι πολλές επιχειρήσεις αντιμετωπίζουν οξύτατα προβλήματα την περίοδο 2000-2001.
      Θέλω να υποβάλω λοιπόν την παράκληση να διευρυνθεί το χρονικό διάστημα μέχρι 31.12.98. Θα προβάλω το μείζον μήπως πάρω το ελάσσον, να πάει δηλαδή σε ολόκληρο το 2001. Υποβάλλω την έκκληση προς την κοινωνική σας αντίληψη να ξαναδείτε το θέμα. Ούτως ή άλλως βέβαια ψηφίζω την τροπολογία. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, θα ήθελα να συνηγορήσω και εγώ στα όσα είπε ο κ. Σπυριούνης. Πρέπει να ξέρετε ότι πράγματι πολλές φορές οι επιχειρήσεις αντιμετωπίζουν δυσκολίες, οι οποίες δεν ανάγονται στην πρόθεση του εργοδότη να λεηλατήσει τους εργαζόμενους ή να αποκομίσει περισσότερα κέρδη. Υπάρχει κρίση στην αγορά που αντανακλά πολλές φορές στις ίδιες τις επιχειρήσεις. Στην Εύβοια υπήρχαν πολλά τέτοια προβλήματα στις επιχειρήσεις λευκού κρέατος, προβλήματα τα οποία δημιουργήθηκαν εξαιτίας εξωγενών παραγόντων. 
      Δημιουργήθηκε δηλαδή το πρόβλημα με τις τοξίνες στο Βέλγιο. Αυτομάτως η τιμή του λευκού κρέατος και του κοτόπουλου καταβαραθρώθηκε. Οι επιχειρήσεις αντιμετώπισαν ταμειακά προβλήματα και στην ανάγκη να επιβιώσουν ετεροχρόνισαν καταβολές, επειδή δεν είχαν ταμειακή ρευστότητα, ταμειακή δυνατότητα. Βέβαια μέσα σε αυτήν τους την προσπάθεια δεν πλήρωσαν ούτε τις υποχρεώσεις τους προς το δημόσιο ούτε το φόρο ούτε και τις ασφαλιστικές εισφορές. Και αυτό το έπραξαν, κύριοι συνάδελφοι και κύριε Σκοπελίτη, γιατί ακριβώς δεν είχαν τη δυνατότητα πρόσβασης στο χρήμα των τραπεζών. Οι τράπεζες επειδή είχαν επισφάλειες μεγάλες σταμάτησαν τις χρηματοδοτήσεις. 
      Έτσι λοιπόν διέκοψαν τις πληρωμές και δημιούργησαν χρέη προς τους οργανισμούς. Τα χρέη αυτά πολλαπλασιάστηκαν, διότι ήρθαν πολύ σωστά και οι μηχανισμοί του ΙΚΑ και επέβαλαν τις προσαυξήσεις και τα πρόστιμα. Οι επιχειρήσεις ξεπέρασαν τη δυσκολία και θέλουν τώρα να απαλλαγούν απ’ αυτό το βάρος και από τις παράτυπες δραστηριότητες. Επειδή αυτές οι επιχειρήσεις, κύριοι Υπουργοί, δεν έχουν ασφαλιστική ενημερότητα, έχουν εφεύρει διάφορους τρόπους να συναλλάσσονται με την αγορά. Δημιουργούν καινούριες επιχειρήσεις και κάνουν διαφόρου τύπου συναλλαγές, οι οποίες ουσιαστικά είναι παράτυπες. 
      Θέλουν να απαλλαγούν λοιπόν απ’ αυτό το άγχος. Λένε να υπάρχει μια ρύθμιση έτσι ώστε να πληρώσουν κανονικά, εφόσον έχουν ισορροπήσει και να αντιμετωπίσουν το μέλλον με αισιοδοξία. Πιστεύω ότι αυτή η απαίτησή τους θα πρέπει πράγματι να ικανοποιηθεί και πολύ σωστά ο οργανισμός, το ΙΚΑ, εισηγήθηκε γι’ αυτήν τη ρύθμιση. Γιατί η επιμονή να εισπράξουμε στο σύνολο το ποσό, μαζί με τα πρόστιμα και τις προσαυξήσεις, ενδεχόμενα στην Εύβοια θα οδηγήσει στο κλείσιμο, στη χρεoκοπία, στην πτώχευση πολλές επιχειρήσεις. 
      Έχω εδώ ένα σημείωμα μιας επιχείρησης του Κελαϊδίτη. Το σωματείο ελέγχεται από το Κ.Κ.Ε.  Και πρέπει να ξέρετε, κύριε συνάδελφε, ότι και το σωματείο συνηγορεί σ’ αυτήν τη ρύθμιση. Λέει: «Με αυτές τις δυσκολίες που αντιμετωπίζονται από την επιχείρηση, πρέπει να ρυθμιστεί το θέμα και να επεκταθεί ο χρονικός ορίζοντας». 
      ΣΤΑΥΡΟΣ ΣΚΟΠΕΛΙΤΗΣ:  Άλλο να ρυθμιστούν κι άλλο να χαριστούν.
      ΔΗΜΗΤΡΙΟΣ ΠΙΠΕΡΓΙΑΣ: ‘Οχι να χαριστούν. Να ρυθμιστούν. Αλλά να μην επιβληθούν τα υπερβολικά αυτά πρόστιμα, εφόσον διευθετηθεί το ζήτημα και ρυθμιστούν τα χρέη. Γι’ αυτό κιόλας και το σωματείο και η επιχείρηση προβάλλουν το αίτημα να επεκταθεί ο χρόνος μέχρι το 2000. Εγώ θα συμφωνήσω με τον κ. Σπυριούνη να πάει μέχρι το 2001, προκειμένου να υπάρχει μια διευθέτηση. Και το ΙΚΑ θα  εισπράξει χρήματα και οι επιχειρήσεις θα επιβιώσουν.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Θέλω κι εγώ, κύριε Πρόεδρε και κύριοι συνάδελφοι, να ενισχύσω την άποψη ότι πράγματι οι ρυθμίσεις οι οποίες έρχονται πολλές φορές έχουν χαρακτήρα ευνοϊκό για κάποιες επιχειρήσεις, αλλά από την άλλη πλευρά και από τα ταμεία δεν εισπράττονταν χρήματα τα οποία όφειλαν να είχαν εισπράξει.
      Οι λόγοι βέβαια που έχουν οδηγήσει πολλές επιχειρήσεις στην αδυναμία να ανταποκριθούν στις υποχρεώσεις τους δεν είναι μόνο η κακοπιστία αλλά πολλές φορές και η οικονομική δραστηριότητά τους άλλαξε πορεία και κρίση υπάρχει στην αγορά και πολλά θέματα έχουν αλλάξει τα τελευταία χρόνια, επομένως θα μπορούσε κανείς να πει ότι θετικά κινείται. Θα μπορούσε όμως πραγματικά να επεκταθεί μέχρι το 2001, κύριε Υπουργέ, για να δώσετε τη δυνατότητα να τακτοποιηθούν ορισμένες εκκρεμότητες μέσα σε μια λογική που και το Ταμείο να εισπράξει και οι υποχρεώσεις αυτές των επιχειρήσεων να αντιμετωπιστούν.
      Με αφορμή που έχω το λόγο θα ήθελα να επαναλάβω πάλι σχετικά με το θέμα των δωματίων που είπαμε ότι δεν το διευκρινίσατε. Δημιουργεί προβλήματα. Όλο τον κλάδο της Ομοσπονδίας Ιδιοκτητών Ενοικιαζομένων Δωματίων θα τον φέρει σε μεγάλη αναστάτωση, γιατί το περιορίζετε λέγοντας συγκεκριμένες περιοχές. Στην περίπτωση του τουρισμού δεν ισχύει ό,τι αφορά τον αγροτικό τομέα. Είναι δυνατόν ο πληθυσμός να είναι λιγότερος και να λειτουργεί καλύτερα η επιχείρηση. Αλλά μια επιχείρηση με επτά δωμάτια, όπως και να είναι, το εισόδημά της είναι πολύ χαμηλό.
      ΔΗΜΗΤΡΙΟΣ ΠΙΠΕΡΓΙΑΣ: Και με  πέντε και με τέσσερα και με τρία.
      ΣΠΥΡΙΔΩΝ ΣΠΥΡΟΥ: Δεν καλύπτει το εισόδημα και μάλιστα όταν ο τουρισμός μειώθηκε. Εδώ υπάρχει σκληρός ανταγωνισμός. Θα αναγκάσετε πολλές επιχειρήσεις να φύγουν από τη νομιμότητα κι έτσι θα υπάρξει και εισφοροδιαφυγή και φοροδιαφυγή από αυτήν την πλευρά, διότι δεν έχουν δυνατότητα να ασφαλιστούν στο ΤΕΒΕ. Θα έπρεπε λοιπόν εκεί να είναι ξεκάθαρη η άποψή σας, για να μπορείτε να διευκολύνετε και αυτούς τους επαγγελματίες για τους οποίους αυτό είναι πρόσθετο εισόδημα. Μην το θεωρήσετε ως κύριο εισόδημα.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, να κάνω ένα σχολιασμό σ΄ αυτό. Δεν αλλάζουμε τίποτα σε σχέση με τα ισχύοντα για τα ενοικιαζόμενα δωμάτια πάνω από δύο χιλιάδες κατοίκους. Τίποτα! Δεν το αγγίζουμε καθόλου. Μπορεί να υπάρχουν αυτοί οι κίνδυνοι που λέτε, ωστόσο όμως δεν κάνουμε καμία ρύθμιση στο καθεστώς υπαγωγής στον ασφαλιστικό οργανισμό για όσους έχουν πάνω ή κάτω από επτά ενοικιαζόμενα δωμάτια. Ισχύουν τα ισχύοντα. 
      Σε σχέση με το συζητούμενο θέμα, την τροπολογία. Όλοι θα συμφωνήσουμε ότι κάθε φορά που κουβεντιάζεται ένα θέμα ρύθμισης θα θέλαμε να είναι η τελευταία φορά και βέβαια η επιχειρηματολογία μας είναι ότι γίνεται για τελευταία φορά κλπ. Πρέπει να επισημάνουμε πάντως ότι ο ν. 2676/1999 για πρώτη φορά έχει εισαγάγει και διαμορφώσει μια θεσμική υποδομή, που μπορεί να αξιοποιείται από όλες τις επιχειρήσεις ως μόνιμη διαδικασία ρύθμισης ληξιπρόθεσμων απαιτήσεων από το ΙΚΑ.
      Πάρα πολλές επιχειρήσεις έκαναν χρήση αυτών των ευεργετικών διατάξεων του ν. 2676. Παρ’ όλα αυτά κάποιες επιχειρήσεις έχουν φθάσει εδώ που έχουν φθάσει σήμερα και μπαίνουμε στο δίλημμα αν θα πρέπει να κάνουμε κάποια ρύθμιση. Και βέβαια εδώ μπαίνει ένα ερώτημα. Τελικά, στις υπόλοιπες επιχειρήσεις, που είναι συνεπείς, δίνουμε ένα κακό μήνυμα; Δεν είναι έτσι. Καμία επιχείρηση, που δεν είναι συνεπής απέναντι στους ασφαλιστικούς οργανισμούς, δεν υπηρετεί το συμφέρον της. Το βρίσκει μπροστά της. Κι όλο και πιο πολύ οι επιχειρήσεις συνειδητοποιούν ότι αν θέλουν να είναι βιώσιμες, ανταγωνιστικές, πρέπει να είναι συνεπείς με τις ασφαλιστικές τους υποχρεώσεις. Ακόμη κι αν ψηφιστεί τελικά αυτή η ρύθμιση, οι επιχειρήσεις τις οποίες αφορά αυτή η ρύθμιση έχουν υποστεί τα –εντός εισαγωγικών- «πάνδεινα»  από την ασυνέπειά τους, δεν ήταν σε ίση επιχειρησιακή και επιχειρηματική μοίρα με επιχειρήσεις που ήταν συνεπείς. 
      Μένει ένα δίλημμα, αν θα πρέπει να κάνουμε ένα ακόμη βήμα, δεδομένου ότι τα πράγματα έχουν βελτιωθεί θεσμικά. Η νέα πραγματικότητα, σε σχέση με την εγκατάσταση του πληροφοριακού συστήματος, η λειτουργία της ΑΠΔ, οι ευνοϊκότερες προϋποθέσεις που πλέον ισχύουν για τις προσαυξήσεις, διαμορφώνουν ένα καλύτερο κλίμα και δίνουν ένα μήνυμα στις επιχειρήσεις να είναι συνεπείς. 
      Πιστεύουμε ότι πρέπει να κάνουμε σ’ αυτήν την περίοδο αυτό το βήμα. Στην τροπολογία έχει διατυπωθεί ότι ο χρόνος είναι μέχρι της 31.12.1998. Χθες ακούστηκε από συναδέλφους για 2000-2001. Σήμερα αυτό ακούστηκε πάλι. Είχαμε μια συνεργασία και με τη διοίκηση του ΙΚΑ και χθες το βράδυ και σήμερα το πρωί. Από χθες το βράδυ θέσαμε το θέμα να το μελετήσει και σήμερα το πρωί κάναμε σύσκεψη για να αποφασίσουμε και να πάρουμε την άποψή τους. 
      Την άποψη της διοικήσεως πρέπει να την σεβαστούμε. Μελέτησε τα δεδομένα δηλαδή μέχρι 31.12.1999 μπορούμε να προχωρήσουμε σ’ αυτήν τη ρύθμιση υιοθετώντας αυτήν την τροπολογία, παρατείνοντας δηλαδή για έναν ακόμη χρόνο. Όμως αυτό θα ήταν σε βάρος των συμφερόντων του ΙΚΑ και σ’ αυτήν την ισορροπία που υπάρχει, αν τελικά την ημερομηνία του 1999 την κάναμε 2000 ή 2001. 
      Προτείνουμε, λοιπόν, να τροποποιηθεί η ημερομηνία και το μέχρι 31.12.98 να γίνει 31.12.1999. Πιστεύουμε ότι αυτό είναι ό,τι καλύτερο μπορούσε να κάνει το Εθνικό Κοινοβούλιο, διότι νομίζω ότι το Εθνικό Κοινοβούλιο κάνει αυτήν τη ρύθμιση.
      Κλείνοντας θέλω να επισημάνω ότι αρκετές προτάσεις ακούστηκαν που είτε το νομοσχέδιο δεν τις συμπεριέλαβε –διότι ήταν αδύνατον να συμπεριληφθούν- είτε υπάρχουν προτάσεις που θα πρέπει να μελετηθούν, διότι τα κοινωνικοασφαλιστικά θέματα δεν είναι θέματα που κλείνουν, είτε είναι για τα ενοικιαζόμενα δωμάτια, όπως ακούστηκε για οικισμούς πάνω από δύο χιλιάδες κατοίκους. Πρόκειται για προτάσεις που ακούστηκαν από τον κ. Σιούφα, για τα τέσσερις χιλιάδες πεντακόσια με εκατό, για ιδιόμορφα προβλήματα που υπάρχουν όσον αφορά τα θέματα ασφαλιστικής ενημερότητας για τους αγροτικούς συνεταιρισμούς. Θα έλεγα ακόμη ότι και τα ΚΤΕΛ έχουν αντίστοιχο πρόβλημα. 
      Τα προβλήματα δεν σταματούν. Δεν ήταν δυνατόν να τα αντιμετωπίσουμε σήμερα. Τα προβλήματα αυτά θέλουν περισσότερο μελέτη και μπορώ να πω περισσότερη συνεργασία. Όμως τα κρατούμε και βέβαια θα έχουμε τη δυνατότητα σύντομα να τα συμπεριλάβουμε. 
      Κύριοι συνάδελφοι, ολοκληρώνω με αυτήν την παρατήρηση και με τη διευκρίνιση, κύριε Πρόεδρε, ότι στη συζητούμενη τροπολογία η ημερομηνία 31.12.1998, που είναι στην τρίτη σειρά, γίνεται 31.12.1999. Ακόμη στην τελευταία σειρά η ημερομηνία 1.1.1999 γίνεται 1.1.2000. Με αυτές τις δύο τροποποιήσεις προτείνουμε να ψηφιστεί η τροπολογία. 
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά την προαναφερθείσα τροποποίηση, η οποία έχει ως εξής:
      «‘Αρθρο…
      1. Μειώνονται, κατά παρέκκλιση των διατάξεων των περιπτώσεων α, β, γ, της παρ. 6 του άρθρου 51 του ν. 2676/1999, τα πρόσθετα τέλη και λοιπές προσαυξήσεις των οφειλόμενων εισφορών ΙΚΑ χρονικής περιόδου απασχόλησης μέχρι 31-12-1998, κατά 80%, εφόσον αυτές καταβληθούν εφάπαξ και κατά 50% εφόσον ρυθμιστεί η εξόφλησή τους σε δόσεις, με την προϋπόθεση της παράλληλης συνολικής ρύθμισης ή εξόφλησης και των τυχόν λοιπών οφειλών από 1.1.1999 και εφεξής σύμφωνα με τα άρθρα 51-55 του ν. 2676/1999».
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 1053 και ειδικό 101.
      Ερωτάται το Τμήμα: Γίνεται δεκτή η τροπολογία με γενικό αριθμό 1053 και ειδικό 101, όπως τροποποιήθηκε από τον κύριο Υπουργό;
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1053 και ειδικό 101 έγινε δεκτή, όπως τροποποιήθηκε από τον κύριο Υπουργό.
      Εισερχόμαστε στη συζήτηση της τροπολογίας με γενικό αριθμό 1047 και ειδικό 100 του κ. Παυλόπουλου.
      Ορίστε, κύριε Παυλόπουλε, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Νομίζω ότι ο κύριος Υπουργός έχει δεσμευθεί να την αντιμετωπίσει στο νομοσχέδιο που πρόκειται να έρθει από το Υπουργείο στο επόμενο Τμήμα. 
      Από τη στιγμή, μάλιστα, που δεν πρόκειται να την κάνει δεκτή, αλλά δεσμεύεται να την αντιμετωπίσει στο πλαίσιο του άλλου Τμήματος, θα παρακαλούσα πολύ να μείνουμε εδώ ως προς τη συζήτησή της και να τη συζητήσουμε ως διάταξη, όπως θα τη φέρει ο κύριος Υπουργός στο επόμενο νομοσχέδιο.
      ΠΡΟΕΔΡΕΥΩΝ (Κωνσταντίνος Βρεττός): Έχει συμφωνήσει ο κύριος Υπουργός, απ’ ό,τι κατάλαβα, να την αντιμετωπίσει.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι ένα θέμα που θα αντιμετωπισθεί, όπως και σειρά άλλων θεμάτων.
      ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων: «Σύσταση Λογαριασμού Αγροτικής Εστίας και άλλες διατάξεις» έγινε δεκτό κατ’ αρχήν και κατ’ άρθρο και η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Με τη συναίνεση του Τμήματος και ώρα 15.00’, λύεται η συνεδρίαση για αύριο ημέρα Πέμπτη 29 Αυγούστου και ώρα 10.30’, με αντικείμενο εργασιών του Τμήματος νομοθετική εργασία: μόνη συζήτηση επί της αρχής των άρθρων και του συνόλου της πρότασης νόμου αρμοδιότητας του Υπουργείου Υγείας και Πρόνοιας «Συνήγορος Υγείας και Κοινωνικών Υπηρεσιών».
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 28-8-2002   ΣΕΛ.

