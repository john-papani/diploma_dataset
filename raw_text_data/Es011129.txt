 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ ΜΔ'
Πέμπτη, 29 Νοεμβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας των Βουλευτών Δ. Σιούφα και Π. Μαντούβαλου, σελ.
3. Ανακοινώνεται ότι τη συνεδρίαση παρακολουθούν μαθητές από το Λεόντειο Λύκειο Πατησίων, σελ.
4. Συζήτηση και λήψη απόφασης επί της προτάσεως του Προέδρου της Νέας Δημοκρατίας Κ. Καραμανλή και εκατόν είκοσι ένα Βουλευτών του Κόμματός του, για σύσταση Εξεταστικής Επιτροπής με θέμα: "τη διερεύνηση των όσων εκτίθενται στην με αριθμό 53877/27-8-01 δικογραφία που έχει αποσταλεί στη Βουλή κατ' εφαρμογήν των διατάξεων του άρθρου 86 παρ. 2 εδαφ. Β' του Συντάγματος για την υπόθεση της Δημόσιας Επιχείρησης Κινητών Αξιών (Δ.Ε.Κ.Α. Α.Ε.)", σελ.
5. Αίτηση ονομαστικής ψηφοφορίας και ψηφοφορία επί της πρότασης του Προέδρου της Νέας Δημοκρατίας Κ. Καραμανλή, σελ.
6. Αίτηση ονομαστικής ψηφοφορίας και ψηφοφορία για τις αιτήσεις άρσης ασυλίας των Βουλευτών Ν. Γκατζή και Β. Κεδίκογλου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσων της Παρασκευής 30 Νοεμβρίου 2001, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση πρότασης νόμου: Ανακοινώνεται ότι 102 Βουλευτές του ΠΑΣΟΚ, 99 Βουλευτές της Νέας Δημοκρατίας, 3 Βουλευτές του Κ.Κ.Ε., 3 Βουλευτές του ΣΥΝ και 2 Ανεξάρτητοι Βουλευτές κατέθεσαν πρόταση νόμου: "Περί ιδρύσεως Διεθνούς Ακαδημίας Ελευθερίας", σελ.
2. Κατάθεση σχεδίων νόμων: 
α) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας: "Κύρωση της Σύμβασης του 1999 για την επισιτιστική βοήθεια μετά των παραρτημάτων Α και Β αυτής", σελ.
β) Οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, Δικαιοσύνης και Οικονομικών καταθέτουν σχέδιο νόμου: "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις", σελ.
3. Κατάθεση Εκθέσεων για αιτήσεις άρσης ασυλίας. 
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις για την άρση της ασυλίας των Βουλευτών κυρίων Λ. Γρηγοράκου, Θ. Πάγκαλου, Σ. Παπαδόπουλου και Κ. Τασούλα, σελ.

ΟΜΙΛΗΤΕΣ
Α. Επί της προτάσεως για σύσταση Εξεταστικής Επιτροπής:
ΑΝΔΡΕΟΥΛΑΚΟΣ Α., σελ.
ΑΝΘΟΠΟΥΛΟΣ Ι., σελ.
ΑΚΡΙΒΑΚΗΣ Α., σελ.
ΑΛΟΓΟΣΚΟΥΦΗΣ Γ., σελ.
ΓΚΟΥΣΚΟΣ Δ., σελ.
ΔΑΣΚΑΛΑΚΗΣ Γ., σελ.
ΕΒΕΡΤ Μ., σελ.
ΘΩΜΑΣ Γ., σελ.
ΚΑΛΛΙΩΡΑΣ Η., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΑΡΟΣ Ν., σελ.
ΚΑΨΗΣ Ι., σελ.
ΚΕΔΙΚΟΓΛΟΥ Β., σελ.
ΚΩΝΣΤΑΝΤΟΠΟΥΛΟΣ Ν., σελ.
ΚΩΣΤΟΠΟΥΛΟΣ Δ., σελ.
ΛΑΦΑΖΑΝΣΗ Π., σελ.
ΛΕΟΝΤΑΡΙΔΗΣ Θ., σελ.
ΛΟΒΕΡΔΟΣ Α., σελ.
ΛΥΚΟΥΡΕΖΟΣ Α., σελ.
ΜΑΚΡΥΠΙΔΗΣ Α., σελ.
ΜΑΝΤΕΛΗΣ Α., σελ.
ΜΠΕΝΑΚΗ - ΨΑΡΟΥΔΑ Α., σελ.
ΠΑΠΑΘΑΝΑΣΙΟΥ Ι., σελ.
ΠΑΠΑΝΤΩΝΙΟΥ Γ., σελ.
ΠΑΥΛΟΠΟΥΛΟΣ Π., σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Κ., σελ.
ΣΠΥΡΙΟΥΝΗΣ Κ., σελ.
ΤΣΙΠΛΑΚΟΣ Κ., σελ.
ΤΣΙΠΡΑΣ Β., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΥΣΑΝΘΑΚΟΠΟΥΛΟΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΜΔ΄
Πέμπτη 29 Νοεμβρίου 2001

Αθήνα, σήμερα στις 29 Νοεμβρίου 2001, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Φασούλα, Βουλευτή Α' Πειραιώς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη διαφωνία μεταξύ των μελών του Δημοτικού Συμβουλίου του Δήμου Παραλίας σχετικά με την καταλληλότητα του πόσιμου νερού στην περιοχή Ροϊτίκων Αχαϊας.
2) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις οικοδομικές εργασίες στις οδούς Κορίνθου και Γερμανού στην Πάτρα.
3) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το Κέντρο Υγείας στην Κλειτορία Αχαϊας το οποίο λειτουργεί με ανεπαρκές ιατρικό προσωπικό και δίχως ασθενοφόρο.
4) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το αίτημα του Δήμου Πάτρας σχετικά με την παραχώρηση του οικήματος της Τράπεζας Ελλάδας για τις ανάγκες της Πάτρας ως Πολιτιστικής Πρωτεύουσας του 2006.
5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το οδικό δίκτυο Κορίνθου - Πατρών - Πύργου του οποίου η ανακατασκευή καθυστερεί ενόψει της Ολυμπιάδας του 2004.
6) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επίσπευση του έργου της διαπλάτυνσης της οδού Πατρών - Κλάους.
7) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις κινητοποιήσεις των καθαριστριών των Δημοσίων Σχολείων Πρωτοβάθμιας και Δευτεροβάθμιας Εκπαίδευσης.
8) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το πρόβλημα των κατοίκων σε περιοχές της Πάτρας από τους λαθρομετανάστες.
9) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την εξαφάνιση των ράντζων από τα νοσοκομεία Πατρών λόγω της επίσκεψης του υφυπουργού.
10) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία Ιατροί του ΙΚΑ Καστοριάς διαμαρτύρονται γιατί η Νομαρχιακή Μονάδα Υγιεινής Καστοριάς διευθύνεται από ιατρό χωρίς ειδικότητα.
11) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Τεχνικό Επιμελητήριο Ελλάδας - Τμήμα Δυτικής Μακεδονίας διαμαρτύρεται για τη μείωση της μέσης Τιμής Ζώνης για τη Δυτική Μακεδονία και ζητεί την αύξησή της.
12) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η κυρία Μαρία Ελευθεριάδου ζητεί την επίλυση συνταξιοδοτικού της προβλήματος.
13) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η 'Ενωση Αξιωματικών Αστυνομίας Δυτικής Μακεδονίας ζητεί την επίλυση οικονομικών και λοιπών αιτημάτων των μελών της.
14) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Ανδανίας Μεσσηνίας ζητεί τη χορήγηση στους σεισμόπληκτους της περιοχής του της δαπάνης για την έκδοση οικοδομικής άδειας καθώς και της δαπάνης πληρωμής των ασφαλιστικών εισφορών προς το ΙΚΑ.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Νίκος Λεμπιδάκης, νομικός, οικονομολόγος, ζητεί την αναγνώριση του χρόνου άσκησης καθηκόντων του ως Κρατικού Λειτουργού βάσει του Ν. 2738/99 ως χρόνου άσκησης καθηκόντων βαθμού Συνταγματάρχη.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Κρήτης υποβάλλει προτάσεις για τα έργα ανάπλασης και προστασίας της νήσου Κουφονησίου.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Αγροτικοί Σύλλογοι και ο Σύλλογος Κρητών Παραγωγών Ιεράπετρας Κρήτης διαμαρτύρονται για τις απεριόριστες εισαγωγές κηπευτικών από τρίτες χώρες.
18) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία η 'Ενωση Αγροτικών Συνεταιρισμών Δερβενίου Κορινθίας διαμαρτύρεται για την εισαγωγή λεμονιών από χώρες μη μέλη της Ευρωπαϊκής 'Ενωσης.
19) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η 'Ενωση Ποδοσφαιρικών Σωματείων Πειραιά ζητεί την αστυνομική παρουσία κατά τη διεξαγωγή αγώνων ερασιτεχνικού ποδοσφαίρου.
20) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Συντονιστική Επιτροπή Αγώνα κατά της εγκατάστασης του βιολογικού καθαρισμού στην νήσο Αίγινας ζητεί τη μη εγκατάσταση του βιολογικού καθαρισμού στο Δημοτικό Διαμέρισμα Μεσαγρού Αίγινας για περιβαλλοντικούς, τεχνικούς και τουριστικούς λόγους.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία συμβασιούχοι με το Εθνικό Κέντρο Πιστοποίησης ζητούν την επαγγελματική τους αποκατάσταση από κατάλληλα εποπτευόμενα νομικά πρόσωπα του Υπουργείου Εργασίας.
22) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Δήμαρχος Ανακτορίου Αιτωλ/νίας διαμαρτύρεται για τις σημαντικές φθορές που έχει υποστεί η διατηρητέα πέτρινη προβλήτα του λιμένα της Βόνιτσας.
23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο Περιστερίου Αττικής διαμαρτύρεται για τη διακοπή των εργασιών ανέγερσης του κτιρίου του 16ου Γυμνασίου του Δήμου του.
24) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί τη στελέχωση των τοπικών υπηρεσιών του ΟΑΕΔ.
25) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου και Λυκείου Τροπαίων Αρκαδίας ζητεί την τοποθέτηση καθηγητή Πολιτικής Οικονομίας στο πιο πάνω Σχολείο.
26) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Καστανοχωρίων Ιωαννίνων διαμαρτύρεται για την μελετώμενη υποβάθμιση του Ταχυδρομικού Γραφείου Καλεντζίου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 916/8-8-2001 ερώτηση δόθηκε με το υπ' αριθμ. 1305/30-8-2001 έγγραφο από τον Υπουργό Εθνικής Οικονομίας η ακόλουθη απάντηση:
"Σε απάντηση της ερώτησης 916/8-8-2001 του Βουλευτή κ. Δ. Σιούφα, σας γνωρίζουμε ότι η Έρευνα Εργατικού Δυναμικού διενεργείται τέσσερις (4) φορές ετησίως, κάθε τρίμηνο. Τα αποτελέσματα του Δ' τριμήνου 2000, όπως αυτά ανακοινώθηκαν με το δελτίο τύπου της 13ης Ιουλίου, είναι προσωρινά. Τα οριστικά αποτελέσματα θα ανακοινωθούν, ως είθισται, μετά την ολοκλήρωση της Έρευνας.
Ο Υπουργός
Γ. ΠΑΠΑΝΤΩΝΙΟΥ"
2. Στην με αριθμό 648/20-7-2001 ερώτηση δόθηκε με το υπ' αριθμ. 1860/5-9-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 648/20-7-2001 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Σχετικά με το καταφύγιο Άγριας Ζωής στο Βρουχά Λασιθίου Κρήτης, αναφέρονται τα εξής:
Το καθεστώς των Καταφυγίων Άγριας Ζωής διέπεται από τις διατάξεις του ν. 2637/98 (άρθρο 57).
Σύμφωνα με αυτές τις διατάξεις τα Καταφύγια Άγριας Ζωής μπορούν να περιλαμβάνουν δημόσιες και ιδιωτικές εκτάσεις και εντός αυτών:
α. Επιτρέπεται να ασκείται η καλλιέργεια γεωργικών εκτάσεων, χωρίς κανέναν περιορισμό.
β. Επιτρέπεται η εκτέλεση έργων αναδασμού, τουριστικών και βιομηχανικών εγκαταστάσεων κλπ. με την υποχρέωση να υποβληθεί Μελέτη Περιβαλλοντικών Επιπτώσεων Τύπου Α.
γ. Εντός των Καταφυγίων Άγριας Ζωής δεν επιτρέπεται η θήρα καθώς και η δημιουργία νέου οικισμού.
δ. Η εκτός σχεδίου δόμηση ιδιωτικών εκτάσεων εντός καταφυγίων επιτρέπεται απρόσκοπτα σύμφωνα με τις διατάξεις της πολεοδομικής Νομοθεσίας και δεν απαιτείται Μελέτη Περιβαλλοντικών Επιπτώσεων (ΜΠΕ).
Σύμφωνα με τα παραπάνω θεωρούμε ότι η καλή πληροφόρηση για το τι προβλέπει το άρθρο 57 του νόμου 2637/98 για τα Καταφύγια Άγριας Ζωής, θα διασκεδάσει τους φόβους και θα κάμψει τις αντιρρήσεις του Δημοτικού Διαμερίσματος Βρουχά του Δήμου Αγίου Νικολάου Κρήτης.
Ο Υφυπουργός
Φ. ΧΑΤΖΗΜΙΧΑΛΗΣ"
3. Στην με αριθμό 771/26-7-2001 ερώτηση δόθηκε με το υπ' αριθμ. 2777/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 771/26-7-2001 που κατέθεσε στη Βουλή ο Βουλευτής κ. Ιωάννης Βάινας σχετικά με το ωράριο εργασίας των οδηγών φορτηγών αυτοκινήτων, σας πληροφορούμε τα παρακάτω:
Ο χρόνος οδήγησης, τα διαλείμματα και οι περίοδοι ανάπαυσης των πληρωμάτων οχημάτων που εκτελούν οδικές μεταφορές στο εσωτερικό της Κοινότητας καθορίζονται από τον Κανονισμό 3820/ΕΟΚ/20-12-1985 του Συμβουλίου των Ευρωπαϊκών Κοινοτήτων. Σύμφωνα με το άρθρο 7 του ανωτέρω Κανονισμού μετά από οδήγηση 4,5 ωρών ακολουθεί διάλειμμα τουλάχιστον 45 λεπτών ενώ για κάθε περίοδο 24 ωρών ο οδηγός πρέπει να έχει ελάχιστη περίοδο ημερήσιας ανάπαυσης 11 συνεχών ωρών (άρθρο 8).
Τα θέματα ελέγχου του ωραρίου εργασίας των οδηγών ανήκουν στην αρμοδιότητα του Υπουργείου Εργασίας σύμφωνα με το π.δ. 477/89.
Ο Υπουργός
ΧΡΗΣΤΟΣ ΒΕΡΕΛΗΣ"
4. Στην με αριθμό 748/25-7-01 ερώτηση δόθηκε με το υπ'αριθμ. 2800/5-9-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 748/25-07-01, που κατέθεσε στη Βουλή ο Βουλευτής κ. Ευτ. Κοντομάρης, σχετικά με την επιβολή τέλους για τα αεροδρόμια, σύμφωνα και με το με αριθμ.πρωτ. ΥΠΑ / Δ13/ Α/ 35195/ 1730/ 22-08-01, έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω: 
Από την καθιέρωση του ΤΕΑΑ, και μέχρι τον Απρίλιο του 2001, σύμφωνα με τα διαθέσιμα στοιχεία της Τράπεζας Ελλάδος, στον λογ/σμό του Αεροδρομίου της Κέρκυρας, οι συνολικές καταθέσεις από το ΤΕΑΑ, ανέρχονται στο ποσό των 37.794.441.442 δρχ. 
Με βάση τα τηρούμενα στην Υπηρεσία Πολιτικής Αεροπορίας, στοιχεία, από το ανωτέρω ποσό και σύμφωνα με την πρόβλεψη του Νόμου, έχει μεταφερθεί το ποσόν των 30.818.724.717. δρχ. 
Το υπόλοιπο του λογαριασμού του εν λόγω αεροδρομίου μέχρι τον Απρίλιο του 2001, ανέρχεται στο ποσό των 6.975.716.725 δρχ. 
Ειδικότερα, σε ό,τι αφορά εκτέλεση έργων στο αεροδρόμιο Κέρκυρας, οι απορροφήσεις από το Τέλος Εκσυγχρονισμού , ανέρχονται σε 4 δις δρχ. ενώ στην διάρκεια του 2001 έχουν απορροφηθεί 100 εκατ. δρχ. περίπου. 
Τα έργα αυτά αναλύονται ως ακολούθως: 
1. Αναβάθμιση πεδίου ελιγμών.
2. Κατασκευή αποστραγγιστικού συστήματος. 
3. Κατασκευή δαπέδου ελαφρών αεροσκαφών. 
4. Κατασκευή περιφερειακού δρόμου και περίφραξης. 
5. Επέκταση κτιρίου αεροσταθμού. 
Επισημαίνεται ότι το πέραν των 4 δις δρχ. διατεθέν ποσό έχει χρησιμοποιηθεί για την ανάπτυξη και τον εκσυγχρονισμό λοιπών αερολιμένων της χώρας, σύμφωνα με τις ισχύουσες εθνικές διατάξεις (άρθρο 16, παρ. 10 του ν.2892/01- ΦΕΚ 46 Α) και σύμφωνα με την αρχή του Διεθνούς Οργανισμού Πολιτικής Αεροπορίας (ICAO) της δια-περιφερειακής χρηματοδότησης (cross - subsidization) αερολιμένων οι οποίοι ανήκουν στο ίδιο δίκτυο.
Ο Υπουργός
ΧΡΗΣΤΟΣ ΒΕΡΕΛΗΣ"
5. Στην με αριθμό 774/26-7-01 ερώτηση δόθηκε με το υπ'αριθμ. 831/10-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 774/26-7-2001 την οποία κατέθεσε ο Βουλευτής κ. Κων. Τσιπλάκης και αφορά στην επανακατάταξη των σχολείων Δευτεροβάθμιας Εκπαίδευσης του Ν. Σερρών σε κατηγορίες, βάσει των οποίων μοριοδοτούνται για τις μεταθέσεις οι εκπαιδευτικοί που υπηρετούν σε αυτά, σας γνωρίζουμε ότι αυτή πραγματοποιείται με απόφαση του Υπουργού Εθνικής Παιδείας και Θρησκευμάτων σύμφωνα με τις διατάξεις του άρθρου 16 παρ 8(α) του Π.Δ.50/96 (ΦΕΚ 45 Α΄), όπως τροποποιήθηκε από τα Π.Δ.100/97 (ΦΕΚ 94 Α΄) και 39/98 (ΦΕΚ 94 Α΄ και 43 Α΄), με βάση τα παρακάτω κριτήρια: 
1. τον πληθυσμό της έδρας των σχολείων, 
2. τις συνθήκες διαβίωσης εκεί των εκπαιδευτικών, 
3. την οργανικότητα, 
4. την απόστασή τους από την έδρα του νομού, 
5. τις συγκοινωνιακές συνθήκες και 
6. το υψόμετρο. 
Τα στοιχεία αυτά εξετάζονται σε συνεργασία με τα Περιφερειακά Υπηρεσιακά Συμβούλια που εισηγούνται σχετικά, τις Δευτεροβάθμιες Συνδικαλιστικές Οργανώσεις που διατυπώνουν τη γνώμη τους και την πρόταση του Κεντρικού Υπηρεσιακού Συμβουλίου Δευτεροβάθμιας Εκπαίδευσης (Κ.Υ.Σ.Δ.Ε.). 
Όσον αφορά την "αναδρομική" μοριοδότηση, είναι γνωστό ότι οι πράξεις της Διοίκησης οφείλουν να είναι σύμφωνες με τη νομοθεσία που ισχύει κατά το χρόνο της εκδόσεώς τους. Επομένως, αφού τα στοιχεία (ατομικά και υπηρεσιακά) κάθε εκπαιδευτικού αξιολογούνται κάθε φορά που εξετάζεται η αίτηση μετάθεσης, η αξιολόγηση αυτή θα πρέπει να γίνεται με βάση την ισχύουσα απόφαση που προβλέπει τις κατηγορίες των σχολείων και την αντίστοιχη μοριοδότησή τους .
Ο καθορισμός και επομένως και η διαδικασία επανακαθορισμού των παραμεθόριων και προβληματικών περιοχών, που συνεπάγεται τη χορήγηση επιδομάτων στους δημοσίους υπαλλήλους των περιοχών αυτών έγκειται στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης, στο οποίο και διαβιβάζούμε αντίγραφο της ερώτησης.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
6. Στην με αριθμό 781/26-7-01 ερώτηση δόθηκε με το υπ΄ αριθμό 479/31-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 781/26.07.2001 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
Η προσωπικότητα του Μεγάλου Αλεξάνδρου έχει καταγραφεί και η Ελληνική Πολιτεία τον τιμά με τον έφιππο Ανδριάντα που βρίσκεται σε περίοπτη θέση στην πόλη της Θεσσαλονίκης.
Και άλλες ελληνικές πόλεις με πρωτοβουλίες φορέων της τοπικής Αυτοδιοίκησης έχουν ανεγείρει ανδριάντες του Μ. Αλεξάνδρου. Σ΄ αυτές τις περιπτώσεις και σε άλλες μελλοντικές πρωτοβουλίες φορέων το ΥΠ.ΠΟ. προσφέρει σταθερά και με μεγάλη προθυμία τεχνογνωσία και οικονομική συνδρομή.
Ωστόσο, η μέριμνα για τη δημιουργία μνημείων, ανδριάντων, προτομών κ.λπ. εντάσσεται στις αρμοδιότητες της Τοπικής Αυτοδιοίκησης α΄ και β΄ βαθμού.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
7. Στην με αριθμό 789/26-7-01 ερώτηση δόθηκε με το υπ΄ αριθμό 835/4-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
" Απαντώντας στην ερώτηση με αριθμό 789/26-7-01 την οποία κατέθεσε ο Βουλευτής κ. Αναστάσιος Σπηλιόπουλος σχετικά με τη στελέχωση των σχολικών Βιβλιοθηκών με βιβλιοθηκονόμους, σας γνωρίζουμε τα εξής:
Το ΥΠΕΠΘ αντιμετωπίζει με ιδιαίτερο ενδιαφέρον το θέμα της στελέχωσης των Σχολικών Βιβλιοθηκών με βιβλιοθηκονόμους χωρίς βεβαίως να παραθεωρεί τις υφιστάμενες συνθήκες και τις δυνατότητές του, γνωρίζοντας ότι οι Σχολικές Βιβλιοθήκες για να λειτουργήσουν αποτελεσματικά, έχουν ανάγκη εξειδικευμένου προσωπικού. Αυτός είναι ο λόγος για τον οποίο απασχολήθηκαν βιβλιοθηκονόμοι για τις σαράντα εννέα (49) Σχολικές Βιβλιοθήκες της Πιλοτικής Εφαρμογής με σύμβαση έργου.
Παρά το γεγονός ότι η ημερομηνία λήξης της σύμβασης των απασχοληθέντων βιβλιοθηκονόμων ήταν σε γνώση τους εκ των προτέρων, το ΥΠΕΠΘ επεξεργάζεται τρόπους νέας απασχόλησης των Βιβλιοθηκονόμων στο μέτρο που επιτρέπουν τα οικονομικά δεδομένα, η επιλεξιμότητα των δαπανών από το Γ΄ ΚΠΣ και το θεσμικό πλαίσιο.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
8. Στην με αριθμό 792/26-7-01 ερώτηση/ΑΚΕ 90 δόθηκε με το υπ΄ αριθμό 979/5-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 792/90/26-7-01 ερώτηση και ΑΚΕ που κατατέθηκε στη Βουλή από το Βουλευτή κ. Αθ. Γιαννόπουλο αναφορικά με απόφαση του ΔΣ του Τζάνειου Νοσοκομείου Πειραιά για τη λειτουργία του νοσοκομείου στο διάστημα 17 Ιουλίου έως 31 Αυγούστου, σας πληροφορούμε τα εξής:
1. Σχετικά με την απόφαση του ΔΣ του Τζάνειου Νοσοκομείου για τον περιορισμό των κρεβατιών της Μ.Ε.Θ. και των χειρουργικών Τραπεζιών του Νοσοκομείου, σας διαβιβάζουμε το από 25-7-01 Δελτίο Τύπου του Προέδρου -Γεν. Δ/ντη του Γ. ΠΕΣΥ Αττικής κ. Δημ. Σερεμέτη όπου δίνονται στοιχεία αναφορικά με το θέμα.
2. Με την αρ.πρωτ Υ10β/38590/30-3-01. Απόφαση με ΘΕΜΑ: " Έγκριση προκήρυξης πλήρωσης θέσεων τακτικού προσωπικού στα Νοσηλευτικά Ιδρύματα, Κέντρα Υγείας και Π. Π. Ιατρεία της Περιφέρειας Αττικής", εγκρίθηκε η προκήρυξη πλήρωσης θέσεων τακτικού προσωπικού, κατά κλάδο και ειδικότητα, μεταξύ άλλων για το ΠΕΡΙΦ. ΓΕΝ. ΝΟΣΟΚΟΜΕΙΟ ΠΕΙΡΑΙΑ "ΤΖΑΝΕΙΟ" ως εξής:
Τρεις (3) θέσεις του κλάδου ΠΕ Νοσηλευτικής, και σε περίπτωση έλλειψης υποψηφίων του κλάδου αυτού, τρεις (3) θέσεις του κλάδου ΤΕ Νοσηλευτικής.
Σαράντα έξι (46) θέσεις του κλάδου ΤΕ Νοσηλευτικής, και σε περίπτωση έλλειψης υποψηφίων του κλάδου αυτού, σαράντα έξι (46) θέσεις του κλάδου ΔΕ Νοσηλευτικής.
Δέκα (10) θέσεις του κλάδου ΔΕ Νοσηλευτικής.
Δέκα οκτώ (18) θέσεις του κλάδου ΥΕ Βοηθητικού Υγειονομικού Προσωπικού, από τις οποίες εννέα (9) θέσεις με ειδικότητα Μεταφορέων Ασθενών και εννέα (9) θέσεις με ειδικότητα Βοηθών Θαλάμου.
Η Υφυπουργός
ΧΡΙΣΤΙΝΑ ΣΠΥΡΑΚΗ"
9. Στην με αριθμό 906/7-8-01 ερώτηση δόθηκε με το υπ΄ αριθμό 491/31-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ΄αριθμ. 906/7-8-2001 ερώτηση του Βουλευτή κ. Στέλιου Παπαθεμελή, σας γνωρίζουμε τα εξής:
Το καθολικό της Ι. Μ. Μεταμορφώσεως του Σωτήρος Ζάβορδας Γρεβενών, αποτελεί ναό, σταυροειδή εγγεγραμμένο με τρούλο, αθωνικού τύπου που διασώζει στο εσωτερικό του τοιχογραφίες 16ου και 19ου αιώνα. 'Εχει κηρυχθεί διατηρητέο μνημείο με την υπ΄ αριθμ. 4701/3-3-1967 υπουργική απόφαση (ΦΕΚ Β΄ 138/16-3-1967).
Για την αποκατάσταση του μνημείου υπάρχει εγκεκριμένη μελέτη. ΄Ηδη η αρμόδια Εφορεία ολοκλήρωσε τις εργασίες κατασκευής προσωρινού στεγάστρου εργασίας για την προστασία του μνημείου από τις καιρικές συνθήκες με προϋπολογισμό 25.000.000 δρχ., ενώ στη φάση της ολοκλήρωσης βρίσκεται μελέτη συντήρησης των τοιχογραφιών του καθολικού. Η Εφορεία έχει προτείνει την ένταξη της στερέωσης - αποκατάστασης του καθολικού στο Γ΄ ΚΠΣ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
10. Στην με αριθμό 345/6.7.01 ερώτηση δόθηκε με το υπ' αριθμ. 504/21.8.01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 345/6.7.01 των Βουλευτών κυρίων Ο. Κολοζώφ και Λιάνας Κανέλλη, σας γνωρίζουμε τα εξής:
Η Διοίκηση του Υπουργείου Εξωτερικών έχει ασχοληθεί σοβαρά με την δυνατότητα μονιμοποίησης των συμβασιούχων υπαλλήλων αορίστου χρόνου της Εξωτερικής Υπηρεσίας και έχει καταβάλλει προσπάθειες ώστε το θέμα να ρυθμιστεί συνολικά και οπωσδήποτε νομοθετικά, με τη σύμπραξη και των συναρμοδίων Υπουργείων, στα πλαίσια των δημοσιονομικών δυνατοτήτων που υπάρχουν.
Όσον αφορά στο ειδικότερο πρόβλημα το οποίο προέκυψε πρόσφατα με τη θέσπιση από τις Αυστραλιανές Αρχές, ανωτάτου ορίου παραμονής (10) ετών στο διοικητικό προσωπικό των εκεί διπλωματικών αποστολών, αυτό δημιουργεί, πράγματι, σοβαρά προβλήματα στους εκεί επί συμβάσει υπαλλήλους των Αρχών μας. Για το λόγο αυτό θα γίνει παρέμβαση της Πρεσβείας της Ελλάδας στη Καμπέρα προς το Αυστραλιανό Υπουργείο Εξωτερικών και της αρμόδιας Διεύθυνσης Ασίας, Ωκεανίας του Υπουργείου Εξωτερικών στον εδώ Πρέσβη της Αυστραλίας, μόλις εκείνος επιδώσει τα διαπιστευτήριά του, τόσο για ανθρωπιστικούς λόγους, όσο και με βάση τη Σύμβαση της Βιέννης περί διπλωματικών σχέσεων του 1961, η οποία δεν περιέχει διατάξεις που να θεσπίζουν κατώτατο ή ανώτατο χρονικό όριο στην παραμονή ενός προσώπου ως μέλους του προσωπικού μίας διπλωματικής αποστολής.
Ο Υπουργός
ΓΙΩΡΓΟΣ ΠΑΠΑΝΔΡΕΟΥ"
11. Στην με αριθμό 540/6.7.01 ερώτηση δόθηκε με το υπ' αριθμ. 531/21.8.01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 540/6.7.01 του Βουλευτή κ. Π. Λαφαζάνη και σ' ό,τι μας αφορά, σας γνωρίζουμε τα εξής:
'Όπως είναι γνωστό, η Συνθήκη Εγκαθίδρυσης της Κυπριακής Δημοκρατίας διέπει μέχρι και σήμερα το καθεστώς λειτουργίας των κυρίαρχων βρετανικών βάσεων, που αποτελούν στρατιωτικές εγκαταστάσεις.
Όσον αφορά την ουσία του θέματος εγκατάστασης νέας, εξαιρετικά μεγάλης ισχύος, κεραίας στη βρετανική βάση Ακρωτηρίου, σύμφωνα με πληροφορίες μας, στις 4.7.01, κατά τη διάρκεια συνάντησης του Υπουργού Εξωτερικών της Κύπρου με τον Βρετανό Ύπατο Αρμοστή κ. Clay, επιτεύχθηκε καταρχήν συμφωνία-πλαίσιο, αποτελούμενη από τα εξής τρία σημεία:
1. Επανέναρξη διαβουλεύσεων διπλωματών και εμπειρογνωμόνων Κυπριακής Δημοκρατίας - Μ. Βρετανίας.
2. Διενέργεια μετρήσεων και περιβαλλοντικής μελέτης από τεχνικούς της Κυπριακής Δημοκρατίας και
3. Προσωρινή αναστολή εργασιών για την εγκατάσταση της κεραίας.
Η έκρυθμη κατάσταση που δημιουργήθηκε στη βρετανική βάση του Ακρωτηρίου στις αρχές Ιουλίου, εκτονώθηκε με την προσωπική παρέμβαση του Προέδρου Κληρίδη, ο οποίος σε γραπτή ανακοίνωσή του τόνισε ότι: "θέματα που άπτονται εθνικών συμφερόντων και σχετίζονται με το μέλλον και την επιβίωση του τόπου και του λαού, με την ευόδωση του αγώνα για απαλλαγή από την τουρκική κατοχή και με την ενταξιακή πορεία, πρέπει να αποφασίζονται και να μεθοδεύονται από την υπεύθυνη ηγεσία του τόπου, όπως εκφράζεται μέσα από την κυβερνητική πολιτική και τις αποφάσεις του Εθνικού Συμβουλίου".
Ο Υπουργός
ΓΙΩΡΓΟΣ ΠΑΠΑΝΔΡΕΟΥ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία σαράντα έξι μαθητές και δύο συνοδοί καθηγητές από το Λεόντειο Λύκειο Πατησίων.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Κύριοι συνάδελφοι, έχω την τιμή να ανακοινώσω το δελτίο των επικαίρων ερωτήσεων της Παρασκευής 30 Νοεμβρίου 2001.
ΕΠΙΚΑΙΡΕΣ ΕΡΩΤΗΣΕΙΣ
Α. Επίκαιρες Ερωτήσεις Πρώτου Κύκλου ('Αρθρο 130 παρ. 2 και 3 Καν.Βουλης)
1. Η με αριθμό 191/28.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κοτσώνη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη των απαραίτητων μέτρων, για την προστασία, από τη διάβρωση, των ακτών του Κορινθιακού κόλπου.
2. Η με αριθμό 189/28.11.2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με την καθυστέρηση καταβολής των επιδοτήσεων στους ελαιοπαραγωγούς κλπ.
3. Η με αριθμό 194/28.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων για την αντιμετώπιση των λειτουργικών προβλημάτων των Τεχνικών Επαγγελματικών Εκπαιδευτηρίων (ΤΕΕ).
ΕΠΙΚΑΙΡΕΣ ΕΡΩΤΗΣΕΙΣ
Β. Επίκαιρες Ερωτήσεις Δεύτερου Κύκλου (Άρθρο 130 παρ. 2 και 3 Καν.Βουλής)
1. Η με αριθμό 199/28.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με τις διαδικασίες για την καταβολή της επιδότησης του ελαιολάδου, εσοδείας 2000-2001.
2. Η με αριθμό 190/28.11.2001 επίκαιρη ερώτηση της Βουλευτού της Νέας Δημοκρατίας κας Έλσας Παπαδημητρίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ολοκλήρωση του έργου για την αποκατάσταση της ποιότητας των υπόγειων υδροφορέων του Νομού Αργολίδας.
3. Η με αριθμό 195/28.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους εκπαιδευτικούς των Δημοσίων Ινστιτούτων Επαγγελματικής Κατάρτισης (ΙΕΚ).
4. Η με αριθμό 192/28.11.2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Οικονομίας και Οικονομικών, Γεωργίας, σχετικώς με τη λήψη μέτρων για την επίλυση του προβλήματος της ανεπαρκούς αγροτικής παραγωγής του εισοδήματος."
ΠΡΟΕΔΡΟΣ (Απόστολος Κακλαμάνης): Εισερχόμαστε στην
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκατίας κ. Κώστα Καραμανλή και εκατόν είκοσι ένα (121) Βουλευτών του Κόμματός του, για σύσταση Εξεταστικής Επιτροπής, με αντικείμενο "τη διερεύνηση των όσων εκτίθενται στην με αριθμό 53877/27.8.2001 δικογραφία που έχει αποσταλεί στη Βουλή κατ' εφαρμογήν των διατάξεων του άρθρου 86 παρ. 2 εδαφ. β΄ του Συντάγματος για την υπόθεση της Δημόσιας Επιχείρησης Κινητών Αξιών (Δ.Ε.Κ.Α. Α.Ε.)".
Έχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων για την οργάνωση της συζήτησης, όπως έχει γίνει και στο παρελθόν στη συζήτηση παρομοίων προτάσεων με εφαρμογή της παραγράφου 5 του άρθρου 65 του Κανονισμού. Δηλαδή να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: Τρεις Βουλευτές από το κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα δύο κόμματα ...
ΒΑΣΙΚΗΣ ΚΕΔΙΚΟΓΛΟΥ: Είμαστε και εμείς, κύριε Πρόεδρε, οι Ανεξάρτητοι.
ΠΡΟΕΔΡΟΣ (Απόστολος Κακλαμάνης): Καθ' όλη τη διάρκεια της συζητήσεως θα παρακαλέσω -από τώρα το λέγω- δεν θα γράφεται καμία διακοπή αν πρώτα δεν ζητηθεί η άδεια και η έγκριση του Προέδρου ή του ομιλούντος κατά την ώρα της διακοπής. 
... εκτός από τους Προέδρους των κοινοβουλευτικών ομάδων και τους Κοινοβουλευτικούς Εκπροσώπους. Μετά από τους συναδέλφους αυτούς όποιος άλλος συνάδελφος θέλει να μιλήσει θα εγγραφεί με το ηλεκτρονικό σύστημα. 
Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι είκοσι λεπτά. Ο δεύτερος ομιλητής από το ΠΑΣΟΚ και τη Νέα Δημοκρατία να μιλήσουν δεκαπέντε λεπτά και ο τρίτος ομιλητής από το ΠΑΣΟΚ και τη Νέα Δημοκρατία δέκα λεπτά. Σύμφωνα με τον Κανονισμό, οι συνάδελφοι που θα εγγραφούν στον κατάλογο με το ηλεκτρονικό σύστημα θα μιλήσουν πέντε λεπτά. 
Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των κοινοβουλευτικών ομάδων θα μιλήσουν μέχρι είκοσι λεπτά, όπως προβλέπει ο Κανονισμός. Εάν προηγηθεί η ομιλία του Προέδρου της κοινοβουλευτικής ομάδος, ο αναπληρωτής θα μετάσχει στη συζήτηση σύμφωνα με τους ορισμούς του άρθρου 167 παράγραφος 2 του Κανονισμού. Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 97 παράγραφοι 1 έως 3 του Κανονισμού.
Εφόσον αποδεχθείτε, κύριοι συνάδελφοι, αυτή την πρόταση, σας ενημερώνω ότι τα κόμματα έχουν υποδείξει: Από τη Νέα Δημοκρατία τους κυρίους Γεώργιο Αλογοσκούφη, Άννα Μπενάκη-Ψαρούδα και Δημήτριο Κωστόπουλο.
Από το ΠΑΣΟΚ τους κυρίους Αναστάσιο Μαντέλη, Ανδρέα Λοβέρδο και Διονύσιο Γκούσκο. 
Από το Κομμουνιστικό Κόμμα τον κ. Αντώνη Σκυλλάκο και από το Συνασπισμό της Αριστεράς και της Προόδου θα μιλήσει ο Πρόεδρος του κόμματος κ. Νικόλαος Κωνσταντόπουλος.
Επίσης σας ενημερώνω ότι όσοι συνάδελφοι επιθυμούν να λάβουν το λόγο μπορούν να εγγραφούν με την κάρτα τους μέχρι το τέλος της ομιλίας του δεύτερου ομιλητή, δηλαδή του κ. Μαντέλη. Πρώτος ομιλητής θα είναι ο κ. Αλογοσκούφης και μετά ο κ. Μαντέλης.
Τέλος, ανάλογα με τον αριθμό των Βουλευτών που θα εγγραφούν θα ορίσουμε και το χρόνο πέρατος της συζήτησης. Αμέσως μετά θα ακολουθήσει ονομαστική ψηφοφορία για την αποδοχή ή όχι της πρότασης. 
Έχουμε ορίσει για σήμερα επίσης όπως σας έχει κοινοποιηθεί η ημερήσια διάταξη, τη διεξαγωγή της μυστικής ψηφοφορίας για τις αιτήσεις άρσεως ασυλίας που εκκρεμούν και θα ζητήσω από το Σώμα να διεξαχθούν μαζί οι δύο ψηφοφορίες. 
Θέλω να σας παρακαλέσω, κυρίες και κύριοι συνάδελφοι, επειδή θα οριστεί ένας χρόνος διακοπής, αν μέχρι την ώρα εκείνη συνεχίζεται η συζήτηση -εάν έχει ολοκληρωθεί νωρίτερα θα έχουμε κλείσει τη συζήτηση νωρίτερα, μετά τον οποίον θα προχωρήσουμε στην ψηφοφορία- είναι σωστό να σεβαστούν όλοι οι ομιλητές το χρόνο που θα έχουν εάν συμφωνήσετε με την πρόταση της Διάσκεψης των Πρόεδρων. Παρακαλώ να σεβαστούμε απολύτως το χρόνο αυτό, παρακάλεσα και τα άλλα μέλη του Προεδρείου να είναι απόλυτοι στην τήρηση του Κανονισμού.
Ελπίζω να τηρήσουμε όλοι τον Κανονισμό και όπως αρχίσαμε με το χαμόγελο του κ. Φασούλα να τελειώσουμε αυτήν τη συζήτηση χωρίς εντάσεις.
Συμφωνείτε με αυτά που σας πρότεινα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, το Σώμα συνεφώνησε με την απόφαση της Διάσκεψης των Προέδρων.
Κύριοι συνάδελφοι, όσον αφορά το χρόνο λήξης των ομιλιών, για να μην έχουμε πρόβλημα με τους ομιλητές που θα εγγραφούν, προτείνουμε να είναι ακριβώς στις 17.00΄ η ώρα. Συμφωνείτε;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Επομένως, σημαίνει ότι όσοι μιλούν μέχρι εκείνη την ώρα, θα πρέπει να τηρούν το χρόνο τους, διότι ένας υπολογισμός που κάναμε, μας έδειξε ότι και δεκάδες να γραφούν από πέντε λεπτά, θα έχουμε τελειώσει στις 17.00΄ η ώρα.
Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, αυτό που θα σας πω θα είναι μέσα σε εισαγωγικά: "Το Χρηματιστήριο είναι μια αγορά και σε μια αγορά είναι κακές οι παρεμβάσεις, είτε προέρχονται από την Κυβέρνηση είτε από το κράτος, είτε από τα πολιτικά κόμματα. Και είναι πολύ κακό στην αγορά οι προεκλογικές και κομματικές σκοπιμότητες να κυριαρχούν. Δεν πρέπει να γίνεται αυτό, διότι τότε, η αγορά δεν λειτουργεί σωστά. Έχουμε όλοι υποχρέωση, Κυβέρνηση και κόμματα, να διατηρήσουμε την αυτονομία του Χρηματιστηρίου".
Κυρίες και κύριοι συνάδελφοι, αυτά που σας διάβασα αυτολεξεί είναι οι δηλώσεις του κ. Σημίτη στις 14/3/2000, που λείπει σήμερα κατά τη συνήθειά του όταν τα πράγματα είναι δύσκολα, τις οποίες δηλώσεις έκανε μεσούσης της προεκλογικής περιόδου, κατά τη διάρκεια συνέντευξης που έδωσε σε μεγάλο τηλεοπτικό κανάλι.
Το μήνυμα που περιέχουν οι δηλώσεις αυτές, στη βάση του είναι σωστό. Το επόμενο πρωί, στις 15/3/2000 ο γενικός δείκτης του Χ.Α.Α. βρέθηκε να χάνει στις αρχές της συνεδρίασης 6,3% με τις περισσότερες μετοχές κλειδωμένες στο limit down. Έξω από τη Σοφοκλέους είχαν μαζευτεί εκατοντάδες διαμαρτυρόμενοι επενδυτές, ενώ χιλιάδες άλλοι, παρακολουθούσαν καρφωμένοι στις τηλεοράσεις την εξέλιξη της συνεδρίασης. Διότι σας θυμίζω ότι τότε ήταν η εποχή που εκατοντάδες χιλιάδες Έλληνες "ζούσαν και ανέπνεαν Χρηματιστήριο" με την προτροπή της Κυβέρνησης, έχοντας παραμελήσει τις δουλειές τους, έχοντας δανειστεί από τις τράπεζες, έχοντας εκποιήσει άλλα περιουσιακά τους στοιχεία. 
Την επόμενη, λοιπόν, ημέρα των δηλώσεων αυτών του κ. Σημίτη, η Κυβέρνηση πανικοβλήθηκε. Μεγάλης κυκλοφορίας κυβερνητική εφημερίδα έλεγε: "Μόνο 24 ώρες άντεξε η Κυβέρνηση να αφήσει το Χρηματιστήριο στην τύχη του". Δηλαδή ελεύθερα από τις παρεμβάσεις που μόλις την προηγούμενη μέρα είχε στηλιτεύσει ο κ. Σημίτης. Ο τίτλος του δημοσιεύματος της φιλοκυβερνητικής εφημερίδας ήταν "΄Αρον άρον παρέμβαση". Ο δε υπότιτλος ήταν "Φρένο της Κυβέρνησης στη νέα βουτιά της Σοφοκλέους". 
Σύμφωνα με την ίδια φιλοκυβερνητική εφημερίδα: "Η αλλαγή στάσης της Κυβέρνησης, απεφασίσθη στη διάρκεια σύσκεψης στο Μέγαρο Μαξίμου, με τη συμμετοχή των κυρίων Ευάγγελου Βενιζέλου, Τάσου Γιαννίτση, Κώστα Λαλιώτη, Δημήτρη Ρέππα, Πέτρου Ευθυμίου και συνεργατών του κ. Σημίτη. Η σύσκεψη συνεκλήθη από τον κ. Σημίτη, προκειμένου να ανακοπεί η ραγδαία ολίσθηση του γενικού δείκτη". 
Ο κ. Σημίτης μετά απ' αυτήν τη σύσκεψη μεσούσης της συνεδρίασης του Χρηματιστηρίου, έκανε δηλώσεις στο Ζάππειο Μέγαρο, εκφράζοντας την πεποίθησή του για τη θετική πορεία της Σοφοκλέους. Οι δε δηλώσεις του, έδωσαν το έναυσμα για να εκδηλωθούν αθρόες αγορές από μεγάλα χαρτοφυλάκια. Έτσι από τις 13.30΄ έως 14.15΄ που έκλεινε το Χρηματιστήριο, τότε, ο συνολικός όγκος των συναλλαγών σχεδόν διπλασιάστηκε εκείνη τη μέρα, στις 15/3/2000 από τα 130 δισεκατομμύρια δραχμές, έφτασε στα 234 δισεκατομμύρια. Από το -6,3% ο γενικός δείκτης έκλεισε με οριακά κέρδη στο 0,24%.
Tότε ήταν στις 4.553 μονάδες. Μακρινό όνειρο σύμφωνα με τα σημερινά επίπεδα.
Τη μία ημέρα ο κ. Σημίτης καυτηρίαζε τις κυβερνητικές και κρατικές παρεμβάσεις, την επόμενη ενορχήστρωνε μαζικές παρεμβάσεις στο Χρηματιστήριο. Την ημέρα εκείνη, την 15η Μαρτίου 2000, καθιερώθηκε μια πρακτική που ακολουθήθηκε σε όλη τη διάρκεια της προεκλογικής περιόδου και που κορυφώθηκε στην τελευταία εβδομάδα πριν από τις εκλογές. Οι συνεδριάσεις του Χρηματιστηρίου ήταν υποτονικές στην αρχή και στο τελευταίο ημίωρο, πριν κλείσει η συνεδρίαση -θυμίζω ότι στο τελευταίο ημίωρο υπολογιζόταν και η τιμή κλεισίματος του γενικού δείκτη- παρενέβαιναν μαζικά τα λεγόμενα από τον Τύπο της εποχής μεγάλα χαρτοφυλάκια. Τα χαρτοφυλάκια "φαντάσματα". 
Κυρίες και κύριοι συνάδελφοι, σήμερα τα χαρτοφυλάκια "φαντάσματα" έχουν ονοματεπώνυμο. Κυρίαρχη ανάμεσα σ' αυτά τα χαρτοφυλάκια "φαντάσματα" ήταν η Δημόσια Επιχείρηση Κινητών Αξιών, η διαβόητη "ΔΕΚΑ Α.Ε.", η οποία κατά τη διάρκεια της προεκλογικής περιόδου δαπάνησε 246 δισεκατομμύρια δραχμές, σύμφωνα με τα επίσημα έγγραφα που μας έχουν κατατεθεί στη Βουλή, για παρεμβάσεις στο Χρηματιστήριο προκειμένου να στηρίξει μετοχές κρατικών εταιρειών με μεγάλη συμμετοχή στο γενικό δείκτη των τιμών του Χρηματιστηρίου.
Κυρίες και κύριοι συνάδελφοι, στις 27 Αυγούστου 2001 το ανακριτικό τμήμα της Εισαγγελίας Πρωτοδικών Αθηνών, μετά από έρευνα ενός και πλέον χρόνου, μας διαβίβασε εδώ στη Βουλή των Ελλήνων δικογραφία που σχετίζεται με τις προεκλογικές παρεμβάσεις της "ΔΕΚΑ Α.Ε." στο Χρηματιστήριο. Η δικογραφία, την οποίαν εμείς -κι ελπίζω όλοι μας εδώ- έχουμε μελετήσει εμβριθώς, περιλαμβάνει υλικό που συγκεντρώθηκε αρμοδίως κατά τη διάρκεια προκαταρκτικής εξέτασης προκειμένου να διερευνηθούν τα καταγγελλόμενα με τις μηνυτήριες αναφορές που κατέθεσε στις 24 Ιουλίου 2000 και στις 20 Δεκεμβρίου 2000 ο κ. Μιλτιάδης Έβερτ, ο πρώην Πρόεδρος της Νέας Δημοκρατίας.
Η μηνυτήρια αναφορά δεν αφορούσε σε πολιτικά πρόσωπα. Αφορούσε στη διοίκηση της ανώνυμης εταιρείας "ΔΕΚΑ Α.Ε." που έχει συσταθεί με το ν. 2526/1997 και λειτουργεί για την εξυπηρέτηση του δημοσίου συμφέροντος. Διέπεται εδώ από τις διατάξεις της νομοθεσίας περί ανωνύμων εταιρειών. Βεβαίως αυτήν την εταιρεία όταν συστάθηκε -ο κ. Χριστοδουλάκης ήταν ο εμπνευστής της δημιουργίας αυτής της εταιρείας- εμείς την καταγγείλαμε ως εταιρεία, η οποία ήταν κέλυφος και θα εξυπηρετούσε άλλες σκοπιμότητες. Θυμάμαι τον συνάδελφο τον κ. Ανδρεουλάκο ως εισηγητή, εμένα ως Κοινοβουλευτικό Εκπρόσωπο, σωρεία καταγγελιών κάναμε για το σκοτεινό ρόλο που μπορούσε να παίξει η "ΔΕΚΑ Α.Ε." Το καλοκαίρι του 1997 είχε συσταθεί αυτή η εταιρεία. 
Θέλω να τονίσω εδώ, διότι η Κυβέρνηση υποκριτικά δηλώνει ότι η Νέα Δημοκρατία επιχειρεί να ποινικοποιήσει την πολιτική ζωή, ότι την πολιτική ζωή δεν την ποινικοποιούν όσοι καταγγέλλουν ποινικά αδικήματα. Την ποινικοποιούν όσοι πολιτικοί διαπράττουν ποινικά αδικήματα. 
ΜΙΛΤΙΑΔΗΣ ΕΒΕΡΤ: Μπράβο!
(Χειροκροτήματα από την πτέρυγα της Νέας Δημοκρατίας)
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτοί ποινικοποιούν την πολιτική ζωή.
Η μηνυτήρια αναφορά του κ. Έβερτ εστρέφετο κατά της διοίκησης μιας ανώνυμης εταιρείας, η οποία ενώ θα έπρεπε να λειτουργεί υπέρ του δημοσίου συμφέροντος, στο τέλος έβλαψε και το δημόσιο συμφέρον -και αυτό αποδεικνύεται και αποκαλύπτεται από την έκθεση της Εισαγγελίας- και έβλαψε και το δημόσιο ταμείο. 
Τόσο ο κ. Έβερτ όσο και όσοι από εμάς κατέθεσαν στον εισαγγελέα -διότι κληθήκαμε- αποφύγαμε συνειδητά να εμπλέξουμε πολιτικά πρόσωπα. Μπορείτε αυτό να το δείτε από τις καταθέσεις που βρίσκονται στο φάκελο που έχει διαβιβαστεί στη Βουλή. Αναφερθήκαμε σε πραγματικά γεγονότα που περιήλθαν σε γνώση μας είτε μέσω καταγγελιών παραγόντων της οικονομίας και του Χρηματιστηρίου είτε μέσω αιτήσεων καταθέσεων εγγράφων -εγώ πρώτος είχα καταθέσει μια αίτηση κατάθεσης εγγράφων για τη "ΔΕΚΑ" στις αρχές Ιουλίου του 2000- είτε μέσω του Τύπου. 
Θα μπορούσε, κυρίες και κύριοι συνάδελφοι, να χαρακτηρίσει κανείς τα στοιχεία που κατατέθηκαν εδώ και που θα έπρεπε όλοι να έχετε λάβει γνώση ως ανατριχιαστικά. Τα στοιχεία αυτά δημιουργούν ένα μείζον πολιτικό ζήτημα. Αποκαλύπτουν μία συστηματική προσπάθεια της Κυβέρνησης, παρά τις δηλώσεις του κ. Σημίτη, να χειραγωγήσει το Χρηματιστήριο με μαζικές παρεμβάσεις στην προεκλογική περίοδο. Και μόνο στην προεκλογική περίοδο. Γιατί μετά την προεκλογική περίοδο οι παρεμβάσεις σταμάτησαν.
Αποκαλύπτουν ότι η δήλωση του κ. Σημίτη για το ότι οι παρεμβάσεις είναι κακές για την οικονομία δεν ήταν παρά στάχτη στα μάτια. Το κράτος παρενέβη μαζικά μέσω της "ΔΕΚΑ" για να στηρίξει την Κυβέρνηση, η οποία εκείνη την εποχή παρέπαιε. Τα στοιχεία αποκαλύπτουν ότι οι παρεμβάσεις ζημίωσαν και το δημόσιο συμφέρον και το δημόσιο ταμείο. Μας ζημίωσαν όλους. Όλους πλην των κυρίων που κάθονται στα κυβερνητικά έδρανα. Αποκαλύπτουν τα στοιχεία και την ύπαρξη ενός κυκλώματος που δεν δίστασε να παραβεί το καθήκον του, ακόμη και να παρανομήσει, προκειμένου να στηρίξει προεκλογικά την παραπαίουσα κυβέρνηση. Το κύκλωμα αυτό περιλαμβάνει τον πρόεδρο της "ΔΕΚΑ Α.Ε." τον κ. Ιωάννη Κουσουλάκο για τον οποίο στοιχειοθετούνται κατηγορίες σύμφωνα με το πόρισμα του εισαγγελέα, τον πρόεδρο της Επιτροπής Κεφαλαιαγοράς κ. Σταύρο Θωμαδάκη, ο οποίος παρ΄ ότι γνώριζε σε καθημερινή βάση τις δραστηριότητες της "ΔΕΚΑ" δεν παρενέβη προκειμένου να προστατεύσει του επενδυτές και υπάρχει αυτό στην έκθεση και το Διοικητή της Εθνικής Τράπεζας κ. Θεόδωρο Καρατζά. Αυτοί οι τρεις σε συνεργασία έχοντας στήσει ένα κύκλωμα, χειραγωγούσαν το Χρηματιστήριο και μέσω αυτού την οικονομία και την πολιτική. Και οι τρεις είναι προσωπικές επιλογές του κ. Σημίτη και λειτουργούν υπό τη σκέπη του. Αποστολή τους ήταν και σε μερικές περιπτώσεις εξακολουθεί να είναι η χειραγώγηση της οικονομίας και του Χρηματιστηρίου και βέβαια ο έλεγχος της πολιτικής. Γι' αυτό έχει πολύ μεγάλη σημασία το ζήτημα που έρχεται στη Βουλή, διότι η Βουλή είναι η μόνη αρμόδια να λύσει τα ζητήματα που έχουν να κάνουν με την πολιτική και με τη λειτουργία της δημοκρατίας. 
Οι ενέργειες του κυκλώματος αυτού -και θα το αποκαλύψω με στοιχεία στη συνέχεια- ήταν σε γνώση και τελούσαν υπό τη ρητή έγκριση του τότε Υφυπουργού Οικονομικών και νυν Υπουργού Οικονομίας και Οικονομικών -αναβαθμίστηκε- κ. Νίκου Χριστοδουλάκη, του οποίου την υπογραφή φέρνουν όλες οι αποφάσεις. Αυτό αποδεικνύεται με στοιχεία, τα οποία θα καταθέσω. 
Θα καταθέσω εδώ τα διάφορα πρακτικά και αποσπάσματα πρακτικών...
ΒΑΣΙΛΗΣ ΚΕΔΙΚΟΓΛΟΥ: ...
ΠΡΟΕΔΡΟΣ (Απόστολος Κακλαμάνης): Τα Πρακτικά έχουν υπόψη τους ότι δεν καταγράφεται καμία διακοπή χωρίς την άδεια του Προέδρου. 
Ορίστε, κύριε Αλογοσκούφη, συνεχίστε.
ΓΕΩΡΓΙΟΣ ΑΛΟΓΟΣΚΟΥΦΗΣ: Αποκλείεται οι ενέργειες και η ρητή έγκριση που έδινε ο κ. Χριστοδουλάκης να μην τελούσαν βεβαίως και σε γνώση του προϊσταμένου του τότε Υπουργού του κ. Παπαντωνίου και του Πρωθυπουργού του κ. Σημίτη. Τα δημοσιεύματα άλλωστε εκείνης της εποχής, ένα από τα οποία σας ανέγνωσα, το είχαν κάνει προφανές σε όλους μας. Τα πολιτικά ζητήματα επιμένω πρέπει να τα λύνει το Κοινοβούλιο. Αυτό απαιτεί η εύρυθμη λειτουργία της δημοκρατίας. Η Νέα Δημοκρατία αποφάσισε να ζητήσει τη σύσταση Εξεταστικής Επιτροπής, διότι τα απαραίτητα στοιχεία είναι ισχυρά. Εμείς για πολιτικά πρόσωπα θέλουμε να διατηρούμε τις αμφιβολίες μας και θέλουμε να γίνει περαιτέρω έρευνα να δούμε κατά πόσο στις παρανομίες τις οποίες θα στοιχειοθετήσω παρακάτω -και τις οποίες στοιχειοθετεί ο εισαγγελέας- είχαν συμμετοχή και τα πολιτικά πρόσωπα και γι' αυτό και ζητούμε εξεταστική επιτροπή.
Ποιες είναι αυτές οι παρανομίες; Το ζήτημα βέβαια είναι κατ' εξοχήν πολιτικό. Ωστόσο η πολιτική του διάσταση έχει άλλες δύο διαστάσεις. Το πρώτο είναι η νομική διάσταση, αν έγιναν παρανομίες και σε αυτό αναφέρεται το έγγραφο της εισαγγελίας και υπάρχει και η οικονομική διάσταση, τι συνέπειες είχαν αυτές οι παρανομίες ή πράξεις στην οικονομία και στην πολιτική. Σ' αυτά τα δύο ζητήματα θα μείνω.
Πρώτον, αναφέρεται στο εισαγγελικό έγγραφο η παράβαση της χρηματιστηριακής νομοθεσίας, το άρθρο 72 του ν. 1969/91 μέσω πράξεων που μπορούν να απειλήσουν την ομαλή λειτουργία της αγοράς και να θέσουν σε κίνδυνο τα συμφέροντα του επενδυτικού κοινού. Όπως αναφέρει το έγγραφο της εισαγγελίας, η προσπάθεια στήριξης των μετοχών με επαναλαμβανόμενες συναλλαγές επιδιώκει τη δημιουργία εντυπώσεων μέσω της τεχνητής και συνεπώς απατηλής αύξησης εμπορευσιμότητας της μετοχής και είναι παράνομη διαδικασία, ιδιαιτέρως όταν η στήριξη των τιμών των μετοχών διαρκεί ορισμένη και εκ των προτέρων καθορισμένη χρονική περίοδο και παύει με τη λήξη αυτής της περιόδου.
Άρα το πρώτο αδίκημα που στοιχειοθετεί η έρευνα του εισαγγελέα είναι η παράβαση της χρηματιστηριακής νομοθεσίας. Αξίζει να σημειωθεί ότι όπως προκύπτει από τα στοιχεία που διαβιβάστηκαν, οι παραβάσεις της χρηματιστηριακής νομοθεσίας ήταν σε γνώση και της επιτροπής κεφαλαιαγοράς, η οποία ουδέν έπραξε για να προστατεύσει τα συμφέροντα του επενδυτικού κοινού, όπως απαιτεί η αποστολή της. Όπως προκύπτει από τα στοιχεία που κατατέθηκαν, η επιτροπή κεφαλαιαγοράς γνώριζε σε καθημερινή βάση και σε όλες της τις διαστάσεις τη δραστηριότητα της "ΔΕΚΑ". Ωστόσο σε αντίθεση με άλλες περιπτώσεις -θα θυμίσω μία περίπτωση στις 9 Μαρτίου του 2000 που ο τότε Υπουργός Εθνικής Οικονομίας της ζήτησε να παρέμβει για να δει αν είχε η Νέα Δημοκρατία δήθεν χειραγωγήσει το Χρηματιστήριο- για τη δραστηριότητα της "ΔΕΚΑ" δεν έκανε τίποτε. Ούτε το επενδυτικό κοινό προειδοποίησε ούτε καμία έρευνα ξεκίνησε.
Δεύτερη κατηγορία που περιέχει το διαβιβαστικό έγγραφο του εισαγγελέα, είναι η διακινδύνευση της περιουσίας του δημοσίου εκ μέρους της διοίκησης της ΔΕΚΑ κατά παράβαση των κανόνων της χρηστής διαχείρισης, "ώστε να συγκροτείται η αντικειμενική υπόσταση του εγκλήματος της απιστίας περί την υπηρεσία". Η κατηγορία αυτή στοιχειοθετείται από το γεγονός ότι προεκλογικές χρηματιστηριακές παρεμβάσεις της "ΔΕΚΑ" ήταν ζημιογόνες γι' αυτήν και την οδήγησαν εκ των υστέρων σε ένα επαχθές μετατρέψιμο ομολογιακό δάνειο με την εγγύηση του ελληνικού δημοσίου, ενώ θα μπορούσε να δανειστεί απλώς με την εγγύηση του ελληνικού δημοσίου, προκειμένου να αντιμετωπίσει λογιστικά τις ζημιές τις οποίες υπέστη.
Την οδήγησαν, επίσης, στο να συνάψει μία επαχθή σύναψη πώλησης μετοχών στην Εθνική Τράπεζα της Ελλάδος με ιδιωτικό συμφωνητικό και εκτός Χρηματιστηρίου και μία σύμβαση που ήταν παράνομη και από την πλευρά της Εθνικής Τράπεζας, διότι δεν υπήρχε έγκριση της Γενικής Συνέλευσης για επαναγορά μετοχών. Μας έφερε πριν από λίγους μήνες η Κυβέρνηση το σχετικό ιδιωτικό συμφωνητικό για να το κυρώσουμε στη Βουλή. Τότε το είχαμε καταγγείλει.
Κυρίες και κύριοι συνάδελφοι, ας ξεφύγουμε από το νομικό μέρος. Τα γεγονότα τα οποία έλαβαν χώρα, ήταν πράγματι ανατριχιαστικά. Η "ΔΕΚΑ Α.Ε." καθ' όλη τη διάρκεια της προεκλογικής περιόδου, αλλά ιδιαίτερα την τελευταία εβδομάδα προ των εκλογών, παρενέβαινε στο Χρηματιστήριο σαρωτικά, με μοναδικό στόχο να ανακόψει την πτωτική τάση του γενικού δείκτη. Υπήρξε προσπάθεια παραπλάνησης του επενδυτικού κοινού με τεχνητή και προσωρινή -όπως αποδείχθηκε, γιατί μετά την προεκλογική περίοδο σταμάτησαν οι παρεμβάσεις- διόγκωση της ζήτησης συγκεκριμένων μετοχών, που συμμετείχαν στη διαμόρφωση του γενικού δείκτη με πολύ υψηλό ποσοστό. Σχεδόν 36% ήταν το ποσοστό αυτών των συγκεκριμένων μετοχών: του ΟΤΕ, των "Ελληνικών Πετρελαίων", της Εθνικής Τράπεζας, της Εμπορικής Τράπεζας.
Τις τελευταίες ημέρες προ των εκλογών η "ΔΕΚΑ" είχε φθάσει στο σημείο να αγοράζει πάνω από το 60% των μετοχών που προσφέρονταν στο Χρηματιστήριο για τον ΟΤΕ, πάνω από το 80% των μετοχών που προσφέρονταν για την Εθνική Τράπεζα, σχεδόν το 80% των "Ελληνικών Πετρελαίων" και το 40% και το 80% της Εμπορικής Τράπεζας. Σε ορισμένες συνεδριάσεις ήταν σχεδόν ο μόνος αγοραστής. Τι μεγαλύτερη απόδειξη ήθελε η επιτροπή κεφαλαιαγοράς για να παρέμβει και να σταματήσει αυτήν τη χειραγώγηση των τιμών των μετοχών; 
Από τη μεθόδευση των παρεμβάσεων ήταν προφανές ότι στόχος ήταν η χειραγώγηση των τιμών των μετοχών και του γενικού δείκτη, διότι η μεθόδευση ήταν η εξής: 
Πρώτον, οι εντολές δίνονταν συνήθως προς το τέλος της συνεδρίασης, το τελευταίο ημίωρο. Τότε τα δημοσιεύματα του Τύπου αναφέρονταν εκτενώς. Η τιμή κλεισίματος του γενικού δείκτη υπολογίζεται με βάση τις τιμές του τελευταίου ημιώρου. Ο στόχος, λοιπόν, ήταν προφανής: Να επηρεάσουμε το γενικό δείκτη. 
Δεύτερον, οι εντολές δίνονταν σε διαρκώς αυξανόμενες τιμές και σε όγκο συναλλαγών. Αυτό φαίνεται από τα στοιχεία που έχει καταθέσει η εισαγγελία. Η ΔΕΚΑ αγοράζει προς το τέλος της ημέρας σε τιμές διαρκώς αυξανόμενες και με αυξανόμενο όγκο.
Τρίτον, υπάρχουν συνεδριάσεις στις οποίες η "ΔΕΚΑ" απορροφά όλες τις πωλήσεις, ώστε να μη δημιουργούνται πτωτικές τάσεις. Μετά τις εκλογές της 9ης Απριλίου οι παρεμβάσεις σταμάτησαν, με αποτέλεσμα ο γενικός δείκτης τιμών να καταρρεύσει. Σε επτά μόλις συνεδριάσεις αμέσως μετά τις εκλογές, ο γενικός δείκτης έχασε σχεδόν το 20% της αξίας του, για την ακρίβεια 19,91%. Η προεκλογική άνοδος του γενικού δείκτη μέσω των παρεμβάσεων και στη συνέχεια η πτωτική του τάση με τη διακοπή των παρεμβάσεων, έγινε εις βάρος εκατοντάδων χιλιάδων μικροεπενδυτών, των μετόχων των συγκεκριμένων εταιρειών και όλων όσων παρασύρθηκαν και παραπλανήθηκαν. Ο θεσμός του Χρηματιστηρίου οδηγήθηκε σε αναξιοπιστία και ο γενικός δείκτης σε περαιτέρω πτώση.
Εκ των υστέρων δε το Υπουργείο Οικονομικών διά του κ. Χριστοδουλάκη μέσω ιδιωτικών συμφωνητικών επαναγόρασε μετοχές αξίας 100 δισεκατομμυρίων από τη "ΔΕΚΑ". Την προτελευταία ημέρα της προεκλογικής περιόδου της έδωσε 59 δισεκατομμύρια, για να κάνει παρεμβάσεις την τελευταία μέρα προ των εκλογών. Της έδωσε και τρεις μέρες μετά τις εκλογές, για να καλύψει τα ανοίγματα που είχε προς την Εθνική Χρηματιστηριακή. Καταθέτω τα σχετικά έγγραφα,
(Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δεν θα μπω σε άλλες λεπτομέρειες. Δημιουργείται εδώ ένα μείζον πολιτικό ζήτημα. Ο πολιτικός κόσμος πρέπει να είναι και να φαίνεται τίμιος. Είναι στα χέρια όλων μας μέσω της εξεταστικής επιτροπής, που ζητάει η Νέα Δημοκρατία, να δούμε κατά πόσον στα ποινικά αδικήματα, που αποδεδειγμένα, σύμφωνα με τον εισαγγελέα, τέλεσαν οι υπηρεσιακοί παράγοντες, είχαν γνώση ή συμμετοχή πολιτικά πρόσωπα. Η Νέα Δημοκρατία με αίσθημα ευθύνης κατέθεσε αυτήν την πρόταση. Ο πολιτικός κόσμος δεν πρέπει να έχει σκιές από πάνω του.
Κύριε Χριστοδουλάκη, λεκιασμένος Υπουργός Εθνικής Οικονομίας δεν μπορεί να παίξει το ρόλο του. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, η παρούσα πρόταση σύστασης εξεταστικής επιτροπής έρχεται να επιβεβαιώσει τη μέχρι σήμερα τακτική της Νέας Δημοκρατίας.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακάλεσα όλους. Αρχίσαμε με χαμόγελο. Να τελειώσουμε ήσυχα. Σας παρακαλώ!
ΑΝΑΣΤΑΣΙΟΣ ΜΑΝΤΕΛΗΣ: Θα διαπιστώσετε, κύριοι συνάδελφοι, όχι μόνο την ισοπεδωτική, καταστροφολογική και σκανδαλοθηρική τακτική που ακολουθεί η Νέα Δημοκρατία, αλλά και την τεράστια στρέβλωση των γεγονότων και την απαξίωση των θεσμικών λειτουργιών της πολιτείας, που επιχειρεί όχι μόνο με την παρούσα πρότασή της, αλλά και με το σύνολο της πολιτικής της.
Είναι φανερό ότι δεν έχει πολιτική πρόταση. Επιλέγει αντί του πολιτικού αγώνα τις μηνύσεις, τα ποινικά δικαστήρια, την εμπλοκή της δικαιοσύνης. Επιλέγει τον πλέον ευαίσθητο τομέα της οικονομίας, κατ΄ εξοχήν ευαίσθητο για τους μικρομετόχους, το χρηματιστήριο, για να παίξει το ρόλο που περιέγραψα. Ενώ όλος ο κόσμος βοά και η αγορά ζητά, επιτέλους να τους αφήσουμε έξω από σκοπιμότητες, να αφήσουμε το Χρηματιστήριο να λειτουργήσει μόνο του, η Νέα Δημοκρατία συστηματικά δημιουργεί πληγές, διατηρεί εκκρεμότητες, προωθεί κομματικές αντιπαραθέσεις και δημιουργεί έμμεσες, αλλά σαφείς παρεμβάσεις στη λειτουργία του Χρηματιστηρίου, την οποία τελικά πληρώνει ο μικροεπενδυτής. 
Θρηνεί υποκριτικά για όσα έχασε ο Έλληνας μικροεπενδυτής. Όμως στην πραγματικότητα επιχαίρει και προσπαθεί να αντλήσει κομματικά οφέλη. Ψάχνοντας για άλλοθι στην ανικανότητά της, δίνει άλλοθι στους κερδοσκόπους να επιτίθενται στην ελληνική οικονομία και στο ελληνικό Χρηματιστήριο. 
Ενώ από τη μια ολολύζει για τους χαμένους μικρομετόχους και ζητάει στήριξη και σταθεροποίηση του Χρηματιστηρίου -έτσι έλεγε η Νέα Δημοκρατία και ο Αρχηγός της προεκλογικά- σήμερα αυτούς που επιχείρησαν να σταθεροποιήσουν τις τιμές του Χρηματιστηρίου ζητά να τους πάει στα ποινικά δικαστήρια και να συσταθεί εξεταστική επιτροπή. Τη στιγμή που όλος ο κόσμος αντιμετωπίζει το φάσμα της ύφεσης και όλα τα χρηματιστήρια του κόσμου δοκιμάζονται, επιλέγει να χτυπήσει το δικό μας Χρηματιστήριο. Σήμερα που το ελληνικό Χρηματιστήριο προσπαθεί να βρει το δρόμο του, έρχεται να δημιουργήσει παρατεταμένη εκκρεμότητα, για να πλήξει τους μικροεπενδυτές, ώστε να κερδίσει κομματικά οφέλη.
Δεν χρειάζεται να κάνω ειδική αναφορά στο έγγραφο του Ασπρογέρακα κι αυτό για τρεις λόγους: Ο πρώτος είναι ότι ο Ασπρογέρακας για ενάμιση χρόνο έπαιρνε μόνο τις καταθέσεις των Βουλευτών της Νέας Δημοκρατίας και δεν επιχείρησε να αναζητήσει τίποτε άλλο. Ούτε καν την Επιτροπή κεφαλαιαγοράς δεν κάλεσε, το θεσμικό φορέα, να τον ελέγξει.
Αρκέστηκε να καταγράψει τα όσα του έλεγαν οι Βουλευτές της Νέας Δημοκρατίας, καταθέτοντας ως μάρτυρες.
Ο δεύτερος λόγος που δεν χρειάζεται να αναφερθώ είναι γιατί η Νέα Δημοκρατία αντί να προχωρήσει και να ζητήσει την προανακριτική επιτροπή και την άσκηση ποινικής δίωξης για όσους θεωρεί υπευθύνους, που θα ήταν μια πράξη πλέον υπεύθυνη και θα έληγε το θέμα μια και καλή ή έτσι ή αλλιώς, επιλέγει την παρατεταμένη εκκρεμότητα της εξεταστικής επιτροπής. Επομένως όταν θα κάνει αυτήν την αίτησή της και θα την κάνει, γιατί είναι υποχρεωμένη αφ' ης στιγμής υπέβαλε μήνυση να την κάνει, θα έρθουμε να αναφερθούμε στο έγγραφο αυτό.
Και το τρίτο, γιατί δεν αξίζει αυτό το έγγραφο ειδικής ενασχόλησης γιατί είναι έωλο, επιπόλαιο, δείχνει ότι ο Ασπρογέρακας τουλάχιστον αγνοούσε το αντικείμενο το οποίο κλήθηκε να χειριστεί. Περιέχει περίεργες θεωρίες. Η θεωρία περί της δικαίας τιμής γνωστής εκ των προτέρων στους επενδυτές, οι οποίοι πηγαίνουν στο Χρηματιστήριο στη συνέχεια και κινείται πάνω ή κάτω. Περιέχει την ταύτιση της σταθεροποιητικής πολιτικής με τη χρηματιστηριακή απάτη. Χαρακτηρίζει ως απιστία κάθε θεσμικό επενδυτή, ο οποίος αγοράζει αξιόπιστα χαρτιά. Γιατί κατηγορείται από σας η "ΔΕΚΑ" ότι αγόρασε τα τέσσερα τόσο σοβαρά χαρτιά του Χρηματιστηρίου και δεν κατηγορούνται και οι άλλοι θεσμικοί επενδυτές; Ποια λογική Ασπρογέρακα και εισαγγελέα μπορεί να υπάρξει, όταν λέει ότι ασκώ ποινική δίωξη, ζητώ να αρθεί η ασυλία εκείνων, οι οποίοι αγόρασαν μετοχές της Εθνικής Τράπεζας, του Ο.Τ.Ε., της Εμπορικής, των πετρελαίων και δεν ασκώ και για τους άλλους που αγόρασαν επίσης μετοχές; Περίεργες φιλοσοφίες! 
ΜΙΛΤΙΑΔΗΣ ΕΒΕΡΤ: ...
ΑΝΑΣΤΑΣΙΟΣ ΜΑΝΤΕΛΗΣ: Τώρα, κύριε Έβερτ, να δούμε αυτή καθ' εαυτή την πρόταση για την εξεταστική επιτροπή. 
ΠΡΟΕΔΡΟΣ (Απόστολος Κακλαμάνης): Παρακαλώ να αναφέρεσθε στο Σώμα και σε κανένα από τα μέλη του. 
ΑΝΑΣΤΑΣΙΟΣ ΜΑΝΤΕΛΗΣ: Απαντώ γιατί με διέκοψε ο κ. Έβερτ.
ΠΡΟΕΔΡΟΣ (Απόστολος Κακλαμάνης): Δεν υπάρχουν διακοπές.
ΑΝΑΣΤΑΣΙΟΣ ΜΑΝΤΕΛΗΣ: Να κάνω ένα σύντομο ιστορικό: Παρατεταμένη προεκλογική περίοδος από τον Ιούνιο του 1999 με την καταστροφική πολιτική της Νέας Δημοκρατίας να λέει ότι δεν θέλει να ψηφίσει Πρόεδρο της Δημοκρατίας, για να λύσει το εθνικό θέμα με εκλογές. Αναγγελία εκλογών 11 Φεβρουαρίου 2000 νωρίτερα και μόλις εξελέγη ο Πρόεδρος για να λύσουμε αυτήν την τακτική που είχε ακολουθήσει η Νέα Δημοκρατία. Αναμονή κλεισίματος της δραχμής μετά από δύο μήνες το Μάιο. Αναμονή ένταξης της χώρας στην ΟΝΕ τον Ιούνιο. Προεκλογική περίοδος, πράγματι προεκλογική περίοδος. Πότε περιμένατε, κύριοι της Νέας Δημοκρατίας, να εκδηλωθούν οι κερδοσκοπικές επιθέσεις; Σε ποια περίοδο περιμένατε; Νομίζατε ότι θα λυπηθούν εμάς ή εσάς; Κανέναν δεν λυπούνται οι κερδοσκόποι, αλλά κάποιοι συντείνουν στην κερδοσκοπική τακτική και κάποιοι αμύνονται απέναντι σ' αυτήν την τακτική. Περίοδος στην οποία παρουσιάζεται διεθνής ύφεση στα Χρηματιστήρια. 
Κύριοι συνάδελφοι, σας διαβάζω: Από 20 Μαρτίου έως 19 Μαΐου το χρηματιστήριο Αθηνών έπεσε κατά 0,96%. Την ίδια περίοδο ο ΝASDAQ πέφτει κατά 26,5%, ο DOW JONES κατά 0,5%, το Χρηματιστήριο της Φρανκφούρτης κατά 11,5%, το Χρηματιστήριο του Λονδίνου κατά 8,5%, το Χρηματιστήριο των Παρισίων κατά 2,5%, του Μιλάνου κατά 9%. Αυτήν την περίοδο, λοιπόν, κρίνουμε αυτήν τη στιγμή. Και επιλέγει η Νέα Δημοκρατία και ο Ασπρογέρακας την περίοδο από 21 Μαρτίου μέχρι 7 Απριλίου...
ΑΡΙΣΤΟΤΕΛΗΣ ΠΑΥΛΙΔΗΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ να μη γίνεται καμία διακοπή. 
ΑΝΑΣΤΑΣΙΟΣ ΜΑΝΤΕΛΗΣ: Επιλέγουν αυτήν την περίοδο που εκδηλώνονται οι μεγάλες υποτιμητικές κερδοσκοπικές επιθέσεις στο ελληνικό Χρηματιστήριο ...
ΠΡΟΕΔΡΟΣ (Απόστολος Κακλαμάνης): Παρακαλώ να φροντίζουμε να μη δημιουργούμε ένταση και με τις ομιλίες μας και με τις διακοπές μας.
ΓΕΩΡΓΙΟΣ ΤΡΥΦΩΝΙΔΗΣ: ...
ΠΡΟΕΔΡΟΣ (Απόστολος Κακλαμάνης): Σας παρακαλώ, μη διακόπτετε! Μην κόπτεσθε για άλλους. 
ΓΕΩΡΓΙΟΣ ΤΡΥΦΩΝΙΔΗΣ: ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, να σέβεστε πρώτα εσείς το Κοινοβούλιο που είστε μέλος, για να ζητάτε από τους άλλους οτιδήποτε. Μην κάνουμε θέατρο εδώ μέσα! Σας παρακαλώ! 
Ορίστε, κύριε Μαντέλη, συνεχίστε.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, να αντιλαμβάνεσθε το νόημα των λόγων μου.
ΠΡΟΕΔΡΟΣ (Απόστολος Κακλαμάνης): Κύριε Μαντέλη, φροντίστε κι εσείς να μη δίνετε δυνατότητες για να γίνονται διακοπές.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, την περίοδο που εκδηλώνοντας οι μεγάλες κερδοσκοπικές επιθέσεις στο Χρηματιστήριο Αθηνών...
ΠΡΟΕΔΡΟΣ (Απόστολος Κακλαμάνης): Δεν θα γράφεται καμία διακοπή.
ΑΝΑΣΤΑΣΙΟΣ ΜΑΝΤΕΛΗΣ: ... η "ΔΕΚΑ", της οποίας ο λόγος ύπαρξης και η σύστασή της ήταν πράγματι να αγοράζει και να πουλάει μετοχές, που ανήκαν στο κράτος και της είχε δώσει το ελληνικό δημόσιο αυτήν τη διαχειριστική δυνατότητα, ακολουθεί πολιτική σταθεροποίηση των τιμών των μετοχών της, υπερασπίζεται την περιουσία της. Θέλετε να μάθετε αν έκανε αγορές η "ΔΕΚΑ" εκείνη την περίοδο; Ναι, έκανε αγορές και έπρεπε να κάνει αγορές και επιβαλλόταν από το νόμο να κάνει αγορές. Αυτή ήταν η σταθεροποιητική πολιτική που έπρεπε να ακολουθήσει. 
Ο νόμος -και το λέω για όλους, συμπεριλαμβανομένου και του κ. Ασπρογέρακα- 2190 στο άρθρο 16 παράγραφος 5 που τροποποιήθηκε με το προεδρικό διάταγμα 409/1986 -λέω τα νούμερα για να μαθαίνουν οι νομικοί που θέλησαν να γράψουν αυτά που έγραψαν- που έκανε εναρμόνιση της ελληνικής με την ευρωπαϊκή νομοθεσία, γράφει ρητά ότι "οι εταιρείες των οποίων οι μετοχές" -διαβάζω το κείμενο του νόμου- "είναι εισηγμένες στο Χρηματιστήριο δύνανται να προβαίνουν σε απόκτηση δικών τους μετοχών" -και λέει για ποιο σκοπό- "προκειμένου με σκοπό τη στήριξη της χρηματιστηριακής τους τιμής", κατά πάντα νόμιμη και επιβεβλημένη ενέργεια. Αν δεν έκανε αυτό, θα έπρεπε σήμερα να λογοδοτούσε η "ΔΕΚΑ". 
Θα πρέπει να ρωτήσουμε τι γίνεται στον υπόλοιπο κόσμο την ίδια στιγμή.
Κύριοι συνάδελφοι, στις 15 Σεπτεμβρίου στο "ΒΗΜΑ" αναδημοσιεύεται ένα δημοσίευμα της WASHINGTON POST, η οποία αναφέρεται στα μέτρα ασπίδας της WALL STREET εν όψει της μεγάλης Δευτέρας. Έχουν πληγεί οι δίδυμοι πύργοι, κλείνει για τέσσερις μέρες το Χρηματιστήριο. Τι γίνεται στις τέσσερις μέρες; Ο ίδιος ο Πρόεδρος της Αμερικάνικης Επιτροπής Κεφαλαιαγοράς, ο Χάρβεϋ Πιτ, ο ίδιος Πρόεδρος του Χρηματιστηρίου Αξιών της Νέας Υόρκης ο Ρίτσαρντ Κράνσω, λένε ότι "Ενθαρρύνουμε όλους τους θεσμικούς επενδυτές, ενθαρρύνουμε όλες τις εταιρείες με κάθε μέσο να στηρίξουν τις μετοχές τους αγοράζοντας μετοχές τους- Χρηματοδότησαν ειδικά τις εταιρείες για να κάνουν αγορά των μετοχών τους και έδωσαν και άλλες διευκολύνσεις, συμπεριλαμβανομένου και ειδικού αριθμού τηλεφωνικής κλήσεως. Αυτό ήταν το νόμιμο που έπρεπε να γίνει. Και αυτό έπρεπε να γίνει, για να στηριχθεί και η αγορά. Τι ζήταγαν οι επενδυτές εκείνη την περίοδο; Δεν ζήταγαν "στηρίξτε την αγορά"; Τι έλεγε η Νέα Δημοκρατία εκείνη την περίοδο; Δεν έλεγε "κάντε μικροενέσεις"; Τι εννοούσε όταν έλεγε αυτά τα πράγματα;
Κύριοι συνάδελφοι, θα πρέπει να αναφερθώ και σε επανειλημμένα αιτήματα του ΣΜΕΧΑ. Έχω ήδη εδώ δυο χαρτιά του ΣΜΕΧΑ ένα της 1/12/2000 και ένα της 10/7/2001. Ο ΣΜΕΧΑ κατ' επανάληψη ζητά τη δημιουργία ενός κεφαλαίου, στο οποίο να συμμετέχουν διάφοροι φορείς. Με ποιο σκοπό; Να σταθεροποιεί την αγορά όποτε δεχόμαστε υποτιμητικές κερδοσκοπικές επιθέσεις.
Αυτά τα καταθέτω για τα Πρακτικά, προκειμένου να τα έχετε υπόψη σας.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αλλά η Νέα Δημοκρατία τι έκανε το 1990-1993 σε παρόμοιες περιπτώσεις; Έκανε το ίδιο χωρίς τα εχέγγυα που λειτούργησαν στη συγκεκριμένη περίπτωση. Το 1991, η Νέα Δημοκρατία με μια απλή απόφαση του τότε Υπουργού Οικονομικών και του Υπουργού Εθνικής Οικονομίας έρχεται και λέει "αγοράζω μετοχές της Εθνικής Τράπεζας και ομολογιακό δάνειο της Εθνικής Τράπεζας, μετατρέψιμο σε μετοχές". Για ποιο λόγο; Διότι είχαν επιχειρήσει, κύριοι συνάδελφοι, να κάνουν αύξηση μετοχών ...
( Θόρυβος από την πτέρυγα της Νέας Δημοκρατίας, κωδωνοκρουσίες )
ΠΡΟΕΔΡΟΣ (Απόστολος Κακλαμάνης): Εφόσον καμία διακοπή δεν καταγράφεται, δεν καταλαβαίνω τι νόημα έχει, πέραν του να δημιουργείται μια ένταση. Ας κάνουμε μια ήρεμη συζήτηση.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι το 1991 η Εθνική Τράπεζα, έκανε αύξηση του μετοχικού της κεφαλαίου. Δεν μπόρεσε να πουλήσει οκτακόσιες χιλιάδες μετοχές, δεν τις αγόρασε η αγορά. Προφανής πτώση των πωληθεισών μετοχών για να μην υπάρχει πτώση των τιμών, έρχεται η Νέα Δημοκρατία με υπογραφές των Υπουργών της -το χαρτί το έχω στη διάθεσή σας και θα το καταθέσω- και λέει "να αγοράσει το κράτος τις οκτακόσιες χιλιάδες μετοχές". Την ίδια περίοδο βγάζει ομολογιακό δάνειο 115 δισεκατομμυρίων δραχμών, μετατρέψιμο σε μετοχές. Δεν πουλιώνται, μένουν αδιάθετα τα 102 δισεκατομμύρια δραχμές. 
Για να μην έχουμε κατάρρευση του ομολογιακού δανείου, έρχεται η Νέα Δημοκρατία με απόφαση απλή, όχι με διαδικασίες χρηματιστηριακές κλπ. που έχουν κάποια εχέγγυα και αγοράζει τα 102 δισεκατομμύρια δραχμές.
Σας καταθέτω την απόφαση των Υπουργών, σας καταθέτω τη σύμβαση του ελληνικού δημοσίου με την Εθνική Τράπεζα που καταλήγει η τράπεζα, συμφωνεί με το ελληνικό δημόσιο, για την ανάληψη από το τελευταίο των μετοχών που έμειναν αδιάθετες στην ίδια τιμή.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Η δεύτερη σύμβαση, πάλι στις 22 Νοεμβρίου 1991. Η Εθνική Τράπεζα συμφωνεί με το ελληνικό δημόσιο την ανάληψη από το τελευταίο των ομολογιών που έμειναν αδιάθετες στην ίδια τιμή. Είναι στη διάθεσή σας προς κρίση και γνώση. 
Κύριοι συνάδελφοι, η Νέα Δημοκρατία λέει ότι έγιναν αγορές από τη "ΔΕΚΑ" μόνο εκείνη την περίοδο. Αυτό είναι ανακριβές. Οι αγορές που έγιναν από τη "ΔΕΚΑ" για τις ίδιες μετοχές από την περίοδο 1 Ιανουαρίου 2000 έως τις 20 Μαρτίου 2000 που είναι το ορόσημο που θέλει η Νέα Δημοκρατία, ανήλθαν σε 179 δισεκατομμύρια δραχμές.
Η περίοδος που δέχθηκε το Χρηματιστήριο τις κερδοσκοπικές αυτές ενέργειες, οδήγησε τη "ΔΕΚΑ" για σταθεροποίηση των τιμών των μετοχών της να διαθέσει 246 δισεκατομμύρια δραχμές. Αληθές αυτό. Επίσης, η "ΔΕΚΑ" μετά τις 10 Απριλίου, δηλαδή μετά τις εκλογές μέχρι τις 30 Απριλίου διαθέτει για σταθεροποίηση του χρηματιστηρίου 114 δισεκατομμύρια δραχμές η ΔΕΚΑ για αγορά μετοχών. 
Σας καταθέτω επίσης πίνακες που πήρα από τη "ΔΕΚΑ" που δείχνουν ότι η "ΔΕΚΑ" από τη σύστασή της, από το 1998, το 1999 και στη συνέχεια κάνει αγορές και πωλήσεις. Από αυτές τις αγορές δε προκύπτει και το εξής καταπληκτικό. Στις τιμές που αγόρασε αυτήν την περίοδο και τις άλλες που είχε στη συνέχεια τις πούλησε η "ΔΕΚΑ". Εδώ μας μίλησαν για ζημία.
Θέλετε να ακούσετε τα νούμερα; Μετοχές Ο.Τ.Ε., στις 14 Απριλίου συνολικά έχει πουλήσει η "ΔΕΚΑ" τις μετοχές του Ο.Τ.Ε. που κατείχε, εννοώ του 2000. Πούλησε μετοχές τις οποίες απέκτησε αντί 106 δισεκατομμυρίων δραχμών και τις πούλησε αντί 161 δισεκατομμυρίων δραχμών, όφελος 55 δισεκατομμύρια, 543 εκατομμύρια δραχμές. Αυτό για τον Ο.Τ.Ε.
Για την Εθνική Τράπεζα την ίδια περίοδο στις 30 Απριλίου συνολικά πωλεί 2 εκατομμύρια, τριακόσιες χιλιάδες μετοχές, τις οποίες είχε αγοράσει αντί 43 δισεκατομμυρίων και τις πουλά αντί 49 δισεκατομμυρίων δραχμών. Όφελος 6,5 δισεκατομμύρια δραχμές.
"Ελληνικά Πετρέλαια". Πωλεί τις μετοχές που είχε αποκτήσει αντί 88 δισεκατομμυρίων δραχμών και τις πωλεί αντί 126 δισεκατομμυρίων δραχμών, όφελος 38 δισεκατομμύρια δραχμές.
Κύριοι συνάδελφοι, ακούσατε για το ομολογιακό δάνειο που είπε προηγουμένως ο κ. Αλογοσκούφης, ότι πουλήσαμε και μετοχές της Εθνικής Τράπεζας με έκπτωση. Ήταν το ομολογιακό δάνειο που αγόρασε η Νέα Δημοκρατία, στο οποίο δεν υπολογίζεται μέρισμα επειδή είναι μετατρέψιμο ομολογιακό δάνειο γιατί εισπράττονται τόκοι. Αυτά τα 102 δισεκατομμύρια δραχμές τα πουλήσαμε, κύριοι, μετά την περίοδο εκείνη αντί 583 δισεκατομμυρίων δραχμών και επιπλέον εισπράξαμε και 11,5 δισεκατομμύρια τόκους. 
Η Νέα Δημοκρατία λέει πως οι τιμές που έδωσε η "ΔΕΚΑ" για να αγοράσει τις μετοχές διόγκωσε τις τιμές Χου χρηματιστηρίου. Ουδέν ανακριβέστερο. Έχω εδώ τέσσερις πίνακες και έχω βγάλει τι άνοδο ή πτώση τιμών είχαμε στις τέσσερις μετοχές που αγόρασε η ΔΕΚΑ κατά την επίμαχη περίοδο. Πουθενά δεν έχουμε υπέρβαση του 1%. Όσο για τις τέσσερις τιμές, έχω μπροστά μου τα εξής: Ε.Τ.Ε. - 0,51, +0,04. Το μικρότερο είναι -0,51 και τα μεγαλύτερο 1,82. Το ίδιο για τον Ο.Τ.Ε. Οι επιρροές που υπήρξαν κυμαίνονται γύρω στο 1%.
Σας παρακαλώ να τα πάρετε και να τα διαβάσετε γιατί δείχνουν ότι καμία επιρροή καμία διόγκωση τιμών δεν υπήρξε. Υπήρξε διακύμανση και προς τα πάνω και προς τα κάτω γύρω στο 1%. Αυτά είναι στη διάθεσή σας.
Ποια ήταν η μεταβολή του γενικού δείκτη τιμών του Χρηματιστηρίου την ίδια περίοδο. Μήπως είχαμε καμία μεγάλη διόγκωση του Χρηματιστηρίου ή καμία μεγάλη πτώση; Ο δείκτης τιμών το μεγαλύτερο που εκδήλωσε ήταν στις 7 Απριλίου κατά 2,56% και το περισσότερο που έπεσε στις 23 Μαρτίου ήταν -1,53%. Η μέση διακύμανση της επίμαχης περιόδου είναι 0,28%. Πού βλέπετε τη διόγκωση, πού βλέπετε τη διαστρέβλωση; 
Τέταρτο στοιχείο: Τι επιρροή είχαν οι αγορές της "ΔΕΚΑ" σε αυτό το 0,28%, πόσο επέδρασαν; Σας έχω πλήρη πίνακα με όλες τις μετοχές, τις τέσσερις μετοχές κατά ημέρα πόσο επέδρασαν. Η μικρότερη επιρροή που υπήρξε ήταν στις 23 Μαρτίου με μετοχή της Εμπορικής Τράπεζας, η οποία κατέβασε την τιμή του γενικού δείκτη του Χρηματιστηρίου κατά 1,74%. Και η μεγαλύτερη που επέδρασε θετικά ήταν στις 30 Μαρτίου με 2,66% των πετρελαίων. Μήπως δημιουργήθηκε στενότητα; Θα πρέπει να σας πληροφορήσω και θα σας καταθέσω τον πίνακα που προκύπτει ότι οι μετοχές που αγόρασε η "ΔΕΚΑ" ήταν το 1%, το 2%, το 2,5% το πολύ των εισηγμένων μετοχών. Υπήρχε διαθεσιμότητα της τάξεως του 98%-99% μέσα στο Χρηματιστήριο όποιος ήθελε να αγοράσει, όποιος ήθελε να πουλήσει.
Όλα αυτά δείχνουν. κύριοι συνάδελφοι, ότι τα επιχειρήματα της Νέας Δημοκρατίας είναι έωλα. Δείχνουν και επιβεβαιώνουν την τακτική της Νέας Δημοκρατίας. Δεν χρειάζεται εξεταστική επιτροπή. Τα γνωρίζει αυτά πολύ καλά η Νέα Δημοκρατία, τα γνωρίζει από τις είκοσι ένα επίκαιρες ερωτήσεις που κατέθεσε για το θέμα, από την τριήμερη συζήτηση που έγινε για την πρόταση δυσπιστίας που επέβαλε, από τις τρεις συνεδριάσεις της Επιτροπής Θεσμών και Διαφάνειας. Αυτά εξάλλου θα μπορούσε μόνη της κοιτώντας τις δημοσιεύσεις των εμπορικών εφημερίδων και με ένα μηχανάκι να τα βγάλει. Θα μπορούσε ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό,. κύριε Πρόεδρε, τελειώνω.
ΠΡΟΕΔΡΟΣ (Απόστολος Κακλαμάνης): Όχι, μισό λεπτό. Είπαμε στα είκοσι λεπτά. 
ΑΝΑΣΤΑΣΙΟΣ ΜΑΝΤΕΛΗΣ: Μισό λεπτό, κύριε Πρόεδρε, με τις διακοπές. 
ΠΡΟΕΔΡΟΣ (Απόστολος Κακλαμάνης): Στις διακοπές κακώς απαντούσατε. 
ΑΝΑΣΤΑΣΙΟΣ ΜΑΝΤΕΛΗΣ: Κλείνω, κύριε Πρόεδρε, μισό λεπτό.
Μπορούσε με μία αίτηση κατάθεσης εγγράφων να πάρει όλα αυτά τα στοιχεία τα οποία σας τα καταθέτω για να είναι στη διάθεσή σας. 
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω είμαι στην καταληκτική φράση. 
ΠΡΟΕΔΡΟΣ (Απόστολος Κακλαμάνης): Μα, δεν μπορεί να γίνεται αυτό, κύριε συνάδελφε. Έχετε δίκιο. Ιδού τα αποτελέσματα, κύριοι συνάδελφοι, με τις παρενοχλήσεις. Να σεβόμαστε τους ομιλητές!
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, η πρόταση του εισηγητή.
ΠΡΟΕΔΡΟΣ (Απόστολος Κακλαμάνης): Λοιπόν, κλείστε σε μισό λεπτό σας παρακαλώ.
Να σεβόμαστε αυτούς που μιλούν! 
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, θέλουμε κλίμα ηρεμίας και σταθερότητας. Θέλουμε κλίμα για να ορθοποδήσει το Χρηματιστήριο. Θέλουμε να ανακάμψουν όσοι έχασαν. Δεν επιθυμούμε να είμαστε συνένοχοι στην καταστροφική τακτική, που ακολουθεί η Νέα Δημοκρατία. Γι' αυτό θα αποδοκιμάσουμε την πρότασή της καταψηφίζοντάς την!
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας θερμοπαρακαλώ. Όταν έρχεται κάποιος στο Βήμα έχει συγκροτήσει κάποια ομιλία, πρέπει να πει αυτά που πιστεύει και πρέπει να είναι ελεύθερος να τα πει. Το να τον παρενοχλούμε, να τον διακόπτουμε, νομίζω ότι δείχνει κάτι διαφορετικό απ' αυτό που πρέπει να κάνουμε εδώ μέσα!
Σας παρακαλώ πάρα πολύ!
Τη συνεδρίασή μας παρακολουθούν από τα άνω δυτικά θεωρεία σαράντα εννέα μαθητές και δύο συνοδοί καθηγητές από το Λεόντειο Λύκειο Πατησίων. 
Η Βουλή τους καλωσορίζει!
(Χειροκροτήματα απ΄ όλες τις πτέρυγες της Βουλής)
Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εμείς θεωρούμε δεδομένες τις πολιτικές ευθύνες της Κυβέρνησης για τις εξελίξεις τα τελευταία χρόνια στο Χρηματιστήριο. Είναι γνωστές -και τα έχουμε ξαναπεί- οι κυβερνητικές δηλώσεις επανειλημμένα ιδιαίτερα από τον Υπουργό Εθνικής Οικονομίας και από τον Πρωθυπουργό και από άλλους που με τέτοιες τοποθετήσεις συνέβαλαν στο να αυξηθεί το ρεύμα προς τον τζόγο με τραγικές συνέπειες για εκατοντάδες χιλιάδες οικογένειες. Αυτά είναι γνωστά. 
Εκείνο που δεν έχει ξεκαθαρίσει και που πρέπει να το τονίσουμε είναι όχι ότι έχασαν οι πολλοί, έχασαν οι μικροί επενδυτές, μισθωτοί, μικρομεσαίοι της πόλης, του χωριού, αλλά το ποιοι κέρδισαν.
Αξίζει τον κόπο να λέμε και ποιοι κέρδισαν. Κέρδισαν μια σειρά μεγαλοεπιχειρηματίες και ανώνυμες εταιρείες, που είτε εισήχθησαν τότε, στο κρίσιμο αυτό χρονικό διάστημα, στο Χρηματιστήριο ή βρίσκονταν ήδη στο Χρηματιστήριο. Κέρδισαν ταυτόχρονα, όπως συμβαίνει πάντα στο Χρηματιστήριο και οι γνώστες, οι γνωστοί κερδοσκόποι, των κανόνων του Χρηματιστηρίου, που παίζουν τα γνωστά παιχνίδια, παρακολουθούν τις εξελίξεις και κερδοσκοπούν σε βάρος των πολλών.
Πέρα όμως από αυτές τις ειδικές ευθύνες της Κυβέρνησης υπάρχουν και γενικότερες ευθύνες που δεν αφορούν μόνο στην Κυβέρνηση, στο ΠΑΣΟΚ, αλλά αφορούν και στη Νέα Δημοκρατία και σε όσους θεωρούν ότι το Χρηματιστήριο αποτελεί έναν σημαντικό, ένα σπουδαίο θεσμό για την οικονομία μας, για την προοπτική της ανάπτυξης. Είναι μία νεοφιλελεύθερη άποψη, που κινείται στη λογική της ελεύθερης αγοράς και που υποστηρίζεται και από τα δύο μεγαλύτερα κόμματα και όχι μόνον. Κρύβεται με αυτές τις τοποθετήσεις το γεγονός ότι το Χρηματιστήριο είναι ένας μηχανισμός ταχείας συγκέντρωσης του κεφαλαίου στα χέρια όλο και λιγότερων ανθρώπων. Αυτό είναι το Χρηματιστήριο. Και στην καλύτερη περίπτωση οι διάφοροι επιχειρηματίες παίρνουν φθηνό χρήμα χωρίς να υπάρχουν ανάλογα οφέλη στους μικροκαταθέτες και στη χειρότερη περίπτωση φθάνουμε σε ακραία φαινόμενα σαν και αυτά που είδαμε πριν από ένα, ενάμισι, δύο χρόνια, δηλαδή τη μεγάλη κερδοσκοπία σε βάρος εκατοντάδων χιλιάδων και στη βίαιη ανακατανομή του εισοδήματος υπέρ των ολίγων.
Λέγεται ότι υπάρχει φάρμακο για την αντιμετώπιση τέτοιων φαινομένων, ακραίων φαινομένων και χρειάζεται να υπάρχουν κανόνες, να εφαρμόζονται όταν υπάρχουν, κανόνες διαφάνειας και άλλες ρυθμίσεις. Εμείς δεν είμαστε ενάντια σε τέτοιους κανόνες ούτε ενάντια στη διαφάνεια, αλλά όποιοι κανόνες και αν υπάρξουν το Χρηματιστήριο δεν θα αλλάξει χαρακτήρα. Η φύση του είναι κερδοσκοπική, ευνοεί τους ισχυρούς. Όσες, λοιπόν, πολιτικές δυνάμεις ωραιοποιούν ή θεοποιούν το Χρηματιστήριο, η φιλοσοφία αυτών των απόψεων όταν εμπεδώνεται και στην κοινωνία διευκολύνει το να στραφεί ο κόσμος στο χρηματιστηριακό τζόγο. Και αν έχουμε συγκυρίες σαν και αυτές που συναντήσαμε πριν από δύο και τρία χρόνια, αυτή η αντίληψη που έχει δημιουργηθεί στην κοινωνία δημιουργεί μέχρι και "ρεύμα" υπέρ του χρηματιστηριακού τζόγου, με τις τραγικές συνέπειες τις οποίες αναφέραμε. Υπάρχουν, λοιπόν, και μονιμότερες και γενικότερες ευθύνες σ' αυτούς που υποστηρίζουν το θεσμό, όπως τον υποστηρίζουν στο σημερινό κοινωνικοπολιτικό σύστημα που ζούμε. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Έρχομαι τώρα και στις πιο συγκεκριμένες ευθύνες. Υπάρχουν ευθύνες και στη Νέα Δημοκρατία στην κρίσιμη περίοδο. Ποιες είναι οι ευθύνες; Είναι ότι στο όνομα του να μην διαταραχθεί η αγορά, να μην διαταραχθεί το Χρηματιστήριο, αυτά που λέει σήμερα τα έλεγε με χαμηλές φωνές τότε και δεν απετράπη η ροή εκατοντάδων χιλιάδων ανθρώπων στο χρηματιστηριακό τζόγο. Καμιά φορά όταν λέγαμε εμείς είτε στη Βουλή είτε στα κανάλια ότι υπάρχουν μεγάλοι κίνδυνοι δεχόμασταν υποδείξεις όχι μόνο από τους συντονιστές των εκπομπών, αλλά και από συνομιλητές μας που ανήκουν και στους δύο πολιτικούς χώρους: "Μην λέτε τέτοια πράγματα, διότι αυτό θα βλάψει το Χρηματιστήριο και την οικονομία". 
Το ΠΑΣΟΚ βεβαίως προσπάθησε να εκμεταλλευθεί και όσο το έπαιρνε εκμεταλλευόταν την ανοδική εξέλιξη του Χρηματιστηρίου λέγοντας ότι αυτό οφείλεται στην πρόοδο της οικονομίας, άρα "ψηφίστε στις προσεχείς εκλογές ΠΑΣΟΚ". Όταν άρχισε η πτώση τα αντίστροφα επιχειρήματα χρησιμοποίησε η Νέα Δημοκρατία. Εκμεταλλεύτηκε και αυτήν την πτώση του Χρηματιστηρίου λίγο πολύ, όχι πάντα καθαρά, το συνέδεε με την πορεία της οικονομίας.
Αν ήταν αντίστροφη η θέση των δυο μεγαλύτερων κομμάτων -δηλαδή αν σ' αυτά τα κρίσιμα χρόνια υπήρχε κυβέρνηση της Νέας Δημοκρατίας και ήταν αντιπολίτευση το ΠΑΣΟΚ- πιστεύουμε ότι θα εφαρμόζονταν πάλι οι ίδιες λογικές, η ίδια εκμετάλλευση μόνο που θα είχαν αντιστραφεί οι ρόλοι. 
Υπάρχουν όμως και ακόμη ειδικότερες ευθύνες που από πρώτη άποψη -και μιλάω για πολιτικές ευθύνες- φαίνονται ότι είναι υπαρκτές. 
Τι έγινε στην προεκλογική περίοδο που, πιο συγκεκριμένα, άπτεται του θέματος που συζητάμε σήμερα. Έχουμε απότομη άνοδο των μετοχών κρατικών επιχειρήσεων και κρατικών τραπεζών, λόγω παρέμβασης της "ΔΕΚΑ" και όχι μόνο της "ΔΕΚΑ", αλλά και άλλων κρατικού ενδιαφέροντος επιχειρήσεων ή τραπεζών και η απότομη αυτή αύξηση δημιούργησε ευνοϊκό κλίμα για το ΠΑΣΟΚ εν όψει της προεκλογικής περιόδου. Και μετά τις εκλογές έχουμε απότομη πτώση φθάνοντας τελικά στις 2000 και κάτι μονάδες, οδηγώντας το γενικό δείκτη σε κατάρρευση ουσιαστικά.
Τώρα έρχομαι στο ζήτημα που βάζουμε εμείς. Έχουμε έναν εισαγγελέα, ο οποίος κάνει μια έρευνα και στέλνει έναν ογκώδη φάκελο στη Βουλή. Πέρα από την πείρα την πολιτική, που έχουμε ως κόμματα, που παρακολουθούμε τις εξελίξεις και καταλογίζουμε ή δεν καταλογίζουμε πολιτικές ευθύνες, γεννώνται ορισμένα ερωτήματα που, κατά τη γνώμη μας, πρέπει να διερευνηθούν και να απαντηθούν. 
Ποια είναι τα συγκεκριμένα ερωτήματα; Οι μετοχές των συγκεκριμένων επιχειρήσεων αξίας δισεκατομμυρίων που αγόρασε η "ΔΕΚΑ" χειραγωγήθηκαν και με αυτόν τον τρόπο οδηγήθηκε σε τεχνητή άνοδο και ο γενικός δείκτης; 
Υπήρξε ο αναγκαίος και επιβεβλημένος έλεγχος από πλευράς "ΔΕΚΑ", όπως επιτάσσει η επιμελής και χρηστή διαχείριση; 
Υπήρξε ο απαραίτητος έλεγχος των πολιτικών προϊσταμένων, Υπουργών, Υφυπουργών και γιατί δόθηκε άμεσα ή έμμεσα η έγκριση για τέτοιες ενέργειες από την πλευρά της "ΔΕΚΑ"; 
Υπήρξε ή όχι ζημιά ή διακινδύνευση της περιουσίας των συμφερόντων του δημοσίου με συνειδητές ενέργειες των παραπάνω; 
Εδώ υπάρχουν αντικρουόμενα επιχειρήματα. Ο εισαγγελέας λέει έτσι. Άκουσα με προσοχή τα επιχειρήματα του κ. Μαντέλη, ο οποίος δίνει άλλες ερμηνείες και άλλες εξηγήσεις, υπάρχουν όμως ερωτήματα. 
Ζημιώθηκαν όσοι παρασύρθηκαν σε εκείνο το εικοσαήμερο στις εκλογές και αγόρασαν μετοχές από τις συγκεκριμένες επιχειρήσεις, που αγόραζε η "ΔΕΚΑ" σωρηδόν και υπέστησαν ζημιά αυτοί που είδαν το γενικό δείκτη στο εικοσαήμερο αυτό να ανεβαίνει και ξαναμπήκαν στο χρηματιστήριο ή δεν απεγκλωβίστηκαν έγκαιρα και έμειναν εγκλωβισμένοι και κατεστραμμένοι ακόμη περισσότερο απ' ό,τι αν αποσύρονταν; 
Υπάρχουν ευθύνες στη διοίκηση της κεφαλαιαγοράς πέρα απ' αυτές της διοίκησης της "ΔΕΚΑ";
Και μπαίνει το ζήτημα. Να κλείσουμε τα μάτια μας ως Βουλευτές, ως πολιτικά κόμματα σ' αυτά τα ερωτήματα; Εμείς θέλουμε να υπάρξουν απαντήσεις. Γι' αυτό τασσόμαστε υπέρ του να υπάρξει έρευνα σε μια εξεταστική επιτροπή. Βεβαίως έχουμε διαφορετική άποψη και πολεμάμε τη Νέα Δημοκρατία που η πολεμική που κάνει στην Κυβέρνηση είναι, πρώτον, ότι δεν είναι ικανή να εφαρμόσει το νεοφιλελεύθερο μοντέλο και δεύτερο σκέλος της πολιτικής είναι τα σκάνδαλα. Και για να μιλήσεις για σκάνδαλο, βεβαίως πατάς σε υπαρκτά φαινόμενα, σε κάποια στοιχεία. 
Εμείς αποκρούουμε τη σκανδαλολογία στην οποία εμπλέκεται κατά καιρούς και το ΠΑΣΟΚ και υπενθυμίζω τη μακρόχρονη αντιπαράθεση Λαλιώτη-Μητσοτάκη για τη γνωστή υπόθεση.
Εμείς θέλουμε στο κέντρο της πολιτικής να είναι τα κοινωνικά και τα άλλα προβλήματα. Αυτό όμως δεν σημαίνει ότι μπορούμε να κλείσουμε τα μάτια για ζητήματα που έρχονται με τις νόμιμες διαδικασίες στη Βουλή, όπως το συγκεκριμένο, όπου κάποιος εισαγγελέας μα, έστειλε αυτήν τη δικογραφία, και για ζητήματα που προκλήθηκαν συνέπειες σε πολύ μεγάλο μέρος του πληθυσμού, που συγκίνησε την κοινή γνώμη. Γι΄ αυτό θεωρούμε επιβεβλημένη την έρευνα και για τις ειδικότερες πολιτικές ευθύνες, αν υπάρχουν και στο βαθμό που υπάρχουν, πέρα από τις γενικές ευθύνες της Κυβέρνησης και της Νέας Δημοκρατίας που είναι δεδομένες, αλλά και να δούμε αν στέκονται αυτά που λέει ο εισαγγελέας, να βρούμε κάποια στοιχεία ή κάποιες ενδείξεις για ποινικές ευθύνες. 
Τέλος θα ήθελα να πω ότι πρέπει επιτέλους να σταματήσει και η επίθεση που γίνεται σε μία σειρά από δικαστικούς λειτουργούς, όταν κατά την κρίση τους ερευνούν τέτοιες υποθέσεις. Δεν μπορεί άλλοτε να χειροκροτούν ορισμένοι τη δικαιοσύνη και άλλοτε να την καταδικάζουν ανάλογα με το πώς τους βολεύει πολιτικά.
Εμείς για όλους αυτούς λόγους ζητάμε να γίνει διερεύνηση και ψηφίζουμε υπέρ της σύστασης εξεταστικής επιτροπής. 
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, δεν υπάρχει νομίζω κανένας σ΄ αυτήν την Αίθουσα και σ΄ ολόκληρη την ελληνική κοινωνία, που να είναι ευχαριστημένος με την κατάσταση, η οποία υπάρχει στο Χρηματιστήριο. Μόνο οι κερδοσκόποι, οι αετονύχηδες, εκείνοι οι οποίοι χρησιμοποίησαν το Χρηματιστήριο, για να πετύχουν αυτήν την αθέμιτη και προκλητική κερδοσκοπία, μπορούν να επιχαίρουν. Δεν φαντάζομαι να υπάρχει και κανένας στην Κυβέρνηση, που να θεωρεί τον εαυτό του ευτυχή, για την κατάσταση που υπάρχει στο Χρηματιστήριο και στην ελληνική κοινωνία. Θα ήταν κάτι τέτοιο μια κορυφαία απόδειξη ότι η Κυβέρνηση πορεύεται κόντρα σ' εκείνο, που υπάρχει, ως κρατούν αίσθημα, κάθε φορά στον ελληνικό λαό. 
Δεν φαντάζομαι να υπάρχει κανένας στην Κυβέρνηση, που να θεωρεί τον εαυτό του ευτυχή, διότι στην περίοδο της μεγάλης χρηματιστηριακής έξαψης μιλούσε για λαϊκό καπιταλισμό και για κόμμα του Χρηματιστηρίου και στην περίοδο της πτώσης του Χρηματιστηρίου υιοθετούσε εκείνο, το ψυχρό και ανάλγητο, από τηλεοράσεως, "ας πρόσεχαν". 
Νομίζω ότι πρέπει να προβληματίζονται τα μέλη της Κυβέρνησης, από πλευράς κοινωνικής και πολιτικής ευαισθησίας, γιατί ξέρουν όλοι τους ότι στο Χρηματιστήριο παίχτηκε χοντρό παιχνίδι.
Θα περίμενα να έχει η Κυβέρνηση επιχειρήματα, για να μας πείσει ότι έστω ωφελήθηκε το δημόσιο συμφέρον, ότι έστω ενισχύθηκε η κοινωνική συνοχή, ότι έστω δεν διαταράχθηκαν στοιχειώδεις αρχές λειτουργίας της αγοράς, ότι δεν στρεβλώθηκε η λειτουργία της αγοράς.
Με αυτές, λοιπόν, τις κοινές διαπιστώσεις καλό είναι να μη σκιαμαχούμε εδώ στη Βουλή, γιατί κανέναν δεν πείθουν οι δικομματικές αντιμαχίες, γύρω από το Χρηματιστήριο. Κανέναν δεν πείθουν οι ιαχές, από τη μια, ότι το κάθε τι γίνεται και είναι σκάνδαλο, που πρέπει να πάει στα ποινικά δικαστήρια και από την άλλη οι κραυγές ότι ποινικοποιείται η πολιτική ζωή και πολιτικοποιείται η δικαιοσύνη.
Δεν πείθουν κανέναν αυτά, διότι το πρόβλημα που έχει διαπιστώσει ο ελληνικός λαός είναι συγκεκριμένο. Το ξέρει, γιατί το έζησε και θα το ζήσει για πολλά χρόνια ακόμα.
Κυρίες και κύριοι συνάδελφοι, υπάρχει κανένας, που να μην πιστεύει ότι έγινε αθέμιτη και ασύδοτη κερδοσκοπία στο Χρηματιστήριο; Υπάρχει κανένας, που να μην πιστεύει ότι έγιναν παρεμβάσεις και χειραγωγήσεις στη χρηματιστηριακή αγορά; Υπάρχει κανένας, που να αγνοεί ότι υπήρξε εγκλωβισμός των επενδυτών και αποστράγγιση της εθνικής και της ιδιωτικής αποταμίευσης; Υπάρχει κανένας, που να μην έχει καταγράψει ότι αποκτήθηκε οικονομική ισχύς, δύναμη και επιφάνεια από λίγους, οι οποίοι επεβλήθησαν εν συνεχεία στην πολιτεία, στην κοινωνία και διαμόρφωσαν δεσπόζουσα θέση σε κρίσιμους τομείς λειτουργίας της αγοράς; Υπάρχει κανένας που να μην έχει χειροπιαστά δείγματα για το επιχειρηματικό παιχνίδι και την πολιτικοοικονομική διαπλοκή, μέσα από τη χρηματιστηριακή λειτουργία της οικονομίας; Υπάρχει κανένας, που να μη μιλά σήμερα για στρεβλή αγορά, που αντί για επενδύσεις μεγέθυνση και απασχόληση, εμφανίζει το στοιχείο της ημερήσιας χρηματιστηριακής ψύχωσης να επικρατεί; Υπάρχει κανένας, που να μη βλέπει τη στρέβλωση στην κοινωνία, που αντί για διαρθρωτικές αλλαγές προοδευτικού εκσυγχρονισμού, βλέπει να κυριαρχεί ο φτηνός λαϊκισμός περί κόμματος των επενδυτών και λαϊκού καπιταλισμού; Υπάρχει κανένας στην ελληνική κοινωνία σήμερα, που να μην εκτιμά ότι έγινε αντικείμενο αντιδικίας, δικομματικού ανταγωνισμού, η συμπεριφορά του χρηματιστηριακού δείκτη τόσο κατά την άνοδο όσο και κατά την πτώση;
Όλα αυτά είναι δεδομένα, κυριαρχούν στην κοινή γνώμη και το ερώτημα που εγείρεται, είναι κρίσιμο. Τι κάνουν οι πολιτικές δυνάμεις του τόπου; Τι κάνουμε εμείς, ως εθνικό κοινοβούλιο για να αντιμετωπίσουμε αυτές τις αρνητικές και τις άρρωστες, τις αναντίρρητες διαπιστώσεις; Γιατί ενώ το Χρηματιστήριο σ' όλο τον κόσμο είναι θεσμός της αγοράς και όχι του κράτους, μονάχα στην Ελλάδα το Χρηματιστήριο μετατράπηκε σε ένα ιδιότυπο ευρύτερο κυβερνητικό πολιτικό μηχανισμό. 
Κυρίες και κύριοι συνάδελφοι, να θυμίσουμε την κρίση του 1999, τότε που θεωρήθηκε, την ώρα που μιλούσε ο Πρωθυπουργός, ότι παίχτηκαν παιχνίδια υποτιμητικής κερδοσκοπίας, με προφανή την πολιτική σκοπιμότητα να μειώσουν την πολιτική εμβέλεια των λόγων του κ. Σημίτη. Τότε που θεωρήθηκε ότι έπρεπε να υπάρξει παρέμβαση για να στηριχθεί το Χρηματιστήριο από τέτοια παιχνίδια. Αποκαλύφθηκε κανένας κερδοσκόπος ποτέ; Κανένας μηχανισμός, απ' αυτούς που διαμορφώνουν αυτές τις στρεβλώσεις, αποδυναμώθηκε ποτέ; Τιμωρήθηκε κανένας ή κάθε φορά που χρειάζεται να γίνει ενεργητική παρέμβαση στην ημερήσια λειτουργία του Χρηματιστηρίου εφευρίσκεται και κάποιο επιχείρημα πολιτικής σκοπιμότητας; Κορύφωση αυτού του είδους των παρεμβάσεων, αποτέλεσε στην ημερήσια λειτουργία του Χρηματιστηρίου η προεκλογική περίοδος του 2000;
Τότε κατά τις δηλώσεις των επιτελών του οικονομικού τομέα της Κυβέρνησης, έπρεπε να υπάρξει παρέμβαση, μέσω της "ΔΕΚΑ", για να προστατεύσει και να στηρίξει η Κυβέρνηση τις μετοχές δημοσίων επενδύσεων και κρατικών εταιρειών, επειδή κατά την άποψή της οι τιμές τους έπεφταν, χωρίς προφανή λόγο και αιτία. Αυτή ήταν η πολιτική εξήγηση που δόθηκε. Η παρέμβαση, σύμφωνα με την Κυβέρνηση, έγινε για να προστατευθούν οι δημόσιες επιχειρήσεις. 
Από την άλλη πλευρά, η Νέα Δημοκρατία, στην ίδια περίοδο, ενώ καταγγέλλει την Κυβέρνηση για παρεμβάσεις στη λειτουργία του Χρηματιστηρίου, με σκοπό να αποκομίσει πολιτικά οφέλη από την άνοδο του χρηματιστηριακού δείκτη, εγκαλεί την Κυβέρνηση για απραξία στήριξης του Χρηματιστηρίου, όταν ο δείκτης εμφανίζει αυτήν την καθοδική τάση.
Είναι προφανής η αντίφαση, είναι προφανής η σκοπιμότητα. Επιβεβαιώνεται δηλαδή ότι, ο χρηματιστηριακός δείκτης μετατρέπεται σε αντικείμενο δικομματικής αντιπαλότητας, μεταξύ ΠΑΣΟΚ και Νέας Δημοκρατίας. Στην άνοδο του χρηματιστηριακού δείκτη, η Κυβέρνηση βλέπει επιβεβαίωση της πολιτικής της. Ψήφο εμπιστοσύνης έλεγαν, τότε, ο ένας μετά τον άλλον οι Υπουργοί και έσπευδαν να θεωρήσουν το δείκτη του Χρηματιστηρίου, ως αποδοχή της κυβερνητικής πολιτικής.
Βεβαίως αυτήν τη νοοτροπία την πληρώνουν οι μικροεπενδυτές, την πληρώνουν οι χιλιάδες Έλληνες πολίτες, την πληρώνει η εθνική οικονομία, την πληρώνει το Χρηματιστήριο. Από την άλλη πλευρά, η Νέα Δημοκρατία, επιδιώκει να εισπράξει τη δυσφορία από την πτώση του Χρηματιστηρίου, αλλά και πάλι τα σπασμένα τα πληρώνει η εθνική οικονομία, ο Έλληνας επενδυτής, τα πληρώνει το ίδιο το Χρηματιστήριο.
Κυρίες και κύριοι συνάδελφοι, αποτέλεσμα αυτής της κατάστασης είναι, εκείνο που βλέπουμε όλοι μπροστά μας: Η αποθράσυνση της αγοράς και όσων κυριαρχούν σ' αυτήν: Ο τυχοδιωκτισμός, η κερδοσκοπία, οι μηχανισμοί διαπλοκής, οι μεθοδεύσεις πλουτισμού, η απαξίωση του δημοσίου πλούτου της χώρας και των δημοσίων μηχανισμών ελέγχου και προστασίας του ευρύτερου δημόσιου συμφέροντος. Κυρίες και κύριοι συνάδελφοι, όταν συμβαίνουν αυτά τα πράγματα, τότε, ως παράγωγο μιας τέτοιας ασύδοτης οικονομίας της αγοράς, προκύπτει η κοινωνία της αγοράς και όλα εμπορευματοποιούνται και ρευστοποιούνται και δεν αντιμετωπίζονται με τον τρόπο που θα έπρεπε να αντιμετωπιστούν.
Από το 1993 μέχρι σήμερα, η Κυβέρνηση του ΠΑΣΟΚ, έχει ψηφίσει περίπου δεκατρία νομοσχέδια και άπειρες τροπολογίες, που αναφέρονται στη λειτουργία του Χρηματιστηρίου Αξιών Αθηνών. Σε όλες τις περιπτώσεις, όταν υπάρχει κάποια ανορθόδοξη κατάσταση, όταν προκύπτει κάποια κρίση, όταν προκύπτουν προβλήματα και διαμορφώνεται ένα βαρύ κλίμα, έρχονται κάποιες τροπολογίες, κάποιες ρυθμίσεις, με μόνιμο επιχείρημα την αντιμετώπιση των φαινομένων που έχουν προκύψει. Κοινό χαρακτηριστικό όλων αυτών των νομοθετικών πρωτοβουλιών της Κυβέρνησης; Νομοθετεί εκ των υστέρων, νομοθετεί αποσπασματικά, νομοθετεί κατά μερικό τρόπο. Και ο τρόπος αυτός με τον οποίον λειτουργεί η Κυβέρνηση δεν αντιμετωπίζει ούτε το πρόβλημα ούτε τις συνέπειες του προβλήματος.
Στην κοινή γνώμη υπάρχει και μια άλλη δυσάρεστη διαπίστωση κι εγώ θέλω να αναφερθώ σ' αυτήν, κυρίες και κύριοι συνάδελφοι: Στην κοινή γνώμη τείνει να παγιωθεί μια ιδιότυπη εικόνα. Από τη μια μεριά η άμεση, εξαντλητική και εξοντωτική πολλές φορές, λειτουργία των ελέγχων, για ό,τι αφορά στους μικρούς ή μεσαίους που εξαπάτησαν ή αποπειράθηκαν να εξαπατήσουν τους πολίτες, που ιδιοποιήθηκαν περιουσίες και καταχράστηκαν της εμπιστοσύνης των πολιτών. Και από την άλλη μεριά για ό,τι αφορά στις μεγάλες περιπτώσεις, στους μεγάλους κερδοσκόπους, μία ιδιότυπη αδυναμία και αδράνεια όλων αυτών των μηχανισμών, μια δυστοκία ολοκλήρωσης των ελέγχων, και των ερευνών που τελικά οδηγεί στο απυρόβλητο. 
Να επισημάνω κάτι, που το ξέρουμε όλοι μας: Καμία από τις μεγάλες χρηματιστηριακές υποθέσεις, που συγκλόνισαν την αγορά, την κοινωνία και το πολιτικό σύστημα, δεν έχει ολοκληρωθεί: Από την υπόθεση της "Λαυρεωτικής" του 1992-1993, από την υπόθεση της "ΔΕΛΤΑ -Χρηματιστηριακής" του 1996-1997, από την υπόθεση των μετοχών που χαρακτηρίστηκαν ως "φούσκες" και παρέσυραν το επενδυτικό κοινό, με ένα από τα πιο προκλητικά φαινόμενα εκείνο της Γενικής Αποθηκών, για το λόγο ότι υπήρξε ανάμειξη συγκεκριμένου μηχανισμού δημόσιου χαρακτήρα, της Εθνικής Τράπεζας. Να μιλήσουμε γι' αυτά. 
ΜΙΛΤΙΑΔΗΣ ΕΒΕΡΤ: Μέγα σκάνδαλο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τι προκύπτει, λοιπόν; Προκύπτει η έλλειψη ενός πολιτικού και δικαιϊκού μηχανισμού, άμεσης αντιμετώπισης του οικονομικού εγκλήματος, που να αντιστοιχεί στις εξελίξεις και στην πραγματικότητα και να λειτουργεί αμέσως, με τρόπο προληπτικό και κατασταλτικό, γιατί έτσι μονάχα θα μπορέσει να αντιμετωπισθεί αυτό το μεγάλο πρόβλημα. Διαφορετικά θα οδηγηθούμε στη συνολική απαξίωση του πολιτικού συστήματος και της δικαιοσύνης και θα μείνει ελεύθερος ο χώρος δράσης στα ποικίλα κυκλώματα και στους μηχανισμούς. 
Τα επιχειρήματα που λέει η Κυβέρνηση περί ασύμμετρης οικονομίας, ότι προηγούνται τα φαινόμενα και οι πραγματικότητες και τρέχει από πίσω η πολιτεία να προλάβει, είναι μάλλον προφάσεις εν αμαρτίαις. Η Κυβέρνηση έχει μια σοβαρή ευθύνη, ότι έπρεπε να αντιμετωπίσει αυτό το πρόβλημα με ολοκληρωμένο και αποτελεσματικό τρόπο. 
Δεν μιλάω εκ των υστέρων, κυρίες και κύριοι συνάδελφοι. Το 1997 ο Συνασπισμός, με τις δυνάμεις που έχει, οργάνωσε ημερίδα για την αντιμετώπιση του προβλήματος του Χρηματιστηρίου. Στην ημερίδα αυτή φώναξε ειδικούς για να μιλήσουν, μεταξύ των οποίων και ορισμένοι φίλοι, γνωστοί και συνεργάτες στελεχών της Κυβέρνησης. Την ευθύνη την είχε ο Γιάννης Δραγασάκης, άλλοτε Υπουργός, Βουλευτής του Συνασπισμού και Κοινοβουλευτικός του Εκπρόσωπος. Καλέσαμε τον κ. Καραμούζη, καλέσαμε τον κ. Θωμαδάκη και καλέσαμε και τον τότε πρόεδρο τον κ. Ξανθάκη κι άλλους να μιλήσουν. 
Η πρωτοβουλία ξεκίνησε με το εξής σκεπτικό, το 1997: "Οι πρόσφατες κρίσεις στο Χρηματιστήριο -από την εισαγωγική μου ομιλία σε εκείνη την ημερίδα- πιστεύω ότι πρέπει να λειτουργήσουν εξυγιαντικά. Τη διαφάνεια στο Χρηματιστήριο, την προστασία της κοινωνίας και της πολιτικής από τους μηχανισμούς κερδοσκοπίας την ζητούν οι υγιείς επενδυτές και οι πολίτες αυτής της χώρας για να προστατευθούν από εκείνους που πωλούν "αέρα" και αποκτούν δύναμη, από εκείνους που είναι έμποροι θορύβου, για να προωθούν δοσοληψίες αθέμιτης κερδοσκοπίας και από εκείνους που στο Χρηματιστήριο παίζουν ή βρίσκουν μετοχές της πολιτικής αγοράς".
Δεν έγινε τίποτα. Επαναλάβαμε την ημερίδα την άνοιξη του 1999, φωνάζοντας ξανά ειδικούς και καταθέτοντας τα πορίσματα στους αρμοδίους και στην Επιτροπή Κεφαλαιαγοράς. Και στις 24.11.1999 εδώ, σ' αυτήν την Αίθουσα, κατέθεσα δέσμη προτάσεων, προς τον κύριο Πρωθυπουργό, για την αντιμετώπιση των προβλημάτων. Η απάντηση ήταν: "Πού τα βρήκες αυτά;"
Σήμερα, λοιπόν, δικαιούμαστε από την πλευρά του Συνασπισμού να λέμε ότι, η αδράνεια στη λήψη ολοκληρωμένων μέτρων, οδήγησε στη διόγκωση και στη διεύρυνση αυτού του φαινομένου. Και δεν μιλάμε ως επιμηθείς. Προτείναμε και δεν ακουστήκαμε. Θα εξακολουθήσουμε, λοιπόν, και σήμερα να προτείνουμε και ας μην ακουστούμε.
Κυρίες και κύριοι συνάδελφοι, και τα δύο κόμματα που μίλησαν προηγουμένως, ξεκινούν από μία κοινή αφετηρία. Η διαρκής ποινικοποίηση του ελληνικού Χρηματιστηρίου αποτελεί στην Ευρωπαϊκή Ένωση και στις χώρες του ΟΟΣΑ ένα ιδιόμορφο παράδοξο. Και αυτό είναι που πρέπει να αντιμετωπισθεί, γιατί εξ αντικειμένου βλάπτει. Ό,τι και να λέει το ΠΑΣΟΚ, ό,τι και να λέει η Νέα Δημοκρατία, ό,τι και να λέει ο οιοσδήποτε, εξ αντικειμένου, σήμερα, υπάρχει, για το Χρηματιστήριο κρίση φερεγγυότητας, αξιοπιστίας, διαφάνειας, αποτελεσματικότητας και χρησιμότητάς του, για την εθνική οικονομία και την κοινωνική συνοχή.
Επειδή, λοιπόν, συμφωνούμε όλοι ότι υπάρχει αυτή η κρίση, εγώ θα έκανα προς την Εθνική Αντιπροσωπεία μία έκκληση: Να συμφωνήσουμε αμέσως και με ομόφωνη, συγκεκριμένη θέση να προχωρήσουμε στα αναγκαία μέτρα, που θα εξασφαλίσουν και την άρση των συνεπειών, αλλά και την αντιμετώπιση υποτροπής των ίδιων φαινομένων στο μέλλον.
Τα μέτρα είναι συγκεκριμένα και έχουν θεσμοθετηθεί. Συμφωνείτε, κύριοι της Κυβέρνησης και της Αξιωματικής Αντιπολίτευσης ότι δεν πρέπει να έχουμε Επιτροπή Κεφαλαιαγοράς, νομικό πρόσωπο δημοσίου δικαίου, υπό την εποπτεία του εκάστοτε Υπουργού Εθνικής Οικονομίας; Να γίνει ανεξάρτητη αρχή, ώστε να μην υπάρχει ο σκανδαλισμός και η υποψία περί αθεμίτων ή υπόπτων άλλων δραστηριοτήτων. Κάντε το αμέσως τώρα. Εμείς σας το ζητάμε.
Δεύτερον, συμφωνείτε ότι επιβάλλεται η ουσιαστική αποκρατικοποίηση του Χρηματιστηρίου Αξιών και η αποκοπή των θεσμών, που συνδέουν τη λειτουργία της χρηματιστηριακής αγοράς, με την εκάστοτε κυβέρνηση και το εκάστοτε κυβερνητικό κόμμα; Συμφωνείτε να μην διορίζονται οι διοικήσεις του Χρηματιστηρίου από την εκάστοτε κυβέρνηση, να μην είναι κρατικό και εμμέσως κυβερνητικό μηχάνημα; Αμέσως τώρα με ένα νόμο μπορεί να γίνει. Αν συμφωνείτε γιατί δεν το κάνουμε; Εσείς έχετε την πλειοψηφία. Δεν μπορούμε να πάμε μέχρι το 2010 συζητώντας για το ποιος έκανε ή δεν έκανε σκάνδαλα περί το Χρηματιστήριο.
Τρίτον υπάρχει ή δεν υπάρχει πρόβλημα επαναπροσδιορισμού της φύσης και της λειτουργίας της ΔΕΚΑ; Για μας υπάρχει. Η "ΔΕΚΑ" έχει ξεφύγει από το σκοπό της και θα τα πούμε μεθαύριο και στον προϋπολογισμό, όπου εκεί μέσα εμφανίζονται δραστηριότητες για προμέτοχα, προεξοφλήσεις και άλλες λογιστικές αλχημείες της "ΔΕΚΑ", που δεν είναι σωστές. Συμφωνείτε, λοιπόν, ότι χρειάζεται να επαναπροσδιορίσουμε το ρόλο της "ΔΕΚΑ", ώστε να μην είναι ο σημερινός που έχει στρεβλωθεί και έχει εκτραπεί. Πρέπει και οφείλουμε να το κάνουμε. 
Επίσης, να υπάρξει ουσιαστικός έλεγχος της χρήσης των αντλούμενων κεφαλαίων από τα χρηματιστήρια, εκ μέρους των εισηγμένων εταιρειών, επανεξέταση της λειτουργίας του ρόλου των off shore εταιρειών στο Χρηματιστήριο, που είναι σήμερα το πραγματικό πρόβλημα και θα το βρούμε μπροστά μας στη συνέχεια, η εισαγωγή των μέτρων αδειοδότησης of shore εταιρείας στο όνομα φυσικών προσώπων και προώθηση της φορολογίας, με ενιαίο τρόπο όλων των δραστηριοτήτων. Θα το βρούμε μπροστά μας το πρόβλημα των of shore εταιρειών.
Εμείς, λοιπόν, σας κάνουμε συγκεκριμένες προτάσεις και ζητάμε από τα δύο μεγάλα κόμματα, σε αυτά τα χοντρά προβλήματα, κοινή νομοθετική πρωτοβουλία, ώστε να μην υπάρχουν οι τρύπες, μέσα από τις οποίες μπαινοβγαίνουν οι μηχανισμοί, με τους οποίους σήμερα διαμορφώνονται αυτές οι δυσάρεστες για την κοινωνία και την οικονομία καταστάσεις. 
Και να προχωρήσουμε και σε φορολογικά μέτρα με το φόρο υπεραξίας και όχι με το τέλος επί των συναλλαγών. Να προχωρήσουμε στην εισαγωγή της φορολόγησης των εισοδημάτων που αποκτώνται από το Χρηματιστήριο και να συνυπολογίζονται όλα εκείνα που αποκτά το φυσικό πρόσωπο από διάφορες δραστηριότητες, με ποικίλες μορφές οικονομικής και επιχειρηματικής δραστηριότητας. 
Κυρίες και κύριοι συνάδελφοι, τελειώνοντας εμείς από την πλευρά του Συνασπισμού λέμε, πως ξέρουμε όλοι τι έχει γίνει στο Χρηματιστήριο. Είναι δεδομένες οι πολιτικές στρεβλώσεις και είναι δεδομένες οι πολιτικές ευθύνες. Από εκεί και πέρα, εκείνο που μας ενδιαφέρει είναι, εάν θα αποφασίσουμε να προχωρήσουμε σε θεσμικές ρυθμίσεις και αυτό είναι το μείζον για μας. 
Επί του διαδικαστικού θέματος, εάν επιμείνετε τα δύο μεγάλα κόμματα σε αυτή την αντιδικία περί των γνωστών τοις πάσι, των διαβοημένων, σας λέμε, λοιπόν, ότι εμείς θέλουμε την εξέταση και θα πούμε "ναι" στην εξεταστική επιτροπή, όχι για να πούμε σώνει και καλά ότι έγιναν σκάνδαλα ούτε για να πούμε σώνει και καλά κουκούλωμα, αλλά για να διεκδικήσουμε η όποια εξέταση να οδηγήσει στη θεσμοθέτηση των αναγκαίων πολιτικών μέτρων για να μην υπάρχουν αυτές οι δεδομένες πολιτικές ευθύνες. 
Κύριοι συνάδελφοι στην Εθνική Αντιπροσωπεία εγώ θέλω να πω κάτι. Είναι σοβαρότερες για το δημόσιο συμφέρον οι πολιτικές ευθύνες, όταν βλάπτουν το δημόσιο συμφέρον από οποιαδήποτε ποινική ευθύνη. 
ΠΡΟΕΔΡΕΥΩΝ (Κωνσταντίνος Γείτονας): Η κα Μπενάκη έχει το λόγο.
ΑΝΝΑ ΜΠΕΝΑΚΗ ΨΑΡΟΥΔΑ (Δ΄ Αντιπρόεδρος της Βουλής): Κυρίες και κύριοι συνάδελφοι, πριν προχωρήσω στις σκέψεις, τις οποίες ήθελα να μοιραστώ μαζί σας, θα μου επιτρέψετε τρεις έως τέσσερις εισαγωγικές παρατηρήσεις, απαντήσεις και σχόλια στα όσα είπε ο κ. Μαντέλης. 
Πρώτον και κύριο τη διαμαρτυρία μας, γιατί η συζήτηση αυτή δεν μεταδίδεται από την τηλεόραση. Ένα θέμα που απασχολεί εκατοντάδες για να μην πω χιλιάδες επενδύτες και το θεσμό του Χρηματιστηρίου είναι δυνατό η κρατική τηλεόραση να μην το μεταδίδει;
Έρχομαι στον κ. Μαντέλη. Κύριοι συνάδελφοι, το Χρηματιστήριο δεν προστατεύεται με κραυγές, ολολυγμούς και κλαυθμούς από αυτήν την έδρα και μομφές κατά της Αξιωματικής Αντιπολίτευσης. Προστατεύεται με έργα και με πράξεις, προστατεύεται με τους ενδεδειγμένους ελέγχους και αφού αρνείστε να βάλετε το μαχαίρι μέχρι το κόκαλο και να σπάσετε αυτό το απόστημα, που έχει δημιουργηθεί δεν νομιμοποιείστε να κλαίτε για το Χρηματιστήριο. 
Δεύτερον. Δεν είναι ο Ασπρογέρακας, ένας κάποιος Ασπρογέρακας, με τον οποίο ασχολούμαστε σήμερα, κύριε συνάδελφε. Είναι ο Εισαγγελεύς Πλημμελειοδικών Αθηνών που συμβαίνει να λέγεται κύριος Ασπρογέρακας. 
(Χειροκροτήματα από την πτέρυγα της Νέας Δημοκρατίας)
Τουλάχιστον ας τηρήσουμε τους τύπους απέναντι στη δικαιοσύνη, γιατί στην ουσία η Κυβέρνηση έχει αποδείξει, πώς την αντιμετωπίζει με τις δηλώσεις σωρηδόν που έγιναν αμέσως μετά την κοινοποίηση αυτών των γεγονότων.
Τρίτη παρατήρηση στον κ. Μαντέλη. Γιατί η "ΔΕΚΑ", που έκανε όλα αυτά που έκανε την προεκλογική περίοδο για να στηρίξει, όπως μας είπε, το Χρηματιστήριο, τα ξέχασε αμέσως μετά τις εκλογές; Τι συνέβη και το Χρηματιστήριο κατέρρευσε μετά τις εκλογές και η "ΔΕΚΑ" ξέχασε να το στηρίξει; Και μια τελευταία παρατήρηση στα όσα είπε ο κ. Μαντέλης...
ΑΝΑΣΤΑΣΙΟΣ ΜΑΝΤΕΛΗΣ: ... 
ΠΡΟΕΔΡΕΥΩΝ (Κωνσταντίνος Γείτονας): Κυρία Μπενάκη, σας παρακαλώ να απευθύνεστε στο Σώμα. Εσείς το ξέρετε καλύτερα. Για να μην προκαλούνται διακοπές. 
ΑΝΝΑ ΜΠΕΝΑΚΗ ΨΑΡΟΥΔΑ (Δ' Αντιπρόεδρος της Βουλής): Έχετε δίκιο κύριε Πρόεδρε. Δεν απευθύνομαι στον κ. Μαντέλη, αλλά στο Σώμα σε σχέση με αυτά που είπε ο κ. Μαντέλης. Μας είπε ότι η "ΔΕΚΑ" δεν αγόρασε μόνο μετοχές, αλλά μετά τις πούλησε κιόλας και επωφελώς για το Δημόσιο. Ξέρετε σε ποιους πούλησε τις μετοχές που αγόραζε η "ΔΕΚΑ" αυτήν την περίοδο; Στο ίδιο το Δημόσιο και σας διαβάζω από την έκθεση του εισαγγελέως: Την 6η Απριλίου 2000, την ώρα που η "ΔΕΚΑ" αγοράζει, το Δημόσιο με ιδιωτικό συμφωνητικό αγοράζει από τη "ΔΕΚΑ" δύο εκατομμύρια μετοχές αντί 19 δισεκατομμυρίων. Την 7η Απριλίου 2000 το Δημόσιο με ιδιωτικό συμφωνητικό αγοράζει από τη "ΔΕΚΑ" οκτακόσιες πενήντα χιλιάδες μετοχές της ΕΤΕ αντί 40 δισεκατομμυρίων δραχμών. Την 12η Απριλίου 2000 το δημόσιο, κύριοι συνάδελφοι, αγοράζει από τη "ΔΕΚΑ" -η "ΔΕΚΑ" πουλάει στο δημόσιο δηλαδή- ένα εκατομμύριο εκατό χιλιάδες μετοχές των ΕΛΤΑ αντί συνολικού τιμήματος 50 δισεκατομμυρίων δραχμών. Και την 26η Ιουνίου 2000 η "ΔΕΚΑ", που έχει αγοράσει μετοχές δισεκατομμυρίων την τελευταία στιγμή μετά τη μία η ώρα από το Χρηματιστήριο, πουλάει στο δημόσιο εξακόσιες πενήντα χιλιάδες μετοχές της ΕΤΕ αντί 10 δισεκατομμυρίων δραχμών. Αυτή είναι η επωφελής τοποθέτηση από τη "ΔΕΚΑ"; Γιάννης κερνάει και Γιάννης πίνει; Αγοράζει με τα λεφτά του Δημοσίου και πουλάει στο Δημόσιο και τα ξαναπαίρνει; Με κέρδος λέει. Ποιους κοροϊδεύουμε, κύριοι συνάδελφοι; Ή μήπως είναι επωφελής τοποθέτηση της "ΔΕΚΑ" το ότι συνάπτει δάνειο με εγγύηση του δημοσίου και με ενέχυρο τις μετοχές που έχει αγοράσει με μια επονείδιστη συμφωνία και με τι και με ποιον; Με off shore εταιρεία που δημιούργησε η "ΔΕΚΑ" στο Λουξεμβούργο ή στο Λιχνεστάιν ή δεν ξέρω που αλλού. 
Κύριοι συνάδελφοι, είναι ντροπή να συμβαίνουν αυτά στην ελληνική κοινωνία, είναι ντροπή να παρουσιάζονται έτσι στο ελληνικό κοινοβούλιο και είναι κυρίως ντροπή εμείς, ως Βουλευτές, να λέμε όχι, δεν θέλουμε εξέταση σε βάθος αυτής της υπόθεσης.
Και έρχομαι τώρα στο προκείμενο. Το τι η έκθεση του εισαγγελέως θέτει υπό την κρίση μας το ανέπτυξε πολύ καθαρά ο κ. Αλογοσκούφης και δεν χρειάζεται να ξανααναφερθώ. Τα τυπικά και αντικειμενικά γεγονότα είναι αυταπόδεικτα. Είναι αυταπόδεικτες οι συναλλαγές της "ΔΕΚΑ" πριν από τις εκλογές, είναι αυταπόδεικτη η ύποπτη περίοδος μέσα στην οποία έγιναν, είναι αυταπόδεικτη η τεχνητή και πλασματική διόγκωση του δείκτη τις παραμονές των εκλογών, είναι αυταπόδεικτη η απότομη πτώση και ο εξευτελισμός της τιμής των μετοχών αυτών που στήριζε η "ΔΕΚΑ" πριν από τις εκλογές.
Είναι αυταπόδεικτη η τεράστια ζημία των επενδυτών που πίστεψαν στη δραστηριότητα της "ΔΕΚΑ" και αγόρασαν και αυτοί αυτές τις μετοχές. Είναι αυταπόδεικτη η ζημία της περιουσίας του δημοσίου από τον εξευτελισμό της περιουσίας της "ΔΕΚΑ", η οποία είναι δημόσια. Οι ευθύνες περιγράφονται στην αναφορά και τις περιέγραψε και ο κ. Αλογοσκούφης. Είναι κλασική χρηματιστηριακή απάτη, δηλαδή τεχνητή διόγκωση του δείκτη, απιστία κατά του Δημοσίου με τη ζημιά που υπέστη το δημόσιο και η "ΔΕΚΑ". Είναι κλασική παράβαση καθήκοντος από τα μέλη της Επιτροπής Κεφαλαιαγοράς που τα ήξεραν όλα αυτά και τα ευλογούσαν.
Πέρα από τις ενδεχόμενες ευθύνες Υπουργών -εγώ θα ήθελα να μην υπάρχουν- υπάρχει και μια βασικότατη υποψία μέσα στο έγγραφο του εισαγγελέως που γι' αυτήν και μόνο δεν πρέπει να μείνουμε ασυγκίνητοι. Είναι η υποψία για κάτι πολύ χειρότερο. Την πιθανότητα της αθέμιτης κερδοσκοπίας με τη μέθοδο της παράνομης εσωτερικής πληροφόρησης. Εάν δεν αποκτήσουμε το δικαίωμα μέσω της εξεταστικής επιτροπής να σπάσουμε τους κωδικούς και να βρούμε ποιοι ήσαν εκείνοι που πουλούσαν στη "ΔΕΚΑ" μεταξύ 13.00' και 14.00' επί δεκαπέντε ημέρες πριν τις εκλογές, πώς θα βεβαιωθούμε ότι και πίσω ενδεχομένως από την πλάτη των Υπουργών δεν έγινε αθέμιτη κερδοσκοπία και ότι κάποιοι κύριοι κάποιων εταιρειών, που δεν ξέρουμε πώς λέγονται και πού εδρεύουν, το πρωί αγόραζαν φθηνά τις μετοχές σε εξευτελιστικές τιμές και το μεσημέρι, που ήξεραν τι θα κάνει η "ΔΕΚΑ", πήγαιναν και τις πουλούσαν με κέρδος στη διαφορά της τιμής που σημειώθηκε.
(Χειροκροτήματα από την πτέρυγα της Νέας Δημοκρατίας)
Σ' αυτά θα κλείσετε τα μάτια σας και θα πείτε όχι; Γιατί; Όχι βέβαια μόνο για να υπερασπίσετε τους Υπουργούς. Και εμείς, κύριοι συνάδέλφοι της Πλειοψηφίας, θέλουμε να τους υπερασπίσουμε και να είναι αμέτοχοι. Θα πείτε "το όχι" γιατί φοβάσθε το πολιτικό κόστος μιας εξεταστικής επιτροπής; Δηλαδή το θόρυβο που θα γίνεται όσο η εξεταστική επιτροπή θα ψάχνει και θα βρίσκει; Θέλετε να καλύψετε τους κερδοσκόπους; Όχι βέβαια τους Υπουργούς. Οι Υπουργοί μπορούν μόνοι τους να υπερασπιστούν τον εαυτό τους και να αποδειχτεί η αθωότητά τους.
Τώρα, ως Βουλευτές και εν όψει του νέου Συντάγματος βρισκόμαστε μπροστά και σ' ένα ανυπέρβλητο νομικό πρόβλημα. Η θέση μας είναι εξαιρετικά δύσκολη λόγω των συνταγματικών ρυθμίσεων. Λέγοντας ένα συνολικό "όχι" στην εξεταστική επιτροπή δεν απαντούμε στο ερώτημα του εισαγγελέα, γιατί το ερώτημα είναι αν δεχόμαστε ή όχι ότι υπάρχει ποινική ευθύνη των κατονομαζομένων Υπουργών. Με το όχι στην εξεταστική επιτροπή, δεν απαντούμε. Αυτή είναι μια πολιτική απόφαση, αλλά δεν είναι μια νομική απάντηση προς τον εισαγγελέα, αν υπάρχει ή δεν υπάρχει ευθύνη Υπουργού. 
Μπορούμε εμείς εδώ να λέμε ό,τι θέλουμε και να γράφονται αυτά στα Πρακτικά. Όμως αποτελούν αυτά απάντηση προς τον εισαγγελέα; Βεβαίως δεν ενδιαφέρεται εάν εμείς λέμε ναι ή όχι στην εξεταστική επιτροπή. Θέλει να ξέρει αν θα διερευνήσουμε το αν υπάρχουν ευθύνες Υπουργών ή αν θα του πούμε ότι δεν υπάρχουν ευθύνες Υπουργών. Αυτό όμως δεν μπορούμε να το πούμε σ' αυτήν τη διαδικασία επιπόλαια και ελαφρά, έπειτα από μια συζήτηση για τη σύσταση ή μη εξεταστικής επιτροπής. Πρέπει να πούμε στον εισαγγελέα ότι υπάρχει ή δεν υπάρχει ποινική ευθύνη Υπουργού, αλλά έπειτα από μία ενδελεχή πολιτική έρευνα, όπως είναι η έρευνα στην εξεταστική επιτροπή.
Πώς, λοιπόν, θα του διαμηνύσουμε και τι θα του διαμηνύσουμε; Υπάρχει ή δεν υπάρχει ποινική ευθύνη Υπουργού; Και κυρίως την απάντηση αυτή πρέπει να τη δώσουμε για το εξής σημαντικό πρόβλημα: Τι θα κάνει ο εισαγγελεύς και τι θέλουμε να κάνει; Δεν θέλουμε να συνεχίσει την έρευνα για τους μη Υπουργούς, για τους επιλήσμονες κρατικούς λειτουργούς, οι οποίοι παραβίασαν ενδεχομένως το καθήκον τους, έβλαψαν το δημόσιο και κερδοσκόπησαν στην πλάτη των επενδυτών και ενδεχομένως και της Κυβέρνησης; Γιατί να μην έχει συμβεί και αυτό; 
Το Σύνταγμα που ψηφίσαμε όπως θυμάστε και όλοι μαζί συμφωνήσαμε σ' αυτό, ομιλεί και για τους συμμέτοχους. Όλοι αυτοί οι κρατικοί λειτουργοί, κύριοι συνάδελφοι, αυτήν την στιγμή οχυρώνονται πίσω από τους Υπουργούς. Την τελευταία στιγμή προσκόμισαν, απ' ό,τι φαίνεται, το πρακτικό με την υπογραφή του κ. Χριστοδουλάκη, όταν ο εισαγγελέας είχε διαπιστώσει τις βαρύτατες ευθύνες τους, και προ του κινδύνου να κατηγορηθούν προσκομίζουν την υπογραφή Χριστοδουλάκη, ώστε να πάει το θέμα για ποινική ευθύνη Υπουργών στη Βουλή, να πει η Βουλή "όχι" με την πλειοψηφία της και ούτε γάτα ούτε ζημιά για κανέναν ούτε και γι' αυτούς τους κυρίους. 
Εσείς οι Βουλευτές της Πλειοψηφίας θέλετε κάτι τέτοιο; Θέλετε να ευλογήσετε και να δώσετε συγχωροχάρτι σε όσους ενδεχομένως παραβίασαν το καθήκον τους και κερδοσκόπησαν εις βάρος του χρηματιστηρίου και των επενδυτών;
Κύριοι συνάδελφοι, πρέπει να σκεφτείτε πάρα πολύ καλά αυτό το "όχι" και νομίζω ότι πρέπει να το σκεφτούμε όλοι ως Βουλευτές, διότι εδώ μας ήρθε ένα ερώτημα από τον εισαγγελέα και πρέπει να απαντήσουμε. Θα απαντήσουμε με το αρχείο; Γιατί αν πείτε "όχι" και αν κάποιοι άλλοι, εμείς ή όποιοι άλλοι ή εσείς δεν συνεχίσετε με προανακριτική επιτροπή που εμείς δεν την επιθυμούμε, το ερώτημα θα μείνει αναπάντητο. Αυτή, λοιπόν, η ογκώδης δικογραφία και το έγγραφο καταπέλτης του εισαγγελέα θα μπει στα αρχεία της Βουλής και κατ' επέκταση στα αρχεία της εισαγγελίας; Διότι είναι βέβαιο ότι αν δεν απαντήσουμε, τίποτα ο εισαγγελέας δεν πρόκειται να συνεχίσει, διότι έχει σκοντάψει -ας μου επιτραπεί- η έκφραση πάνω στην πιθανή ευθύνη ενός Υπουργού και δεν μπορεί να συνεχίσει, αν εμείς δεν του απαντήσουμε. 
Αντιλαμβάνεστε λοιπόν, κύριοι συνάδελφοι της Πλειοψηφίας, και για σας τα λέω πιο πολύ, ότι το θέμα που θέτουμε δεν είναι απλά μια πολιτική συζήτηση για "ναι" ή "όχι" σε μια εξεταστική επιτροπή, αλλά είναι ένα καίριο θέμα κοινοβουλευτικής και συνταγματικής τάξης έπειτα από το νέο Σύνταγμα. Έχουμε υποχρέωση και αυτό ισχύει και για το Προεδρείο της Βουλής -ρητορικά το θέτω το θέμα- να απαντήσει στον εισαγγελέα. 
Να σας πω και μια υποψία που μου μπαίνει στο μυαλό; Τελευταία ακούμε συνέχεια να ανακοινώνονται εδώ μηνύσεις κατά Υπουργών, τις οποίες γνωστοποιεί ο Πρόεδρος της Βουλής και τις βάζει σε μια άκρη μήπως ενδιαφερθούν οι Βουλευτές και θελήσουν να κινήσουν τη διαδικασία περί ευθύνης Υπουργών. Είμαι βέβαιη πως είναι παντελώς αβάσιμες και φανταστικές και "τρελές" ας πούμε μηνύσεις. Μου κάνει εντύπωση, πώς πολλαπλασιάστηκαν τόσο πολύ τελευταία. Αλλά ακόμη και γι' αυτές, κυρίως όμως γι' αυτήν που είναι μια υπόθεση που κατά τη λαϊκή φρασεολογία "βγάζει μάτι" εμείς δεν δικαιούμαστε να σιωπήσουμε και εσείς, κύριοι συνάδελφοι της Πλειοψηφίας, πρέπει να σκεφτείτε πολύ σοβαρά την ψήφο σας. Γιατί εδώ θα αποδείξετε στον ελληνικό λαό, αν αυτό που ονομάζει το Σύνταγμα "κατά συνείδηση έκφραση γνώμης και ψήφου" είναι μια πραγματικότητα ή ένας κενός λόγος.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκούσκος έχει το λόγο.
ΔΙΟΝΥΣΙΟΣ ΓΚΟΥΣΚΟΣ: Κυρίες και κύριοι συνάδελφοι, η κα Μπενάκη προσδιόρισε το αντικείμενο της συζήτησης και το προσδιόρισε σωστά. Τούτο διότι η συζήτησή μας σήμερα δεν είναι γενικά για το χρηματιστήριο, ούτε γενικά και αόριστα για πολιτικές ευθύνες ούτε για το ποιοι, πότε και μέσα από ποιες μεθοδεύσεις κερδοσκόπησαν διαχρονικά τα τελευταία χρόνια. Και δεν μπορούμε να παίζουμε εν ου παιχτοίς όταν υπάρχει εισαγγελικό έγγραφο το οποίο περίπου προτείνει και υποδείχνει εξεταστική ή προανακριτική επιτροπή, την άσκηση της αρμοδιότητας της Βουλής εκ του Κανονισμού. 
Το προσδιόρισε σωστά όμως όσον αφορά το πλαίσιο της συζήτησης επί της ουσίας. Κύριοι συνάδελφοι, η πρόταση για τη σύσταση εξεταστικής επιτροπής κατηγορηματικά πρέπει να απορριφθεί. Πρέπει να απορριφθεί πρώτα από όλα διότι είναι προϊόν μεθόδευσης. Και επιτέλους θα πρέπει να λειτουργούμε με ευθύτητα. Είναι αδιανόητο να υποβάλλεται μηνυτήρια αναφορά, όταν γνωρίζουμε εκ των στοιχείων ότι υπάρχει εμπλοκή πολιτικών προσώπων, μη αναφέροντάς τα, να επιλαμβάνεται η εισαγγελική αρχή αρμοδίως εκ πρώτης απόψεως, να προχωρά και ο πρώτος μάρτυρας να καταθέτει ότι υπάρχει εποπτεία, έλεγχος και υπογραφή των αρμοδίων Υπουργών και να μην σταματάει εκεί η διαδικασία, η προκαταρκτική της εισαγγελίας και να μην στέλνεται αμελλητί ο φάκελος στη Βουλή, αλλά παρά ταύτα να υπάρχει εντολή του προϊσταμένου της εισαγγελίας προς τον διενεργούντα την προκαταρκτική, παρανόμως και αντισυνταγματικώς, να συνεχίσει. 
Και όταν μιλάμε, κυρίες και κύριοι συνάδελφοι, για σεβασμό των θεσμών και όταν μιλάμε για σεβασμό της δικαιοσύνης, προσέξτε, το πρώτο πράγμα που πρέπει να αξιώσουμε από τους πάντες, αλλά πρώτα απ' όλα από τους εαυτούς μας είναι να σεβόμαστε το Σύνταγμα και αυτό το θεσμό που υπηρετούμε σ' αυτήν την Αίθουσα! 
'Οταν δεν επιτρέπει το άρθρο 86 του Συντάγματος να προχωρήσει μια υπόθεση στη δικαιοσύνη, όταν υπάρχει το πρώτο ψήγμα, η πρώτη πληροφόρηση εμπλοκής πολιτικών προσώπων, ε, εκεί η δικαιοσύνη οφείλει να σταθεί και όχι εγγράφως να παραγγέλλει στον υφιστάμενό της παρά ταύτα να προχωρήσει. "Παρά ταύτα" δηλαδή εντολή προς παρανομία. 
Βεβαίως, η όλη διενέργεια της προκαταρκτικής κατέτεινε σε ένα και μόνο στόχο τον οποίο και τον εξεπλήρωσε, να κάνει συνηγορία στη μηνυτήρια αναφορά. Και στήριξε με τη μονομερή εξέταση μαρτύρων, με τη μονομερή συλλογή και ερμηνεία των στοιχείων, όπου τα κατανόησε η εισαγγελική αρχή που έκανε την προκαταρκτική εξέταση, τη μηνυτήρια αναφορά.
Κυρίες και κύριοι συνάδελφοι, θα αξίωνα με ευθύτητα, επειδή όλα τα στοιχεία που συνέλεξε η προκαταρκτική έρευνα ήταν γνωστά στη Βουλή και όσα δεν ήταν μπορούσαν εύκολα να αποκτηθούν με την κατάθεση τους εδώ, το αίτημα για τη σύσταση εξεταστικής επιτροπής να υποβληθεί κατευθείαν στη Βουλή και όχι μ' αυτόν τον τεχνικό τρόπο να χρησιμοποιείται η εισαγγελική αρχή, η οποία είτε παραπλανούμενη είτε από άγνοια είτε, ενδεχομένως, από κακώς εννοούμενο εισαγγελικό ενδιαφέρον και πρωτοβουλία να στηρίξει μία κατηγορία και να βρει αντικείμενο εκεί που δεν υπάρχει. Βέβαια "εκ καθήκοντος" στήριξε την αναφορά αυτή και έρχεται στη Βουλή σήμερα ως δήθεν αίτημα της δικαιοσύνης. Είναι αίτημα εκείνου που υπέβαλε τη μηνυτήρια αναφορά και το ξέπλυνε μέσα από τη λειτουργία της εισαγγελικής προκαταρκτικής εξέτασης.
Να απορριφθεί κυρίες και κύριοι συνάδελφοι, το αίτημα σύστασης εξεταστικής επιτροπής...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία συνάδελφε!
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ....
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, είπαμε όχι διακοπές!
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
ΔΙΟΝΥΣΙΟΣ ΓΚΟΥΣΚΟΣ: Να μην γίνει αποδεκτό, κύριοι συνάδελφοι, το αίτημα για σύσταση εξεταστικής επιτροπής, διότι δεν υπάρχει ούτε ουσιαστικό, ούτε ποινικό αντικείμενο. Λέει, για παράδειγμα προχείρως ο εισαγγελεύς που διενήργησε την προκαταρκτική, ότι υπάρχει ενδεχομένως διάπραξη του αδικήματος του άρθρου 72 του ν. 1969. Μα αυτό προϋποθέτει ψευδείς πληροφορίες. Αυτό προϋποθέτει διασπορά ψευδών ειδήσεων. Αυτό προϋποθέτει προσυνεννόηση με τον πωλητή. Και λέει η κα Μπενάκη ότι αν εμείς δεν έχουμε την εξουσία μέσω της εξεταστικής, να σπάσουμε τους κωδικούς, πώς θα μάθουμε τους πωλητές για να φτάσουμε εκεί.
Ε, βέβαια, δικαιούσθε να το λέτε αυτό, διότι παρέλειψε ο εισαγγελέας να ασκήσει το χρέος του και να σπάσει με απόφαση του συμβουλίου τους κωδικούς. Κι αυτό το οποίο παρέλειψε ο εισαγγελεύς να πράξει, έρχεσθε να το ζητήσετε να το κάνει αντί του εισαγγελέως η Βουλή...
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΧΡΗΣΤΟΣ ΜΑΡΚΟΓΙΑΝΝΑΚΗΣ: ....
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, γνωρίζετε πρώτον ότι δεν γράφεται καμία διακοπή...
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, οφείλετε να σεβαστείτε τον Κανονισμό. Να σας ενδιαφέρει αυτό τουλάχιστον. Δεν θα ξαναδιακόψετε. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: ...
ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να κάνετε ό,τι θέλετε εσείς. Σας παρακαλώ πολύ, μη διακόπτετε.
Συνεχίστε, κύριε Γκούσκο.
ΔΙΟΝΥΣΙΟΣ ΓΚΟΥΣΚΟΣ: Αυτό το ήθος κι αυτοί οι χαρακτηρισμοί σας ταιριάζουν και δεν θα τους απαντήσω. Επιμένω όμως ότι στα πλαίσια του οργανωμένου εγκλήματος μπορεί να ανοίξει ο κωδικός με απόφαση του Συμβουλίου επί προκαταρκτικής. Αλλά αν αυτό δεν είναι σωστό... 
ΑΠΟΣΤΟΛΟΣ ΑΝΔΡΕΟΥΛΑΚΟΣ:...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ μην απαντάτε σε διακοπές, κύριε Γκούσκο. Συνεχίστε την ομιλία σας.
ΔΙΟΝΥΣΙΟΣ ΓΚΟΥΣΚΟΣ: Κύριε Πρόεδρε, επιτρέψτε μου να τα βγάλω πέρα μόνος μου. Ποιος εμπόδιζε τον εισαγγελέα, που θέλει να κάνει καλά τη δουλειά του, να ασκήσει ποινική δίωξη κατ΄ αγνώστων, προκειμένου να σπάσει τους κωδικούς και να καταλήξει σε συμπεράσματα εδραία και όχι έωλα σαν αυτά που τα φέρνουμε τώρα στη Βουλή σαν επιχειρήματα; Ουδείς.
ΑΠΟΣΤΟΛΟΣ ΑΝΔΡΕΟΥΛΑΚΟΣ:...
ΜΙΛΤΙΑΔΗΣ ΕΒΕΡΤ: ...
ΔΙΟΝΥΣΙΟΣ ΓΚΟΥΣΚΟΣ: Αυτοί οι χαρακτηρισμοί ταιριάζουν σε σας και ταιριάζουν ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Έβερτ, να διευκολύνετε το Προεδρείο και τη συζήτηση.
ΜΙΛΤΙΑΔΗΣ ΕΒΕΡΤ: ...
ΔΙΟΝΥΣΙΟΣ ΓΚΟΥΣΚΟΣ: Είσθε υβριστής και σας ανήκει αυτό. 
Μιλάει για απιστία σε βάρος του δημοσίου. Η απιστία σε βάρος του δημοσίου προϋποθέτει βλάβη και δόλο και δεν λέει τίποτα επί της βλάβης. Κάνει αόριστες και γενικές σκέψεις. Δεν λέει για βλάβη ούτε μιας δραχμής και τίποτα βεβαίως επί της προθέσεως για να προξενήσει η "ΔΕΚΑ" βλάβη στο δημόσιο.
Ποιο είναι το δημόσιο συμφέρον, κύριοι συνάδελφοι, που είχε την υποχρέωση η "ΔΕΚΑ" να προασπίσει, το οποίο είναι ακατανόητο από την προκαταρκτική εξέταση; Ποιο είναι το δημόσιο συμφέρον, όταν είναι ένας παίκτης -γιατί και η "ΔΕΚΑ" είναι παίκτης στο χρηματιστήριο- και μαζί με τα κέρδη αποδέχεται και τον κίνδυνο της ζημιάς; Ο νόμος που τη συνέστησε, την εξουσιοδότησε να κινδυνεύσει. Αναλαμβάνει ρίσκο από τη στιγμή που μπαίνει στο χρηματιστήριο. Ποιο είναι το χρέος της; Να υπερασπίσει το δημόσιο συμφέρον. Ποιο είναι το δημόσιο συμφέρον; Είναι να διατηρήσει ρευστότητα αφ ενός και να στηρίξει τουλάχιστον τις δικές της μετοχές, αυτές που προχείρως πάλι η προκαταρκτική εξέταση τις κατονομάζει ως μετοχές πρωτοείσακτες ή αδοκίμαστες ή μη εμπορεύσιμες. Ποιες μετοχές; Του ΟΤΕ, της ΕΤΕ, των ΕΛΤΕ ή της Εμπορικής. Δηλαδή τις πλέον αξιόπιστες διαχρονικά μετοχές του ελληνικού δημοσίου ή του ευρύτερου δημόσιου τομέα.
Αυτό, λοιπόν το χρέος της "ΔΕΚΑ" υπερακοντίζει τα στενά όρια του κέρδους-ζημίας. Αλλά επαναλαμβάνω ότι στο ίδιο έγγραφο από πουθενά δεν προκύπτει ζημιά μιας δραχμής.
( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Λέει η προκαταρκτική ότι ζημιώθηκε διότι έκανε το δάνειο αυτό, αν είναι δάνειο και δεν είναι πώληση υπό αίρεση, των 288 δισεκατομμυρίων δραχμών μέσω της DEUTSCHE BANK. Κατά ποίο τρόπο ζημιώθηκε, όταν η συμφωνία, τα έγγραφα και το υλικό αντικείμενο μιλάνε για ένα όφελος της "ΔΕΚΑ" 30% πάνω από εκεί που ήταν η τιμή της μετοχής που αγόρασε; Και, αν το 2004, δεν ανταλλάξουν οι δικαιούχοι τις μετοχές, με την τιμή που θα έχουν τότε, η οποία προδήλως κατά πρόβλεψή τους, θα είναι πολύ πέραν του 30%, τότε βέβαια θα πάρουν το δάνειό τους με το 2% επιπλέον. Μα και ως δάνειο με το 2% του επιτοκίου, είναι μια συμφέρουσα, πέρα για πέρα, συναλλαγή που έκανε η "ΔΕΚΑ". Είτε ως δάνειο είτε ως πώληση και με τις δύο όψεις, είναι συμφέρουσα συναλλαγή. Αλλά στο κάτω κάτω αν θέλετε να είμαστε σοβαροί, περιμένετε το 2004, διότι εκείνοι, οι δανειστές, προέβλεψαν ότι θα υπάρξει μια άνοδος των τιμών στις αξιόπιστες αυτές μετοχές μέχρι τότε. Και έτσι δάνεισαν μ' αυτό το χαμηλό τόκο.
Μιλάει η προκαταρκτική, δήθεν, περί του ότι η "ΔΕΚΑ" δεν αγόρασε στην ορθή και δίκαιη τιμή. Ποιος προσδιορίζει την ορθή και δίκαιη τιμή; Πώς απλώνεται και το επιτρέπουμε η εισαγγελική έρευνα προσδιορίζοντας την κατά την κρίση της ορθή και δίκαιη τιμή;
Λέτε, όμως, αν τούτα συνέβαιναν όχι μόνον προεκλογικά αλλά και μετεκλογικά, δεν θα υπήρχε αντικείμενο. Αλλά γιατί δεν συμβαίνουν μετεκλογικά; Είπε ο συνάδελφός μου ότι μετεκλογικά, υπάρχει αγορά 117 δισεκατομμυρίων δραχμών μέχρι Ιούνιο του 2000. Γιατί δεν συνεχίζει μετά; Μα, μόλις τον Ιούλιο του 2000 έχουμε την πρώτη μηνυτήρια αναφορά. 
Και θα μου επιτρέψετε να διαβάσω -γιατί πρέπει να μιλάμε με ευθύτητα και δεν πρέπει να είμαστε υποκριτές- συνέντευξη του κ. ΄Εβερτ στην εφημερίδα "ΤΑ ΝΕΑ" της 22/11/2000. "Στις δηλώσεις του ο κ. ΄Εβερτ για το χρηματιστήριο ζητεί ελέγχους. Επιτέθηκε για μια ακόμη φορά στις διοικήσεις κρατικών τραπεζών θεωρώντας τες υπεύθυνες για την κατάσταση που έχει περιέλθει η Σοφοκλέους. Τις κατηγορεί γιατί ενώ έκαναν παρεμβάσεις για να συγκρατήσουν το δείκτη όταν ο τζίρος ήταν 200-300 δισεκατομμύρια, τώρα που ο τζίρος είναι 45-50 δισεκατομμύρια δραχμές και αρκούν 5-6 δισεκατομμύρια δραχμές για να συγκρατηθεί ο γενικός δείκτης, δεν κάνουν τίποτα". Δεν είναι υποκρισία αυτό; Δεν μιλάμε με δυο διαφορετικές γλώσσες σε δύο διαφορετικές στιγμές; Δεν ζητάμε...
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Μη διακόπτετε, θα μιλήσετε. Να μη γράφονται οι διακοπές. 
ΔΙΟΝΥΣΙΟΣ ΓΚΟΥΣΚΟΣ: Και θα μου επιτρέψετε επίσης από συνέντευξη του Προέδρου της Νέας Δημοκρατίας κ. Καραμανλή να σας διαβάσω δυο λέξεις. Είναι η συνέντευξη στις 8/3/2000 στο Ζάππειο. "Για το χρηματιστήριο, δεν κάνω προβλέψεις. Εγώ θέλω να το δω να ανεβαίνει. Εγώ θέλω να δω και την Κυβέρνηση ακόμα έστω και αν της μένουν μόνο τριάντα μέρες, όσο είναι στην εξουσία, να κάνει τις κινήσεις ή να αποφεύγει τις κινήσεις εκείνες που θα επιτρέψουν στο χρηματιστήριο να βρει την ισορροπία του και να βρει την ανοδική του πορεία". Σωστές κουβέντες: Για τριάντα μέρες να γίνουν οι σωστές κινήσεις. Αυτές, λοιπόν, οι σωστές κινήσεις, κατά την άποψη αυτής της εταιρείας, της οποίας η συμπεριφορά κρίνεται και των εποπτευόντων Υπουργών, ήταν εκείνες οι κινήσεις που έκανε όχι γενικά για το χρηματιστήριο, όπως παραπλανητικά επιχειρείται να λεχθεί σ' αυτήν την Αίθουσα, αλλά ειδικώς για τις τέσσερις μετοχές του δημοσίου που είναι στο χαρτοφυλάκιό της και που έχει, αν θέλετε νομική υποχρέωση, αυτές τις τέσσερις μετοχές να τις στηρίξει. Και να πείτε την αλήθεια, για να καταλάβει ο ελληνικός λαός...
ΜΙΛΤΙΑΔΗΣ ΕΒΕΡΤ:...
ΠΡΟΕΔΡΟΣ (Απόστολος Κακλαμάνης): Μη διακόπτετε, δεν είναι σωστό.
ΔΙΟΝΥΣΙΟΣ ΓΚΟΥΣΚΟΣ: 'Όταν ισχυρίζεσθε ότι παραπλανήθηκαν χιλιάδες μικροεπενδυτές, όχι απ' αυτό, διότι αυτό δεν ανταποκρίνεται καν στο 3% της ημερήσιας διάθεσης μετοχών και δεν μπορεί να επηρεάσει το δείκτη του χρηματιστηρίου πέραν του 0,8%.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, ο κ. Γείτονας είπε ότι θα μου κρατηθεί ελάχιστος χρόνος από τις διακοπές. Αν κρίνετε, με την ανοχή αυτή να έχω το πολύ ακόμη δύο λεπτά. 
ΠΡΟΕΔΡΟΣ (Απόστολος Κακλαμάνης): Κύριε Γκούσκο, σας δίνω ένα λεπτό για να κλείσετε. Είναι αυτή η δύσκολη θέση στην οποία έρχεται πάντοτε το Προεδρείο.
ΔΙΟΝΥΣΙΟΣ ΓΚΟΥΣΚΟΣ: Λυπάμαι, κύριε Πρόεδρε.
Καταλήγω, κυρίες και κύριοι συνάδελφοι. Το άλλοθι για την 9η Απριλίου μην το αναζητάτε εδώ. Το άλλοθι για την 9η Απριλίου μην το ζητάτε στις ελληνοποιήσεις. Και επιτέλους, δεν μπορεί να υπάρχουν υποκατάστατα πολιτικού λόγου.
Εδώ η πολιτική πρέπει να ασκηθεί με πολιτικούς όρους. Δεν θα βρείτε εδώ το άλλοθι. Και αν θέλετε έχουμε την υποχρέωση στο κάτω-κάτω τα πολιτικά ήθη να τα κρατήσουμε ψηλά. Εάν θέλετε να προτείνετε θεσμικές παρεμβάσεις, έχει δίκιο ο κ. Κωνσταντόπουλος εδώ είναι το Βήμα. Εάν θέλετε όμως να κρατήσουμε ψηλά τα πολιτικά ήθη, αυτός δεν είναι σωστός τρόπος. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Δημήτριος Κωστόπουλος έχει το λόγο.
Σου εγγυώμαι ότι δεν πρόκειται να σε διακόψουν.
ΔΗΜΗΤΡΙΟΣ ΚΩΣΤΟΠΟΥΛΟΣ: Κυρίες και κύριοι συνάδελφοι, δεν νομίζω πέραν από το ειδικό θέμα ότι υπάρχει Έλληνας που να μην πιστεύει πλέον ότι η Κυβέρνηση, να το πω έτσι απλά, τα έκανε θάλασσα με το χρηματιστήριο. Και σήμερα δεν είναι ότι χάθηκαν οι περιουσίες, οι αποταμιεύσεις μιας γενιάς αλλά έχουμε χάσει δυστυχώς και το μέλλον ανάπτυξης μέσω του χρηματιστηρίου, γιατί έχει χαθεί η αξιοπιστία του και οι επενδυτές έχασαν την εμπιστοσύνη τους. 
Το σημερινό μας όμως θέμα είναι πιο συγκεκριμένο. Πρώτα από όλα, θα ήθελα να αναφερθώ στον κ. Κωνσταντόπουλο, ο οποίος πράγματι έκανε κάποιες σοβαρές προτάσεις. Θέλω να υπενθυμίσω στην Εθνική Αντιπροσωπεία ότι μερικά απ' αυτά που είπε τα είχαμε και εμείς προτείνει πριν από μερικούς μήνες, πριν από ένα χρόνο περίπου με την πρόταση νόμου, την οποία κάναμε για τη εξυγίανση και τη σωστή θεσμοθέτηση του χρηματιστηρίου. Και βέβαια, πρέπει να πω ότι τότε ο εκπρόσωπός του δεν μας στήριξε. 
Θα ήθελα τώρα να πω δύο κουβέντες για τον κ. Μαντέλη. 
Κύριε Μαντέλη, πρέπει να σεβόμαστε τη δικαιοσύνη. Όχι όταν οι εισαγγελείς βγάζουν αποφάσεις που μας βολεύουν λειτουργεί σωστά η δικαιοσύνη και όταν είναι απέναντί μας και αντίθετές μας, είναι κατευθυνόμενη. Εάν υπήρξε ποτέ κατευθυνόμενη δικαιοσύνη είναι πάντα από την κρατούσα κατάσταση και όχι από την Αντιπολίτευση. 
Κύριε Γκούσκο, κάνατε μία ανάλυση ότι δεν υπάρχει χρηματιστηριακή απάτη και απιστία. Πέραν του γεγονότος ότι ο εισαγγελέας έκανε το καθήκον του και νομίζω ότι με πολύ σωστά επιχειρήματα έστειλε στη Βουλή των Ελλήνων τη δικογραφία για να μας προβληματίσει, πιστεύω ότι είναι ξεκάθαρη και η εξαπάτηση του κοινού, διότι και δόλος υπήρξε και ζημιά υπήρξε.
Είπατε ότι δεν υπήρξε απιστία, ότι δεν υπάρχει ζημιά. Μπορείτε να μου πείτε πώς αυτή η "ΔΕΚΑ" έμεινε σχεδόν με μετοχές μηδενικής αξίας και πώς έτρεξε μετά από λίγους μήνες να πάρει ένα δάνειο 282 δισεκατομμυρίων; Πώς η "ΔΕΚΑ" η οποία δεν είχε ανάγκη και κέρδιζε όπως μας έλεγε και ο κ. Μαντέλης, υποχρεώθηκε τις ώρες που έκανε αγορές μετοχών εκατοντάδων δισεκατομμυρίων, έκανε πωλήσεις εξωχρηματιστηριακές μέσα στο δημόσιο; Υπάρχει λογική συνέπεια και συνέχεια να αγοράζω στο χρηματιστήριο και να πουλάω το απόγευμα στο δημόσιο; 
Και τι αγόραζε; Για να θυμηθούμε το σκηνικό της εποχής εκείνης. Μπήκαμε στο 2000. Οι εκλογές πιθανόν να ήταν προ των πυλών. Το ήξερε μόνο ο Κυβερνήτης, το ήξερε ο Πρωθυπουργός. Καμία κίνηση η "ΔΕΚΑ" στο χρηματιστήριο. Το χρηματιστήριο έκανε εκείνα τα περίφημα σκαμπανεβάσματα μετά από εκείνη τη λαθεμένη τακτική του καλοκαιριού του 1999 και πέφτουμε στην προεκλογική περίοδο.
O κ. Σημίτης είπε ότι το κόμμα του χρηματιστηρίου και ο αρμόδιος Υπουργός ψηφίζει και στηρίζει την Κυβέρνηση. Διαπιστώνω όμως ότι το Χρηματιστήριο δεν πάει καλά. 
Και δεν υπάρχουν, κύριε Μαντέλη, επιθέσεις κερδοσκοπικές. Είναι η άσχημη πορεία που ακολούθησε το χρηματιστήριο μετά τη σχιζοφρενή άνοδο, η οποία ήλθε το καλοκαίρι με παροτρύνσεις του Πρωθυπουργού και της Κυβέρνησης και πάμε για εκλογές. Και οι εκλογές χάνονται. 
Κι εδώ είναι τα πραγματικά περιστατικά και τα πραγματικά γεγονότα. Αρχίζουν οι αγορές. Δειλά-δειλά, από τις 21 Μαρτίου, που αρχίζει η προεκλογική περίοδος, δεκάδες δισεκατομμύρια ημερησίως διατίθενται για αγορές. Ποιων μετοχών; Κι εδώ υπάρχει ο δόλος. Τεσσάρων και μόνο μετοχών. Από τις 21 Μαρτίου μέχρι την προπαραμονή των εκλογών, που έκλεισε το χρηματιστήριο, αγοράζει μόνο τέσσερις μετοχές, Εμπορική, Εθνική, Ο.Τ.Ε. και πετρέλαια, η ΕΛΠΕ. 
Και γιατί αγοράζει μόνο αυτές; Για να στηρίξει τις μετοχές των κρατικών εταιρειών, όπως είπατε; Πρώτα απ' όλα υπήρχαν και πολλές άλλες κρατικές εταιρείες. Υπήρχε συμμετοχή στο δείκτη του χρηματιστηρίου τότε, γιατί έχει διαφοροποιηθεί λίγο τώρα. Η συμμετοχή των τεσσάρων αυτών μετοχών στον Εκατό δείκτη είναι 35,96% και αγοράζοντας μόνο αυτές τις μετοχές, διαπιστώνει κανείς ότι κρατιέται ο δείκτης αρκετά. 
Η μεγάλη προσπάθεια έγινε κυρίως τις τελευταίες τέσσερις ημέρες. Συνέρχεται και αποφασίζει η "ΔΕΚΑ", εν συνεννοήσει πιθανόν και με άλλους παράγοντες, με τον πρόεδρο της Επιτροπής Κεφαλαιαγοράς, ο οποίος φέρει επίσης και μεγαλύτερη ευθύνη απ΄ ό,τι φέρει η "ΔΕΚΑ", διότι εγνώριζε την πορεία, εγνώριζε τις παρεμβάσεις της "ΔΕΚΑ", εγνώριζε το σκοπό για τον οποίο εξαγόραζε η "ΔΕΚΑ". Αγρόν ηγόρασε όμως ο κ. Θωμαδάκης. Θέλω να πω εδώ τι έχει γίνει με τη μήνυση και με την ποινική δίωξη που ασκήθηκε και έχει παραπεμφθεί σε βαθμό κακουργήματος ο κ. Θωμαδάκης. 
Παρ' όλα αυτά, διαπιστώνουμε ότι η "ΔΕΚΑ" δεν έχει φράγκο. Όπως είπα προηγουμένως, πουλάει στο δημόσιο, αγοράζει από το δημόσιο και συνεχίζει τις αγορές. Οι αγορές, επαναλαμβάνω, αφορούσαν μόνο τις τέσσερις μετοχές. Δεν ήταν όμως μόνο η "ΔΕΚΑ". Εδώ, όπως ξέρετε, υπήρξε διάθεση και άλλων, των ταμείων. 
Και θυμάμαι χαρακτηριστικά τον Πρόεδρό μας, τον Κώστα Καραμανλή, ο οποίος τότε είπε "προσέξτε μην καταστρέψετε τα ταμεία".
Κύριοι συνάδελφοι, κανένας δεν μπορεί να αμφισβητήσει ότι υπάρχουν ευθύνες στη "ΔΕΚΑ", στη χρηματιστηριακή, στη Δημόσια Επιχείρηση Κινητών Αξιών. Υπάρχουν ευθύνες επίσης στην Επιτροπή Κεφαλαιαγοράς, η οποία, όπως είπα και προηγουμένως, είχε πλήρη γνώση του αντικειμένου. 
Αυτά, κυρίες και κύριοι συνάδελφοι, δεν ήταν ανάγκη να μας τα πει ο εισαγγελέας με το πόρισμά του. Τα γνωρίζαμε κι εμείς. Βέβαια η μηνυτήρια αναφορά του κ. Έβερτ έφερε και αυτό στη Βουλή των Ελλήνων. Αυτό που προέχει σε μας και το οποίο θα πρέπει να το κάνουμε σημαία μας είναι ότι, ενώ είναι δεδομένες οι ποινικές πράξεις, τα αδικήματα τα οποία επετελέσθησαν από παράγοντες μη κυβερνητικούς, πρέπει και είναι χρέος μας να φέρουμε στη Βουλή των Ελλήνων το αίτημα να συσταθεί εξεταστική επιτροπή. 
Χαίρομαι και συγχαίρω τους Βουλευτές και του Κ.Κ.Ε. και του Συνασπισμού, οι οποίοι συμφωνούν μαζί μας και πρέπει να συμφωνήσετε κι εσείς μαζί μας, διότι οι πολιτικοί, αν θέλουμε να επιβιώσουμε, θα πρέπει πάνω απ' όλα να είμαστε τίμιοι. Και όχι μόνο να είμαστε τίμιοι, αλλά και να το αποδεικνύουμε.
Κανένας κόλαφος από τη Νέα Δημοκρατία. Ούτε από τον κ. Έβερτ που έκανε τη μηνυτήρια αναφορά, ούτε από μας σε όλες μας τις αγορεύσεις, ούτε σήμερα σε όλους τους συναδέλφους δεν λέμε ότι υπάρχουν ευθύνες Υπουργών. Λέμε να διερευνηθούν οι ευθύνες των Υπουργών.
Κύριοι συνάδελφοι, αν θέλουμε ένα χρηματιστήριο που να αποτελέσει πράγματι το όργανο για την περαιτέρω ανάπτυξη, που να αποτελέσει πράγματι τον τόπο αντλήσεως υγιών κεφαλαίων, για να έχουμε ιδιωτικές επενδύσεις για την ανάπτυξη αυτού του τόπου, θα πρέπει να έχουμε ένα χρηματιστήριο καλά θεσμοθετημένο, αλλά κυρίως ένα χρηματιστήριο όπου να επικρατεί πλήρως η διαφάνεια.
Εάν, λοιπόν, πρώτον δεν συστήσουμε σήμερα εξεταστική επιτροπή θα παραμένει η κηλίδα εις βάρος των Υπουργών ότι έχουν κάποια ευθύνη. Ας το διερευνήσουμε και ας βρεθούν αθώοι.
Και δεύτερον, όπως είπα θα πρέπει να υπάρξει θεσμοθέτηση εκσυγχρονισμού του χρηματιστηρίου. Είμαι από εκείνους που έχω ασχοληθεί κατά κόρον -το ξέρει και ο κ. Παπαντωνίου- από το 1993 με το χρηματιστήριο. Συστήσαμε πάρα πολλές φορές στην Κυβέρνηση να μας ακούσει και να δεχθεί και τις δικές μας προτάσεις. Ποτέ δεν μας άκουσε. Τώρα βρίσκεται μπροστά σε μια ανάγκη δυστυχώς, την ανάγκη της νέας θεσμοθέτησης και του εκσυχρονισμού του χρηματιστηρίου και δεν ξέρει πώς να τα φέρει, διότι έχουμε προηγηθεί εμείς. Δεν έχουμε λόγο να αντιδικήσουμε σ' αυτό. Αν είναι προς τη σωστή κατεύθυνση θα τα ψηφίσουμε και θα προσπαθήσουμε να βοηθήσουμε τον τόπο μέσω του χρηματιστηρίου. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Εγώ ευχαριστώ διότι δεν ξοδέψατε δύο λεπτά. 
Το λόγο έχει ο κ. Λοβέρδος.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κυρίες και κύριοι Βουλευτές, όποια και αν είναι η γνώμη μου για το εισαγγελικό έγγραφο το οποίο καλούμαστε εν μέρει σήμερα να αξιολογήσουμε, εγώ σε καμία περίπτωση στο χρόνο που έχω δεν πρόκειται να παρασυρθώ σε μομφές κατά της δικαστικής εξουσίας ή σε κριτικές σε έντονο και προσβλητικό ύφος. Και ούτε θα βρω σήμερα την ευκαιρία, όπως και πέρσι όταν συζητούσαμε μια πρόταση μομφής, να καταφερθώ εναντίον ανθρώπων οι οποίοι ενδεχομένως, παρεξηγώντας και κάπως το ρόλο τους, συζητούν για τα προβλήματα που έχουν οι πολιτικοί, για τη διαφθορά των πολιτικών όλων των κομμάτων, μαζεύονται στην Κηφισιά, λένε πόσο θα μπορούσε να δώσει λύση η δικαστική εξουσία, παράγουν και εδώ όπως και στη Γαλλία και στη Γερμανία και στην Ιταλία πολλές φορές σκέψεις, πολιτικές από μεριάς της δικαστικής λειτουργίας, εξωθεσμικές βέβαια, που πάντα ήταν ατελέσφορες και πάντα θα παραμείνουν ατελέσφορες όσο και αν μπορούν να δημιουργούν προβλήματα στη λειτουργία ενός πολιτικού συστήματος. Αυτά δεν θα τα αναφέρω. Μπορώ να κάνω κρίση για λάθη, μπορώ να δω υπερβολές, μπορώ να εκτιμήσω ως νομοθετική λειτουργία, όπως το Σύνταγμα μου δίνει τη δυνατότητα, οποιοδήποτε έγγραφο -φυσικά και τα εισαγγελικά- αλλά οι μομφές και οι ύβρεις είναι μια άλλη διαδικασία.
Εύχομαι να κάνουμε σήμερα την τελευταία συζήτηση για το θέμα του χρηματιστηρίου. Και εύχομαι Έλληνας πολιτικός σήμερα για τελευταία φορά να χρησιμοποιεί αυτόν τον όρο στην πολιτική του επιχειρηματολογία. Και από δω και μπρος όταν η λέξη αυτή ξαναέρθει στην Αίθουσα τούτη, να έρθει μόνο για ζητήματα βελτίωσης του θεσμικού πλαισίου που αφορά το χρηματιστήριο ή την Επιτροπή Κεφαλαιαγοράς και μέχρις εκεί. Θεσμική μέριμνα να επιδεικνύουμε και όχι μορφές χειραγώγησης του χρηματιστηρίου δια της διασποράς πολιτικών ειδήσεων κατωτάτου επιπέδου, όπως: "Εσείς φταίτε", "Εσείς θα πάτε φυλακή", "Εσείς φταίγατε" ή " Εσείς δεν φταίγατε" κ.ο.κ. Το κακό πολιτικό κλίμα είναι έμμεση μορφή χειραγώγησης, προς τα κάτω βέβαια, του χρηματιστηρίου και αυτό είναι μια αλήθεια που νομίζω ότι όλοι μας την καταλαβαίνουμε. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Μελετώντας, κυρίες και κύριοι Βουλευτές, την πρόταση της Νέας Δημοκρατίας από τη διατύπωσή της διαπίστωσα ότι το κόμμα αυτό κλυδωνίστηκε για το αν θα καταθέσει ή δεν θα καταθέσει πρόταση για την εξεταστική επιτροπή. Και κλυδωνίστηκε, εκτιμώ, κατά πρώτον γιατί, ενώ ο κύριος εισαγγελεύς ομιλεί για τέσσερα ή πέντε αδικήματα, η πρόταση της Νέας Δημοκρατίας στηρίζεται μόνο σε ένα από αυτά, το πρώτο, δηλαδή τη χειραγώγηση προεκλογικώς του χρηματιστηρίου με την απόπειρα να ανεβεί, έξω βέβαια από τις συναλλαγές και την πορεία της αγοράς, ο δείκτης του. Για όλα τα υπόλοιπα δεν ζητείται από το Σώμα, από την πρόταση της Νέας Δημοκρατίας, να αξιολογήσουμε το έγγραφο του κ. Ασπρογέρακα παρά μόνο ως προς το σημείο αυτό. Αυτό νομίζω ότι προδίδει ένα κλυδωνισμό και εμπεριέχει κατ' αρχάς, κυρίες και κύριοι Βουλευτές, μια αξιολόγηση του εισαγγελικού εγγράφου. Κατά τα περισσότερα αδικήματα δεν αξιολογείται ως ενδιαφέρον το έγγραφο αυτό. Μόνο κατά το πρώτο, το ζήτημα δηλαδή της χειραγώγησης του δείκτη, η Νέα Δημοκρατία αξιολογεί ως ενδιαφέρον το έγγραφο αυτό. Ας δούμε αν και το Σώμα θα το αξιολογήσει έτσι.
Δεύτερος λόγος, που σήμερα στην Αίθουσα νομίζω ότι έγινε αντιληπτός, που δημιουργεί εντύπωση ότι η Νέα Δημοκρατία ακριβώς δεν ξέρει σε τι αναφέρεται, είναι η πρώτη και η τρίτη εισήγηση των Βουλευτών της. Νομίζω ότι ήταν εισηγήσεις πλήρους αποδοχής του εισαγγελικού εγγράφου ως προς όλα του τα σημεία, σε αντίθεση με την πρόταση της Νέας Δημοκρατίας.
Και όταν σηκώνεις το δάκτυλο δείχνεις προς τα Υπουργικά έδρανα, μιλάς για "λεκιασμένους" Υπουργούς, μιλάς για κύκλωμα, όχι μόνο έχεις αποδεχτεί το εισαγγελικό πόρισμα, αλλά ασκείς ένα ιδιότυπο, ένα απαράδεκτο γι' αυτήν την Αίθουσα εισαγγελικό καθήκον, που ουδείς, ούτε και το Σύνταγμα, σου έχει επιτρέψει να το έχεις.
Εγώ λυπάμαι πάρα πολύ γι' αυτές τις εκφράσεις και τιμώ τους συναδέλφους μου που δεν διακόψαμε τη συνεδρίαση εκείνη τη στιγμή. "Κύκλωμα" και "λεκιασμένος" Υπουργός αν είναι, ως χαρακτηρισμοί, να αποδοθούν σε κάποιον, ας αποδοθούν αφού ολοκληρωθούν οι συνταγματικές διαδικασίες. Δάκτυλα τεντωμένα, δίκην πολιτικών εισαγγελέων, για μας μετά το 1989 όχι μόνο είναι αδιάφορα, αλλά θα έχουν και στην Αίθουσα αυτή και εκτός της Αίθουσας αυτής την αντιμετώπιση που πρέπει. 
Τρίτον, νομίζω ενδεικτικό του κλυδωνισμού, κυρίες και κύριοι Βουλευτές, είκοσι μία επίκαιρες ερωτήσεις έχουν κατατεθεί στο Σώμα αυτό, για το θέμα του χρηματιστηρίου -η επίκαιρη ερώτηση είναι μία ελάσσων μορφή κοινοβουλευτικού ελέγχου- και έχει κατατεθεί και το μείζον μέσο κοινοβουλευτικού ελέγχου, που είναι η πρόταση μομφής. Πάνω από την πρόταση μομφής δεν υπάρχει τίποτε άλλο, μετά θεία δίκη. Κατά την πολιτική, η μομφή ολοκληρώνει τον πολιτικό έλεγχο. Και η πρόταση μομφής συζητήθηκε πέρσι, νομίζω τον Ιανουάριο, και είχε την τύχη που έπρεπε να έχει κατά την άποψη της πλειοψηφίας. 
Επανερχόμεθα, σήμερα κυρίες και κύριοι Βουλευτές, με μέσο ελέγχου, κοινοβουλευτικό, μικρότερο σε ένταση της πρότασης μομφής. Συζητούμε σήμερα την πρόταση να συσταθεί εξεταστική των πραγμάτων επιτροπή, το άρθρο 68 του Συντάγματος. Κατεβαίνουμε δηλαδή ένα σκαλί από πλευράς πολιτικής έντασης του ασκουμένου ελέγχου και αυτό φαίνεται εκ προοιμίου και εξ αρχής τουλάχιστον παράδοξο. Δεν είναι όμως τόσο, γιατί η ίδια η πρόταση αμέσως παρακάτω αποκαλύπτεται.
Κυρίες και κύριοι Βουλευτές, που προτείνετε και υπογράφετε αυτό το κείμενο, το άρθρο 86 έχετε κατά νου. Το λέτε στο σημείο Β4 της πρότασής σας. Θέλετε να κάνουμε τη συζήτηση αυτή για να κάνουμε λόγο για το αν και κατά πόσο θα πρέπει να εκκινήσει η διαδικασία του άρθρου 86, περί ποινικής ευθύνης των Υπουργών. Αυτό το μαντήλι κουνάτε. Αυτήν την απειλή επισείετε και μάλιστα με έναν τρόπο που εμπεριέχει και μία από πρώτη άποψη και από τελευταία νομίζω πολιτική αφέλεια, το να συνδυάζετε δηλαδή τις διαδικασίες της εξεταστικής των πραγμάτων επιτροπής, άρθρα του Κανονισμού 145, 146, 147 που καταγράφουν τις αρμοδιότητες αυτής της επιτροπής, οιονεί εισαγγελέας, οιονεί ανακριτής είναι η επιτροπή αυτή, και ταυτοχρόνως καταγράφετε και το άρθρο 86 και παρεμβάλλετε και μία δήθεν αθώα σκέψη σας: Ας συζητήσουμε κατά τη διαδικασία της εξεταστικής επιτροπής και στην προοπτική του άρθρου 86 μήπως και βρούμε τρόπους να καλύψουμε τα θεσμικά κενά. Διά της ποινικής διαδικασίας ή μιας οιονεί ποινικής διαδικασίας ας συζητήσουμε για τα θεσμικά κενά που έχει το χρηματιστήριο ή η Επιτροπή Κεφαλαιαγοράς. Άριστα. Παράδοξα βέβαια πράγματα κατά το Σύνταγμα και κατά τον Κανονισμό, εγώ τουλάχιστον δεν τα καταλαβαίνω.
Τώρα στα δυόμισι λεπτά που έχω ακόμη θέλω να πω τα εξής: Το κείμενό σας έχει και δύο ακόμη προβλήματα. Κατά κάποιο έμμεσο τρόπο κολακεύετε τον εισαγγελέα -τον κύριο εισαγγελέα για να μη χαλάω κανενός το χατήρι και να είμαι κατά τη δεοντολογία μου συνεπής. Ο εισαγγελέας κ. Ασπρογέρακας κάποια στιγμή κάνοντας την προκαταρκτική του εξέταση διαπίστωσε, ότι ενδεχομένως τίθεται και ζήτημα ευθύνης Υπουργού. Αναρωτιέμαι γιατί μετά την 9η Μαρτίου που ψηφίσαμε το καινούριο Σύνταγμα, το οποίο υποχρεώνει αμελλητί ορίζοντας αν κάποιο τέτοιο στοιχείο προκύψει, να διαβιβαστεί ο σχετικός φάκελος στη Βουλή, γιατί καθυστέρησε τρεις ή τέσσερις μήνες; Γιατί δεν έστειλε αμέσως σταματώντας οποιοδήποτε λόγο ή αντίλογο το σχετικό φάκελο εδώ: Δεν είναι άραγε συνταγματική του υποχρέωση;
Και αναφέρομαι σε κάποιους εξ υμών που θεραπεύετε το αντικείμενο αυτό του δικαίου. Είναι ανάγκη να φέρουμε εδώ τα Πρακτικά της Βουλής για την αναθεώρηση του Συντάγματος για να δείτε τι λέγαμε τότε; Θεωρώ σφάλμα σας να αναπαράγετε το λάθος αυτό και στο κείμενο της πρότασής σας.
( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Θεωρώ επίσης, ιδιαίτερης έντασης σφάλμα να έχουν υπάρξει πλημμέλειες κατά την έρευνα ορατότατες, τις οποίες να μην αξιολογείτε καθόλου. Πως είναι δυνατόν να μιλάτε για χειραγώγηση και στη σελίδα 2 της πρότασής σας να κάνετε λόγο για διακοπή των συναλλαγών της "ΔΕΚΑ" μετά την ημερομηνία των εκλογών και να προκύπτει από στοιχεία που ήδη κατατέθηκαν και πιστεύω θα συζητηθούν και στο χρόνο που έχουν οι αρμόδιοι Υπουργοί στο μέλλον, ότι υπάρχουν συναλλαγές μέσα στον Απρίλιο μόνο του 2000 μετά τις εκλογές πολλών δεκάδων δισεκατομμυρίων, άνω των 100 δισεκατομμυρίων, 114 -αν είμαι πρόχειρος -δισεκατομμυρίων; Γιατί αυτό το στοιχείο όχι απλώς το αποσιωπάτε, αλλά παίρνετε θέση και περί του αντιθέτου στην πρότασή σας;
Εκτιμώ ότι το κείμενο είναι ένα πολιτικό κείμενο αποκλειστικά, χωρίς καμία δυνατότητα ή εν πάση περιπτώσει αξία που θα μας οδηγούσε να ελέγξουμε τα όσα εμπεριέχει. Εκτιμώ ότι η αδυναμία κάποιες φορές να αναδεικνύεις τις αδυναμίες του αντιπάλου, μπορεί και να οδηγήσει σε ποινικοποίηση ή οιονεί ποινικοποίηση της πολιτικής ζωής. Αξιολογούμε με τον τρόπο που προαναφέρθηκε το έγγραφο αυτό και πρότασή μας είναι η απόρριψή του. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας κ. Κώστας Καραμανλής, έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, πολλές φορές ως τώρα ολόκληρος ο Τύπος, όλα τα κόμματα, ακόμη και μέλη της ίδιας της Κυβέρνησης έχουν καταγγείλει φαινόμενα διαφθοράς, κατάχρηση εξουσίας, καταλήστευση του δημόσιου χρήματος. Ιστορικά στελέχη του κυβερνώντος κόμματος έχουν μιλήσει για νόμους omerta στα δημόσια έργα, έχουν καταγγείλει σκάνδαλα σε βάρος του δημοσίου, σε βάρος πολιτών.
Η απάντηση του Πρωθυπουργού ήταν πάντα, κυρίως μάλιστα όταν απευθυνόταν σε συντρόφους του, στερεότυπα υποτιμητική, συνάμα και προκλητική: "΄Οποιος έχει στοιχεία να πάει στον εισαγγελέα". Σαν να μην έχουν καμία ευθύνη αυτοί που κυβερνούν, αυτοί που παίρνουν τις αποφάσεις. Σαν να μην υποχρεούται η Κυβέρνηση να προστατεύει τα συμφέροντα του τόπου. Σαν να μην είναι ο ίδιος ο κ. Σημίτης, που ομολογεί ότι παραβιάζεται -και μάλιστα με μεγάλη ευκολία- η νομιμότητα.
Πολλές φορές έως τώρα η Δικαιοσύνη αναγκάστηκε να ασχοληθεί με συγκεκριμένες καταγγελίες και να παραπέμψει στη Βουλή τους σχετικούς φακέλους, με τη σημείωση ότι η έρευνα πρέπει να συνεχιστεί με δική μας ευθύνη. Και τι έγινε; Ποιο ήταν το αποτέλεσμα; Ποια ήταν η αντίδραση; Υπάρχει, έστω, μία υπόθεση, πού να εξιχνιάστηκε; Συμφώνησε ποτέ ο Πρωθυπουργός να ενεργοποιηθούν οι ελεγκτικές αρμοδιότητες, που αναφέρει το Σύνταγμα, στη Βουλή; Σε κάθε περίπτωση αρνείται κάθε έρευνα μόνιμα και στερεότυπα. Σε κάθε περίπτωση -και αυτό είναι χειρότερο- δίνει εντολή επίθεσης εναντίον της Δικαιοσύνης, εναντίον των κοινοβουλευτικών θεσμών. Σε κάθε περίπτωση επαναλαμβάνονται οι γνωστοί τετριμμένοι και χιλιοειπωμένοι κυβερνητικοί ισχυρισμοί για δήθεν πολιτικοποίηση της Δικαιοσύνης και ποινικοποίησης της πολιτικής ζωής. Και αυτό, κυρίες και κύριοι συνάδελφοι, για να λέμε τα πράγματα με το όνομά τους, είναι ύβρις στη Δικαιοσύνη, είναι περιφρόνηση στο Κοινοβούλιο, είναι απόπειρα ευτελισμού των ελεγκτικών μηχανισμών του πολιτεύματος και προδίδει διάθεση κακοποίησης των θεσμών. 
Η Κυβέρνηση δεν θέλει να ερευνάται τίποτα. Διαμορφώνει με τη στάση της καθεστώς ατιμωρησίας. Ένα καθεστώς ατιμωρησίας, όμως, που εκτρέφει την παρανομία και την ασυδοσία.
Και, το χειρότερο, καλλιεργεί στους πολίτες τη νοσηρή και επικίνδυνη νοοτροπία ότι όλα επιτρέπονται, αφού ο έλεγχος έπαψε να έχει οποιοδήποτε νόημα. Εκκολάπτει παρακμιακά φαινόμενα, καθεστωτικές πρακτικές και νοοτροπίες. Δείχνει ενοχή, αλλά και επίγνωση της ενοχής. 
Και για όλα αυτά, κυρίες και κύριοι συνάδελφοι, απολύτως υπεύθυνος είναι ο ίδιος ο Πρωθυπουργός. Αφού δεν πρόκειται να δεχθεί καμία έρευνα, γιατί παραπέμπει όποιον έχει στοιχεία στον εισαγγελέα; Αφού δεν επιτρέπει καμία έρευνα, πώς μπορεί να μιλάει για διαφάνεια και για σεβασμό της νομιμότητας; Γιατί τόση υποκρισία από τον Πρωθυπουργό; Και απευθύνομαι στον Πρωθυπουργό παρότι -όπως πάντα βέβαια- απουσιάζει από τις πιο κρίσιμες συνεδριάσεις. 
Ο πολίτης, κυρίες και κύριοι συνάδελφοι, περιμένει από τον Πρωθυπουργό της χώρας το παράδειγμα της ευθύτητας και του σεβασμού των θεσμών, του αγώνα για τη διαφάνεια. Και, αντί αυτών, αυτό που συναντά ο πολίτης από το σημερινό Πρωθυπουργό του είναι κομματικά τερτίπια, που προσβάλλουν βάναυσα θεσμούς και αξίες. 
Κυρίες και κύριοι συνάδελφοι, η ίδια ιστορία επαναλαμβάνεται και τώρα. Ποια είναι η υπόθεση, που έχουμε σήμερα μπροστά μας; Όλοι ξέρουμε ότι τα τελευταία χρόνια συντελέστηκε στη Σοφοκλέους η μεγαλύτερη αναδιανομή πλούτου σε βάρος των πολλών. Σε βάρος των πολλών για χάρη των λίγων. Περίπου ενάμισι εκατομμύριο επενδυτές οδηγήθηκαν σε οικονομική καταστροφή. Χάθηκαν περισσότερα από 30 τρισεκατομμύρια δραχμές. Χάθηκαν περιουσίες, οι κόποι μιας ολόκληρης ζωής, όνειρα οικογενειών. Θυσιάστηκαν τεράστια ποσά του Δημοσίου, τα οποία θα κληθούν να πληρώσουν οι φορολογούμενοι, οι πιο άγρια φορολογούμενοι της Ευρώπης. Επλήγη η αξιοπιστία του χρηματιστηρίου, εξανεμίστηκε η εμπιστοσύνη των επενδυτών σε έναν καίριο, αλλά και ευαίσθητο θεσμό της ελεύθερης αγοράς. 
Η εισαγγελία πρωτοδικών, μετά την προκαταρκτική εξέταση, κατέληξε στο συμπέρασμα ότι υπάρχουν σοβαρές ευθύνες. Αναγκάστηκε όμως να σταματήσει την έρευνα, όταν ο πρόεδρος της "Δ.Ε.Κ.Α." κατέθεσε στοιχεία, που εμπλέκουν αρμόδιους Υπουργούς, και διαβίβασε το σχετικό υλικό στη Βουλή, για να συνεχίσουμε εμείς την έρευνα. Για να αποφασίσουμε εμείς. Θέλουμε να βρούμε τι ακριβώς έγινε στο χρηματιστήριο; Θέλουμε να βρούμε ποιοι είναι οι υπεύθυνοι και γιατί; Θέλουμε να δούμε ποιες υπήρξαν οι αδυναμίες; Θέλουμε να θωρακίσουμε τη Σοφοκλέους και να αποτρέψουμε την επανάληψη του παρελθόντος; Εμείς, η Νέα Δημοκρατία, απαντάμε καταφατικά: Ναι, θέλουμε.
(Χειροκροτήματα από την πτέρυγα της Νέας Δημοκρατίας)
Δεν προσωποποιούμε τίποτα. Δεν είναι θέμα κομματικής αντιπαράθεσης. Είναι θέμα ευθύνης όλων μας. Ζητούμε Εξεταστική των πραγμάτων Επιτροπή, ζητούμε διαφάνεια, κυρίες και κύριοι συνάδελφοι.
Την ίδια μέρα, που εδημοσιοποιείτο η αναφορά του Εισαγγελέα, η Κυβέρνηση δεσμευόταν να αξιοποιήσει το σχετικό υλικό, για να γίνει ξεκάθαρο ποιος υπηρετεί το δημόσιο συμφέρον και ποιος όχι. Αυτό ήταν το αυτονόητο χρέος της και αυτό έπρεπε να κάνει. ΄Ενας υπεύθυνος Πρωθυπουργός, που πραγματικά πιστεύει στο δίκαιο και τη διαφάνεια, μια Κυβέρνηση, που σέβεται τη νομιμότητα, αμέσως ενεργοποιεί τις σχετικές διατάξεις του Συντάγματος. Αποφασίζει χωρίς δεύτερη σκέψη να γίνει έρευνα και να ακολουθήσει συζήτηση και απόφαση της Βουλής. 
Αυτό γίνεται, κυρίες και κύριοι συνάδελφοι, στα ευνομούμενα κράτη. Αυτό κάνει ένας υπεύθυνος Πρωθυπουργός, που, αν μη τι άλλο, σέβεται το λόγο του. Αυτό αποφασίζει μια δημοκρατική κυβέρνηση. Δεν το έκανε όμως. Υπαναχώρησε. Άλλαξε θέση και άρχισε να ζητά από εμάς να φέρουμε το θέμα στη Βουλή, ενώ ταυτόχρονα συνέχιζε ο ίδιος και τα στελέχη του τις επιθέσεις εναντίον της Δικαιοσύνης. Μόλις όμως ολοκληρώσαμε τη μελέτη των φακέλων, μόλις ζητήσαμε να ερευνήσει την υπόθεση η ίδια η Βουλή, η Κυβέρνηση άλλαξε πάλι τροπάριο. Άρχισε να κατηγορεί τη Νέα Δημοκρατία για ακριβώς το αντίθετο: για το αίτημά μας, δηλαδή, να έρθει το θέμα στη Βουλή.
Έφτασε μάλιστα στο σημείο να αναμασά προβλέψεις για καταστροφές, για υπονόμευση της οικονομίας, για υπονόμευση του χρηματιστηρίου. Πρώτη φορά Κυβέρνηση επιχειρεί να δημιουργήσει αρνητικό κλίμα.
Οι λόγοι, κυρίες και κύριοι συνάδελφοι, είναι προφανείς. Κανείς δεν μπορεί να κρύβεται πια πίσω από το δάχτυλό του. Είναι, σε τελική ανάλυση, απόπειρα κοινωνικής και πολιτικής τρομοκρατίας. 
Και ρωτούμε: γιατί αυτή η προσπάθεια τρομοκράτησης των επενδυτών; Γιατί υπαναχώρηση; Γιατί αυτοαναίρεση; Γιατί τόσο κραυγαλέες αντιφάσεις;
Λέτε, κύριοι της Κυβέρνησης, ότι "Καθαρός ουρανός αστραπές δεν φοβάται". Εσείς γιατί φοβάστε; Μήπως δεν είναι καθαρός ο ουρανός σας;
(Χειροκροτήματα από την πτέρυγα της Νέας Δημοκρατίας)
Αποφασίζει προκαταβολικά ο Πρωθυπουργός και απορρίπτει. Περιφρονεί τους θεσμούς. Αρνείται τη διερεύνηση του θέματος. Αρνείται στους Βουλευτές του κόμματός του το δικαίωμα να αποφασίσουν ελεύθερα. Δηλαδή ακυρώνει ο Πρωθυπουργός της χώρας το δικαίωμα του Βουλευτή και μάλιστα σ' ένα μείζον θέμα, όπως αυτό. Αποκαλύπτει με τη στάση του τι εννοεί, όταν λέει: "Πηγαίνετε στον εισαγγελέα". Δίνει εμπράκτως ο ίδιος την ερμηνεία: "Πηγαίνετε όπου θέλετε, όποιοι θέλετε". Αυτό μας λέει ο κ. Σημίτης: "Ό,τι και να κάνετε, η Κυβέρνηση θα επιστρατεύσει την Κοινοβουλευτική της Ομάδα και θα βάλει φραγμό στην έρευνα, φραγμό στη Δικαιοσύνη, φραγμό στην ελεγκτική δικαιοδοσία της Βουλής". Αυτή είναι η νοοτροπία του Πρωθυπουργού της χώρας. Αυτή είναι η πρακτική της Κυβέρνησης. Αυτά τη χαρακτηρίζουν. Αυτά όλα όμως είναι συμπτώματα, που δεν ταιριάζουν σε κοινοβουλευτικά πολιτεύματα, δεν χωρούν σε ευνομούμενες πολιτείες, δεν γίνονται από δημοκρατικές κυβερνήσεις.
Και κάτι ακόμα, κύριοι της Κυβέρνησης. Οι διαδικασίες κοινοβουλευτικού ελέγχου δεν είναι ούτε υπονομευτικές ούτε μεμπτές. Είναι απλά δημοκρατικές και έχουν ψηφιστεί ακόμα και από εσάς για την προστασία των συμφερόντων του κράτους και των πολιτών. Η άποψη ότι δεν πρέπει να εφαρμόζονται αποκαλύπτει είτε υποκρισία κατά την ψήφισή τους, είτε αίσθημα ενοχής την ώρα της εφαρμογής τους. 
Επιτέλους, ποιος δεν καταλαβαίνει ότι στη Σοφοκλέους έγιναν εγκλήματα; Και όμως, το μόνο που βρήκε να πει ο Πρωθυπουργός είναι ότι φταίνε οι επενδυτές, που δεν πρόσεξαν. Αυτή και μόνο η δήλωσή του δείχνει πολλά.
Το πρώτο είναι ότι η τακτική της Κυβέρνησης να κατηγορεί για όλα την κοινωνία και τη Νέα Δημοκρατία είναι μία προπαγάνδα, που έχει καταντήσει ανέκδοτο πια και δεν αξίζει κανείς να ασχολείται με αυτήν.
Το δεύτερο είναι το εξής. εάν φταίνε κατά τον Πρωθυπουργό οι επενδυτές που δεν ήξεραν, πώς μπορεί να μη φταίνε εκείνοι που ήξεραν; Ο ίδιος, λοιπόν, αποδίδει ευθύνες σε αυτούς που έδιναν και σ' αυτούς που εκτελούσαν τις σχετικές εντολές.
Τρίτον μπορεί μία ολόκληρη κοινωνία, μπορεί το Κοινοβούλιο να υποτάσσεται στην άποψη του κ. Σημίτη ότι έφταιγαν μόνο οι μικροεπενδυτές; Κανένας άλλος δεν έφταιγε; Κανένας άλλος δεν έχει ευθύνη για όσα γίνονται σ' αυτόν τον τόπο; Είναι ανεύθυνη η Κυβέρνηση; 
Ακόμα είναι βάσιμη η μομφή, που αποδίδει στους επενδυτές ή μήπως εξαπατήθηκαν από μια εικονική πραγματικότητα; Είναι ή δεν είναι αλήθεια ότι η Κυβέρνηση λίγο πριν τις εκλογές έσπρωχνε τον κόσμο στο Χρηματιστήριο, ακόμα και με δανεικά, αυξάνοντας τα όρια των σχετικών δανείων από τα 5 στα 10 εκατομμύρια; Διαρκούσης της προεκλογικής περιόδου η Κυβέρνηση ανέβαζε -ναι ή όχι;- τεχνητά το γενικό δείκτη; Σε τελική ανάλυση διαμορφώθηκε -ναι ή όχι;- με ευθύνη της Κυβέρνησης μια εικονική πραγματικότητα, που παρέσυρε τους επενδυτές; Έτσι δεν εξαπατήθηκε ο κόσμος κι έχασε τα λεφτά του; Γιατί όλα αυτά;
Η αλήθεια, κυρίες και κύριοι συνάδελφοι, είναι απόλυτα ξεκάθαρη. Η Κυβέρνηση αντιμετώπισε το Χρηματιστήριο σαν τζόγο και έπαιξε με σημαδεμένα χαρτιά. Αντιμετώπισε το Χρηματιστήριο με καιροσκοπισμό και ευνόησε τους κερδοσκόπους.
Κυρίες και κύριοι συνάδελφοι, τα γεγονότα οδηγούν σε αδιαμφισβήτητες διαπιστώσεις. 
Πρώτον η κυβέρνηση ταυτίστηκε με το χρηματιστήριο και το χρησιμοποίησε, για να στηρίξει εκβιαστικά διλήμματα. Το καπηλεύτηκε. Θυμίζω: το καλοκαίρι του 1999 το ΠΑ.ΣΟ.Κ. εμφανίζεται ως κόμμα του χρηματιστηρίου. Κυκλοφορεί αφίσες, καταχωρεί ολοσέλιδες διαφημίσεις, διαθέτει τεράστια ποσά για τηλεοπτικά σποτ, που θέτουν το εκβιαστικό δίλημμα: "Ή ΠΑΣΟΚ και χρηματιστήριο ή Νέα Δημοκρατία και καταστροφή". 
Στις 8 Ιουνίου του 1999 ο επικεφαλής της κυβερνητικής προπαγάνδας και νυν γραμματέας του ΠΑ.ΣΟ.Κ. δηλώνει: "Τα διλήμματα είναι υπαρκτά για όλους τους Έλληνες, είναι υπαρκτά και για τους επενδυτές. Ξέρουν ότι μόνο το ΠΑ.ΣΟ.Κ. ήταν και είναι εγγύηση".
Στις 2 Ιουνίου του 1999 ο Υπουργός Εθνικής Οικονομίας δηλώνει: "Το κόμμα του χρηματιστηρίου πάει κανόνι και ψηφίζει ΠΑ.ΣΟ.Κ.". 
Δεύτερον η Κυβέρνηση παγίδευσε τους επενδυτές με δηλώσεις του ίδιου του Πρωθυπουργού και στελεχών της. Θυμίζω: την 1η Σεπτεμβρίου του 1999 ο Υπουργός Εθνικής Οικονομίας δηλώνει: "Όλοι θα βγουν κερδισμένοι: και η ελληνική οικονομία και οι ίδιες οι επιχειρήσεις και οι επενδυτές".
Στις 28 Μαρτίου του 2000, μια εβδομάδα περίπου πριν από τις εκλογές, ο ίδιος βεβαιώνει τους επενδυτές: "Η περίοδος νευρικότητας του χρηματιστηρίου έχει ημερομηνία λήξης. Είναι η 9η Απριλίου, είναι η επανεκλογή του ΠΑ.ΣΟ.Κ.".
Στις 29 Μαρτίου ο ίδιος λέει: "Η επανεκλογή μας θα θέσει τέρμα σ' αυτήν την προσωρινή κάμψη των τιμών".
Στις 28 Μαρτίου ο επικεφαλής της προπαγάνδας και νυν γραμματέας λέει: "Το ελληνικό χρηματιστήριο θα είναι ένα χρηματιστήριο αναφοράς των επενδυτών, σημείο αναφοράς μιας αισιόδοξης προοπτικής".
Στις 28 Μαρτίου του 2000 ο ίδιος ο Πρωθυπουργός διαβεβαιώνει εντελώς αβάσιμα -και έχοντας πλήρη γνώση αυτού που κάνει- ότι "Αυτή τη στιγμή οι τιμές είναι χαμηλά". Και ερωτούμε: πώς μπορούσε να λέει στον κόσμο ότι είναι χαμηλά οι τιμές, τη στιγμή πού ήξερε ότι οι Υπουργοί του έκαναν, όπως οι ίδιοι τώρα ομολογούν, "μικροενέσεις" στο γενικό δείκτη; Δεν αισθάνεται καμία ευθύνη απέναντι σ' αυτούς πού τον πίστεψαν και οδηγήθηκαν στην καταστροφή; 
Τρίτον η Κυβέρνηση, παρ' όλες τις σχετικές προειδοποιήσεις μας, αφ' ενός ευνόησε πράξεις, που δημιούργησαν στρεβλώσεις στη χρηματιστηριακή αγορά, και αφ' ετέρου αρνήθηκε να προχωρήσει στη θεσμοθέτηση επαρκούς θεσμικού πλαισίου για την προστασία των μικροεπενδυτών. 
Θυμίζω: το φθινόπωρο του 1999 υποβάλαμε συγκεκριμένες προτάσεις για την αναμόρφωση του θεσμικού πλαισίου λειτουργίας της Κεφαλαιαγοράς και την προστασία των μικροεπενδυτών. Πολλά από εκείνα τα μέτρα, για τα οποία τότε είχαμε επικριθεί, υιοθετήθηκαν ενάμιση χρόνο αργότερα, όταν όμως ήδη ήταν πολύ αργά. Αρκετά άλλα, όπως το πιο καίριο, που είναι η απεξάρτηση των οργάνων διοίκησης και εποπτείας της Κεφαλαιαγοράς από την εκάστοτε κυβέρνηση, παραμένουν ακόμα σε εκκρεμότητα. Και το ερώτημα είναι: γιατί άραγε; Γιατί η Κυβέρνηση δεν θέλει ανεξάρτητη διοίκηση και ανεξάρτητη εποπτεία στην Κεφαλαιαγορά; 
Τέταρτον η Κυβέρνηση επιστράτευσε το ευρύτερο σύστημα εξουσίας και θυσίασε τεράστια ποσά του Δημοσίου, για να ανεβάσει τεχνητά το γενικό δείκτη, να εξαπατήσει την κοινή γνώμη και να υποκλέψει την ψήφο των Ελλήνων. Αυτή είναι η αλήθεια. 
Συγκεκριμένα -και περιορίζομαι στα πολύ βασικά- στις τελευταίες σαράντα ημέρες της προεκλογικής περιόδου η "Δ.Ε.Κ.Α." προέβη σε αθρόες αγορές συγκεκριμένων μετοχών, του Ο.Τ.Ε., της Εθνικής, της Εμπορικής, των Ελληνικών Πετρελαίων, μετοχών που επηρέαζαν το γενικό δείκτη κατά 36%. Σε έντεκα συνεδριάσεις αγόρασε μετοχές συνολικού ύψους 258 δισεκατομμυρίων δραχμών. Στην τελευταία, πριν από τις εκλογές, συνεδρίαση ξεπέρασε κάθε προηγούμενο ρεκόρ.
Προκειμένου το Δημόσιο να καλύψει τις δανειακές ανάγκες της "Δ.Ε.Κ.Α." και να διευκολύνει τις παράνομες παρεμβάσεις της, αγόρασε εξωχρηματιστηριακά από τη "Δ.Ε.Κ.Α." -στις 6, 7 και 12 Απριλίου συγκεκριμένα- μετοχές της Εθνικής, των ΕΛ.ΠΕ. και του Ο.Τ.Ε. συνολικής αξίας περίπου 110 δισεκατομμυρίων. 
Όλο το παιχνίδι συντονιζόταν από τη χρηματιστηριακή εταιρεία της Εθνικής, γεγονός που σημαίνει ότι η διοίκηση της Εθνικής γνώριζε τα πάντα. 
Όταν οι παρεμβάσεις σταμάτησαν, όταν το χρηματιστήριο άρχισε να κατρακυλά, η "Δ.Ε.Κ.Α." βρέθηκε σε οικονομικό αδιέξοδο και αναγκάστηκε στις 14/7/2000 να συνάψει δάνειο 288 δισεκατομμυρίων δραχμών μέσω off shore εταιρειών της, που δημιούργησε στο Λουξεμβούργο. Για τον ίδιο λόγο η "Δ.Ε.Κ.Α.", αναγκάστηκε πέρσι στις 13/12/2000 να πουλήσει στην Εθνική Τράπεζα πακέτο μετοχών, που προερχόντουσαν από ομολογίες, τις οποίες είχε στο χαρτοφυλάκιό της από το 1996. Εξηγώντας μάλιστα εκείνη την αγορά, ο διοικητής της Εθνικής είχε δηλώσει ότι κρίθηκε αναγκαία για την προστασία της μετοχής της τράπεζας.
Μόλις προχθές στις 26 Νοεμβρίου η γενική συνέλευση της Εθνικής, που άμεσα ή έμμεσα ελέγχεται από το Δημόσιο, ενέκρινε απόφαση του διοικητικού συμβουλίου για την ακύρωση 6,5 εκατομμυρίων μετοχών της, που είχε αγοράσει από τη "Δ.Ε.Κ.Α.". Αυτό δείχνει επίσης σύμπραξη της Εθνικής στις μεθοδεύσεις της "Δ.Ε.Κ.Α.". Δείχνει ότι η Κυβέρνηση επεστράτευσε στο παιχνίδι το ευρύτερο σύστημα εξουσίας. Εγείρει όμως και το ερώτημα: μήπως επιχειρείται έτσι να μειωθεί το ποσοστό της Εθνικής, που θα προκύψει από τη συγχώνευση με την ALPHA; Αυτό όμως είναι ένα άλλο σοβαρό ζήτημα, που δεν είναι της σημερινής συνεδρίασης.
Θυμίζω ακόμη ότι στη συνεδρίαση της Επιτροπής Θεσμών και Διαφάνειας για τα θέματα του χρηματιστηρίου, ο πρόεδρος της "Δ.Ε.Κ.Α." υπεστήριζε ότι οι αγορές γίνονται με απόφαση του διοικητικού συμβουλίου της "Δ.Ε.Κ.Α.". Αργότερα, όταν η εισαγγελία πρωτοδικών κατέληξε στην κατηγορία της χρηματιστηριακής απάτης, ο ίδιος ο Πρόεδρος της "Δ.Ε.Κ.Α." με έγγραφα που κατέθεσε, υπεστήριξε ότι ενεργούσε κατόπιν εντολών του τότε Υφυπουργού Οικονομικών και νυν Υπουργού Εθνικής Οικονομίας. Γιατί όμως προχώρησε στην αποκάλυψη; Μήπως ήθελε να αποποιηθεί των ευθυνών του; Μήπως επεδίωξε να φύγει η έρευνα από την τακτική Δικαιοσύνη και να φτάσει εδώ, έχοντας την πεποίθηση ή και τη διαβεβαίωση -λέω- ότι η Κυβέρνηση θα μπλοκάρει και θα σκεπάσει την υπόθεση; Ερωτώ αν η Βουλή μπορεί να συνεργαστεί σε μια τέτοια απόπειρα. 
Πέμπτον κρατικές παρεμβάσεις γινόντουσαν με τρόπο, που τροφοδοτούσε κερδοσκοπικά παιχνίδια. Η "Δ.Ε.Κ.Α." παρενέβαινε αποκλειστικά και μόνο, για να επηρεάσει το δείκτη, για να δημιουργήσει μια εικονική πραγματικότητα, για να παρασύρει το εκλογικό σώμα έναντι οιουδήποτε οικονομικού κόστους. Συγκεκριμένα, οι εντολές της "Δ.Ε.Κ.Α." δινόντουσαν συνήθως στο τέλος της συνεδρίασης στο τελευταίο ημίωρο. Οι περισσότερες δινόντουσαν στην υψηλότερη τιμή της μέρας ή κοντά σ' αυτήν. Σε ορισμένα σημεία της συνεδρίασης δινόντουσαν εντολές αγοράς σε υψηλότερα επίπεδα από τα συνήθη της ημέρας. 
Επισημαίνοντας όλα αυτά τα γεγονότα, όλος ο Τύπος από το καλοκαίρι του 2000 άρχισε να μιλάει για έγκλημα. Διαβάζω ένα απόκομμα από πρωινή εφημερίδα, που μόνο στη Νέα Δημοκρατία δεν πρόσκειται: "'Εχουμε αναφερθεί πολλές φορές στην επιλήψιμη τακτική της κρατικής "Δ.Ε.Κ.Α.", που, προκειμένου να δελεάσει κομματικά τους επενδυτές, αγόραζε, προσπορίζοντας αντίστοιχα κέρδη στους ξένους κερδοσκόπους, αθρόα, κρατικά χαρτιά, τα οποία γκρεμίστηκαν μετά τις εκλογές, με αποτέλεσμα να ζημιωθεί το κράτος, αλλά και πλήθος μικροεπενδυτών. Λίγες μέρες αργότερα -30 Ιουλίου 2000- η ίδια η εφημερίδα συμπληρώνει "στην προεκλογική περίοδο, με το άνοιγμα της Σοφοκλέους, οι ξένοι θεσμικοί αγόραζαν μετοχές σε τιμές χαμηλές, καθώς η αγορά ήταν μονίμως πτωτική στην έναρξή της και πουλούσαν πέντε έως δέκα λεπτά πριν από το κλείσιμο, καθώς γνώριζαν ότι σ' αυτό το διάστημα θα εκδηλωνόταν η κρατική παρέμβαση. Πρωινή καθημερινή εφημερίδα επισημαίνει για το ίδιο θέμα: "Οι κινήσεις των δυνάμεων της παρέμβασης ήταν προβλέψιμες σε συγκεκριμένα χαρτιά που επιδρούσαν σημαντικά στο δείκτη και οι κερδοσκόποι εκμεταλλεύτηκαν τη συγκυρία. Με την έναρξη της συνεδρίασης πουλούσαν ανοικτά. Το κοινό ακολουθούσε. Οι κερδοσκόποι αγόραζαν στο κατώτερο σημείο της συνεδρίασης και περίμεναν γύρω στις 14.00΄ τις δυνάμεις της παρέμβασης να μπουν στην αγορά και να στηρίξουν τις τιμές.
Μόλις γινόταν αυτό, πωλούσαν και κέρδιζαν σε ημερήσια βάση". Το σκηνικό γινόταν σε καθημερινή βάση μέχρι τις εκλογές. Και φυσικά, για καμιά από όλες αυτές τις αναφορές του Τύπου δεν έγινε καμία προσπάθεια διάψευσης, αφού έτσι κι αλλιώς αναφέρονταν σε αδιαμφισβήτητα γεγονότα. 
Με δύο λόγια, κυρίες και κύριοι συνάδελφοι, κάποιοι ήξεραν το παιχνίδι της Κυβέρνησης και αυτοί οι κάποιοι που ήξεραν, αγόραζαν φτηνά το πρωί και πωλούσαν ακριβά το μεσημέρι. Κάποιοι ήξεραν και κερδοσκοπούσαν.
(Χειροκροτήματα από την πτέρυγα της Νέας Δημοκρατίας)
Και αυτοί οι κάποιοι πήραν τα λεφτά του κόσμου και εξαφανίστηκαν. Και ρωτάμε: ούτε αυτό θέλετε να το διερευνήσουμε; 
Έκτον η Κυβέρνηση και οι πρωταγωνιστές της παρέμβασης γνώριζαν ότι ενεργούν παραβιάζοντας τη νομιμότητα, παραβιάζοντας την πολιτική ηθική, παραβιάζοντας τους θεσμούς και τις αρχές της δημοκρατίας.
Θυμίζω ότι στα μέσα της προεκλογικής περιόδου -15 Μαρτίου 2000- ο Πρωθυπουργός δήλωνε έξω από το Ζάππειο και έλεγε: Στο Χρηματιστήριο δεν ασκούνται ούτε επιτρέπεται να ασκούνται κυβερνητικές και κομματικές παρεμβάσεις. Θυμίζω ακόμη ότι, ένα μήνα πριν από τις εκλογές, στις 9 Μαρτίου, το Υπουργείο Εθνικής Οικονομίας διέδιδε σενάρια μαύρης προπαγάνδας, ότι τάχατες η Νέα Δημοκρατία είχε παρέμβει, για να επηρεάσει το γενικό δείκτη. Ο ίδιος μάλιστα ο Υπουργός ισχυριζόταν ότι η πτώση του Χρηματιστηρίου πρέπει να αναζητηθεί έξω από το χώρο της οικονομίας και διέταζε εσπευσμένα -για πρώτη και μοναδική φορά- τη διενέργεια σχετικής έρευνας. Με μία φράση, ο Πρωθυπουργός και οι αρμόδιοι δήλωναν τότε ότι είναι παράνομη κάθε παρέμβαση και διέταζαν έρευνα. Τώρα γιατί αρνούνται κάθε έρευνα;
(Χειροκροτήματα από την πτέρυγα της Νέας Δημοκρατίας)
Ακόμη και στη συζήτηση, που προκαλέσαμε στη Βουλή τον περασμένο Φεβρουάριο, αρνούνταν κάθε ανάμειξη και μας συκοφαντούσαν. Μόνο όταν η υπόθεση έφτασε στη Δικαιοσύνη, αναγκάστηκαν να πουν κάτι από την αλήθεια. Μόνο όταν δημοσιοποιήθηκε το υλικό της Εισαγγελίας στις 11 Σεπτεμβρίου, ο νυν Υπουργός Εθνικής Οικονομίας αναγκάστηκε να ομολογήσει τις παρεμβάσεις της "Δ.Ε.Κ.Α.". Ισχυρίστηκε ότι ήταν αμυντικού χαρακτήρα, για να αποτραπούν -λέει- κερδοσκοπικές επιθέσεις, που θα καταλήστευαν τους μικροεπενδυτές. Και ερωτώ: από τις παρεμβάσεις της Κυβέρνησης έχασαν ή κέρδισαν οι κερδοσκόποι; Είπε όμως και κάτι σοβαρότερο. Συνέδεσε ευθέως τις κρατικές παρεμβάσεις με τις εκλογές. Προχώρησε δηλαδή παραπέρα και κατήγγειλε ότι πολλοί επιθυμούσαν να διεξαχθούν οι εκλογές σε ένα κλίμα, που θα ήταν κατεστραμμένες οι αγορές, γιατί αυτό πιθανόν να ευνοούσε τα σχέδιά τους. Εάν ο κύριος Υπουργός έχει στοιχεία γι' αυτό που λέει, οφείλει να τα καταθέσει, όπως κάνουμε και εμείς. Είναι πολύ σοβαρό αυτό που λέει και δεν μπορεί να μη διερευνηθεί. Εάν πιστεύει αυτό που λέει, όφειλε και οφείλει ο ίδιος να απαιτήσει τη συγκρότηση Εξεταστικής Επιτροπής.
(Χειροκροτήματα από την πτέρυγα της Νέας Δημοκρατίας)
Εάν δεν το κάνει, θα είναι υπόλογος για συκοφαντία. Εάν δεν το κάνει, θα αποδείξει ότι προσπαθεί να συκοφαντήσει άλλους γι' αυτά, που ο ίδιος αποδεδειγμένα διέπραττε. 
(Χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, εμείς σε όλη αυτή την περίοδο καταθέταμε συγκεκριμένες προτάσεις για τη θωράκιση του Χρηματιστηρίου, για την προστασία μικροεπενδυτών. Ποτέ δεν ακουστήκαμε έγκαιρα. Ποτέ δεν έγινε από την πλευρά της Κυβέρνησης προσπάθεια για τον εντοπισμό των νοσηρών φαινομένων, που όλοι έβλεπαν στη Σοφοκλέους. Αντίθετα, μάλιστα, από την πλευρά της Κυβέρνησης υπήρξε ανοχή, σύμπραξη. Μας λένε τώρα ότι πρέπει να σιωπήσουν. Ποιοι και γιατί; Αυτοί που βεβαίωναν τον κόσμο ότι όλοι θα βγουν κερδισμένοι; Αυτοί που έκαναν το Χρηματιστήριο κόμμα του Πρωθυπουργού; Τώρα απαιτούν να μη νοιάζεται κανένας για τον κόσμο, τον κόσμο, που οδηγήθηκε σε οικονομική καταστροφή. Να μη γίνει καμία έρευνα, να μη φανεί πόσο επικίνδυνη για τον κόσμο, για το δημόσιο συμφέρον, για την ίδια τη δημοκρατία είναι η κομματικοποίηση του κράτους. Κανένας να μην απαντήσει στον κόσμο, που ρωτά πώς χάθηκαν τα χρήματά του. Κανένας να μη δώσει εξήγηση για τις πράξεις και τις παραλείψεις, που ευνόησαν κερδοσκοπικά παιχνίδια. Κανένας να μη δώσει λογαριασμό. Αυτή είναι η αντίληψή σας περί δημοκρατίας.
Κυρίες και κύριοι συνάδελφοι, όλες και όλοι έχουμε χρέος απέναντι στους πολίτες. Αυτοί, που έχασαν τις οικονομίες τους, δεν ανήκουν μόνο σε ένα κόμμα. Όλοι έχουμε υποχρεώσεις απέναντι στο Δημόσιο. Αυτοί, που πληρώνουν δυσβάσταχτους φόρους, δεν είναι μόνο δικοί μας ψηφοφόροι. Δεν απαιτούν μόνο από μας την αναζήτηση της αλήθειας. Πάνω απ' όλα το ζητούν από την Κυβέρνηση, που φέρει -σε τελική ανάλυση- και την ευθύνη για το σεβασμό της νομιμότητας. Το απαιτούν από την κοινοβουλευτική πλειοψηφία, που έχει τη δυνατότητα να ενεργοποιήσει τις σχετικές συνταγματικές διατάξεις.
Κυρίες και κύριοι συνάδελφοι, μέχρι χθες η Κυβέρνηση μας έλεγε: έχετε τον απαιτούμενο αριθμό, να φέρετε το θέμα στη Βουλή. Εμείς σήμερα απαντούμε: έχετε τον απαιτούμενο αριθμό, για να αποδείξετε αν θέλετε ή δεν θέλετε διαφάνεια. 
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Έχετε τον απαιτούμενο αριθμό, να δείξετε αν σέβεστε ή δεν σέβεστε τους θεσμούς.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Έχει την ευκαιρία ο Πρωθυπουργός να αποδείξει ποια είναι η πραγματική του σχέση με τον καιροσκοπισμό.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Έχει την ευκαιρία ο Πρωθυπουργός να αποδείξει ότι δεν κρύβεται πίσω από ένα αδιαφανές καθεστώς ατιμωρησίας.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Η άρνησή του όμως θα ισοδυναμεί με ομολογία ενοχής. 
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, εμείς αναλαμβάνουμε τις ευθύνες μας. Επιμένουμε ότι το χρηματιστήριο μπορεί και πρέπει να βρει το δρόμο του. Απαιτούνται όμως αποφάσεις και συγκεκριμένες δράσεις. Επιβάλλεται η άμεση προώθηση όλων εκείνων των μέτρων, που δεν θέλησε ακόμη να πάρει η Κυβέρνηση, έτσι ώστε να υπάρξει πραγματικά ανεξάρτητη διοίκηση και εποπτεία στο χρηματιστήριο. Επιβάλλεται μια νέα δυναμική οικονομική πολιτική με επίσπευση των αναγκαίων διαρθρωτικών αλλαγών, των αποκρατικοποιήσεων, της απελευθέρωσης των αγορών. Και επιβάλλεται η πλήρης διαλεύκανση των αιτίων, που προκάλεσαν τη νευρική κρίση στη Σοφοκλέους.
Αυτό, κυρίες και κύριοι συνάδελφοι, είναι υποχρέωση της Βουλής, είναι στα χέρια όλων μας. Είμαστε όλοι υπεύθυνοι γι' αυτό, για να διαπιστωθεί τι ακριβώς έγινε, για να αποκατασταθεί η εμπιστοσύνη του κόσμου στο χρηματιστήριο, για να διασφαλιστεί η ανεξαρτησία του. Για να ληφθούν επιτέλους όλα εκείνα τα μέτρα, που μπορεί να στηρίξουν σε γερές και ασφαλείς βάσεις την ανάκαμψή του. 
Το καθεστώς της αδιαφάνειας, οι καθεστωτικές νοοτροπίες και μεθοδεύσεις δεν ταιριάζουν στην Ελλάδα του 21ου αιώνα. Καθηλώνουν τη χώρα στο χθες, στο τέλμα και στο γκρίζο. Αιχμαλωτίζουν τις δυνάμεις της κοινωνίας. Είναι ανάγκη να αναζητήσουμε όλες και όλοι μαζί και να επιβάλουμε τα μέτρα, που είναι αναγκαία, για να μη συμβεί ποτέ πια παρόμοια καταστροφή. Για να βρει επιτέλους το χρηματιστήριο τη χαμένη αξιοπιστία του, την εμπιστοσύνη του κόσμου. Για να βρει το δρόμο του.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Αμύνης κ. Γιάννος Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής ΄Αμυνας): Κυρίες και κύριοι συνάδελφοι, διαπιστώνω βέβαια χωρίς καμία απολύτως έκπληξη, γιατί το σενάριο το έχουμε δει πάρα πολλές φορές, ότι ο κ. Καραμανλής, μόλις έριξε τους μύδρους του κατά της Κυβέρνησης του ΠΑΣΟΚ έσπευσε να αποχωρήσει, φοβούμενος προφανώς να ακούσει τα επιχειρήματα. 
(Θόρυβος, διαμαρτυρίες από την πτέρυγα της Νέας Δημοκρατίας)
ΑΧΙΛΛΕΑΣ ΚΑΡΑΜΑΝΛΗΣ: ...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Διότι βεβαίως κατηγορείτε συνήθως τον Πρωθυπουργό, όταν δεν παρουσιάζεται...
(Θόρυβος από την πτέρυγα της Νέας Δημοκρατίας-κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Είναι πράγματα αυτά; Σας παρακαλώ, κύριοι συνάδελφοι! 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κατηγορείτε συνήθως τον Πρωθυπουργό όταν δεν παρουσιάζεται, όπως έχει απολύτως το δικαίωμα, σε κάθε μία από τις συζητήσεις που γίνονται στο Εθνικό Κοινοβούλιο. Τι να πούμε, όμως, για το δικό σας Αρχηγό που παρουσιάζεται για να μιλήσει και να φύγει, μη δεχόμενος τον αντίλογο; Εάν θέλει να έρχεται στο Κοινοβούλιο, να έρχεται και να παρακολουθεί μέχρι τέλους τις συζητήσεις και όχι να φεύγει στη μέση, μόλις μιλήσει, φυγοδικώντας όπως συνήθως.
Αλλά γενικότερα βεβαίως θέλω να σημειώσω, κάνοντας ένα γενικότερο σχόλιο στο ξεκίνημα αυτής της παρέμβασης, ότι και η κατάθεση της πρότασης της Νέας Δημοκρατίας για τη σύσταση εξεταστικής επιτροπής και ο τόνος των διαφόρων εισηγητών οι οποίοι μίλησαν από την πλευρά της Νέας Δημοκρατίας, αλλά και ιδιαίτερα το πρώτο τμήμα της παρέμβασης του Αρχηγού της Νέας Δημοκρατίας, του κ. Καραμανλή, αναδεικνύουν ένα μείζον και βασικό πολιτικό γεγονός.
Ότι στο χώρο της οικονομίας η Νέα Δημοκρατία τα τελευταία δύο χρόνια εξαντλείται σε μία αποκλειστική επιχείρηση να ζημιώσει το χρηματιστήριο, να δυσφημίσει θεσμούς, διαδικασίες και πρόσωπα, αντλώντας υποτίθεται πολιτικά οφέλη από την πτώση του χρηματιστηρίου. 'Εχει ταυτίσει η Νέα Δημοκρατία την επιτυχία της οικονομίας και γενικότερα τη θετική πορεία των οικονομικών πραγμάτων με επιτυχία πολιτική του ΠΑΣΟΚ. Και μέσα από τέτοιες συζητήσεις και τέτοιες μεθοδεύσεις ένα αποκλειστικό στόχο έχει, να δυσφημίσει και να αμαυρώσει αυτήν τη μεγάλη επιτυχία. 
Δεν έχει άλλα επιχειρήματα για την οικονομία. 'Ολοι οι δείκτες, τα μεγέθη πορεύονται όπως πορεύονται και το γνωρίζει αυτό ο ελληνικός λαός. Το μόνο που της έχει απομείνει είναι η δυσφήμιση της πορείας του χρηματιστηρίου.
Βεβαίως η Νέα Δημοκρατία έχει δώσει και δίνει καθημερινά απτά δείγματα αυτής της αντιπολιτευτικής της τακτικής και ουδείς θα ανέμενε τώρα να αλλάξει αυτήν την ανεύθυνη και επιζήμια συμπεριφορά. Είναι, όμως, λυπηρό κυρίες και κύριοι συνάδελφοι ότι στην αλόγιστη και επικίνδυνη αυτή τακτική της, και αφού έχει αποτύχει να αποκομίσει με πολιτικά μέσα οφέλη από την τακτική αυτή, βρίσκει πρόθυμους συμπαραστάτες δυστυχώς λίγους δικαστικούς λειτουργούς που με τις πράξεις και τις παραλείψεις τους τροφοδοτούν το μύλο της Νέας Δημοκρατίας και της δίνουν το δικαίωμα να τους εμπλέξει στα ιδιοτελή πολιτικά της παιχνίδια.
Η μεθόδευση κυρίες και κύριοι συνάδελφοι, είναι προφανής. Προκύπτει από τις ίδιες τις κινήσεις της Νέας Δημοκρατίας και των στελεχών της:
Στις 30 Ιανουαρίου 2001 καταθέτουν πρόταση μομφής εναντίον μου προσωπικά. Η απόρριψη της πρότασης μομφής και η αποκάλυψη των σχεδίων της Νέας Δημοκρατίας ενεργοποιεί την εμπλοκή των δικαστικών λειτουργών και ο κ. Ασπρογέρακας αποστέλνει στον προϊστάμενο της εισαγγελίας πρωτοδικών αναφορά στις 2 Φεβρουαρίου, δύο μέρες μετά. Η απάντηση του προϊσταμένου κ. Σακελάκου στις 7 Φεβρουαρίου με εντολή για συνέχιση ερευνών. Παρά το γεγονός ότι στο έγγραφο αναφέρονται ονόματα Υπουργών και όφειλε αμελλητί, πάραυτα, να παραπέμψει το πόρισμα της ερεύνης στη Βουλή, η εντολή είναι "συνεχίστε την έρευνα" κατά παράβαση και του πνεύματος αλλά και του γράμματος του Συντάγματος:
Όλα αυτά βεβαίως είναι προφανές ότι εντάσσονται σε μία λογική να διατηρηθεί το θέμα ανοιχτό για περαιτέρω πολιτική εκμετάλλευση. Η κατάθεση του πορίσματος παραμονές της Διεθνούς Εκθέσεως Θεσσαλονίκης, ο τρόπος δημοσιοποίησής του όχι στη Βουλή απευθείας, όπως τότε ανέφερε ο Πρόεδρός μας κ. Κακλαμάνης αλλά με διαρροή στον κ. Έβερτ, δεν αφήνει αμφιβολία για τις προθέσεις και σκοπιμότητες των συντελεστών αυτής της υπόθεσης. Είναι γνωστό ότι πρώτα ανακοινώθηκε στον Τύπο η ύπαρξη και αποστολή του εγγράφου από τον κ. 'Εβερτ και μετά το πληροφορήθηκε η Βουλή των Ελλήνων. Είναι και αυτό ένα δείγμα το πως μεταχειρίζεται τους θεσμούς της πολιτείας και της δικαιοσύνης η Νέα Δημοκρατία. 'Αρα, η μεθόδευση είναι προφανής από την πρώτη αποστολή του εγγράφου στον κ. Σακελάκο στις 2 Φεβρουαρίου 2001 μέχρι τη διαρροή της τελικής κατάθεσης το Σεπτέμβριο του 2001. 
Αλλά οι εκτιμήσεις αυτές επιβεβαιώνονται από το περιεχόμενο του εισαγγελικού εγγράφου, τις χονδροειδείς και αδικαιολόγητες παραλείψεις, την αβίαστη υιοθέτηση των θέσεων και απόψεων των Βουλευτών της Νέας Δημοκρατίας που επιλεκτικά εξετάστηκαν σαν μάρτυρες, αλλά και οι σκαστές παραβάσεις νόμων και συνταγματικών διατάξεων. Παραβάσεις που έχουν να κάνουν με αυθαίρετα σχόλια και συμπεράσματα στα οποία προχώρησε ο συντάκτης του εγγράφου ενώ οφείλει να κάνει το ακριβώς αντίθετο. Μόλις προσκρούσει σε θέμα ευθύνης Υπουργού να απόσχει από σχόλια και να διαβιβάσει στη Βουλή απλώς το φάκελο της δικογραφίας που έχει σχηματίσει. Και επίσης συνδέονται με αυτό που είπα, το χρόνο αλλά και τον τρόπο διαρροής της συγκεκριμένης αυτής κατάθεσης του εγγράφου.
Με τη μεθόδευση που προωθεί η Νέα Δημοκρατία επιχειρείται για πολλοστή φορά η παραπλάνηση της Βουλής, για ένα μείζον θέμα με προφανή στόχο να πληγεί το κύρος της Κυβέρνησης και να προσκομιστούν πολιτικά οφέλη.
Είναι γνωστό, κυρίες και κύριοι συνάδελφοι, ότι στο πλαίσιο του εκσυγχρονισμού του δημοσιονομικού μας συστήματος με το ν. 2526/97 συστήσαμε ένα ειδικό φορέα, μία ανώνυμη εταιρεία, τη "ΔΕΚΑ", για τη διαχείριση της κινητής περιουσίας του ελληνικού δημοσίου. Η "ΔΕΚΑ" είχε τρεις στόχους σύμφωνα με το καταστατικό της.
Ο πρώτος στόχος είναι η ενίσχυση της ρευστότητας στην αγορά, έτσι ώστε να διευκολύνονται οι ιδιώτες και οι θεσμικοί επενδυτές και να μην πιέζεται η αξία των μετοχών και των μετοχών του χαρτοφυλακίου της.
Ο δεύτερος στόχος είναι η εξασφάλιση κερδών για το δημόσιο. 
Και ο τρίτος και μείζον στόχος -και θα επανέλθω σε αυτόν- είναι η σταθερότητα και η διαφύλαξη της πραγματικής αξίας του χαρτοφυλακίου της, ιδιαίτερα σε περιόδους κερδοσκοπικών πιέσεων και επιθέσεων.
Θέλω εδώ να σημειώσω ότι η "ΔΕΚΑ" λειτουργεί με ιδιωτικά οικονομικά κριτήρια και συμπεριφέρεται με απόλυτα όμοιο και αναλογικό τρόπο, όπως οι μεγάλοι θεσμικοί επενδυτές του εξωτερικού, είτε είναι ιδιώτες είτε ανήκουν στο δημόσιο τομέα. Και συμπεριφέρεται με τον ίδιο τρόπο όπως οι ίδιοι αυτοί επενδυτές σε ανάλογες περιπτώσεις κερδοσκοπικών πιέσεων και επιθέσεων παρεμβαίνουν για να στηρίξουν μετοχές. Οι ενέργειες αυτές είναι απόλυτα σύννομες και συνήθεις στην εγχώρια και διεθνή χρηματιστηριακή αγορά και έγιναν μέσω του χρηματιστηρίου Αξιών Αθηνών, με γνώμονα αποκλειστικά και μόνο την εξυπηρέτηση του δημοσίου συμφέροντος και την απόδοση ωφελειών για το δημόσιο.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Είναι, λοιπόν, τουλάχιστον αστείο να λέγεται ότι οι συγκεκριμένες αυτές αγορές συνετέλεσαν στην τεχνική διόγκωση της εμπορευσιμότητας μετοχών ή ήταν τάχα επιζήμιες για το δημόσιο. Και είναι απαράδεκτο και ακατανόητο να επιχειρείται μία μομφή κατά των στελεχών του Δ.Σ. της "ΔΕΚΑ" οι οποίοι πήραν τις αποφάσεις αυτές.
Όλο το σαθρό αυτό επιχείρημα οικοδομείται πάνω στην εξής αστεία παραδοχή: Ότι στο χρηματιστήριο υπάρχουν ορθές τιμές, τις οποίες γνωρίζουν οι εισαγγελικοί λειτουργοί. Και όταν οι θεσμικοί επενδυτές πραγματοποιούν αγορές ή πωλήσεις έξω από αυτές τις ορθές τιμές, τότε αυτομάτως γίνονται αντικείμενα δικαστικής διερεύνησης. Δεν μας λέει, όμως, το έγγραφο πόθεν προκύπτει αυτή η ορθή τιμή, πώς τη γνωρίζει ο εισαγγελικός λειτουργός; Και μήπως ισχυρίζεται ότι πριν από κάθε απόφαση αγοράς μετοχών από οποιαδήποτε κρατική εταιρεία, από τα μεγάλα ασφαλιστικά ταμεία, από τις μεγάλες δημόσιες επιχειρήσεις, από την ίδια τη "ΔΕΚΑ", θα πρέπει να ερωτώνται οι εισαγγελικοί λειτουργοί κατά πόσον η τρέχουσα χρηματιστηριακή αξία μιας μετοχής είναι ή δεν είναι στο ορθό επίπεδο το οποίο μόνο ο εισαγγελικός λειτουργός γνωρίζει; 
Με βάση αυτήν τη λογική, για να φθάσουμε στο ακραίο όριο της ανοησίας, θα έπρεπε συναλλαγές, αγορές μετοχών σε όλον τον κόσμο, που πραγματοποιήθηκαν τους τελευταίους δεκαοκτώ μήνες, όταν έπεφταν οι τιμές σε όλα τα παγκόσμια χρηματιστήρια και πραγματοποιήθηκαν με σύσταση ή απόφαση μεγάλων θεσμικών επενδυτών του εξωτερικού, αυτές οι συναλλαγές να είναι αντικείμενο δικαστικής διερεύνησης. 
Όταν για παράδειγμα ένας μεγάλος θεσμικός επενδυτής του εξωτερικού, μια μεγάλη τράπεζα, συστήνει σε πελάτες της, πριν από δώδεκα μήνες, να αγοράσουν κάποιες μετοχές, των οποίων τώρα η τιμή είναι χαμηλότερη από την τιμή αγοράς, τότε ο πελάτης, σύμφωνα με τη λογική του εισαγγελικού λειτουργού, ο οποίος ισχυρίζεται ότι υπάρχει τάχα μία ορθή τιμή που εκείνος γνωρίζει, θα πρέπει να ασκήσει αγωγή εναντίον του θεσμικού του επενδυτού και να διεκδικήσει τα χαμένα. Αυτό ακριβώς γίνεται τώρα. Οδηγούμαστε μέσα από την ανόητη πράγματι σκέψη της ορθής τιμής, που είναι κτήμα κάποιων εισαγγελικών λειτουργών, σ' αυτούς τους ακραίους παραλογισμούς. Δεν υπάρχει ορθή τιμή σε ένα χρηματιστήριο, υπάρχει τρέχουσα τιμή που προσδιορίζεται από τη συγκυρία, την οποία ουδείς γνωρίζει. Και όταν παρεμβαίνει κάποιος και αγοράζει στο χρηματιστήριο, το κάνει πάντα με κίνδυνο να χάσει. Δεν μπορεί εκ των υστέρων να έρχεται ο εισαγγελικός λειτουργός και να του πει "όφειλες να γνωρίζεις τότε που αγόραζες ότι θα πέσει η τιμή και κατά συνέπεια αντιμετωπίζεις το αδίκημα της απιστίας ή της παράβασης καθήκοντος". Σε αυτόν ακριβώς τον παραλογισμό έχουμε εγκλωβιστεί με το εισαγγελικό έγγραφο το οποίο αντιμετωπίζουμε σήμερα. 
Επιπλέον, η έννοια της τεχνητής εμπορευσιμότητας θεμελιώνει αδίκημα στη χρηματιστηριακή μας νομοθεσία μόνο υπό έναν όρο: Ότι συνοδεύεται από προσυνεννοημένες συναλλαγές. Τι σημαίνει αυτό; Στημένο παιχνίδι. Αυξάνω τεχνητά την εμπορευσιμότητα ενός τίτλου όταν συναλλάσσομαι με κάποιον, εγώ αγοράζω, εκείνος πουλάει. Μόνο όταν υπάρχει στημένο παιχνίδι, υπάρχει αδίκημα σύμφωνα με τη χρηματιστηριακή μας νομοθεσία.
Από πού προκύπτει τέτοιο στημένο παιχνίδι σε ό,τι αφορά την "ΔΕΚΑ"; Επιπλέον, δεν γίνεται απολύτως καμία αναφορά στο κατά πόσον επηρεάστηκε ο δείκτης ή οι τιμές των συγκεκριμένων μετοχών από τις συγκεκριμένες αγορές. Εξάλλου, το ποσοστό των αγορών αυτών στο σύνολο των μετοχών των συγκεκριμένων εταιρειών ήταν πάρα πολύ μικρό. 
Σύμφωνα με τις εκθέσεις τις οποίες έχουμε στη διάθεσή μας, οι αγορές μετοχών από τη "ΔΕΚΑ" της Εθνικής ήταν στο 3% μόνο των εισηγμένων τίτλων, της Εμπορικής Τράπεζας στο 1%, του ΟΤΕ στο 1,7% και των Πετρελαίων στο 4,9%. Τα μεγέθη αυτά αποτελούν απόδειξη του ότι δεν υπήρχε δυνατότητα της "ΔΕΚΑ" να μονοπωλήσει ή να επηρεάσει τις συναλλαγές. 
Υπάρχει, όμως, και ένα ακόμη μεγαλύτερο επιχείρημα. Την ίδια περίοδο που ο εισαγγελικός λειτουργός άσκησε την έρευνα αυτή, μεγάλοι θεσμικοί επενδυτές του εξωτερικού πουλούσαν μαζικά μετοχές των τριών αυτών επιχειρήσεων, ΟΤΕ, Εθνικής και Εμπορικής. 
Στο δίμηνο Μάρτιος-Απρίλιος 2000 ξένοι επενδυτές πραγματοποίησαν πωλήσεις μετοχών του ΟΤΕ, Εθνικής και Εμπορικής, ύψους 300 δισεκατομμυρίων δραχμών. Άρα υπήρχε μια κερδοσκοπική πίεση σε βάρος αυτών των μετοχών. Και η "ΔΕΚΑ" αντέδρασε στην πίεση αυτή σύμφωνα με το νόμο, ο οποίος της επέβαλλε να αντιδράσει και να σταθεροποιήσει τις τιμές. Οι αγορές που πραγματοποίησε στο ίδιο διάστημα ήταν χαμηλότερες από τα 300 δισεκατομμύρια, τα οποία αντιστοιχούσαν στο μέγεθος της επίθεσης που υπέστη.
Αυτή είναι μια πραγματικότητα, την οποία αγνόησε εσκεμμένα, φοβάμαι, ο εισαγγελικός λειτουργός, ακριβώς για να δυσφημίσει τη "ΔΕΚΑ", αλλά και για να δυσφημίσει τους κρατικούς λειτουργούς, οι οποίοι κοσμούν το ελληνικό δημόσιο με τις υπηρεσίες τις οποίες έχουν προσφέρει. Θεωρώ ότι είναι μια λάσπη, η οποία τους ρίχνεται μέσα από τις διατυπώσεις του κ. Ασπρογέρακα.
Είχε, λοιπόν, η "ΔΕΚΑ" υποχρέωση τυπική, ουσιαστική και νομική, να στηρίξει μετοχές του δημοσίου που υφίσταντο στο ίδιο διάστημα μεγάλη κερδοσκοπική επίθεση. Ήταν σύμφωνα με το νόμο, ο οποίος προσδιορίζει τη συμπεριφορά της "ΔΕΚΑ". Αυτή είναι η όλη ουσία.
Και μην ξεχνάτε ότι, αν άφηνε η "ΔΕΚΑ" να πέσουν αυτές οι τιμές μέσα από το μέγεθος της μεγάλης επίθεσης που υπέστησαν, τότε θα έχανε πολύ περισσότερα το ελληνικό δημόσιο. Επιπλέον, αυτές οι παρεμβάσεις είχαν συνολικά ελάχιστη επίπτωση στο γενικό δείκτη τιμών. Η συνολική διακύμανση του δείκτη, το είπε και ένας προλαλήσας εισηγητής, ήταν μόλις 0,8%. 
Επανειλημμένα στη Βουλή έχουμε ενημερώσει για την ακολουθούμενη πολιτική της "ΔΕΚΑ" και το χαρτοφυλάκιό της. Η διαχείριση υπήρξε επωφελής για το ελληνικό δημόσιο και η συνολική διαχείριση της "ΔΕΚΑ" για όλα τα χρόνια της λειτουργίας της υπήρξε κερδοφόρα. 
Ένα άλλο ψεύδος το οποίο λέγεται είναι το εξής: Μα, καλά η "ΔΕΚΑ" μόνο τότε ευαισθητοποιήθηκε να στηρίξει μετοχές του δημοσίου, προεκλογικά; Είναι το δεύτερο μεγάλο ψέμα. Η "ΔΕΚΑ" αγόραζε και πουλούσε, αγόραζε κυρίως μετοχές του δημοσίου σε όλη τη διάρκεια της παρουσίας της εκτός από το τελευταίο διάστημα που εκκρεμούσε αυτή η δικαστική έρευνα και πράγματι υπήρχε μια αναστολή παρεμβάσεών της στη χρηματιστηριακή αγορά. 
Συγκεκριμένα, η αξία των συναλλαγών από την περίοδο από 1 Ιανουαρίου 2000 μέχρι 20 Μαρτίου, δηλαδή τους δυόμισι μήνες πριν από την προεκλογική περίοδο, ήταν 179 δισεκατομμύρια δραχμές, περίπου το 80% της συνολικής παρεμβάσεως το μήνα των εκλογών. Δεν υπήρχε ουσιαστική διαφορά. 
Σταμάτησε ξαφνικά η "ΔΕΚΑ" να παρεμβαίνει, όταν το ΠΑΣΟΚ κέρδισε τις εκλογές; Όχι. Μετά τις εκλογές, από 10 Απριλίου έως 30 Απριλίου, ξόδεψε άλλα 114 δισεκατομμύρια δραχμές για να αγοράσει μετοχές, για να στηρίξει μετοχές, εκπληρώνοντας το γράμμα και το πνεύμα του νόμου ο οποίος διέπει τη λειτουργία της.
Άρα υπάρχουν δυο μεγάλα ψεύδη στο εισαγγελικό πόρισμα, αλλά και στην πρόταση για εξεταστική επιτροπή της Νέας Δημοκρατίας.
Πρώτο μεγάλο ψέμα είναι ότι η "ΔΕΚΑ" κακώς ευαισθητοποιήθηκε να στηρίξει τις μετοχές όταν όλα πήγαιναν καλά. Δεν πήγαιναν καλά όλα. Οι τρεις μετοχές υφίσταντο μεγάλες κερδοσκοπικές επιθέσεις. Τριακόσια δισεκατομμύρια δραχμές μαζικές πωλήσεις από ξένους θεσμικούς. Τι θα έπρεπε να κάνει η "ΔΕΚΑ"; Να σφυρίζει αδιάφορα; Είχε χρέος να παρέμβει.
Δεύτερο μεγάλο ψέμα είναι ότι το έκανε, δήθεν, μόνον τότε για να στηρίξει την Κυβέρνηση και ποτέ άλλοτε. Ψέμα! Το έκανε και πριν, το έκανε και μετά, με ανάλογο τρόπο σε ανάλογο μέγεθος. Αυτή είναι η αλήθεια, αγαπητοί συνάδελφοι. Δεν έχουμε τίποτα απολύτως να φοβηθούμε από τα έωλα επιχειρήματα και τα ψεύδη που περιλαμβάνει και το πόρισμα του εισαγγελικού λειτουργού, αλλά και η πρόταση της Νέας Δημοκρατίας για εξεταστική επιτροπή. Το αίσχος είναι ότι η Βουλή ταλαιπωρείται με την ιστορία αυτή επί τόσο μεγάλο χρονικό διάστημα, γιατί όλα αυτά εντάσσονται σε μια προσπάθεια της Νέας Δημοκρατίας να δυσφημίσει Κυβέρνηση, θεσμούς, διαδικασίες και πρόσωπα. Αυτή είναι η απλή αλήθεια και αυτή η αλήθεια πρέπει να περάσει στον ελληνικό λαό.
Υπάρχει και ένα τρίτο επιχείρημα, ότι δήθεν η συμπεριφορά της "ΔΕΚΑ" δημιούργησε ένα τέτοιο κλίμα αναξιοπιστίας στο ελληνικό χρηματιστήριο, που οδήγησε στην πτώση του τους επόμενους μήνες μέχρι σήμερα.
Ας δούμε ποια είναι τα πραγματικά περιστατικά. Από το Μάιο του 2000 μέχρι τώρα, δηλαδή τους τελευταίους δεκαοκτώ μήνες, όλα τα διεθνή χρηματιστήρια έπεσαν ανάλογα με το Χρηματιστήριο Αξιών Αθηνών. Αναφέρω τους αριθμούς: Ισπανία -23%, Ιταλία -30%, Πορτογαλία - 32%, Γαλλία -32%, Γερμανία -35%, Ελλάδα -38%, Ιαπωνία -42%, Σουηδία -43%, Ηνωμένες Πολιτείες -52%, Ιαπωνία -55%. Τι συνέβη; Μήπως η αναξιόπιστη συμπεριφορά της "ΔΕΚΑ" δημιούργησε σε παγκόσμια κλίμακα, σε γενικευμένη κλίμακα, σε όλο τον κόσμο, ένα κλίμα τέτοιας αναξιοπιστίας και ανασφάλειας που τρόμαξαν οι επενδυτές στην Ιαπωνία, στην Αμερική, στη Σουηδία και πούλησαν μετοχές επειδή ο κ. Κουσουλάκος παρενέβη και στήριξε τρεις μετοχές του ελληνικού δημοσίου σε μια περίοδο μεγάλων κερδοσκοπικών πιέσεων; Να είστε σοβαρότεροι, κύριοι της Νέας Δημοκρατίας. 
Δυστυχώς, ποια είναι η αλήθεια; Ότι από το Μάιο του 2000 μέχρι τώρα κατρακύλησαν όλα τα διεθνή χρηματιστήρια και θα ήταν άκρως αδύνατο, θα έλεγα, να εξαιρεθεί το ελληνικό χρηματιστήριο από μια τόσο γενικευμένη τάση. Όταν χρηματιστήρια με κεφαλαιοποίηση εκατοντάδες δισεκατομμυρίων δολαρίων κατρακυλάνε, η μικρή Αθήνα θα σταθεί μόνη της, για να συνεχίσει μια θετική πορεία; Είναι σοβαρά πράγματα αυτά; Αυτή, λοιπόν, είναι η πραγματικότητα.
Άρα όλη αυτή η ιστορία στηρίζεται σε ψέματα και έωλα επιχειρήματα, και δυστυχώς υπάρχει και το στοιχείο της άγνοιας, γιατί βλέπουμε και εισαγγελικούς λειτουργούς να ασχολούνται με θέματα που δεν γνωρίζουν, αλλά και πολιτικούς να ασχολούνται με θέματα που δεν γνωρίζουν. Εμείς που κάτι γνωρίζουμε και έχουμε μελετήσει το θέμα και αγωνιούμε για να πάει η οικονομία καλά και για να πάει το χρηματιστήριο καλά μπορούμε, πιστεύω, να εισφέρουμε κάπως θετικότερα και πιο εποικοδομητικά στη συζήτηση.
Η Νέα Δημοκρατία, κυρίες και κύριοι συνάδελφοι, έχει επενδύσει πολιτικά στην απαξίωση και την πτώση της αγοράς. Η συνέχιση μιας τέτοιας πολιτικής δεν ωφελεί ούτε τις επιχειρήσεις ούτε την αγορά ούτε τους Έλληνες και ξένους επενδυτές που εμπιστεύτηκαν και επένδυσαν τις μετοχές αυτές και, γενικά, αυτή η πολιτική υποσκάπτει τη σταθερότητα και την αξιοπιστία και την ανάκαμψη του χρηματιστηρίου. 
Θα ήθελα εδώ να θυμίσω τις προεκλογικές δηλώσεις του κ. Καραμανλή για τη στήριξη του χρηματιστηρίου. Στις 4 Απριλίου του έτους 2000 ο κ. Καραμανλής έκανε την εξής περίφημη δήλωση: "Νομίζω -είπε- ότι μπορούμε να έχουμε μια σχετική ανοχή σε αυτό που απεκάλεσα "μικροενέσεις"". Έτσι κομψά το διετύπωσε αναφερόμενος προφανώς σε αυτά που έκανε η "ΔΕΚΑ". Διότι, όπως είπα, αυτά που έκανε η "ΔΕΚΑ" είναι μικροενέσεις, στο 1% της αξίας της Εμπορικής, στο 1,7% του ΟΤΕ κ.ο.κ. Και μετά για να το εμπεδώσει περισσότερο και να φανεί το πολιτικό μήνυμα ακόμη εναργέστερα στους οπαδούς της Νέας Δημοκρατίας, που ήταν μέτοχοι στο χρηματιστήριο, προσέθεσε στις 6 Απριλίου.
Είναι πολύ ωραίο αυτό που θα διαβάσω: "Είναι πράγματι μια παραδοχή που κάμπτει ελαφρά το ζήτημα αρχής". Έτσι απεφάνθη ο Αρχηγός της Νέας Δημοκρατίας. 
Είναι πράγματι μια παραδοχή -οι μικροενέσεις- που κάμπτει ελαφρά το ζήτημα αρχής, και το ερώτημα είναι το εξής: Πότε έλεγε την αλήθεια, όταν παρότρυνε με αυτές τις δηλώσεις τη "ΔΕΚΑ" να αγοράσει μετοχές, να παρέμβει με μικροενέσεις -το οποίο και έκανε η "ΔΕΚΑ" εκτελώντας και τις επιθυμίες του κ. Καραμανλή- για να στηρίξει το χρηματιστήριο ή όταν κατήγγειλε και συνεχίζει να καταγγέλλει ότι πραγματοποίησε η "ΔΕΚΑ" αυτές τις αγορές; Είναι ερώτημα, το οποίο νομίζω ότι επιδέχεται πολλές απαντήσεις και θα ήθελα πραγματικά να ξέρω ποια είναι η τελική θέση της Νέας Δημοκρατίας. Η Νέα Δημοκρατία στηρίζει τη "ΔΕΚΑ" όταν στηρίζει η "ΔΕΚΑ" μετοχές του ελληνικού δημοσίου ναι ή όχι; Αυτό είναι το ερώτημα.
Και να σας πω και κάτι άλλο. Εάν καθυστέρησε το ελληνικό χρηματιστήριο να ανακάμψει από το τρομοκρατικό γεγονός της 11ης Σεπτεμβρίου αυτό οφείλεται και σε ένα βασικό λόγο. Ότι ενώ δημόσιοι επενδυτικοί οργανισμοί στο εξωτερικό, ασφαλιστικά ταμεία και άλλοι οργανισμοί στήριξαν τα διεθνή χρηματιστήρια για να ανακτήσουν ένα στοιχειώδη βαθμό εμπιστοσύνης, ο οποίος κλονίστηκε από το τρομοκρατικό κτύπημα της 11ης Σεπτεμβρίου, εμείς στην Ελλάδα επειδή ακριβώς έτρεχε αυτή η δικαστική έρευνα, η οποία καταλήγει θέλω να ελπίζω ευτυχώς εδώ σήμερα, απείχαμε από οποιασδήποτε μορφής στήριξη. Αυτή είναι η πραγματικότητα. Αφοπλίσαμε το δημόσιο τομέα από τη στοιχειώδη υποχρέωση που έχει βάσει του νόμου, να στηρίζει μετοχές του δικού του χαρτοφυλακίου όταν αυτές οι μετοχές γίνονται αντικείμενο κερδοσκοπικών επιθέσεων ή όταν κλονίζεται σε σημαντικό βαθμό η εμπιστοσύνη των επενδυτών. Αυτή είναι η πραγματικότητα.
Το θέμα έχει εξαντληθεί. Οι δηλώσεις του κ. Καραμανλή περί ανοχής των μικροενέσεων -γιατί για μικροενέσεις πρόκειται, όπως απέδειξε με αριθμητικά δεδομένα- έχουν κλείσει το θέμα πολιτικά. Δεν έχει το ηθικό δικαίωμα η Νέα Δημοκρατία να έρθει να θέσει εδώ θέμα οποιασδήποτε φύσεως ή τάξεως, όταν η ίδια είχε ζητήσει στην προεκλογική περίοδο τη στήριξη του χρηματιστηρίου από τη "ΔΕΚΑ", με ελαφρά κάμψη των αρχών της, όπως ο ίδιος ο Αρχηγός σας δήλωσε. Είναι δικές του δηλώσεις. 
Οι είκοσι μία επίκαιρες ερωτήσεις, η συζήτηση για την πρόταση δυσπιστίας εναντίον μου, οι ακροάσεις στην Επιτροπή Θεσμών και Διαφάνειας το έχουν κλείσει κοινοβουλευτικά και ουσιαστικά. Συνέχιση της ενασχόλησης εξυπηρετεί μόνο ένα στόχο: Τη δυσφήμιση θεσμών και διαδικασιών της χρηματιστηριακής αγοράς και την πτώση του χρηματιστηρίου. Σας ανησυχεί η ανάκαμψη που παρατηρείται τώρα. Θέλετε να την ανακόψετε. Αγωνιάτε να πέσει το χρηματιστήριο και θέλετε μια επιτροπή, η οποία θα συζητάει, θα δημιουργεί θόρυβο, θα καταγγέλλει Υπουργούς, στελέχη κρατικά, ακριβώς για να υπάρχει ένας αρνητικός τζόγος, πολιτικός, σε ό,τι αφορά το χρηματιστήριο. Και, επιπλέον, μέσα από τη δυσφήμιση προσώπων, όπως και ο ομιλών, θέλετε να αμαυρώσετε και να δυσφημίσετε το τεράστιο εθνικό έργο το οποίο έχει πραγματοποιήσει αυτή η Κυβέρνηση: Την εξυγίανση και την ανόρθωση της εθνικής μας οικονομίας με την ένταξη στην Οικονομική και Νομισματική Ένωση της Ευρώπης. 
Θα πρέπει να ντρέπεστε γι' αυτήν την τακτική. Θα έπρεπε να έχετε το ανάστημα να αντιπαρατεθείτε με πολιτικά μέσα και σε μένα και στον κ. Χριστοδουλάκη αλλά και στους άλλους κρατικούς λειτουργούς, όχι χρησιμοποιώντας ορισμένους δικαστικούς λειτουργούς επιλήσμονες του συνταγματικού τους καθήκοντος, και με αναφορά σε έωλα επιχειρήματα και ψευδή στοιχεία. 
Η Βουλή δεν μπορεί να είναι συνεργός σε ένα τέτοιο εγχείρημα. Θα καταψηφίσει την πρόταση της Νέας Δημοκρατίας. Θα συνεχίσει να αγωνίζεται για την προώθηση των μεγάλων ζητημάτων που απασχολούν τον τόπο στο χώρο της οικονομίας, της κοινωνίας, της άμυνας, της εξωτερικής πολιτικής. Θα απορρίψει τη σκανδαλολογία, την επιστροφή σε ένα παρελθόν για το οποίο ορισμένοι στην Αίθουσα αυτή δεν μπορούν να αισθάνονται υπερήφανοι. Θα καταδικάσει την ανευθυνότητα, εξασφαλίζοντας τις προϋποθέσεις για τη συνέχιση του δημιουργικού έργου αυτής της Κυβέρνησης. Για να πάει ο τόπος μπροστά. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι εκατόν δύο Βουλευτές του Πανελλήνιου Σοσιαλιστικού Κινήματος, ενενήντα εννέα Βουλευτές του Κόμματος της Νέας Δημοκρατίας, τρεις Βουλευτές του Κομμουνιστικού Κόμματος Ελλάδος, τρεις Βουλευτές του Συνασπισμού της Αριστεράς και της Προόδου και δυο Ανεξάρτητοι Βουλευτές κατέθεσαν πρόταση νόμου: "Περί ιδρύσεως Διεθνούς Ακαδημίας Ελευθερίας". 
Παραπέμπεται στην αρμόδια Διαρκή Επιτροπή.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Ήθελα να ρωτήσω πριν ξεκινήσω τους κυρίους συναδέλφους τι χειροκρότησαν από τον μόλις κατελθόντα πάλαι ποτέ τσάρο της οικονομίας και νυν της εθνικής αμύνης. Τις ύβρεις κατά της δικαιοσύνης; Για να καταλάβω. 
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, να αποφύγετε τις αναφορές προς τους συναδέλφους.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, σας είπα και πάλι, θα με αφήσετε να μιλήσω. Σας παρακαλώ πάρα πολύ. Δεν ενοχλήσατε καθόλου γι΄ αυτά που ελέχθησαν εναντίον θεσμών και προσώπων τον κύριο Υπουργό Εθνικής Άμυνας. Εννοώ να μιλήσω. Υπάρχει λογοκρισία εδώ;
ΠΡΟΕΔΡΕΥΩΝ (Κωνσταντίνος Γείτονας): Ουδείς έχει πρόθεση να σας στερήσει το λόγο. Είπα όχι ερωτήματα με αναφορά σε συναδέλφους. Να απευθύνεσθε στους συναδέλφους στο Σώμα.
ΠΡΟΚΟΠΗΣ ΠΑΥΛΟΠΟΥΛΟΣ: Να κρατηθεί ο χρόνος μου. 
ΠΡΟΕΔΡΕΥΩΝ (Κωνσταντίνος Γείτονας): Προχωρήστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η συζήτηση για την πρόταση της Νέας Δημοκρατίας περί σύστασης Εξεταστικής Επιτροπής για το σκάνδαλο του χρηματιστηρίου και το ρόλο της ΔΕΚΑ Α.Ε. διεξάγεται υπό τη βαριά σκιά μιας πραγματικά καθεστωτικής νοοτροπίας, η οποία αποδεικνύεται καταφανέστατα από τρία πράγματα. 
Πρώτα-πρώτα αρνήθηκε η Ε.Τ τη μετάδοση αυτής της συζήτησης που αφορά την εθνική οικονομία και τον ελληνικό λαό, όταν η Ε.Τ μεταδίδει οιαδήποτε συζήτηση βολεύει την Κυβέρνηση και τρέχει πίσω από κάθε παράγονται και παραγοντίσκο του κυβερνώντος κόμματος τώρα αρνείται τη συζήτηση, λέγοντας ότι κάτι τέτοιο δεν συνηθίζεται.
Δεύτερον, γίνεται απουσία του Πρωθυπουργού αυτή η συζήτηση. Και με εντολή του Πρωθυπουργού πριν μάλιστα από τη συζήτηση μέσα στη Βουλή, προς τους συναδέλφους της Πλειοψηφίας, ότι δεν πρόκειται να γίνει δεκτή αυτή η πρόταση. Το είπε ο Πρωθυπουργός, το είπε και ο Κυβερνητικός Εκπρόσωπος. Αλλά τι να περιμένει κανείς από τον Πρωθυπουργό εκείνον, ο οποίος όταν θρηνούσαμε τις δεκάδες των θυμάτων σ' αυτήν την Αίθουσα για το "ΕΞΠΡΕΣ ΣΑΜΙΝΑ" απευθυνόταν σε όλους κι έλεγε, αυτή είναι η Ελλάδα, τι θέλετε να κάνω: 'Η από τον Πρωθυπουργό εκείνον, ο οποίος, σε τηλεοπτική συνέντευξη όταν ετίθετο το θέμα του χρηματιστηρίου και πώς εξαπατήθηκαν από την Κυβέρνησή του και τους Υπουργούς του ενάμισι εκατομμύριο μικροεπενδυτές, βρήκε να πει μονάχα δυό λέξεις. Ας πρόσεχαν.
Τρίτον, η νοοτροπία η καθεστωτική του μόλις κατελθόντος κυρίου Υπουργού. Πρώτα-πρώτα, είναι πρωτοφανές αυτό το οποίο συνέβη. Κύριοι συνάδελφοι, απευθύνθηκα σε σας, γιατί; Γιατί είναι ντροπή για το κοινοβουλευτικό πολίτευμα για τη δημοκρατική αρχή να ακούγονται αυτές οι ύβρεις εναντίον δικαστικών λειτουργών μέσα σ΄ αυτήν την Αίθουσα. Θίγεται η διάκριση των εξουσιών, θίγεται η ανεξαρτησία της δικαιοσύνης, θίγεται το κοινοβουλευτικό πολίτευμα. Και εκεί πρέπει να δώσουν μαθήματα συνταγματολόγοι και συνταγματολογούντες, που βρήκαν να κάνουν κριτική στην αίτηση της Νέας Δημοκρατίας, παραποιώντας μάλιστα το περιεχόμενό της. Και είναι ντροπή να το ανέχονται σ' αυτήν την Αίθουσα. 'Αλλα να διδάσκουν μέσα στις αίθουσες των πανεπιστημίων κι άλλα να ακούν από συναδέλφους τους εδώ και να μην γίνεται τίποτα.
Επιπλέον θα ήθελα να προσθέσω το εξής, γιατί άκουσα και τον κ. Παπαντωνίου καθώς να λέει και τούτο: Ξέρετε, με την πρότασή της η Νέα Δημοκρατία έρχεται να πλήξει την ελληνική οικονομία και το χρηματιστήριο. Σας λέω ευθέως, κύριε Παπαντωνίου, και στο νέο τσάρο της οικονομίας το εξής: Ο ρόλος της καταστροφής της οικονομίας, της καταρράκωσης του χρηματιστηρίου και της αδιαφάνειας σας ταιριάζει γάντι. Είσαστε οι μόνοι που μπορείτε να το φέρετε σε πέρας. Είναι ένας επαίσχυντος ρόλος, δεν τον διεκδικήσαμε ποτέ. Εσείς τον διεκδικήσατε, εσείς τον φέρνετε σε πέρας, εσείς έχετε το μονοπώλιο, εσείς έχετε και την ευθύνη. Αφήστε τα, λοιπόν, αυτά.
Ας έρθουμε στην ουσία της πρότασης στον πολύ λίγο χρόνο που έχω στη διάθεσή μου.
Πρώτα-πρώτα τα γεγονότα τα ξέρετε και είναι ντροπή να παραποιούνται εδώ. Ξέρετε, κύριοι συνάδελφοι της Πλειοψηφίας, ότι από τις 14 Μαρτίου 2000 ως την ημέρα των εκλογών παρενέβη η "ΔΕΚΑ" για συγκεκριμένες μετοχές Εθνικής Τράπεζας, Εμπορικής Τράπεζας. ΟΤΕ, Ελληνικά Πετρέλαια, οι οποίες διαμορφώνουν κατά 36% το δείκτη του χρηματιστηρίου. Παρενέβησαν, σπατάλησαν 268 δισεκατομμύρια, εκ των οποίων κατά τις τελευταίες πέντε συνεδριάσεις τα 150 δισεκατομμύρια και να κρατήσουν την κατρακύλα του Χρηματιστηρίου και να προσπαθήσουν να το ανεβάσουν για λίγο. Τον ανέβασαν και 4,5%. Και ύστερα σταμάτησε η οποιαδήποτε παρέμβαση προς το χρηματιστήριο, παρέμβαση η οποία οδήγησε στο να κατρακυλήσει σε επτά μόλις συνεδριάσεις ο δείκτης του Χρηματιστηρίου κατά 17%. Αυτή είναι η πραγματικότητα.
Και ρωτάει ο κ. Παπαντωνίου: Είσαστε -λέει- υπέρ της παρέμβασης της "ΔΕΚΑ" ή εναντίον της παρέμβασης της "ΔΕΚΑ"; Η απάντηση είναι απλή γιατί φαίνεται -καίτοι διετέλεσε Υπουργός Εθνικής Οικονομίας- ούτε αυτά τα κατάλαβε. Εάν μιλάμε για θεσμικούς ρόλους, οι οποίοι έχουν ως στόχο να βοηθήσουν την εθνική οικονομία, ξέρουμε και πώς γίνονται και αν πρέπει να γίνονται παρεμβάσεις. Παρεμβάσεις για τους αεριτζήδες, όπως απέδειξαν οι εισηγητές μας και όπως απέδειξε και ο Πρόεδρος της Νέας Δημοκρατίας, εκείνους οι οποίοι αγόραζαν φθηνά και πουλούσαν ακριβά έχοντας εσωτερική πληροφόρηση, βεβαιώνω όχι. Αυτές τις παρεμβάσεις τις ξέρει μόνο η Κυβέρνηση και όλοι εκείνοι οι παράγοντες, οι οποίοι συνετέλεσαν σ' αυτό το έγκλημα.
Είναι γνωστό, λοιπόν, ότι παρενέβη η "ΔΕΚΑ" υπέρ συγκεκριμένων μετοχών και είναι και συγκεκριμένα τα αποτελέσματα. Ενάμισι εκατομμύριο μικροεπενδυτές έχασαν πάνω από 30 τρισεκατομμύρια που πήγαν υπέρ ολίγων. Το είπε δικό σας στέλεχος, κύριοι συνάδελφοι της Πλειοψηφίας, σε κορυφαίο κομματικό όργανο του ΠΑΣΟΚ και δεν υπήρξε απάντηση από κανέναν σας προς εκείνον. Ουδείς τον καταδίκασε, ουδείς τον αποστόμωσε, ουδείς απάντησε. Και μιλώ για την Κεντρική Επιτροπή του ΠΑΣΟΚ. Το θυμάστε, ναι ή όχι; Γιατί δεν σηκωθήκατε να του πείτε ότι λέει ψέματα; 
Από κει και πέρα ξέρετε τι έγινε. Όταν είχε συμβεί αυτό, όταν έκλαιγε κόσμος και κοσμάκης χρήματα που έχασε στο χρηματιστήριο -και πώς τα έχασε, από συγκεκριμένες παρακαλώ υποσχέσεις και διαβεβαιώσεις και του Υπουργού Εθνικής Οικονομίας και άλλων, αλλά και της γνωστής αφίσας της προεκλογικής του ΠΑΣΟΚ-όταν ακριβώς συνέβησαν αυτά, όταν άρχισαν οι διαμαρτυρίες για όλο αυτό το σκάνδαλο του χρηματιστηρίου, ο κύριος Πρωθυπουργός είπε; "'Οποιος έχει στοιχεία, να πάει στον Εισαγγελέα". Ο Μιλτιάδης Έβερτ πήγε κι ένας εισαγγελικός λειτουργός επιτελώντας το καθήκον του έστειλε τα στοιχεία εδώ στη Βουλή.
Μιλάει ο κύριος Υπουργός υβρίζοντάς τον για "υποχείριο". Αν δεν φοβάστε, γιατί ο εισαγγελέας είναι, δήθεν υποχείριο, όπως λέτε, γιατί δεν δέχεστε την πρότασή μας; Να την κουβεντιάσουμε εδώ. Πλειοψηφία θα έχετε στην Εξεταστική Επιτροπή και από κει και πέρα, αν πράγματι συμβαίνουν όσα λέτε, εάν πραγματικά είναι υποχείριο, να καταδικαστεί και αυτός και η Νέα Δημοκρατία, εάν συνέπραξε μαζί του. Έχετε πλειοψηφία. Μιλάμε για Εξεταστική Επιτροπή που δεν είναι καν προανακριτική. Εσείς θα έχετε την πλειοψηφία σ' αυτήν την επιτροπή. Γιατί δεν δέχεστε να μας αποκαλύψετε και εμάς και το δικαστικό λειτουργό που καθυβρίζετε; Εκ του ασφαλούς τον βρίζετε και δεν ντρέπεστε; Αυτή είναι η πραγματικότητα.
ΑΝΔΡΕΑΣ ΛΟΒΕΡΔΟΣ:...
ΕΥΑΓΓΕΛΟΣ ΓΙΑΝΝΟΠΟΥΛΟΣ:...
ΠΡΟΚΟΠΗΣ ΠΑΥΛΟΠΟΥΛΟΣ: Παρακαλώ πολύ, όταν υβρίζονται θεσμοί, η απάντηση θα είναι αυτή που πρέπει. Και να το ξέρετε.
ΕΥΑΓΓΕΛΟΣ ΓΙΑΝΝΟΠΟΥΛΟΣ:...
ΠΡΟΚΟΠΗΣ ΠΑΥΛΟΠΟΥΛΟΣ: Το χρόνο μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε.
ΠΡΟΚΟΠΗΣ ΠΑΥΛΟΠΟΥΛΟΣ: Συνήγορος του κ. Παπαντωνίου διοριστήκατε, κύριε Γιαννόπουλε; Από πρώην Υπουργό Δικαιοσύνης θα περίμενα να μη συμπράττει με εκείνους που υβρίζουν δικαστικούς λειτουργούς.
ΕΥΑΓΓΕΛΟΣ ΓΙΑΝΝΟΠΟΥΛΟΣ:...
ΠΡΟΚΟΠΗΣ ΠΑΥΛΟΠΟΥΛΟΣ: Τότε γιατί έρχεστε συνήγορος του κ. Παπαντωνίου; Μπορείτε να μου το πείτε; 
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, σας παρακάλεσα από την αρχή να αφήσετε τις προσωπικές αναφορές προς συναδέλφους για να μη δημιουργούμε όξυνση. Εννοείτε δυστυχώς να το συνεχίζετε. 
ΠΡΟΚΟΠΗΣ ΠΑΥΛΟΠΟΥΛΟΣ: Να μη διακόπτομαι, κύριε Πρόεδρε. Τότε, να μην έκανε και ο κύριος Υπουργός της Εθνικής Άμυνας τις αναφορές του για τις οποίες δεν τον διακόψατε ούτε εσείς ούτε οι συνάδελφοι. Σας παρακαλώ πολύ, κοιτάξτε τα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): Δεν έκανε αναφορά σε κανένα πρόσωπο. Παρακαλώ, μη στρεψοδικείτε.
ΠΡΟΚΟΠΗΣ ΠΑΥΛΟΠΟΥΛΟΣ: Λέω, λοιπόν, εδώ ότι η Νέα Δημοκρατία, χωρίς να προσωποποιήσει το ζήτημα, ζήτησε τη σύσταση Εξεταστικής Επιτροπής. Εξεταστική Επιτροπή δεν σημαίνει προανακριτική. Δεν σημαίνει υιοθέτηση των όποιων προσωπικών αναφορών στην πορισματική αναφορά του Εισαγγελέα. Σημαίνει ότι πρέπει να δούμε τι έγινε. Δεν μπορεί να έχασαν ενάμισι εκατομμύριο Έλληνες πάνω από 30 τρισεκατομμύρια δραχμές, να έγιναν αυτές οι παρεμβάσεις και να μη θέλετε να δούμε εάν υπάρχει ευθύνη. Δεν μπορεί να λένε οι υπηρεσιακοί παράγοντες κατά τη δικαστική έρευνα ότι πήραν εντολή άνωθεν και να έρχεται το θέμα στη Βουλή και να λέτε ότι δεν χρειάζεται να το ερευνήσουμε. 
Πέραν αυτού, δεν θέλετε να ερευνήσετε τα προσωπικά. Αν διαβάσατε και κάνατε τον κόπο να μελετήσετε καλύτερα την πρόταση της Νέας Δημοκρατίας, θα βλέπατε ότι ζητάμε Εξεταστική Επιτροπή γιατί θεωρούμε ότι θα πρέπει να καλυφθούν συγκεκριμένα θεσμικά κενά, τα οποία υπάρχουν και τα οποία μπορούν να δημιουργήσουν τις προϋποθέσεις για να ξαναγίνει το σκάνδαλο του χρηματιστηρίου. Ούτε αυτό το θέλετε; Και ερωτώ εδώ τον παριστάμενο πρώην Πρόεδρο της Επιτροπής Θεσμών και Διαφάνειας: Ναι ή όχι, επισημάναμε από το 1999 τα θεσμικά κενά που πρέπει να καλυφθούν και τα οποία δεν καλύφθηκαν; Ναι ή όχι, υπάρχουν Κερκόπορτες και Δούρειοι Ίπποι στη νομοθεσία μας; Και αναφέρω συγκεκριμένους.
Κύριοι συνάδελφοι της Πλειοψηφίας, υπάρχει ανεξάρτητη διοικητική αρχή για τον έλεγχο του χρηματιστηρίου; Και μη μου πει κανείς από σας -και μιλώ για τους νομικούς- την Επιτροπή Κεφαλαιαγοράς. Όσοι ξέρετε στοιχειώδη νομικά, ξέρετε ότι η Επιτροπή Κεφαλαιαγοράς είναι νομικό πρόσωπο, το οποίο εποπτεύεται από το κράτος. Άρα, αφού ασκείται εποπτεία, δεν είναι ανεξάρτητη αρχή. Και είναι πρωτοφανής παγκόσμια αρνητική πρωτοτυπία να έχεις εποπτεύουσα αρχή του χρηματιστηρίου σου ανεξάρτητη διοικητική αρχή, νομικό πρόσωπο. 
(Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Είπαμε να γίνει ανεξάρτητη διοικητική αρχή. Ούτε αυτό θέλετε; Δεν υπάρχουν κερκόπορτες για το πώς μπήκαν προεκλογικά εταιρείες ιδίως στο χώρο των Μέσων Μαζικής Ενημέρωσης, παρακάμπτοντας άλλες, οι οποίες είχαν αρνητική οικονομική θέση και παρ' όλα αυτά μπήκαν στο χρηματιστήριο και κερδοσκόπησαν για να μεταπωληθούν στη συνέχεια; Ναι ή όχι; Ούτε αυτό σας ενδιαφέρει να το καλύψουμε για να μη συμβούν αυτά τα πράγματα στο μέλλον; 
Γιατί δεν θέλετε την εξεταστική επιτροπή; Έχετε την πλειοψηφία και τώρα θα έχετε την πλειοψηφία και μέσα. Σας λέμε, ελάτε να κάνουμε θεσμικές μεταβολές που εσείς στην Επιτροπή Θεσμών και Διαφάνειας υιοθετήσατε. Σας λέμε, ελάτε να δούμε τι έχει συμβεί. Και αν δεν υπάρχει ευθύνη προσώπων, να τους αποδώσουμε στην κοινωνία χωρίς σκιές. Αλλά δεν το θέλετε. Ούτε θέλετε οι θεσμικές μεταβολές να υπάρξουν, αλλά να παραμείνει αυτή η σκιά, γιατί υπάρχει φόβος. Αυτός ο φόβος είναι εκείνος που μας κάνει να πιστεύουμε ότι η πρόταση την οποία κάναμε και την οποία εσείς απορρίπτετε, είναι πολύ περισσότερο σωστή απ' όσο φανταζόμαστε, όταν την ξεκινήσαμε.
Θέλω ακόμα να πω ότι είναι τιμή για τους συναδέλφους της Αριστεράς που αποδέχθηκαν αυτήν την πρόταση, δείχνοντας ότι σ' αυτήν την Αίθουσα πραγματικά υπάρχουν -κι εγώ θέλω να πιστέψω ότι υπάρχουν. και από το χώρο της κυβερνητικής παράταξης συνάδελφοι οι οποίοι δεν παίρνουν εντολές σε θέματα συνείδησης. Αλλά όταν πρόκειται για θέματα διαφάνειας, εθνικής οικονομίας και θέματα που άπτονται της Δικαιοσύνης και του ελληνικού λαού, τότε επιτελούν το καθήκον τους πέρα και έξω από εντολές και κομματικές πειθαρχίες. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κατ' αρχήν να απαντήσω στον κ. Παυλόπουλο, γιατί κι εγώ χειροκρότησα τον Υπουργό Αμύνης. Εγώ προσωπικά τον χειροκρότησα διότι υπενθύμισε τις δηλώσεις του κ. Καραμανλή προεκλογικά περί ανάγκης ενέσεων στο χρηματιστήριο και για τη μικρή κάμψη των αρχών που επεβάλετο να γίνει εκείνη τη στιγμή. Διότι αυτές οι δηλώσεις είναι η απόδειξη του φαρισαϊσμού τον οποίο για μία ακόμη φορά ακολουθεί η Νέα Δημοκρατία. 
Δεύτερον, το θέμα που έβαλε για τη μη μετάδοση της σημερινής συνεδρίασης από την τηλεόραση, δεν είμαι αρμόδιος εγώ να το κρίνω, αλλά θα ήταν ό,τι χειρότερο μπορούσε να υπάρξει για την πορεία του χρηματιστηρίου η απευθείας μετάδοση αυτής της συζήτησης. Όλοι λέμε να αφήσουμε ήσυχο το χρηματιστήριο. Τώρα που συζητάμε για το χρηματιστήριο μέσα στην Αίθουσα κι έχουμε αυτές τις αντιθέσεις, να το μεταδώσουμε κι αυτό!
Επίσης, θα ήθελα να πω στον κ. Παυλόπουλο ότι δεν δικαιούται ούτε αυτός ούτε όλη η παράταξη της Νέας Δημοκρατίας να παριστάνουν τους Ηρακλείς της δικαιοσύνης. Έχετε αυτήν την τάση χρόνια τώρα να υπερασπίζεσθε εσείς τη δικαιοσύνη.
Εμείς έχουμε αποδείξει ότι τη σεβόμαστε πολύ περισσότερο από εσάς. Και οι παρεμβάσεις στη δικαιοσύνη πολλά χρόνια τώρα από την παράταξή σας ήταν πολλές και ποικίλες και δεν χρειάζεται να τις αναφέρω.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΑΛΕΞΑΝΔΡΟΣ ΑΚΡΙΒΑΚΗΣ: Κατ' ιδίαν τα έχουμε πει.
ΠΡΟΕΔΡΕΥΩΝ (Παναγιώτης Σγουρίδης): Υπενθυμίζω ότι δεν γράφονται οι διακοπές.
ΑΛΕΞΑΝΔΡΟΣ ΑΚΡΙΒΑΚΗΣ: Έρχομαι τώρα στο θέμα.
Οφείλω να ομολογήσω ότι οι συντάκτες της πρότασης από πλευράς Νέας Δημοκρατίας για τη σύσταση Εξεταστικής Επιτροπής υπήρξαν εξαιρετικά προσεκτικοί. Η φρασεολογία που χρησιμοποιήθηκε είναι ήπιας μορφής και έχουν αποφύγει ακραίες εκφράσεις. 
Ετήρησαν σημαντικότατη απόσταση απ' αυτούς που υποστηρίζουν με φανατισμό το βάσιμο των καταγγελιών για το συγκεκριμένο θέμα. Επίσης, θα πω ότι στο κείμενο της πρότασης υπάρχει σαφής διακριτική απόσταση απ' αυτά που αναφέρετε στο πόρισμα του κυρίου εισαγγελέα. 
Αυτό το λέω, γιατί μία απλή ανάγνωση της πρότασης, το αποδεικνύει. Οι λόγοι που επικαλείται η πρόταση για τη σύσταση εξεταστικής επιτροπής δεν είναι η πεποίθηση περί του βάσιμου των καταγγελλομένων, αλλά όπως επί λέξει αναφέρεται στην πρόταση: "Ο στοιχειώδης σεβασμός εκ μέρους της Εθνικής Αντιπροσωπείας προς τις συνταγματικώς κατοχυρωμένες αρχές της διάκρισης των εξουσιών επιβαρύνουν την άμεση έρευνα επί του θέματος, που εκτίθεται στη διαβιβασθείσα στη Βουλή δικογραφία".
Ο δεύτερος λόγος είναι ο εξής, όπως γράφεται επί λέξει: "Να συσταθεί εξεταστική επιτροπή για να εξαγάγει τα απαραίτητα συμπεράσματα και να κάνει τις κατάλληλες προτάσεις για την κάλυψη θεσμικών κενών". Αυτοί είναι οι λόγοι που αναφέρονται στο κείμενο της Νέας Δημοκρατίας και όχι ότι υπάρχει θέμα και πρέπει να το ερευνήσουμε. Όλα αυτά βεβαίως έχουν μία στρατηγική, για να εξηγούμεθα.
Θα ήθελα, επίσης, να πω ως συμπέρασμα της μέχρι τώρα συζήτησης ότι σε αυτήν την τακτική εναρμονίστηκαν και οι ομιλίες των αγορητών της Νέας Δημοκρατίας. Παρά τις κάποιες εξάρσεις στον τόνο της φωνής, παρά τις κάποιες κορώνες, απέφυγαν συστηματικά να μπουν στην ουσία του θέματος, που είναι οι αγορές της "ΔΕΚΑ" στην προεκλογική περίοδο. 
Επίσης, κρύφτηκαν πίσω από το έγγραφο του κυρίου εισαγγελέως. Ο κ. Αλογοσκούφης είπε πέντε φορές: "...όπως λέει και το έγγραφο του κυρίου εισαγγελέως", λες και αυτό είναι θέσφατο, αδιαπραγμάτευτο. Ο κύριος εισαγγελέας πιθανώς να πάρει το βραβείο της αξιοπιστίας και της αλήθειας.
Το ίδιο θα μου επιτρέψετε να πω ότι ισχύει και με την αγόρευση του Αρχηγού της Νέας Δημοκρατίας, ο οποίος σαφέστατα προσπάθησε να σηκώσει τους τόνους, αλλά πολύ λίγο ασχολήθηκε με τη "ΔΕΚΑ". Μίλησε γενικώς περί διαφθοράς -πολύ ωραία- μίλησε για το χρηματιστήριο γενικώς, αλλά για τη "ΔΕΚΑ" δεν είπε τίποτα.
Θα έλεγα επίσης, επ' ευκαιρία αυτού, ότι θα ήταν χρήσιμο να είναι εδώ για να ακούσει την υπενθύμιση των δηλώσεων που έκανε ο κ. Παπαντωνίου για να δούμε τι θα απαντήσει. Δεν θεωρώ ότι γι' αυτόν το λόγο έφυγε αμέσως μόλις μίλησε, μόλις ανέβηκε στο Βήμα ο κ. Παπαντωνίου. 
Εγώ όμως θα του υπενθυμίσω και άλλη μία δήλωση, που έκανε όταν επισκέφτηκε προεκλογικά το χρηματιστήριο, όπως θυμάστε όλοι. Βγήκε έξω από το Χρηματιστήριο και είπε: "Εγγυώμαι" -εγγυάται η Νέα Δημοκρατία, που θα γινόταν κυβέρνηση- "τη συνεχή άνοδο του δείκτη του χρηματιστηρίου".
Αυτά τα λέω όχι για να γίνει κάποιος συμψηφισμός δηλώσεων. Όμως, είναι αδιανόητο να έρχεται προεκλογικά και να λέει: "Κάντε μικροενέσεις. Γιατί κάθεται η Κυβέρνηση απαθής στην κατρακύλα του χρηματιστηρίου;" και σήμερα να έρχεται και να ζητά εξεταστική επιτροπή, λέγοντας: "Γιατί η "ΔΕΚΑ" αγόρασε μετοχές;".
Θα ήθελα, λοιπόν, μετά από όλα αυτά, να πω ότι οι υψηλοί τόνοι εμένα δεν με ξεγελούν. Θα διακινδυνεύσω την πρόβλεψη ότι με τη σημερινή συζήτηση παίζεται η τελευταία σκηνή αυτού του έργου, που άρχισε εδώ και ένα χρόνο. Πιστεύω ότι με την κατάθεση της πρότασης και τη σημερινή συζήτηση εξαντλήθηκε η τυπική υποχρέωση της Νέας Δημοκρατίας να υπερασπιστεί αυτό το θέμα, στου οποίου την υπεράσπιση σύρθηκε μετά από πολύμηνες ταλαντεύσεις και δισταγμούς.
Ο λόγος; Πιστεύω ότι πλέον συνειδητοποίησε ότι η εμμονή στη συντήρηση αυτού του θέματος της κάνει σημαντική ζημιά, όπως κάνει και στο χρηματιστήριο.
Φοβάται όμως μήπως ανοίξουν οι ασκοί του Αιόλου πράγμα πολύ δυσάρεστο για την ίδια τη Νέα Δημοκρατία. Φοβάται την πλευρά των πωλητών. Από τον κύριο εισαγγελέα ερευνήθηκε μόνο η πλευρά των αγοραστών, η πλευρά της "ΔΕΚΑ". Διέλαθε της προσοχής του να ερευνήσει.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΑΛΕΞΑΝΔΡΟΣ ΑΚΡΙΒΑΚΗΣ:... και την πλευρά των πωλητών. Είναι αληθές ότι η "ΔΕΚΑ" αγόρασε Εθνική, Εμπορική, ΕΛΠΕ και ΟΤΕ. Διέθεσε αυτά τα ποσά που αναφέρονται στο πρόγραμμα. Από ποιους τα αγόραζε; 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΑΛΕΞΑΝΔΡΟΣ ΑΚΡΙΒΑΚΗΣ: Δεν ζητάτε όμως τη σύσταση εξεταστικής επιτροπής γι' αυτό, γιατί αυτό σας πειράζει. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριοι συνάδελφοι, δεν γράφονται οι διακοπές.
ΑΛΕΞΑΝΔΡΟΣ ΑΚΡΙΒΑΚΗΣ: Όταν μέσα σε μια ημέρα αγοράζουν Εθνική 20 δισεκατομμύρια και η μετοχή της Εθνικής ανεβαίνει 0,3% αυτό σημαίνει ότι όχι απλώς είχαμε αθρόα προσφορά προς πώληση αλλά ότι είχαμε μία αφύσικη προσφορά. Αυτό συνέβη και με τις τέσσερις μετοχές των δημοσίων οργανισμών. Θα πρέπει, λοιπόν, να ερευνηθεί και ποιοι πούλησαν. Δεν εννοώ τους μικροεπενδυτές. Τα 20 ή 40 δισεκατομμύρια ημερησίως, τα πακέτα δεν τα πωλούσαν οι μικροεπενδυτές αλλά συντεταγμένες οικονομικές δυνάμεις.
ΑΔΑΜ ΡΕΓΚΟΥΖΑΣ: ...
ΑΛΕΞΑΝΔΡΟΣ ΑΚΡΙΒΑΚΗΣ: Τις ξέρετε καλύτερα από μένα. Τις ξέρουν με τα μικρά τους ονόματα στη χρηματιστηριακή πιάτσα οι πάντες. Αυτό ο κύριος εισαγγελέας δεν το ερεύνησε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): ...
ΑΛΕΞΑΝΔΡΟΣ ΑΚΡΙΒΑΚΗΣ: Και εσείς, κύριε Κωνσταντόπουλε, τους ξέρετε. Και εσείς παραλείψατε ενώ θα ψηφίσετε για τη σύσταση εξεταστικής επιτροπής, να ζητήσετε έρευνα και προς αυτήν την πλευρά. Δεν σας ενδιαφέρει αυτό; Έχουμε φθάσει στο περίεργο σημείο να είναι εγκαλούμενοι αυτοί οι οποίοι αγόρασαν μετοχές για να στηρίξουν τις ίδιες τις μετοχές τους αλλά και τις μετοχές αυτών των τεσσάρων οργανισμών και το χρηματιστήριο αν θέλετε και αυτοί που είναι μηνυτές είναι αυτοί που προσέβλεπαν στην κατάρρευση του χρηματιστηρίου εκείνες τις ημέρες.
Δεν πιστεύω, λοιπόν, ότι κάποιο κοινοβουλευτικό στέλεχος συμμετείχε σ' αυτήν την προσπάθεια για την κατάρρευση του χρηματιστηρίου. Υπήρχαν όμως άλλοι και τους ξέρετε και σεις. Αυτοί οργάνωσαν αυτήν την προσπάθεια. Τώρα αυτοί είναι εγκαλούντες και με εγκαλούμενους αυτούς που στήριξαν το χρηματιστήριο. Αυτά είναι απίθανα πράγματα.
Θα έπρεπε γι' αυτά ο Αρχηγός της Αντιπολίτευσης να μας έλεγε δυο πράγματα. Πώς παρουσιάστηκε τις τελευταίες ημέρες προ των εκλογών αυτή η αθρόα προσφορά προς πώληση των τεσσάρων καλυτέρων μετοχών; Δεν πρέπει να ερευνηθεί αυτό; Γιατί δεν το ζητήσατε; 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΑΛΕΞΑΝΔΡΟΣ ΑΚΡΙΒΑΚΗΣ: Κάνετε λάθος. Δεν είπατε κουβέντα. 
Θα ήμουν έτοιμος να προσχωρήσω στην άποψη να γίνει εξεταστική επιτροπή που θα διερευνήσει και τις δύο πλευρές του θέματος και των πωλήσεων και των αγορών. Δεν είμαι γιατί δεν είναι αναγκαίο.
Όσον αφορά το θέμα των αγορών έχει εξαντληθεί πλήρως από τον κύριο εισαγγελέα, χωρίς καμία ιδιαίτερη προσπάθεια. Εκάλεσε τον πρόεδρε της "ΔΕΚΑ" και του έφερε όλες τις αγορές που είχε κάνει η εταιρεία. Από εκεί και πέρα τα συμπεράσματα είναι δικά μας. 
Τώρα όσο για την πλευρά των πωλητών θα μπορούσε απλούστατα ο οποιοσδήποτε ανακριτικός υπάλληλος μέσα σε δύο μέρες αφού ησκείτο ποινική δίωξη κατά αγνώστων να ζητήσει από τις οικείες χρηματιστηριακές εταιρείες που έκαναν τις μεγάλες πωλήσεις να δώσουν τα ονόματα και τους κωδικούς και από εκεί και πέρα τα συμπεράσματα ήταν απλά. Γιατί, λοιπόν, να προσχωρήσω σ' αυτήν τη σύσταση της γενικευμένης αν θέλετε εξεταστικής επιτροπής όταν είναι απλούστατο το θέμα; 
Έρχομαι τώρα στο θέμα του εγγράφου το οποίο απεστάλη στη Βουλή. Επειδή έγινε θόρυβος και μετά την αποστολή του εγγράφου, δικαιολογημένος θα πω, ακούστηκαν εδώ περί ύβρεων κατά της δικαιοσύνης κλπ. πρέπει να πω ότι ο σεβασμός μας για τη δικαιοσύνη και για τους λειτουργούς της είναι αυτονόητος και δεδομένος. Όμως, αυτό δεν σημαίνει ότι πράξεις δικαστικών λειτουργών ή παραλείψεις τους είναι ανέλεγκτες και είναι εκτός πάσης κριτικής. Το αντίθετο γιατί αν ήταν έτσι το έγγραφο που έφθασε στη Βουλή δεν έπρεπε να συζητιόταν εδώ στην Ολομέλεια. Έπρεπε να είχε κινηθεί αυτόματα χωρίς να απαιτείται η υπογραφή της πρότασης από ορισμένο αριθμό Βουλευτών, χωρίς να γίνει συζήτηση και χωρίς ψηφοφορία, θα είχε συγκροτηθεί η προανακριτική επιτροπή. Άρα, ελέγχεται και το περιεχόμενο του εγγράφου και κατ' επέκταση και αυτός που το συνέταξε. Είναι δεδομένο αυτό. Αν δεχθούμε άλλη άποψη, τότε πάμε σε ένα καθαρά και αποκλειστικά δικαστικό κράτος. 
Έλεγα, λοιπόν, να δούμε αυτό το έγγραφο το περίφημο. Μετά από τη μηνυτήρια αναφορά του κ. Έβερτ στις 28 Αυγούστου αν δεν κάνω λάθος ο προϊστάμενος της εισαγγελίας Αθηνών ανέθεσε στον κύριο εισαγγελέα τη διενέργεια προκαταρκτικής εξέτασης και έτσι ανέλαβε τη διερεύνηση της υπόθεσης της "ΔΕΚΑ". Κάλεσε μάρτυρες, συγκέντρωσε στοιχεία και στις 2 Φεβρουαρίου -έχουν σημασία οι ημερομηνίες- ο διενεργών την προκαταρκτική εξέταση αποστέλλει έγγραφο στον προϊστάμενο όπου του λέει ότι τα μέχρι τώρα συμπεράσματα από την προκαταρκτική εξέταση που έχει κάνει και το ότι είναι αδύνατη η συνέχιση της προκαταρκτικής εξέτασης και πρέπει να σταματήσει γιατί προέκυπταν υπόνοιες για την τέλεση αξιοποίνων πράξεων από Υπουργούς. Ο προϊστάμενος, λοιπόν, της εισαγγελίας -ω του θαύματος, το εννοώ αυτό- στέλνει έγγραφο, το έχουμε εδώ, όπου λέει να συνεχίσετε την προκαταρκτική εξέταση. 
ΒΑΣΙΛΗΣ ΚΕΔΙΚΟΓΛΟΥ: ...
ΑΛΕΞΑΝΔΡΟΣ ΑΚΡΙΒΑΚΗΣ: Δεν επαναλαμβάνω τη διάταξη του άρθρου 86, παρ. 2 γιατί είναι δεδομένη, την ξέρουν όλοι. Ο εισαγγελεύς στέλνει και ζητάει να συνεχίσουν, είναι αυτός που πήρε το έγγραφό του προϊσταμένου -επτασέλιδο έγγραφο είναι αυτό, είναι στη δικογραφία- είναι αυτός που ρητά και κατηγορηματικά λέει ότι δεν μπορώ να συνεχίσω την προκαταρκτική εξέταση, τη συνεχίζει. Σημειώνω απλώς ότι η 2 Φεβρουαρίου είναι η επόμενη μέρα της ψηφοφορίας στη Βουλή για την πρόταση δυσπιστίας που έγινε κατά του κ. Παπαντωνίου. Δεν κάνω κανένα άλλο σχόλιο, το αφήνω σε εσάς γιατί μπορώ να θεωρηθώ και υβριστής της δικαιοσύνης.
Και ερχόμαστε, λοιπόν, τώρα στο έγγραφο της 27ης Αυγούστου που κατά σύμπτωση και αυτό απεστάλη στη Βουλή τις παραμονές που ο κύριος Πρωθυπουργός θα μιλούσε στην Έκθεση της Θεσσαλονίκης. Το θυμάστε. Και δημιουργήθηκε ο θόρυβος και αυτό κατά σύμπτωση! Έρχεται, λοιπόν, το έγγραφο αυτό. 
Κύριοι συνάδελφοι, και εγώ αλλά και έγκριτοι νομικοί εδώ από όλες τις πτέρυγες έχουμε υποστηρίξει κατά καιρούς ότι δεν επιτρέπεται η σύνταξη πορίσματος από τον διενεργούντα την προκαταρκτική εξέταση. Το έχουν υποστηρίξει όλες οι πτέρυγες αυτό ανεξαιρέτως. Και ο λόγος είναι απλός. Διότι αν ο διενεργών την προκαταρκτική εξέταση φτιάξει πόρισμα είναι σαν να δεσμεύει, αν θέλετε, να επηρεάζει αυτόν τον εισαγγελέα που έχει την αρμοδιότητα να ασκήσει την ποινική δίωξη. Γι' αυτό απαγορεύεται η σύνταξη πορίσματος. Όμως και ο συγκεκριμένος δικαστικός λειτουργός συνέταξε πόρισμα δεκασέλιδο. Στον τίτλο δεν αναφέρει τη λέξη "πόρισμα". 
ΑΠΟΣΤΟΛΟΣ ΑΝΔΡΕΟΥΛΑΚΟΣ: "Υποβλητική αναφορά".
ΑΛΕΞΑΝΔΡΟΣ ΑΚΡΙΒΑΚΗΣ: "Υποβλητική αναφορά" τη βαπτίζει ο κ. Ανδρεουλάκος. Πόρισμα είναι ένα έγγραφο το οποίο σχολιάζει και βγάζει συμπεράσματα επί των διαφόρων αποδεικτικών στοιχείων τα οποία προέκυψαν κατά τη διάρκεια της ανάκρισης. Θα δείτε, λοιπόν, ότι στο δεκασέλιδο αυτό έγγραφο ο κύριος εισαγγελεύς δεν αφήνει τίποτα ασχολίαστο. Σχολιάζει ακόμη και θέματα στα οποία είναι φυσικό να μην είναι ειδικός. Και αυτή η μη ειδικότητά του είναι τόσο διαυγής από κάποιες θεωρίες που αναπτύσσει μέσα περί ορθής τιμής των μετοχών και πολλά άλλα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ακριβάκη, τελειώστε.
ΑΛΕΞΑΝΔΡΟΣ ΑΚΡΙΒΑΚΗΣ: Θα τελειώσω με αυτό που δεν το σχολιάζω, απλώς να το διαβάσω.
Ο κύριος εισαγγελεύς -έχει μεγάλη σημασία- στην τελευταία παράγραφο αυτού του εγγράφου λέει: "Συνεπώς αποφεύγοντας περαιτέρω εκτιμήσεις και αξιολογήσεις που θα ήταν αντίθετες με την ανωτέρω συνταγματική διάταξη, σας διαβιβάζουμε τη σχηματισθείσα δικογραφία". Σας διαβάζω, λοιπόν, μια απλή περικοπή από το 2/2/ έγγραφο: "Η ζημία στη δημόσια περιουσία συντελέστηκε με τις ενέργειες των Υφυπουργών Οικονομικών οι οποίοι ενέκριναν τις αποφάσεις του διοικητικού συμβουλίου της "ΔΕΚΑ", χωρίς να διενεργήσουν τον επιβεβλημένο οικονομικό έλεγχο, γεγονός που ήταν σε γνώση του Υπουργού Οικονομικών. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ακριβάκη! 
ΑΛΕΞΑΝΔΡΟΣ ΑΚΡΙΒΑΚΗΣ: Αυτό δεν είναι συμπέρασμα, δεν είναι αξιολόγηση, δεν ξέρω τι είναι! 
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν είναι αξιολόγηση. Εξέδωσε δικαστική απόφαση. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
ΓΙΑΝΝΗΣ ΚΑΨΗΣ: Κύριε Πρόεδρε, παρακαλώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Έχω δώσει το λόγο στον κ. Κεδίκογλου. Θα πάρετε το λόγο, κύριε Καψή, μετά από τρεις ομιλητές που έχετε σειρά για να μιλήσετε.
Ορίστε, κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ, κύριε Πρόεδρε.
Αγαπητοί συνάδελφοι, έχω μια εντελώς διαφορετική άποψη από όσα ένθεν κακείθεν υποστηρίχτηκαν. 
Κατ' αρχήν ο Πρόεδρος του Συνασπισμού ο κ. Κωνσταντόπουλος έθεσε πολλά και σημαντικά ερωτήματα "έχετε αμφιβολία περί της ανάμειξης στο χρηματιστήριο;". Νομίζω ότι αυτό το έχουμε πει ότι ο Πρωθυπουργός ειδικά -δεν έχει καμία σχέση κανένας Υπουργός και κανένα Υπουργικό Συμβούλιο- όπως είπε ο Νίκος Νικολάου ο γνωστός οικονομικός συντάκτης, είναι ο Πρωθυπουργός της καταλήστευσης των μικροεπενδυτών του χρηματιστηρίου. Δεν χρειάζεται παρά να προστρέξετε στα αποτελέσματα των εκλογών των νομαρχιακών τον Οκτώβριο του 1998 και στα αποτελέσματα των ευρωεκλογών 13.6.99 όπου θα διαπιστώσετε ότι το ΠΑΣΟΚ κατεβαίνει στο 33% και συγκρατείται, μόλις και μετά βίας, λόγω χρηματιστηρίου. Μέχρι τότε το ΠΑΣΟΚ υποστήριζε ότι θα εξαντληθεί η τετραετία. Και ο Πρωθυπουργός μετά από το αποτέλεσμα αυτό, ανησύχησε, συγκάλεσε μια στενή επιτροπή σοφών στους οποίους είπε ότι όπως πάμε θα χάσουμε τις εκλογές.
Η επιτροπή "σοφών" του απάντησε το Δεκέμβριο δεν υπάρχει περίπτωση να χάσεις στις εκλογές όμως θα σε στηρίξει πάλι το χρηματιστήριο -διότι είχε βγει το συμπέρασμα πως το αποτέλεσμα των ευρωεκλογών ήταν τέτοιο γιατί ψηφίστηκε ως κόμμα του χρηματιστηρίου- αρκεί να συντομευθούν οι εκλογές. Μέχρι τότε ο Πρωθυπουργός έλεγε θα εξαντληθεί η τετραετία. Και τι έλεγε για την Προεδρία της Δημοκρατίας; Θα εξαντληθεί η τετραετία και αυτό ήταν, θυμάστε, η επωδός.
Αίφνης αλλάζει ο Πρωθυπουργός και λέει θα γίνουν εκλογές. Εδώ κάνω μια παρένθεση. Θα μπορούσα να απευθύνω ψόγο στον Πρόεδρο της Νέας Δημοκρατίας διότι ο τελευταίος αναλυτής και ο πρώτος θα του έλεγαν ότι ο δείκτης του χρηματιστηρίου του Σεπτεμβρίου του 1999 είναι αδύνατο να διατηρηθεί. Αν καταφέρεις να ξεχωρίσεις τις εκλογές της προεδρίας από τις βουλευτικές και γίνουν οι βουλευτικές το Σεπτέμβρη όχι μόνο θα πάρεις τις εκλογές, θα κάνεις περίπατο. Και είναι προς τιμήν του, οι ενδείξεις που έχω στα χέρια μου ή οι πληροφορίες, ότι ο Πρόεδρος της Νέας Δημοκρατίας απάντησε, ναι, έτσι είναι αλλά εγώ δεν έχω κόμμα για να κάνω κυβέρνηση και δεν εννοώ να γίνω Πρωθυπουργός της ευκαιρίας. Έχω σκοπό να γίνω ένας Πρωθυπουργός. Και δεν φρέναρε την άνοδο ξανά του Κωνσταντίνου Σημίτη στην πρωθυπουργία. Αυτά λοιπόν σε ό,τι αφορά στο θέμα αυτό. 
Ετέθη, λοιπόν, κατόπιν αυτού μπροστά η επιχείρηση χρηματιστήριο ένθεν κακείθεν. Δεν εξετάζω -δεν γίνομαι δικαστής- αν αυτό έγινε από τη "ΔΕΚΑ" ή από τους άλλους κλπ. Ξεκίνησε, λοιπόν, η επιχείρηση χρηματιστήριο και ο δείκτης από κει που ήταν αρχές Ιανουαρίου, άρχισε να ανεβαίνει και πάλι το ΠΑΣΟΚ κερδίζει τις εκλογές με τον τίτλο του κόμματος του χρηματιστηρίου. 
Ερχόμαστε τώρα στο άλλο σκέλος. Υπάρχει μια πρόταση ενός εισαγγελέως σχετικώς με μια εταιρεία. Υπάρχει, αγαπητοί συνάδελφοι, μια ανώνυμη εταιρεία η οποία έχει πρόεδρο -και χαίρομαι, κυρία Μπακογιάννη, που με παρακολουθείτε- έχει διοικητικό συμβούλιο, έχει και γενική συνέλευση. Τη γενική συνέλευση αποτελεί ο Υπουργός Οικονομικών. Για να γίνουν ορισμένες πράξεις είτε να στηρίξει τις μετοχές της η εταιρεία αυτή είτε για να πουλήσει περιουσιακά της στοιχεία σύμφωνα με το νόμο περί ανωνύμων εταιρειών τα πράγματα είναι απλά. Χρειάζεται η απόφαση της γενικής συνέλευσης. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: ....
ΒΑΣΙΛΗΣ ΚΕΔΙΚΟΓΛΟΥ: Ακριβώς λοιπόν χρειάζεται η έγκριση της γενικής συνέλευσης, όπως ακριβώς το λέτε, αυτό είναι το νόημα των εγκρίσεων του, του εκγρίνεται. 
Έρχεται, λοιπόν, το διοικητικό συμβούλιο της ΔΕΚΑ και κάνει κάποιες πράξεις -δεν τις εξετάζω- και γι' αυτές τις πράξεις που παρουσιάστηκαν στον Υφυπουργό πουθενά από το νόμο δεν προβλέπεται έλεγχος σκοπιμότητας. Έχει η "ΔΕΚΑ" πρόεδρο Δ.Σ. διοικεί την ανώνυμη εταιρεία έχει τις αποφάσεις έχει την εμπιστοσύνη κάνει τις πράξεις και ως γενική συνέλευση ο Υπουργός Οικονομικών εγκρίνει. Πού είναι το μεμπτό; Πού είναι το παράνομο; 
Ο κύριος εισαγγελέας νόμιζε ότι υπήρχε παρανομία; Εδώ είναι το λάθος της Νέας Δημοκρατίας που καταλήγει μετά την αίτησή της στο ανάποδο. στην υπονόμευση των θεσμών. Ο κύριος εισαγγελέας ζήτησε προστασία διέξοδο για να μην προχωρήσει. Ζήτησε να καλύψει τον εαυτό του και νομίζουν όλοι ότι ήταν εναντίον του ΠΑΣΟΚ. Κάθε άλλο. Τι τον εμπόδιζε να διατάξει δίωξη των μελών του Δ.Σ. της χρηματιστηριακής εταιρείας να πάει στην ανάκριση και αν προέκυπταν ενδείξεις βλέπαμε. Άλλωστε το νέο Σύνταγμα δεν είναι όπως το παλιό. Μπορεί να υπάρξει δίωξη των συμμετόχων χωρίς να υπάρξει δίωξη του υπεύθυνου πολιτικού προσώπου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Τελειώνω.
Το έκανε, λοιπόν. αυτό ο εισαγγελέας για να κλείσει την υπόθεση και μόνο διότι μπορούσε να προχωρήσει. Και εδώ είναι το λάθος της Νέας Δημοκρατίας. 
(Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Εντάξει η πολιτική παρουσία σε ό,τι αφορά τα περί κίνησης του χρηματιστηρίου, αλλά εδώ είναι μέγα λάθος. Εδώ ο εισαγγελέας δεν εξετέλεσε το καθήκον του. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε Κεδίκογλου, μην καταχράστε τον χρόνο των υπολοίπων Βουλευτών. 
ΒΑΣΙΛΗΣ ΚΕΔΙΚΟΓΛΟΥ: Τελειώνω. 
Έπρεπε να παραπέμψει αν νόμιζε τα μέλη της ΔΕΚΑ, να ασκήσει δίωξη. 
ΠΡΟΕΔΡΕΥΩΝ (Παναγιώτης Σγουρίδης): Καλώς!
Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις για την άρση της ασυλίας των Βουλευτών, κύριε Λεωνίδα Γρηγοράκου, Θεόδωρου Πάγκαλου, Σταύρου Παπαδόπουλου και Κωνσταντίνου Τασούλα. 
Επίσης, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας "Κύρωση της Σύμβασης του 1999 για την επισιτιστική βοήθεια μετά των παραρτημάτων Α και Β αυτής".
Ο κ. Ιωάννης Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, κατ' αρχήν μια παρατήρηση σε όσα είπε ο κ. Ακριβάκης πριν. Είπε να ζητούσαμε την εξεταστική επιτροπή και για τις αγοραπωλησίες της "ΔΕΚΑ". Προφανώς ο κ. Ακριβάκης δεν έχει διαβάσει ολόκληρη την αίτηση. Αν τη διάβαζε, θα έβλεπε ότι στο κεφάλαιο 5 ζητάμε και για όλες τις άλλες ενέργειες της "ΔΕΚΑ" εξεταστική επιτροπή. Κατόπιν αυτού θεωρώ κύριε Ακριβάκη ότι θα υπερψηφίσετε την πρόταση, γιατί είπατε ότι αν το ζητούσαμε γι' αυτό, θα το κάνατε. 
Τρεις παρατηρήσεις:
Η πρώτη παρατήρηση. Ένας επιπλέον λόγος για τον οποίο θα πρέπει να υπερψηφιστεί η πρόταση είναι και μόνο ο παραδειγματισμός. Για να μην τολμήσει ξανά κανένας Υπουργός, ξανά καμία κυβέρνηση να ξαναχρησιμοποιήσει το χρηματιστήριο για λόγους πολιτικούς. Και μόνον αυτός ο λόγος θα αρκούσε για να θέλουν όλοι οι Βουλευτές όλων των κομμάτων να υπερψηφιστεί η πρόταση και να βρεθούν οι πραγματικοί υπεύθυνοι αυτής της ιστορίας.
( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
Δεύτερη παρατήρηση, άσχετα με το πολιτικό θέμα. Σε οποιαδήποτε ιδιωτική επιχείρηση, σε οποιαδήποτε τράπεζα, σε οποιαδήποτε εταιρεία διαχειρίσεως κεφαλαίων, αν ο υπεύθυνος είχε καταφέρει με τις ενέργειές του και με τις επενδύσεις του να επιφέρει τέτοια ζημιά στην εταιρεία αυτή, θα είχε μαζέψει προ πολλού τα μπογαλάκια του και θα είχε πάει σπίτι του. Έτσι κάνουν όταν οι άνθρωποι που είναι υπεύθυνοι για μια θέση, έχουν και την ευθύνη των αποτελεσμάτων. 
Θα ήθελα να κάνω δύο επιπλέον παρατηρήσεις. 
Έχει επανειλημμένως υποστηρίξει η κυβέρνηση ότι η ΔΕΚΑ ελέγχεται πλήρως, ότι οι μηχανισμοί ελέγχου που υπάρχουν εκεί και όλα είναι άψογα. Εγώ θα ήθελα να επισημάνω δύο πράγματα. 
Στον ισολογισμό, στο πιστοποιητικό ορκωτών ελεγκτών της χρήσης 2000, έγγραφο με ημερομηνία 18 Μαΐου στην τέταρτη παρατήρηση των ελεγκτών, αναφέρεται: "Η εταιρεία καταχώρησε στο λογαριασμό των αποτελεσμάτων χρήσεως "χρεωστικούς τόκους και συναφή έξοδα" ποσό δραχμών 5,4 δισεκατομμύρια περίπου που αφορά πρόβλεψη για χρεωστικούς τόκους που αναλογούν στην παρούσα χρήση, σε αντίθεση με την προηγούμενη κατά την οποία δεν διενεργήθηκε σχετική πρόβλεψη ποσού 3 δισεκατομμυρίων περίπου". Αν πάτε όμως στην προηγούμενη έκθεση, αυτά τα 3 δισεκατομμύρια δεν υπάρχουν. Είναι οι ίδιοι ελεγκτές, η ίδια εταιρεία και αυτά τα 3 δισεκατομμύρια δεν τα είχαν γράψει τότε. Είχαν αποκρυβεί τα 3 δισεκατομμύρια και δεν μπορώ να καταλάβω πώς οι ίδιοι οι ελεγκτές τα βρήκαν την επομένη χρονιά και μάλιστα τα ανέφεραν αναδρομικώς.
Ένα τελευταίο, το οποίο, νομίζω, είναι σημαντικό. Ψάχνοντας τα διοικητικά συμβούλια της "ΔΕΚΑ" βλέπω ότι μέσα στα μέλη του Δ.Σ. υπάρχει και ο κ. Παναγιώτης Μαρκόπουλος ελεγκτής ως μέλος. Όμως ο κ. Μαρκόπουλος τυγχάνει ταυτόχρονα να είναι και διευθύνων σύμβουλος της εταιρείας "ΣΟΛ Α.Ε." που ελέγχει τη "ΔΕΚΑ". Δηλαδή ο διευθύνων σύμβουλος της εταιρείας που ελέγχει τη "ΔΕΚΑ" είναι μέλος της ελεγχόμενης εταιρείας. Αν αυτό δεν αποτελεί κραυγαλέα περίπτωση κατ' αρχήν παρανομίας, τότε ποιο αποτελεί; Ο νόμος είναι σαφής. Είναι ασυμβίβαστο. Δεν μπορεί να είσαι ελεγκτής και ταυτόχρονα μέλος άλλης ανωνύμου εταιρείας. Παρακαλώ πολύ να μας πει η Κυβέρνηση που έχει διορίσει τα συμβούλια της "ΔΕΚΑ" πως το επέτρεψε. Οι νόμοι υπάρχουν για να τηρούνται. Εδώ εσείς τους νόμους τους γράφετε, στα παλιά σας τα παπούτσια κύριοι Υπουργοί. Διότι αν δεν τους γράφατε, τότε για όλα τα θέματα θα θέλατε έρευνα και για τα θέματα της πολιτικής χρησιμοποίησης του χρηματιστηρίου και για τα θέματα των αγορών και βεβαίως και για το μείζον θέμα ότι εδώ ελεγχόμενος και ελέγχων είναι το ίδιο άτομο. Αυτό είναι πρωτοφανές. Αν και αυτό δεν σας ενοχλεί, τότε εγώ δεν έχω να πω τίποτε άλλο.
(Στο σημείο αυτό ο Βουλευτής κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κατ' αρχήν να δηλώσω ότι αποτελεί για μένα βασική αρχή η εξεύρεση της αλήθειας και η στήριξη της ηθικής του πολιτικού κόσμου, οι προτάσεις για εξεταστικές επιτροπές να γίνονται δεκτές από το Κοινοβούλιο. 
Επειδή για τη συγκεκριμένη περίπτωση λαμβάνω υπόψη μου, κύριε Πρόεδρε, ότι έχει διαμορφωθεί στην Αίθουσα με ευθύνη όλων των πτερύγων μία νοοτροπία, που αποκλείει αυτήν την ελεύθερη ψήφο και γνώμη και καραδοκεί η εκάστοτε προτείνουσα πλευρά να εκμεταλλευτεί κομματικά την αρνητική θέση, θα ήθελα να πω ότι αυτή η νοοτροπία με εμποδίζει να δώσω θετική ψήφο στην πρόταση. Έτσι πιστεύω εγώ και είμαι υπεύθυνος γι΄ αυτά που λέω. Πιστεύω, επίσης, στην ακτινοβολούσα τιμιότητα και στο πνεύμα ευθύνης του οικονομικού επιτελείου του κ. Παπαντωνίου. 
Αυτοί οι δύο λόγοι, κύριε Πρόεδρε, με αναγκάζουν, παρά τον κανόνα αρχής που εγώ υιοθέτησα, να καταψηφίσω την πρόταση της Νέας Δημοκρατίας.
Θα ήθελα να πω παραπέρα για την πρόταση ότι είναι πράγματι ένα προσεκτικό κείμενο, κύριοι συνάδελφοι, και οφείλουμε να το τονίσουμε αυτό. 
Δεύτερον, με ικανοποίηση άκουσα σχεδόν από το σύνολο των συναδέλφων της Νέας Δημοκρατίας και από το σεβαστό Πρόεδρο της Νέας Δημοκρατίας κ. Καραμανλή, με ήπιους τόνους, χωρίς αιχμές για ευθύνες Υπουργών, να αναπτύσσουν την επιχειρηματολογία τους, πάνω στην οποία στήριξαν την πρότασή τους.
Θα ήθελα να κάνω έναν υπαινιγμό σαν φτωχός πτυχιούχος νομικής, κύριε Πρόεδρε. Ας με συγχωρήσουν οι ειδικοί νομικοί. Θα ήθελα να κάνω τον υπαινιγμό ότι ο σεβαστός εισαγγελέας στο άρθρο 86 παρ. 2 του Συντάγματος καθορίζει τη δέσμευση, από τη στιγμή που διαπιστώνει με μία ένδειξη, έστω μεμακρυσμένη, ότι εμπλέκονται πολιτικά πρόσωπα και διακόπτει τη συνολική διαδικασία. Και απευθύνεται πλέον στη Βουλή ως μόνη έχουσα την ευθύνη και την αρμοδιότητα να αποφαίνεται σε θέματα που εμπλέκονται Υπουργοί, Υφυπουργοί, νυν ή τέως.
Το άρθρο 60 του Συντάγματός μας πιστεύω ότι περιλαμβάνει, κύριε Πρόεδρε, το βαθύ πνεύμα της δημοκρατίας, που δίνει κύρος στο Κοινοβούλιο, καταξιώνει τρόπον τινά το Βουλευτή σαν αντιπρόσωπο του λαού και στηρίζει ευθέως πλέον κατά γράμμα και πνεύμα την ελευθερία, το απόλυτο δικαίωμα του Βουλευτή στην έκφραση γνώμης και ψήφου κατά συνείδηση.
Με τη συνολική σας προσφορά, και την κομματική και την κοινοβουλευτική, αλλά και την εμπειρία σας σαν Προέδρου της Βουλής πρέπει κάποτε όλοι μαζί να επιδιώξουμε να μη διστάζει ο Βουλευτής να πει τη γνώμη του και σε τέτοια θέματα, φοβούμενος ότι θα το εκμεταλλευτεί και η άλλη πλευρά ή ότι θα κατηγορηθεί και από τη δική του την πλευρά ότι συμπλέει. 
Αυτός είναι -και αυτό το άφησα σαν τρίτο θέμα- ένας ειδικός λόγος. Δεν θα ήθελα να παρεξηγηθώ, κύριε Πρόεδρε της Νέας Δημοκρατίας, διότι έχει συμβεί πολλάκις, κύριε Πρόεδρε. Και τότε που διαγράφτηκα, στην Αίθουσα αυτή με έβαλαν -αθελήτως πιστεύω και χωρίς σκοπιμότητα- να καθήσω στην πλευρά της Νέας Δημοκρατίας, ωσάν το κόμμα μου να με έσπρωχνε εκεί, κύριε Πρόεδρε, προς τη Νέα Δημοκρατία.
Αν, λοιπόν, οι συνάδελφοι της Νέας Δημοκρατίας...
ΠΡΟΕΔΡΟΣ (Απόστολος Κακλαμάνης): Σας βάλαμε εκεί ως κεντρώο περισσότερο...
ΚΥΡΙΑΚΟΣ ΣΠΥΡΙΟΥΝΗΣ: Είμαι βενιζελικός. Είμαι ξεκάθαρος σ' αυτό το θέμα.
ΠΡΟΕΔΡΟΣ (Απόστολος Κακλαμάνης): ...ενώ τον κ. Κεδίκογλου τον βάλαμε πιο αριστερά.
ΚΥΡΙΑΚΟΣ ΣΠΥΡΙΟΥΝΗΣ: Είναι αριστερός ο κ. Κεδίκογλου.
Κύριε Πρόεδρε, θέλω να πω ότι ο τρίτος δισταγμός που δεν ψηφίζω την πρόταση, είναι ότι οι συνάδελφοι λόγω εθιμικής επικράτησης της Νέας Δημοκρατίας θα θεωρήσουν ότι συνταυτίζομαι με τη συνολική πολιτική, που εμπεριέχει το πνεύμα και ασκείται βεβαίως στο πλαίσιο του Συντάγματος το δικαίωμα της προτάσεως για σύσταση εξεταστικής επιτροπής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα τελειώσω εδώ, σεβόμενος απόλυτα το χρόνο. Καταψηφίζω την πρόταση της Νέας Δημοκρατίας. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Μιλτιάδης Έβερτ έχει το λόγο.
ΜΙΛΤΙΑΔΗΣ ΕΒΕΡΤ: Κυρίες και κύριοι συνάδελφοι, στις 25 Ιουλίου του 2000 κατέθεσα μια μηνυτήρια αναφορά στον εισαγγελέα του Αρείου Πάγου εναντίον της "ΔΕΚΑ" για τη δραστηριότητα που είχε αναπτύξει στο χρηματιστήριο κατά τη διάρκεια της προεκλογικής περιόδου. Και ο πρόεδρος του Αρείου Πάγου την παρέπεμψε αρμοδίως στους εισαγγελείς. Από την έρευνα που είχε αρχίσει, κατέθεσα και μια δεύτερη μηνυτήρια αναφορά στις 31 Ιουλίου του 2000, η οποία εστρέφετο εναντίον της Εθνικής, της Εμπορικής, της Αγροτικής και των θυγατρικών τους εταιρειών, διότι διαπίστωσα κατά τη διάρκεια της έρευνας ότι και αυτές ενέχοντο σ' ένα απαράδεκτα χρηματιστηριακό παιχνίδι κατά τη διάρκεια της προεκλογικής περιόδου. 
Τόσο εγώ που κατέθεσα στη συνέχεια ως μάρτυρας, όσο και ο κ. Αλογοσκούφης, αλλά και ο κ. Κεφαλογιάννης, που καταθέσαμε ως μάρτυρες, ουδέποτε, μα ουδέποτε -περιέχονται στο φάκελλο οι καταθέσεις μας- αναφερθήκαμε σε ευθύνες Υπουργών. Μιλήσαμε για τις ευθύνες των διοικήσεων των συγκεκριμένων οργανισμών.
Και γιατί αναφερθήκαμε σε ευθύνες; Και θα σας πω ποιοι είναι αυτοί οι οργανισμοί. Διότι διαπιστώσαμε ότι σε 14 ημέρες συνεδριάσεων, αγοράστηκαν μετοχές αξίας 330 δισεκατομμυρίων δραχμών, ενώ τις τέσσερις τελευταίες ημέρες προ των εκλογών, δηλαδή Τρίτη, Τετάρτη, Πέμπτη, Παρασκευή -γιατί Παρασκευή ήταν η τελευταία συνεδρίαση προ των εκλογών- είχαν αγοραστεί μετοχές αξίας 184 δισεκατομμυρίων δραχμών. Συγκεκριμένα η "ΔΕΚΑ" προέβη σε αγορές 246 δισεκατομμυρίων δραχμών, η Εθνική με τις θυγατρικές της μετοχές αξίας 38 δισεκατομμυρίων δραχμών, η Αγροτική μετοχές αξίας 32 δισεκατομμυρίων δραχμών, το Ταμείο Παρακαταθηκών και Δανείων 9 δισεκατομμυρίων δραχμών, η Διοίκηση του Ταμείου των Υπαλλήλων του ΟΤΕ μετοχές αξίας 13 δισεκατομμυρίων δραχμών και ο κατάλογος αυτός είναι ατελείωτος. Και όλα αυτά, κατά κύριο λόγο, επαναλαμβάνω, κύριε Πρόεδρε, έγιναν τις τελευταίες πέντε - έξι συνεδριάσεις.
Προχωρούσε η ανάκριση. Καμία ανάμειξη ούτε του προσώπου του κ. Χριστοδουλάκη, ούτε κανενός άλλου συναδέλφου Βουλευτή, ή Υπουργού της Κυβέρνησης. Όταν διαπίστωσε ο πρόεδρος της "ΔΕΚΑ" -και αυτά μπορείτε να τα δείτε από το ανακριτικό υλικό-, και πίστεψε ότι θα οδηγείτο στο "φρέσκο" διότι είχε διαπράξει έγκλημα εις βάρος των μετόχων και των αποταμιευτών, τότε θυμήθηκε να φέρει στον ανακριτή ένα χαρτί, μια απόφαση της "ΔΕΚΑ" στην οποία έλεγε, ότι όλες οι αγορές τις οποίες πρόκειται να κάνουμε, θα έχουν την υπογραφή του κ. Χριστοδουλάκη, και έτσι προέκυψε στο τέλος -μη γελάτε, διότι πρέπει να κλαίτε γι' αυτούς τους ανθρώπους που έχασαν τα λεφτά τους...
ΠΡΟΕΔΡΟΣ (Απόστολος Κακλαμάνης): Συνεχίστε, κύριε Πρόεδρε.
ΜΙΛΤΙΑΔΗΣ ΕΒΕΡΤ: Αυτή είναι η πραγματικότητα, κύριε Πρόεδρε, ότι την καταγγελία κατά του Υπουργού την έκανε ο κ. Κουσουλάκος. Και ερωτάται: Δεν θα ερευνήσουμε όλο αυτό το έγκλημα το οποίο έγινε; Και πολύ σωστά ελέχθη ότι ο κ. εισαγγελέας διερεύνησε τη "ΔΕΚΑ", η οποία αγόραζε, -διότι αυτή είχαμε μηνύσει εμείς, αυτή ήταν η μηνυτήρια αναφορά μας- δεν διερεύνησε όμως ποιοι πουλούσαν. Και τι έκαναν αυτοί οι οποίοι πουλούσαν; Αγόραζαν καθ' όλη τη διάρκεια της προεκλογικής περιόδου νωρίς το πρωί μέχρι τις 11.00΄-12.00΄ και, ξέροντας τις μεθοδεύσεις του κ. Χριστοδουλάκη, κατά τη μία η ώρα πουλούσαν. Αυτό το έγκλημα θα το αφήσουμε αδιευκρίνιστο;
Σας επαναλαμβάνω, κύριε Πρόεδρε -και θα τα καταθέσω αναφορικά, μέρα προς μέρα και νομικό πρόσωπο προς νομικό πρόσωπο, δηλαδή μιλώ πάλι για την Αγροτική Τράπεζα, τη "ΔΕΚΑ", το χρηματιστήριο το ίδιο, την Εθνική με τις θυγατρικές της εταιρείες και το Ταμείο Παρακαταθηκών και Δανείων - ότι αγόρασαν 329 δισεκατομμύρια δραχμές μέσα σε ελάχιστες συνεδριάσεις.
Κύριε Πρόεδρε, κερδοσκόπησαν πολλοί και έβγαλαν πάρα πολλά λεφτά και τα έχασε όλος ο ελληνικός λαός. Εάν κλείσει αυτή η υπόθεση, εμείς θα την ξανανοίξουμε και σας το εγγυώμαι αυτό. Και τότε ο κ. Χριστοδουλάκης, ο οποίος γελάει δεν θα ξέρει πού να κρυφτεί. Και να το ξέρει καλά αυτό ο κ. Χριστοδουλάκης. Και να το ξέρει και το ΠΑΣΟΚ το οποίο σήμερα έρχεται να τον καλύψει. 
Εμείς προειδοποιήσαμε και ζητήσαμε εξεταστική επιτροπή. Δεν ζητήσαμε σε καμία περίπτωση τη σύσταση προανακριτικής επιτροπής. Ζητάμε να ερευνήσουμε ποιοι πουλούσαν -όχι μόνο ποιοι αγόραζαν- και είναι επώνυμοι αυτοί που αγόραζαν και είναι γνωστοί του κ. Χριστοδουλάκη.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Καψής. 
ΓΙΑΝΝΗΣ ΚΑΨΗΣ: Κύριε Πρόεδρε, ήθελα να υποβάλω την εξής παράκληση, πριν αρχίσω και αρχίσει το ρολόι. Προσεπάθησα στον Αντιπρόεδρο να ζητήσω να μιλήσω επί προσωπικού, διότι ο κ. Παυλόπουλος ανεφέρθη δις. Αν θέλετε, να προσαυξήσετε το χρόνο της ομιλίας μου ολίγον για να απαντήσω, γιατί δεν μου τον έδωσε ...
ΠΡΟΕΔΡΟΣ (Απόστολος Κακλαμάνης): Κύριε Καψή, δεν υπάρχει προσωπικό θέμα. Κανείς δεν αναφέρθηκε προσωπικά σε εσάς.
ΓΙΑΝΝΗΣ ΚΑΨΗΣ: Ο κ. Παυλόπουλος δις.
ΠΡΟΕΔΡΟΣ (Απόστολος Κακλαμάνης): Ανέφερε το όνομά σας; 
ΓΙΑΝΝΗΣ ΚΑΨΗΣ: Είπε, ο παριστάμενος εδώ τέως Πρόεδρος της Επιτροπής Θεσμών και Διαφάνειας. Αν δεν είμαι εγώ, ποιος είναι; 
ΠΡΟΕΔΡΟΣ (Απόστολος Κακλαμάνης): Δεν ξέρω, σας εμέμφθη για κάτι, γι' αυτή σας την ιδιότητα; 
ΠΡΟΚΟΠΗΣ ΠΑΥΛΟΠΟΥΛΟΣ: Κάθε άλλο. 
ΓΙΑΝΝΗΣ ΚΑΨΗΣ: Με κάλεσε να απαντήσω.
ΠΡΟΕΔΡΟΣ (Απόστολος Κακλαμάνης): Ωραία, μιλάτε τώρα και απαντήστε. 
ΓΙΑΝΝΗΣ ΚΑΨΗΣ: Καλώς. 
ΠΡΟΕΔΡΟΣ (Απόστολος Κακλαμάνης): Δεν νομίζω ότι υπάρχει προσωπικό. Και ούτε καν, φαντάζομαι ο κ. Παυλόπουλος θα είχε λόγο να σας θίξει, ώστε να πάρετε το λόγο επί προσωπικού ...
ΓΙΑΝΝΗΣ ΚΑΨΗΣ: Δεν είπα ότι με έθιξε. 
ΠΡΟΚΟΠΗΣ ΠΑΥΛΟΠΟΥΛΟΣ: Αντιθέτως, ευφήμως ανεφέρθην. 
ΠΡΟΕΔΡΟΣ (Απόστολος Κακλαμάνης): Ευφήμως αναφέρθηκε. 
ΓΙΑΝΝΗΣ ΚΑΨΗΣ: Ούτε ευφήμως ούτε δυσφημιστικά. 
ΠΡΟΕΔΡΟΣ (Απόστολος Κακλαμάνης): Εν πάση περιπτώσει, ο Πρόεδρος του Σώματος διερμηνεύοντας τα λεχθέντα σας λέγει ότι ευφήμως αναφέρθηκε. 
Ορίστε, τώρα επί του θέματος.
ΓΙΑΝΝΗΣ ΚΑΨΗΣ: Αν δεν απαντήσω, θα δυσφημισθώ. 
Κύριε Πρόεδρε, κύριοι συνάδελφοι, ζήτησα να μιλήσω εμπνευσθείς και παρακινηθείς περισσότερο από τον Αξιότιμο Αρχηγό της Αξιωματικής Αντιπολιτεύσεως, παρά από το κόμμα μου και τούτο διότι παρακολουθώντας μία ομιλία του τον άκουσα να προκαλεί τους Βουλευτές του ΠΑΣΟΚ να ψηφίσουν κατά συνείδηση.
Και σπεύδω να πω ότι θα ψηφίσω κατά συνείδηση, αλλά ας μου επιτραπεί ρητορικά να αναστρέψω την πρόκληση και να παρακαλέσω και τον κύριο Πρόεδρο της Νέας Δημοκρατίας να παροτρύνει τους Βουλευτές του όχι να ψηφίσουν, αλλά να αποφασίσουν κατά συνείδηση. 
Και θα εξηγήσω τι θέλω να πω. Θα ψήφιζα κατά απόλυτο συνείδηση εναντίον της προτάσεως, διότι αρνούμαι να ρίξω σκιά υποψίας εναντίον οιουδήποτε συναδέλφου Υπουργού ή μη, από οποιαδήποτε πλευρά της Βουλής. Και αυτήν τη θέση μου την ενίσχυσε η κα Μπενάκη, η οποία μίλησε για τη σκιά που θα πλανάται όσο θα διαρκεί η επιτροπή.
Αλλά υπάρχει και ένας σοβαρότερος λόγος, κύριε Πρόεδρε, κύριοι συνάδελφοι, και ας μην κρυβόμαστε πίσω από το δάκτυλό μας. Καμία απόφαση καμιάς επιτροπής, που θα ληφθεί με κομματική αντιπαράθεση, δεν θα είναι αντικειμενική. Αλλά και αν είναι, δεν θα πείσει κανέναν. Θέλω να λάμψει η αλήθεια. Αλλά η μέθοδος που ακολουθείται αυτήν τη στιγμή, σταματά οποιαδήποτε διερεύνηση περαιτέρω της αλήθειας. Και αυτό το είπε η κα Μπενάκη. 
Υποβάλλατε μία πρόταση, η οποία είναι βέβαιο ότι θα απορριφθεί, διότι καμία κυβερνητική πλειοψηφία δεν αυτοενοχοποιείται με μία καταγγελία της Αντιπολιτεύσεως και μόνο. Θα απορριφθεί. Όπως γνωρίζετε ότι μετά την απόρριψη αυτής της προτάσεως, σταματά κάθε έρευνα.
Και εδώ θέλω να κάνω μία έκκληση όχι πρόκληση προς τους συναδέλφους της Νέας Δημοκρατίας. Εάν πραγματικά θέλουν να διερευνηθεί η αλήθεια, ας παραπέμψουν το θέμα στην επιτροπή Θεσμών και Διαφάνειας, στην οποία ανεφέρθη ο κ. Παυλόπουλος. Και η επιτροπή έχει ιστορικόν αντικειμενικότητας και νηφαλιότητας. Ας το παραπέμψουν, να γίνει συζήτηση και βάσει εκείνων των πορισμάτων να κρίνουμε αν θα παραπέμψουμε ή όχι. 
Άλλωστε υπενθυμίζω ότι η επιτροπή αυτή έχει το δικαίωμα να εξελιχθεί και σε εξεταστική επιτροπή και μπορεί να το πράξει. Γιατί, λοιπόν, επιχειρείτε να σταματήσει εδώ η έρευνα, κύριοι συνάδελφοι της Νέας Δημοκρατίας; Εάν θέλετε τη διερεύνηση μην προχωρήσετε στην ψηφοφορία και ζητήσετε να συμφωνήσουμε όλοι μαζί να πάει στην επιτροπή θεσμών. Εάν βέβαια θέλετε μία κομματική αντιπαράθεση μόνο για αντιπαράθεση, την έχετε. Βεβαίως εις βλάβη της φήμης ολοκλήρου του πολιτικού κόσμου.
Κύριοι συνάδελφοι, εγώ θα ψηφίσω κατά συνείδηση. Διατηρώντας αμείωτο τον πολιτικό ρομαντισμό μου, πιστεύω ότι η Νέα Δημοκρατία θέλει την αλήθεια, θέλει τη διερεύνηση της αλήθειας και ότι τελικά δεν θα επιμείνει στη διεξαγωγή ψηφοφορίας, αλλά θα αποσύρει την πρότασή της. Και εκεί, αξιότιμε κύριε Πρόεδρε της Νέας Δημοκρατίας, είπα ζητήστε από τους Βουλευτές σας να αποφασίσουν εν συνειδήσει. Βέβαια θα μου επιτρέψει και ο κ. Καραμανλής και ο Πρωθυπουργός και όλοι οι παριστάμενοι Αρχηγοί να αμφισβητήτω αν οι Πολιτικοί μας αρχηγοί -όχι σήμερα, από τη Μεταπολίτευση και επέκτεινα τουλάχιστον- έχουν το δικαίωμα να επικαλούνται την κατά συνείδηση ψήφων των Βουλευτών και τούτο γιατί η εκ μέρους των κομμάτων αναβάθμιση της εξαίρεσης, δηλαδή της κομματικής πειθαρχίας, σε κανόνα γενικής και αδιατάραχτης ισχύος έχει αδρανοποιήσει την ενάσκηση του ελευθέρου και απεριορίστου δικαιώματος έκφρασης, γνώμης και ψήφου κατά συνείδησης των Βουλευτών. Να μην το ξεχνάμε αυτό. Βέβαια αυτό είναι μία άλλη ιστορία.
Παρά ταύτα εγώ ψηφίζοντας κατά συνείδηση, θα ψηφίσω εάν έρθει σε ψηφοφορία κατά της προτάσεως, με ευθύνη της Νέας Δημοκρατίας, γιατί εκείνη θα κλείσει την περαιτέρω διερεύνηση. 
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Αλέξανδρος Λυκουρέζος έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Oι ανεξάρτητοι πότε θα μιλήσουν;
ΠΡΟΕΔΡΟΣ (Απόστολος Κακλαμάνης): Ο λόγος δίνεται σε ένα λέγοντα, έναν αντιλέγοντα και παρεμβάλλονται οι δύο συνάδελφοι των μικρότερων κομμάτων και οι ανεξάρτητοι. Επομένως, μετά από πέντε ομιλητές έχουν σειρά. Τώρα είναι ο κ. Λυκουρέζος, ο κ. Σπηλιώπουλος από το ΠΑΣΟΚ, ο κ. Τσιπλάκης από τη Νέα Δημοκρατία, ο κ. Ανθόπουλος από το ΠΑΣΟΚ, ο κ. Καρατζαφέρης, ο κ. Καλιώρας, ο κ. Θωμάς κλπ.
Ορίστε, κύριε Λυκουρέζο, έχετε το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, φοβούμαι ότι ο Υπουργός Εθνικής Αμύνης στην ομιλία του κακοποίησε την αλήθεια όσον αφορά και τους σκοπούς της "ΔΕΚΑ" και τα πραγματικά δεδομένα. 
Θα θυμίσω σε όλους, κύριε Πρόεδρε, ότι το καταστατικό της "ΔΕΚΑ" προβλέπει ένα βασικό σκοπό, να διαχειρίζεται και να κάνει συναλλαγές, για λογαριασμό του δημοσίου, κινητών αξιών με στόχο την κερδοφορία για την κάλυψη μέρους του δημοσίου χρέους. Αυτός ήταν ο πρωταρχικός και βασικός σκοπός όταν συνεστήθη η "ΔΕΚΑ" το 1997. Γι' αυτό και στον προϋπολογισμό του 2000 υπήρξε πρόβλεψη κονδυλίου 740 εκατομμυρίων εσόδων από αυτήν τη δραστηριότητα της "ΔΕΚΑ". Αυτόν το σκοπό ο κύριος Υπουργός όταν περιέγραψε ποιοι ήταν οι στόχοι το λησμόνησε, διότι ουδέποτε πραγματοποιήθηκε. 
Έρχεται η Κυβέρνηση στην ανακοίνωση της 12ης Σεπτεμβρίου, απαντώντας στο πόρισμα του κυρίου εισαγγελέως -την οποία, ας μου επιτραπεί, λόγω επαγγελματικής διαστροφής, αν θέλετε, να τη χαρακτηρίσω ένα πρώτο απολογητικό υπόμνημα ενόχων- και λέει: Όχι, στόχος της "ΔΕΚΑ" ήταν να παρεμβαίνουμε για τη ρευστότητα των αγορών όταν, υφίστανται αιφνιδιαστικές, κερδοσκοπικές πιέσεις.
Αυτό δεν είναι στο βασικό στόχο της "ΔΕΚΑ". Αλλά και αν υποθέσουμε ότι ήταν θα θέσω τρία βασικά ερωτήματα στα λίγα λεπτά που μένουν, παρ όλο που έχουν τεθεί και από τους συναδέλφους.
Στην περίοδο 3.1.2000 μέχρι 14.3.2000, όταν ο δείκτης κατέρρευσε κατά ποσοστό 22% από 5.795 μονάδες στις 4.543 μονάδες, δεν υπήρχε τότε κερδοσκοπική πίεση ώστε να δικαιολογήσει την παρέμβαση της "ΔΕΚΑ" σύμφωνα με το στόχο που της αποδίδει και της απέδιδε η Κυβέρνηση; 
Δεύτερον. Στο δεκαήμερο μετά τις εκλογές όταν υπήρξε φαινόμενο της ελεύθερης πτώσης, ο δείκτης υπεχώρησε κατά ποσοστό 17%, δεν υπήρχε πάλι αυτή η ίδια ανάγκη ώστε να οδηγήσει τη "ΔΕΚΑ" να παρέμβει; Δεν το κάνει. Το κάνει, λοιπόν, επιλεκτικά και μόνο στην περίοδο 14.3.2000 -7.4.2000 όταν ακριβώς χρειάζεται αυτήν την άνοδο για να παραπλανηθούν οι ψηφοφόροι, με αποτέλεσμα τη ζημιά των επενδυτών και τον πλουτισμό κάποιων πωλητών των οποίων τα ονόματα δεν γνωρίζουμε και όλοι εδώ στη Βουλή θα θέλουν να ανιχνεύσουμε και να εντοπίσουμε. Και αυτό μόνο με την εξεταστική επιτροπή μπορεί να γίνει.
Δύο ακόμα χαρακτηριστικά νούμερα θα σας πω: Η "ΔΕΚΑ" είχε στο χαρτοφυλάκιό στις 31.12.1999, ένα εκατομμύριο επτακόσιες πέντε χιλιάδες μετοχές της ΕΤΕ. Στις 1.3.2000 δεν υπάρχει ουσιώδης μεταβολή του χαρτοφυλακίου. Στις 10.4.2000 έχει πέντε εκατομμύρια επτακόσιες εξήντα δύο χιλιάδες μετοχές, αύξηση 262%. Και αυτό το φαινόμενο αντιστοιχεί και σε όλες τις άλλες μετοχές, ΕΤΕ, ΕΛΠΕ και Εμπορικής Τραπέζης που είχε η ΔΕΚΑ.
Ο κύριος Υπουργός Εθνικής Άμυνας, κύριε Πρόεδρε, θα μου επιτρέψετε να πω ότι υπέπεσε σε βαρύτατο ολίσθημα και αλαζονική εκτροπή μ΄ αυτήν τη φοβερή επίθεση που εξαπέλυσε εναντίον του κυρίου εισαγγελέως.
Ο λιθοβολισμός του εισαγγελέως και των εισαγγελικών λειτουργών που αποτελεί δυστυχώς πάγια τακτική του της Κυβερνήσεως, δεν οδηγεί πουθενά. Υπονομεύει και υποσκάπτει το κύρος της δικαιοσύνης και ουσιαστικά προσβάλλει τους θεσμούς, κύριε Πρόεδρε. Δεν ωφελεί. Αν πράγματι πιστεύει ότι μεθόδευσε και συνέπλευσε με τη Νέα Δημοκρατία ένας δικαστικός λειτουργός, η αποδοχή της πρότασης της Νέας Δημοκρατίας για σύσταση εξεταστικής επιτροπής αποτελεί μοναδική ευκαιρία για να διαπιστωθεί η αλήθεια. Και αυτό καλούμε τους συναδέλφους μας να κάνουν.
ΠΡΟΕΔΡΟΣ (Απόστολος Κακλαμάνης): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, υπάρχουν ορισμένα ερωτηματικά σήμερα στη συζήτηση αυτού του σημαντικού θέματος. 
Θέλει πραγματικά η Νέα Δημοκρατία τη διερεύνηση ενός θέματος; Θέλει να βοηθήσει στην ομαλή λειτουργία του χρηματιστηρίου των Αθηνών; Θέλει την ενημέρωση των πολιτών;
Ασφαλώς, κύριοι συνάδελφοι, η Νέα Δημοκρατία δεν επιθυμεί κάτι τέτοιο. Επιθυμεί να χρησιμοποιήσει τη δικαιοσύνη και χρησιμοποιεί αυτό το θέμα προκειμένου να αποκομίσει πολιτικά οφέλη. 
Γιατί όμως επέλεξε η Νέα Δημοκρατία αυτήν τη στιγμή για να καταθέσει την πρόταση για τη σύσταση εξεταστικής επιτροπής; Γιατί ταλαντεύτηκε τόσο καιρό και γιατί ανέβαλε επί αρκετό χρόνο την κατάθεση αυτής της αίτησης; Το κάνει ασφαλώς για να χτυπήσει και για να γκριζάρει το συγκριτικό πλεονέκτημα της Κυβέρνησης που δεν είναι άλλο από την οικονομία μας.
Το κλίμα σήμερα στην οικονομία μας μέσα στην κακή διεθνή συγκυρία είναι πολύ καλό. Το χρηματιστήριο δείχνει αισιόδοξα σημάδια ανάκαμψης.
Τα μέτρα του οικονομικού επιτελείου της Κυβέρνησης διαμορφώνουν κλίμα κοινωνικής συναίνεσης στην αγορά. Και αυτό φαίνεται ασφαλώς και από τις δηλώσεις των κοινωνικών εταίρων.
Ο προϋπολογισμός που κατατέθηκε και συζητείται δείχνει την καλή πορεία της οικονομίας μας και διαμορφώνει ένα κλίμα συναίνεσης. Ο νέος Υπουργός Εθνικής Οικονομίας και Οικονομικών, ο κ. Χριστοδουλάκης στο λίγο χρόνο λειτουργίας του δημιούργησε κλίμα εμπιστοσύνης και σταθερότητας στις αγορές. Το κλίμα στην ελληνική κοινωνία για το ΠΑΣΟΚ βελτιώνεται καθημερινά. Αυτή είναι η κατάσταση. Αυτά είναι όμως που δημιουργούν και πανικό στη Νέα Δημοκρατία και γι'αυτό χρησιμοποιεί αυτά τα ευαίσθητα θέματα της οικονομίας και του χρηματιστηρίου, προκειμένου να πλήξει την οικονομία και την πορεία της Κυβέρνησης και του ΠΑΣΟΚ. 
Είδαμε μια συντονισμένη επίθεση σε υψηλούς τόνους. Πριν από λίγες μέρες όταν συζητούσαμε το προσχέδιο του προϋπολογισμού στην Επιτροπή Οικονομικών είδαμε ένα τελείως διαφορετικό κλίμα. Είδαμε βεβαίως, κριτική αλλά σε ένα κλίμα δημιουργικής συναίνεσης, προκειμένου να πάει ο τόπος μπροστά. Σήμερα τι άλλαξε ξαφνικά, ακόμα και στην Επιτροπή Οικονομικών της Βουλής που συζητάμε τον προϋπολογισμό, αλλά και εδώ μέσα που σηκώνετε τους τόνους;
Είναι αυτό που είπα προηγουμένως, θέλετε να αντιστρέψετε την πορεία των πραγμάτων. Όμως, αγαπητοί συνάδελφοι, δεν πρόκειται αυτό να γίνει. Γιατί όμως η Νέα Δημοκρατία εμπλέκει τη δικαιοσύνη στην πολιτική αντιπαράθεση; Αλλά και γιατί ορισμένοι δικαστικοί λειτουργοί εμπλέκονται σ' αυτήν; Απέδειξε ο εισηγητής μας και ο κυβερνητικός μας Εκπρόσωπος ότι πολλές από τις πράξεις των δικαστικών λειτουργών ήταν εκτός των υποχρεώσεών τους και εκτός των αρμοδιοτήτων τους. Αγνόησαν ή παραποίησαν προκλητικά στοιχεία της έρευνας. Αλλά ακόμα γιατί δεν κάλεσαν και την Επιτροπή Κεφαλαιαγοράς για να καταθέσει ορισμένες αναφορές, για παράδειγμα, του πορίσματος, το οποίο μπορεί να αξιολογήσει και ο κάθε ένας πολίτης, ο κάθε απλός πολίτης; Για παράδειγμα, ο χρόνος εξέτασης που αναφέρεται το πόρισμα γιατί είναι τόσο μικρός ή γιατί είναι μόνο αυτός τον οποίο προτείνει η Νέα Δημοκρατία και δεν είναι μεγαλύτερος; Η "ΔΕΚΑ" έχει έναν μακρύ χρόνο λειτουργίας. Γιατί, λοιπόν, δεν εξετάζετε ολόκληρο αυτό το διάστημα, παρά μόνον ένα πολύ μικρό και μάλιστα σ' αυτό το διάστημα που, όπως ειπώθηκε και από τον Υπουργό κ. Παπαντωνίου, αλλά και από τους συναδέλφους μου, ότι υπήρχαν και δηλώσεις του Προέδρου της Νέας Δημοκρατίας για τη στήριξη του χρηματιστηρίου;
Ακόμα, γιατί αναφέρεται στο πόρισμα ότι στηρίχθηκαν τίτλοι χαμηλής εμπορευματοποίησης; Γιατί; Οι τίτλοι του Ο.Τ.Ε., της Εμπορικής, της Εθνικής, ή των Ελληνικών Πετρελαίων είναι απαξιωμένοι τίτλοι; Είναι τίτλοι που δεν έχουν εμπορευματοποίηση; 
Αγαπητοί συνάδελφοι, πιστεύω ότι δεν συμβαίνει κάτι τέτοιο. Απλώς η προσπάθεια της Νέας Δημοκρατίας είναι αυτή που είπα προηγουμένως, να σπιλώσει την Κυβέρνηση και βεβαίως την καλή πορεία που έχει η οικονομία μας.
Θα ήθελα όμως να πω και κάτι τελευταίο. Ο κ. Καραμανλής αναφέρθηκε στον Πρωθυπουργό και είπε ότι ακυρώνει ο Πρωθυπουργός τη λειτουργία των Βουλευτών του ΠΑΣΟΚ. Αυτό είναι μεγάλη προσβολή για μας, τους Βουλευτές του ΠΑΣΟΚ. Έχουμε αποδείξει ότι δεν είμαστε λόχος και βεβαίως έχουμε την εντολή να στηρίζουμε την Κυβέρνηση. Και την εντολή αυτή την έχουμε από τον ελληνικό λαό. Όμως, μπορούμε εμείς οι Βουλευτές του ΠΑΣΟΚ να διακρίνουμε ακόμα με ευκολία την προσπάθεια της Νέας Δημοκρατίας να χρησιμοποιεί ακόμη και με θεμιτά και αθέμιτα μέσα όλη αυτήν την καλή πορεία της οικονομίας μας, προκειμένου να πετύχει κομματικά και πολιτικά οφέλη.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητές και αγαπητοί συνάδελφοι, θα με ακούτε επανειλημμένως να επιμένω στην εκφορά συγκεκριμένου, πλήρως αιτιολογημένου, εμπεριστατωμένου πολιτικού λόγου. Και αυτό το κάνω σε εκτέλεση διαχρονικής πορείας και αντίστοιχης συμπεριφοράς της Νέας Δημοκρατίας η οποία και δρομολόγησε συγκεκριμένες στρατηγικές στα πλαίσια ενάσκησης της κυβερνητικής εξουσίας, όταν ήταν στην Κυβέρνηση, αλλά και ούσα Αντιπολίτευση ακολουθεί την ιδία τακτική, με συνέπεια κατά καιρούς και συγκεκριμένοι οπαδοί της Νέας Δημοκρατίας διαχρονικά σταθεροί να επικρίνουν τη Νέα Δημοκρατία γι' αυτήν την υπεύθυνη ή μετριοπαθή στάση. 
Αυτό κάνει και σήμερα η Νέα Δημοκρατία και το κάνει -σας το λέω ευθέως- κυρίως επιλέγοντας να καταθέσει αίτηση περί συστάσεως εξεταστικής των πραγμάτων επιτροπής για το χρηματιστήριο. Διότι γνωρίζετε καλύτερα από εμένα ότι θα μπορούσε να ακολουθήσει την άλλη διαδικασία της συστάσεως προανακριτικής επιτροπής. Αυτό και μόνο αποτελεί αδιαμφισβήτητη ένδειξη της συγκεκριμένης, διαχρονικής, υγιούς, σταθεράς, μετριοπαθούς, συνετούς πορείας και συμπεριφοράς της Νέας Δημοκρατίας. 
Και θα σας έλεγα επίσης -διότι έχει σχέση με όλα αυτά που ακούστηκαν και είμαι και επηρεασμένος, αν θέλετε, από το δικονομικό λόγο- ότι εάν πολλά από αυτά που ακούστηκαν όντες δικηγόροι τα λέγαμε στις αίθουσες των δικαστηρίων, τα οποία δικαστήρια όταν εκδίδουν αποφάσεις είναι πλήρως αιτιολογημένες, σας το λέω διακριτικά ότι ουχί πρεπόντως θα ακουγόμασταν και δεν θα είχε η τοποθέτησή μας την ανάλογη βαρύτητα. Αυτό για συναγωγή συμπερασμάτων.
Και αυτό γιατί φοβούμαι ότι βασικές αρχές λογικής και ηθικής τάξεως παραβιάζονται πολλές φορές τοποθετούμενοι πολλοί εξ ημών και παραβιάζονται ενσυνείδητα. Και λέω λογικής τάξεως και με την έννοια την ευρύτερη διότι εγώ θεωρώ ότι η εκάστοτε υπάρχουσα δικαιική τάξη αποτυπώνει τη λογική. Και όταν παραβιάζεις τη λογική, παραβιάζεις πρωτίστως τη δικαιική τάξη. 
Πού θέλω να καταλήξω: Εκατέρωθεν απόψεις ακούστηκαν. Ένα είναι βέβαιο: Ότι ο πολίτης βιώνει μια πραγματικότητα επί διετία και πλέον συνεχούς, χωρίς αισθητή προοπτική ανάκαμψης, κατρακύλας του χρηματιστηρίου. Και αυτή η κατρακύλα είναι συνέπεια συγκεκριμένων κατά καιρούς και διά λόγων και δι' έργων εκδηλώσεων, συμπεριφορών, υπάρχουσας συγκεκριμένης Κυβέρνησης. 
Και είμαι επίσης πιο συγκεκριμένος:
Η Νέα Δημοκρατία επιθυμεί διαχρονικά η πορεία της οικονομίας να είναι στην πρέπουσα κατεύθυνση διότι η Νέα Δημοκρατία, όπως σας προείπα, και δρομολόγησε διαδικασία συγκεκριμένη πρόσδεσης στις προηγμένες χώρες όταν κάποιες άλλες πολιτικές δυνάμεις ήταν αντίθετες και η ίδια σε συγκεκριμένους θεσμούς της ελεύθερης οικονομίας επέδειξε τη συμπεριφορά που έπρεπε, διότι θεωρεί ότι ο πολίτης πρέπει να είναι μέτοχος, κοινωνός των ωφελειών της ελεύθερης οικονομίας.
Είναι απαράδεκτο, λοιπόν, και όλως αβάσιμο να λέγεται ενσυνείδητα από πολλούς ότι η Νέα Δημοκρατία μέμφεται, μάχεται με συγκεκριμένες συμπεριφορές το θεσμό του χρηματιστηρίου. Αν κατά καιρούς έγιναν και συγκεκριμένες δηλώσεις και από τον κ. Έβερτ όταν ήταν Αρχηγός της Νέας Δημοκρατίας και από τον κ. Καραμανλή σε επίμαχες περιόδους που μπορούσε να διαμορφωθεί αρνητικό κλίμα, αν έγιναν, έγιναν προς την κατεύθυνση ουσιαστικής συμβολής βοήθειας στην οικονομική προοπτική του τόπου.
Θέλω, λοιπόν, να καταλήξω ότι διαμορφώσατε ως Κυβέρνηση, κύριε Πρόεδρε -απευθύνομαι στην Κυβέρνηση- δια λόγων και έργων συγκεκριμένο πρόσφορο έδαφος για να υπάρξουν αυτές οι συμπεριφορές που επακριβώς, αιτιολογημένως αναγράφονται στην αίτηση εξεταστικής επιτροπής που κατέθεσε η Νέα Δημοκρατία. Και εκείνο, το οποίο είναι στοιχειώδες καθήκον, απορρέον από την εν γένει νομική και κοινοβουλευτική τάξη είναι να αποδεχθεί σήμερα η Κυβέρνηση αυτήν την συσταθησόμενη, όπως η Νέα Δημοκρατία τουλάχιστον απαιτεί, εξεταστική επιτροπή πέρα από δικονομικά τεχνάσματα του είδους ότι το αιτητικόν της συγκεκριμένης αιτήσεως εξεταστικής επιτροπής δεν είναι επακριβές και ενδεχόμενα ο έλεγχος δεν μπορεί να ανατρέξει στο παρελθόν και άλλης φύσεως. Αυτά δεν είναι παραδεκτά να λέγονται. 
Όλα αυτά μπορούν να αποτελέσουν αντικείμενο του ελέγχου τον οποίον ουσιαστικά επιζητεί η Νέα Δημοκρατία. Κι επειδή σας είπα στην αρχή ότι θέλω να μιλάω πλήρως αιτιολογημένα, εμπεριστατωμένα σας λέω και το εξής. Υπάρχει -και σας καταθέσω στα Πρακτικά- απόφαση δικαστηρίου εκδοθείσα προ δύο μηνών η οποία μιλάει με συγκεκριμένη αιτιολογία για χειραγώγηση μετοχών. Αυτό είναι αναμφισβήτητο γεγονός. 
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επίσης θέλω να σας πω ότι αυτή η κάθαρση του χρηματιστηρίου χωρίς αυτά τα επικοινωνιακά τεχνάσματα -και τελειώνω, κύριε Πρόεδρε- ότι ανακόπτουμε την υγιή πορεία του χρηματιστηρίου, αυτή η διαλεύκανση του τι έγινε για την οποία δεν πρέπει να φοβάται η Κυβέρνηση, πρέπει να δρομολογήσει ίσως -και το λέω προτρεπτικά- σύμφωνα και με διάταξη που ψηφίσαμε πρόσφατα ενδεχόμενα με πρωτοβουλία του Υπουργού Δικαιοσύνης σύγκλιση της ολομέλειας εφετών. Διότι, να ξέρετε, η παράπλευρη κάθαρση του χρηματιστηρίου γίνεται από πρωτοδίκη με είκοσι πέντε τουλάχιστον δικογραφίες στο γραφείο, χωρίς καμία να μπορεί ουσιαστικά να προχωρεί και η οποία απαιτεί επηυξημένου κύρους δικαστικό λειτουργό.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: "Λεκιασμένος Υπουργός Οικονομίας και Οικονομικών δεν μπορεί να φέρει σε πέρας το έργο του". Με μια ρητορική αποστροφή στο τέλος της ομιλίας του, ο εισηγητής της Νέας Δημοκρατίας κ. Αλογοσκούφης τράβηξε την κουρτίνα που κάλυπτε τις αληθινές προθέσεις του κόμματός του και όσων άλλων συμπράττουν μ' αυτό.
Στόχος αυτής της πρότασης, κύριε Πρόεδρε, για σύσταση εξεταστικής επιτροπής δεν είναι τόσο η αναζήτηση πολιτικών ευθυνών για δήθεν χρηματιστηριακή απάτη την εποχή των εκλογών του 2000. Δεν είναι τόσο η ποινικοποίηση των πολιτικών υπευθύνων για δήθεν παραβιάσεις και παρανομίες στη χρηματιστηριακή νομοθεσία. Δεν είναι τόσο η δήθεν ανακάλυψη και εν συνεχεία κάλυψη θεσμικών κενών στη λειτουργία του χρηματιστηρίου. Κύριος στόχος, πιστεύω, σήμερα είναι η αποσταθεροποίηση της αγοράς, η αποσταθεροποίηση του χρηματιστηρίου και της οικονομίας γενικότερα, η αποδυνάμωση δηλαδή της κυβέρνησης στο ισχυρό της ατού: Την οικονομία. Ισχυρή οικονομία με ΠΑΣΟΚ είναι προφανές ότι δεν θα φέρει ποτέ στην εξουσία τη Νέα Δημοκρατία.
Είναι επίσης προφανές ότι η Νέα Δημοκρατία κάνει τη σκέψη ότι λόγω της μικρής διαφοράς στο εκλογικό αποτέλεσμα του 2000, εάν το χρηματιστήριο ήταν κακό ή χειρότερο στην περίοδο των εκλογών, τότε ενδεχομένως ή και βασίμως θα μπορούσε να κερδίσει τις εκλογές, εισπράττοντας τη λαϊκή δυσαρέσκεια.
Άρα -καταλήγει κάποιος σε ένα λογικό συμπέρασμα- όσο κυβερνά το ΠΑΣΟΚ, η Νέα Δημοκρατία έχει συμφέρον το χρηματιστήριο να είναι κόκκινο, ενώ το ΠΑΣΟΚ συμφέρει να έχει χρηματιστήριο μπλε, όπως και για τον ελληνικό λαό είναι συμφέρον αυτό. Όμως, το μπλε χρηματιστήριο προκύπτει κυρίως από την οικονομική πολιτική της Κυβέρνησης, την ανάπτυξη του δημόσιου και του ιδιωτικού τομέα και το κοινωνικό status του ελληνικού λαού. 
Έτσι εξηγείται τελευταία, μετά από περιόδους πράγματι μεγάλων διακυμάνσεων και διεθνών επιρροών, μια σταθερή πορεία ανάκαμψης του χρηματιστηρίου, που οφείλεται και στην ενίσχυση του νομοθετικού του οπλοστασίου, αλλά και στην εκλογίκευση των επενδυτών. 
Έτσι δικαιολογείται όμως και η προβολή του νέου πολιτικού δόγματος της Νέας Δημοκρατίας. Θέλει να καθιερώσει την κληρονομικότητα των πολιτικών ευθυνών. Μετά το Γιάννο ο Χριστοδουλάκης. Αφού απέτυχε η προσπάθεια με την πρόταση μομφής εναντίον του πρώην Υπουργού Οικονομίας και Οικονομικών οργανώνεται νέα επίθεση τώρα εναντίον του νυν Υπουργού Οικονομίας και Οικονομικών, του κ. Χριστοδουλάκη.
Πώς εμπλέκεται όμως ο κ. Χριστοδουλάκης με την υπόθεση σήμερα; Ήταν, λέει, ο εμπνευστής και ο ιδρυτής της "ΔΕΚΑ". Πού βρίσκεται το κακό; Στο ότι κατάργησε το προνόμιο του Υπουργού, στο παρελθόν, με το νόμο της Νέας Δημοκρατίας 1961/91, άρθρο 85 να κάνει ο Υπουργός μόνος του αυτό που σήμερα κάνει με συλλογικό, οργανωμένο τρόπο η "ΔΕΚΑ" για να προστατεύει τα συμφέροντα του δημοσίου; Ήταν κακό που το ΠΑΣΟΚ στο πλαίσιο της διαφάνειας και της αποτελεσματικότητας παρόμοιων δραστηριοτήτων έβαλε τη "ΔΕΚΑ" στη θέση του ενός Υπουργού;
Ακούσαμε ότι από το 1997 μέχρι σήμερα η "ΔΕΚΑ" με τις δράσεις και τα αποτελέσματά της κατάφερε να διαχειριστεί επωφελώς το χαρτοφυλάκιό της και να πολλαπλασιάσει τα κέρδη του ελληνικού δημοσίου.
Θα έλεγα ότι η "ΔΕΚΑ" με έναν τέτοιο συνολικό απολογισμό παίρνει άριστα δέκα. Φαίνεται όμως ότι σ' αυτόν τον τόπο πρέπει να διώκονται οι αριστούχοι ή όσοι πετυχαίνουν άριστα αποτελέσματα. 
Οι συνάδελφοι της Νέας Δημοκρατίας θέλουν με την πρότασή τους να κρατούν σε μακροχρόνια επικαιρότητα ένα ανοιχτό θέμα, το θέμα του χρηματιστηρίου, βλάπτοντας έτσι την οικονομία και την κοινωνική μας συνοχή. Γι΄ αυτό θα καταψηφίσουμε την πρόταση.
ΠΡΟΕΔΡΟΣ (Απόστολος Κακλαμάνης): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δεν χωράει καμία αμφιβολία ότι κατά τη διετία 1999-2000 έγιναν εγκλήματα στο χρηματιστήριο εις βάρος του ανυποψίαστου Έλληνα πολίτη. Βέβαια το θέμα που εξετάζουμε είναι παρωνυχίδα. Και άκουσα τον Αρχηγό της Αξιωματικής Αντιπολίτευσης να μιλάει για έγκλημα, το οποίο δεν μπορεί κανείς να αμφισβητήσει. Κάπως έτσι είναι τα πράγματα, αλλά με μία διαφορά. Εδώ παράγουμε πολιτική. Δεν είμαστε δικαστήριο. Είναι μια χρυσή ευκαιρία τώρα η Νέα Δημοκρατία, αν το ήθελε πραγματικά -γιατί δεν το θέλει- ενδεχομένως μέχρι και να ανατρέψει το ΠΑΣΟΚ.
Δύο παρεμβολές έγιναν στην υπόθεση της διερεύνησης της "ΔΕΚΑ". Πρώτον, όταν ξεκίνησε η διαδικασία και ο εισαγγελέας την πηγαίνει στους φυσικούς αυτουργούς στο διοικητικό συμβούλιο, παρεμβαίνει ο πρώην Πρόεδρος της Νέας Δημοκρατίας και καθ΄ α λέει στο έγγραφό του ο κ. Αγγελάκος στις 7 Φεβρουαρίου και στρίβει την υπόθεση προς τους Υπουργούς. Αυτό σημαίνει ότι θα πήγαινε στο εδώλιο το διοικητικό συμβούλιο και θα εξέθεταν ορισμένα πολιτικά πρόσωπα και πέρα από τον κ. Χριστοδουλάκη, ίσως και τον κ. Καρατζά ή κάποιους άλλους γι' αυτά τα άγρια παιχνίδια που έγιναν εκεί.
Ο κ. Έβερτ, λοιπόν, βοήθησε την υπόθεση να ξεφύγει από τα δικαστήρια. Κι ερχόμαστε σήμερα και βλέπουμε τη Νέα Δημοκρατία να βάζει ταφόπλακα σε μια προσπάθεια διερεύνησης της υπόθεσης. Εφόσον είναι έγκλημα, όπως είπε πριν από λίγο ο κ. Καραμανλής, γιατί ζήτησε εξεταστική των πραγμάτων επιτροπή; Επειδή έχουμε ανοιχτή ψηφοφορία; Ποιος θα ψηφίσει εναντίον της Κυβέρνησης; Αν είναι έγκλημα, θα έπρεπε να πάει κατευθείαν σε προανακριτική επιτροπή, όπου η ψηφοφορία είναι μυστική. Και έπειτα από ενάμιση μήνα, που υπάρχει και η ηθική ψυχεμπορία διαφόρων Βουλευτών που δεν υπουργοποιήθηκαν, θα έπαιρνε ένα μάθημα ο Πρωθυπουργός και η Κυβέρνησή του.
Σήμερα, κύριε Πρόεδρε, βλέπουμε σ΄ αυτήν την Αίθουσα το σωσίβιο που προσέφερε η Νέα Δημοκρατία στο ΠΑΣΟΚ, για να ξεφύγει από αυτό το τεράστιο ολίσθημα, που έκανε στο χρηματιστήριο. Το έκανε δύο φορές, μία με την παρέμβαση του κ. Έβερτ, που έσβησε την υπόθεση, ενώ θα είχαμε δίκη σήμερα στη Σχολή Ευελπίδων και αναγκαζόντουσαν οι φυσικοί αυτουργοί να απολογηθούν και σήμερα που ζητάει εξεταστική επιτροπή. Το αποτέλεσμα το γνωρίζουμε πριν καν διεξαχθεί η ψηφοφορία. Έτσι η διερεύνηση θα σταματήσει. Έτσι από εκεί που θα εμπλεκόταν ο κ. Χριστοδουλάκης, που δεν ξέρω πόση εμπλοκή είχε σ΄ αυτό το θέμα, ούτε αυτός θα ελεγχθεί, αλλά ούτε και η υπόθεση της "ΔΕΚΑ". Σταματάει η διαδικασία μετά από μια ώρα και το ΠΑΣΟΚ αποδίδεται πάλλευκο στην κοινωνία. Νέες ελπίδες δημιουργεί το ΠΑΣΟΚ και όχι γιατί τις έχει αυθύπαρκτες μέσα στο λαό, αλλά γιατί κάθε φορά που κινδυνεύει έρχεται η Νέα Δημοκρατία -δεν ξέρω από πού ορμώμενη- και του προσφέρει σωσίβιο, όπως έγινε και με την υπόθεση Σφηνιά και με την υπόθεση της διώξεως του θρησκεύματος.
Επειδή το θέμα είναι τεράστιο και επειδή πιστεύω ότι υπάρχει μια αλλοίωση της φυσικής φοράς διερεύνησης της υπόθεσης, ο Λαϊκός Ορθόδοξος Συναγερμός δεν δέχεται να συμμετέχει σε τέτοια παιχνίδια και θα απόσχει της ψηφοφορίας. 
ΠΡΟΕΔΡΟΣ (Απόστολος Κακλαμάνης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ελέχθησαν πάρα πολλά και νομίζω ότι είναι πολύ δύσκολο πλέον να προσθέσει κανείς κάτι, που να είναι χρήσιμο στον προβληματισμό των συναδέλφων.
Θέλω όμως να πω και εγώ το δικό μου λόγο, που χωρίς να προσθέτει κάτι το πολύ ιδιαίτερο μπορεί να αποβεί δημιουργικός στην τελική χρήση όλων μας. 
Κύριε Πρόεδρε, στις 7/8/2000 είχα καταθέσει μια ερώτηση προς τον τότε Υπουργό Εθνικής Οικονομίας, γιατί είχα διαπιστώσει το εξής περίεργο: Η Εμπορική Τράπεζα, είχε κάνει κατά την προεκλογική περίοδο αγορές μετοχών της τάξεως των 220 δισεκατομμυρίων δραχμών. Όταν αυτή η τράπεζα κατά το προηγούμενο εξάμηνο το τελευταίο του 1999, όλες και όλες οι τοποθετήσεις επί αγορών μετοχών, ήταν 69 δισεκατομμυρίων δραχμές. Δηλαδή, στην προεκλογική περίοδο, η Εμπορική Τράπεζα, αύξησε κατά 400% τις τοποθετήσεις της αγοράζοντας μετοχές στο χρηματιστήριο. 
Κατέθεσα, λοιπόν, μια ερώτηση ζητώντας συγκεκριμένες απαντήσεις, προκειμένου να ασκήσω τον κοινοβουλευτικό έλεγχο. Μεταξύ των ερωτήσεων που είχα θέσει τότε στον Υπουργό Εθνικής Οικονομίας, ήταν οι εξής: Ποια όργανα της διοίκησης της Εμπορικής Τράπεζας και σε ποιες συνεδριάσεις τους και με ποια σύνθεση αποφάσισαν και ενέκριναν αυτές τις τοποθετήσεις στο χρηματιστήριο στην προεκλογική περίοδο, μ' αυτά τα υπέρογκα ποσά. Αν οι βασικοί μέτοχοι της Εμπορικής και ιδιαίτερα τα ασφαλιστικά ταμεία αλλά και οι μικρομέτοχοι έχουν ενημερωθεί γι' αυτές τις τοποθετήσεις στο χρηματιστήριο που έκανε η τράπεζα. Μάλιστα, ζητούσα να κατατεθούν και κάποια συγκεκριμένα έγγραφα επ' αυτών. 
Τα αποσπάσματα από τα πρακτικά των οργάνων της τράπεζας που αποφάσιζαν αυτές τις τοποθετήσεις στο χρηματιστήριο, τις εισηγήσεις των αρμοδίων τομέων και διευθύνσεων της τράπεζας που να υποδείχνουν προς τα όργανα διοίκησης της τράπεζας αυτές τις τοποθετήσεις, τις γραπτές εντολές των οργάνων της τράπεζας προς τη Διεύθυνση Χαρτοφυλακίου της Τράπεζας, για τις τοποθετήσεις αυτών των υπέρογκων ποσών στο χρηματιστήριο. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Εδώ έχω και την απάντηση από τον αρμόδιο Υπουργό Εθνικής Οικονομίας, ο οποίος αντί να καταθέσει τα σχετικά έγγραφα σε μια τράπεζα που εποπτεύεται από το Υπουργείο Εθνικής Οικονομίας, γιατί ο βασικός μέτοχος είναι το δημόσιο, αντί να απαντήσει λέει ότι η Εμπορική Τράπεζα λειτουργεί με τραπεζικά κριτήρια και επομένως μ' αυτά τα κριτήρια έκανε τις τοποθετήσεις. Καμία ουσιαστική απάντηση και καμία κατάθεση εγγράφων ώστε να μάθουμε ποιοι αποφάσισαν και αν τα αρμόδια θεσμικά όργανα έπαιξαν το ρόλο τους σ' αυτές τις τοποθετήσεις. 
Μα, είναι δυνατόν να απαντώνται έτσι οι ερωτήσεις και μετά να έρχονται σ' αυτήν την Αίθουσα κάποιοι από την Κυβέρνηση και να λένε ότι δεν πρέπει να γίνει εξεταστική επιτροπή; Εμείς πώς θα ενημερωθούμε; Πώς θα μπορέσουμε να έχουμε άποψη και γνώμη γι' αυτά τα πράγματα, όταν απαντώνται έτσι από τους αρμόδιους κυβερνητικούς Υπουργούς οι ερωτήσεις και όταν έρχονται προτάσεις, οι οποίες ζητούν εξετάσεις σε βάθος γεγονότων και καταστάσεων απορρίπτονται; 
Δεν είναι μόνο η Εμπορική Τράπεζα. Τα ίδια έκανε και η "ΔΕΚΑ Α.Ε.". 'Αλλωστε το αναγνωρίζουν και οι Υπουργοί, όταν λένε ότι έγιναν και πριν και μετά αλλά υπερέβαλε η "ΔΕΚΑ" σε τοποθετήσεις κατά την προεκλογική περίοδο. Βέβαια η "ΔΕΚΑ" δεν έχει κάνει μόνο αυτά. Έχει κάνει και πολλά άλλα. Για το 2001 αναφέρω ότι έχει κάνει τιτλοποιήσεις εσόδων, προεσόδων από το Γ' Κοινοτικό Πλαίσιο και το Eurocontrol. Έχει κάνει προμέτοχα γενικά ακόμα και για τα τουριστικά ακίνητα πράξεις δηλαδή μέσω των οποίων προαγοράζει το μέλλον, προκειμένου να αποσβέσει δημόσιο χρέος στο σήμερα. Και το ερώτημα είναι: Η "ΔΕΚΑ Α.Ε." από πού και ως πού αντλεί αυτό το δικαίωμα να κάνει όλα αυτά τα χρηματοοικονομικά εργαλεία και αυτές τις παρεμβάσεις στο χρηματιστήριο; Τι είναι η "ΔΕΚΑ Α.Ε.", υπερκράτος σ' αυτήν τη χώρα; Και όταν λέμε να γίνει έλεγχος επ' αυτών, γιατί κάποιοι θέλουν και επιμένουν να μη γίνει σε βάθος έλεγχος από τη Βουλή;
Τελειώνω, κύριε Πρόεδρε, λέγοντας ότι έχει παρεξηγηθεί ο ρόλος και οι προτάσεις των εξεταστικών επιτροπών. Όταν ζητείται εξεταστική επιτροπή δεν ζητείται κατ΄ ανάγκη για να αποδοθούν ποινικές ευθύνες. Το κύριο με την εξεταστική επιτροπή, παρ΄όλο που έχει παρεκτραπεί ο ρόλος της, ποιο είναι; 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη, τελειώστε. 
ΠΑΝΑΓΙΩΤΗΣ ΛΑΦΑΖΑΝΗΣ: Το κύριο είναι να εξετάσει σε βάθος ορισμένα θέματα, να ρίξει άπλετο φως, να αποδώσει τυχόν πολιτικές ευθύνες και από την εξεταστική επιτροπή να μπορέσουν να βγουν συμπεράσματα. 
ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν είναι δυνατόν! Δεν με αφήσατε να ολοκληρώσω. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, θα κάνω τέσσερις σύντομες παρατηρήσεις και μία γενικότερη τοποθέτηση βεβαίως και αυτή σύντομη. 
Πρώτη σύντομη παρατήρηση. Πρέπει να υπενθυμίσω στους Βουλευτές της Πλειοψηφίας ότι η Νέα Δημοκρατία υπερψήφισε όλες τις προτάσεις τις σχετικές το '90-'93, διότι ο τότε Πρωθυπουργός πίστευε ότι ο καθαρός ουρανός δεν φοβάται τους κεραυνούς. Να βγάλετε τα συμπεράσματά σας μόνο απ' αυτές τις δύο γραμμές.
Δεύτερον, εδώ μέσα σ' αυτήν την Αίθουσα μετά τις ομιλίες ορισμένων αισθάνθηκα ότι ο κ. Ασπρογέρακας είναι κάτι σαν "μέλος της Κεντρικής Επιτροπής της Νέας Δημοκρατίας". Αυτήν την εντύπωση αποκόμισα. Όμως και αυτή η λογιστική πολιτική και αυτή η συλλογιστική, αν το θέλετε, του ΠΑΣΟΚ είναι η ίδια που χώρισε, αν θυμάσθε, τους χριστιανούς με το θέμα των ταυτοτήτων σε δεξιούς και αριστερούς, σε συντηρητικούς και μη συντηρητικούς ή προοδευτικούς σε παλαιών και νέων αντιλήψεων, σε δικούς τους και δικούς μας. Με άλλα λόγια το "σκληρό ροκ" επιμένει και σε τούτη την περίπτωση ότι ο κ. Ασπρογέρακας είναι ξένος προς αυτούς.
Τρίτη παρατήρηση. Εάν δείτε τον κρατικό προϋπολογισμό στη σελίδα 82 και σελίδα 83 θα δείτε σχετικά με τη "ΔΕΚΑ" τα εξής: Ότι το 1999 4,5 δισεκατομμύρια ευρώ -η εισηγητική έκθεση το λέει αυτό- υπήρξαν τα έσοδα της "ΔΕΚΑ", το 2001, 1,8 δισεκατομμύρια ευρώ. Βλέπετε μια τεράστια διαφορά. Και ακούστε το σημαντικό, τα έξοδα. Σελίδα 83 της εισηγητικής έκθεσης ξανά: Το ΄99 αγορές χρέους 3,5 δισεκατομμύρια ευρώ, το 2000, 1,1 δισεκατομμύρια ευρώ. Δηλαδή με άλλα λόγια η "ΔΕΚΑ" της οποίας η ίδρυση είχε σαν σκοπό να αγοράζει δημόσιο χρέος -ακούστε τα νούμερα τι λένε- αλλά και η συνέχεια που λέει ότι ο ελληνικός λαός τα κορόιδα δηλαδή -και συγγνώμη για την έκφραση αυτή- αφού μπορούν να χάνουν την ψήφο τους σε ένα κόμμα το οποίο μπορεί να εκμεταλλεύεται εν τέλει τη δική τους ψήφο και οι ίδιοι να πληρώνουν και πριν και μετά το λογαριασμό, καλά κάνετε. 
Τέταρτη παρατήρηση. Ο κόσμος έξω, κύριοι, ξέρετε τι πιστεύει; Ότι η Νέα Δημοκρατία έφερε το θέμα αυτό. Δεν τον συνδέει με την πραγματικότητα. Η πραγματικότητα είναι πως η σημερινή Ολομέλεια και η συζήτηση έχει -προσέξτε- αναφορά και συγκεκριμένη διασύνδεση με το πόρισμα του κ. Ασπρογέρακα. Δηλαδή η Νέα Δημοκρατία δεν έκανε τίποτε άλλο παρά αυτό που αρνείται να κάνει το ΠΑΣΟΚ, να κάνει το αυτονόητο. 
Αλλά εσείς, κύριοι του ΠΑΣΟΚ, ξεχνάτε ότι το ίδιο το πόρισμα λέει και αναφέρει συγκεκριμένα ότι υπάρχει ποινικό αδίκημα παράβασης καθήκοντος και επίσης απιστίας. Αυτά είναι τα συμπεράσματα του κ. Ασπρογέρακα και εσείς δεν θέλετε αυτά να τα βάλετε στην πολιτική συζήτηση με την ψήφο σας στο τέλος της διαδικασίας.
Κυρίες και κύριοι συνάδελφοι, όπως είπα παραπάνω, αν η Νέα Δημοκρατία ζήτησε τη σύσταση εξεταστικής των πραγμάτων επιτροπής, τη ζήτησε απλούστατα γιατί υπήρχε σχετικό πόρισμα του αρμόδιου εισαγγελέα. Όμως, κύριοι συνάδελφοι, από δω και πέρα θα δείτε και σεις το πόσα ακόμη σχετικά πορίσματα θα έλθουν να συζητηθούν μέσα σ' αυτήν εδώ την Αίθουσα, που δυστυχώς για το κοινοβουλευτικό μας πολίτευμα θα επιρρίπτουν και πάλι ευθύνες σε Υπουργούς, γραμματείς και διοικητές τραπεζών, που όλοι τους είναι φίλοι, σύντροφοι και επιλεγμένα πρόσωπα από τον κ. Σημίτη.
Ειδικότερα θα αναφερθώ μόνο σε μια τέτοια ανάλογη περίπτωση του παρελθόντος. Πέρυσι από το Βήμα της Βουλής είχα καταγγείλει τον τότε Υπουργό Εθνικής Οικονομίας, τον κ. Παπαντωνίου, πως υπέθαλπε και ίσως συνηγορούσε για την τέλεση του εγκλήματος της ληστρικής απάτης που συντελούνταν επί δύο συναπτά έτη στο Χρηματιστήριο Αθηνών κυρίως σε βάρος των Ελλήνων μικροεπενδυτών. Είχα φέρει τότε, αν θυμάσθε, όλα τα στοιχεία και είχα καταθέσει και σχετικό φάκελο για την υπόθεση της εταιρείας "STABILTON", τότε "ΜΑΚΛΩ", του ομίλου Ανδρουλιδάκη, που διαπραγματευόταν και συνεχίζει να διαπραγματεύεται ακόμη στο ταμπλό του Χρηματιστηρίου Αξιών Αθηνών. Τότε επίσης, είχα αποκαλύψει ποιος είναι ο ρόλος του κ. Παπαντωνίου και των υπαλλήλων του Μαξίμου, δηλαδή Κουνιάκη, Θωμαδάκη και συντροφία. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Τελειώστε, παρακαλώ, κύριε Καλλιώρα.
ΗΛΙΑΣ ΚΑΛΛΙΩΡΑΣ: Αποτέλεσμα είναι ότι όλοι οι επιχειρηματίες, οι κοινοί θνητοί, να περάσουν τις πόρτες του Κορυδαλλού και οι ηθικοί αυτουργοί να είναι εκτός. 
ΠΡΟΕΔΡΕΥΩΝ (Παναγιώτης Σγουρίδης): Κύριε Καλλιώρα, σας παρακαλώ!
ΗΛΙΑΣ ΚΑΛΛΙΩΡΑΣ: Τελειώνω σε δεκαπέντε δευτερόλεπτα. 
Αν ο κ. Χριστοδουλάκης δεν στείλει -αυτό είναι το τελευταίο- στη δικαιοσύνη κάποιες έστω από τις αμαρτωλές υποθέσεις που γνωρίζει, που κληρονόμησε στο Υπουργείο Εθνικής Οικονομίας, τότε να είναι σίγουρος ότι τις επόμενες μέρες θα έλθουν στο φως της δημοσιότητας και άλλοι σχετικοί φάκελοι με παρόμοιες υποθέσεις που αφορούν τη "ΔΕΚΑ", τη "STABILTON" και την Αγροτική Χρηματιστηριακή. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καλλιώρα. 
Ο κ. Θωμάς έχει το λόγο.
ΓΕΩΡΓΙΟΣ ΘΩΜΑΣ: Κύριε Πρόεδρε, όσο περνάει η ώρα, νομίζω ότι ξεκαθαρίζει το τοπίο και ιδιαίτερα όσο περνάει η ώρα η παράταξη της Νέας Δημοκρατίας βλέπει ότι η σημερινή διαδικασία γίνεται μπούμερανγκ γι' αυτή. Γι' αυτό βλέπουμε τώρα τοποθετήσεις του στυλ ότι και εμείς προεκλογικά βγήκαμε και μιλήσαμε για το χρηματιστήριο. Όταν χρειάστηκε, σε δύσκολες περιπτώσεις, είπε συνάδελφος της Νέας Δημοκρατίας, βγήκαμε και μιλήσαμε για το χρηματιστήριο για να το στηρίξουμε. 
Βλέπουμε τώρα τοποθετήσεις που λένε ότι σήμερα δεν προκαλέσαμε εμείς τη συζήτηση, την προκαλεί η δικαιοσύνη λες και ο ελληνικός λαός δεν καταλαβαίνει. Αυτό που όμως ξεκαθαρίζει και ίσως ξεδιπλώνει και το πολιτικό πρόγραμμα της Νέας Δημοκρατίας μέχρι τις ερχόμενες εκλογές, τις δημοτικές, τις νομαρχιακές και γιατί όχι μέχρι τις εθνικές, είναι το γκρίζο τοπίο. Ο κάθε Έλληνας γνωρίζει ότι η Νέα Δημοκρατία μέχρι τις εθνικές εκλογές επιθυμεί το χρηματιστήριο να πηγαίνει προς τα κάτω. Τις ελπίδες του όμως ο ελληνικός λαός δεν τις εναποθέτει εκεί για την ανάκαμψη. Την ανάκαμψη της εθνικής οικονομίας τη βλέπει. Ακριβώς και η σημερινή συζήτηση έχει σχέση με το χρόνο. Τη στιγμή που η οικονομία αρχίζει να ανακάμπτει, η Νέα Δημοκρατία θεώρησε σκόπιμο να προκαλέσει τη σημερινή συζήτηση.
Είναι γνωστό ότι η παράταξη της δεξιάς έχει θα έλεγα μια οιδιπόδεια σχέση με την οικονομία και με τις οικονομίες του Έλληνα πολίτη. Ιστορικά θα θυμίσω ακόμη και επί Γεωργίου Παπανδρέου το σλόγκαν "η δραχμή αυτή είναι δική σου, μην αφήσεις να στην πάρει ο Γεώργιος Παπανδρέου". Το ΄81 με τα παπαγαλάκια που παρότρυναν για καταθέσεις στο εξωτερικό, σήμερα με το χρηματιστήριο και δεν ξέρω τι ακολουθεί. Αυτή όμως τη σχέση την καταστροφική ο ελληνικός λαός την έχει καταδικάσει επανειλημμένως.
Σήμερα βιώσαμε δε και πρωτόγνωρες νομικές και οικονομικές απόψεις. Ένα πόρισμα που προσπαθεί να εισαγάγει ακόμη και αδικήματα που δεν αναφέρονται στον Ποινικό Κώδικα -αναφέρομαι ιδιαίτερα στην περίπτωση της χρηματιστηριακής απάτης- αλλά φαίνεται ότι και κάποιοι στην Ελλάδα αναγνωρίζουν ρυθμιστικό ρόλο ιδιαίτερα στη χρηματιστηριακή αγορά, στους εισαγγελικούς λειτουργούς. Είδαμε αναφορές και κρίσεις για μετοχές δημοσίων οργανισμών του ΟΤΕ ή κάποιες άλλες αν έχουν εμπορευσιμότητα ή όχι από δικαστικούς λειτουργούς, την ίδια ώρα που διεθνείς οίκοι, διεθνή χρηματιστήρια αναγνώριζαν τις μετοχές αυτές ως ισχυρά χαρτιά. Η όλη προσπάθεια επομένως είναι ένα συνονθύλευμα που απέβλεπε μόνο και μόνο στο τώρα που βλέπει ο Έλληνας πολίτης την ανάκαμψη, να δημιουργηθεί αυτό το άσχημο κλίμα.
Πραγματικά θα περίμενε κανείς μετά από τη σημερινή απόρριψη της πρότασης αυτής να καταθέσει μηνυτήρια αναφορά κάποιο στέλεχος της Νέας Δημοκρατίας για παράβαση καθήκοντος στη "ΔΕΚΑ", γιατί δεν συνεχίζει και σήμερα την παρεμβατική πολιτική. Μπορεί να το δούμε κι αυτό. Γιατί σίγουρα, αφού ενοχοποίησαν τις δραστηριότητες της "ΔΕΚΑ", έρχονται και λένε, γιατί σήμερα δεν συνεχίζει; Με τον εισαγγελέα πάνω από την κεφαλή της! 
Επιπλέον -και μίλησαν και αξιότιμοι, κύριοι συνάδελφοι της Νέας Δημοκρατίας, που έχουν σχέση με τα οικονομικά- ποια χρήση εταιρείας, γιατί είναι εταιρεία η "ΔΕΚΑ", κρίνεται σε συγκεκριμένο χρονικό σημείο; Παίρνουμε είκοσι μέρες από μία χρήση ετήσια και προσπαθούμε να βγάλουμε το συμπέρασμα αν είχε κέρδη ή όχι, όταν εταιρείες τέτοιου είδους κρίνονται όχι σε ετήσια χρήση, αλλά ίσως σε τριετή ή πενταετή διάρκεια. Εμείς από ένα χρονικό διάστημα είκοσι ημερών προσπαθούμε να βγάλουμε συμπεράσματα, αν είχε κέρδη ή όχι! 
Είναι φανερό, κύριοι συνάδελφοι, ότι η αγορά θα στηρίξει το χρηματιστήριο και θα ανακάμψει. Είναι φανερό ότι η Κυβέρνηση θα στηρίξει και θα προστατεύσει τις οικονομίες του ελληνικού λαού και ο μόνος δείκτης που κινδυνεύει είναι ο εκλογικός δείκτης της Νέας Δημοκρατίας στις επόμενες εκλογές!
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσίπρας έχει το λόγο.
ΒΑΣΙΛΗΣ ΤΣΙΠΡΑΣ: Το ζήτημα που απασχολεί σήμερα το Κοινοβούλιο, κύριε Πρόεδρε, κυρίες και κύριοι συνάδελφοι, δεν είναι κάτι καινοφανές, δεν είναι κάτι περίεργο. Είναι ένας θεσμός ο οποίος προβλέπεται από τον Κανονισμό της Βουλής και στηρίζεται στο Σύνταγμα. Συγκεκριμένα το άρθρο 144 του Κανονισμού της Βουλής λέει ότι η Ολομέλεια της Βουλής έχει τη δυνατότητα να συνιστά εξεταστικές επιτροπές για τη διερεύνηση ζητημάτων δημοσίου ενδιαφέροντος. Αυτό λέει ο Κανονισμός της Βουλής, ο οποίος ψηφίστηκε από τούτο το Κοινοβούλιο. Και το άρθρο 68 επίσης ομιλεί περί συστάσεως εξεταστικών επιτροπών με την προϋπόθεση ότι αυτό θα το ζητήσει το 1/5 των Βουλευτών. 
Διερωτώμαι μετά από αυτό, αν τούτο το θέμα, το οποίο σήμερα απασχολεί το Κοινοβούλιο, είναι ή δεν είναι δημοσίου ενδιαφέροντος και, δεύτερον, αν επιτρέπεται αυτή η επέκταση, αυτές οι υπερβολές οι οποίες ακούστηκαν σήμερα περί καταστροφολογίας, περί ποινικοποιήσεως της πολιτικής ζωής και άλλα πολλά. Αυτό είναι το αντικείμενο; Είναι η Νέα Δημοκρατία αυτή η οποία δημιούργησε την προϋπόθεση προκλήσεως της σημερινής συζητήσεως ή ενός κορυφαίου στελέχους του Κοινοβουλίου μηνυτήρια αναφορά που δεν εστρέφετο κατά πολιτικών; 
Στην πορεία και κατά τη διερεύνηση της υποθέσεως, κατά τη διενέργεια της προκαταρκτικής εξετάσεως υπήρξε ο αρμόδιος εισαγγελέας. Όχι ο Ασπρογέρακας, όχι κάποιος εισαγγελέας, η εισαγγελική αρχή, αυτό είναι που επιτάσσει ο Κώδικας Ποινικής Δικονομίας. Ενιαία είναι η εισαγγελική αρχή και δεν εκπροσωπείται από πρόσωπα, δεν υλοποιείται σε συγκεκριμένα πρόσωπα και η καταφρονητική αυτή εκδήλωση, κάποιος Ασπρογέρακας ή κάποιος εισαγγελέας, επιτρέψτε μου να εκφράσω την άποψη ότι υποβαθμίζει ακόμη και τη διάκριση των εξουσιών, η οποία έχει ρητή συνταγματική καθιέρωση. Το Κοινοβούλιο αποτελεί την κορυφαία εκ των τριών εξουσιών, όμως δεν νομιμοποιείται σε καμία περίπτωση να καταργήσει οποιαδήποτε άλλη εξουσία μεταξύ των οποίων και η εισαγγελική. 
Ακούστηκε και κάτι άλλο για το συγκεκριμένο εισαγγελέα, ότι συνέταξε πόρισμα ενώ όταν διενεργείται προκαταρκτική εξέταση ουδέποτε συντάσσεται πόρισμα. Επιτρέψτε μου να σας θυμίσω το εξής. Κατά τον Κώδικα της Ποινικής Δικονομίας, μετά το πέρας της προκαταρκτικής εξέτασης ο εισαγγελέας είναι υποχρεωμένος ή να ασκήσει ποινική δίωξη ή να εκδώσει διάταξη που θέτει την υπόθεση στο αρχείο ως προφανώς αβάσιμη νομικά ή ουσιαστικά. 
Αυτή η διάταξη του εισαγγελέα υπόκειται και στην έρευνα του εισαγγελέα εφετών. Ο συγκεκριμένος εισαγγελέας έφθασε σε ένα αδιέξοδο περαιτέρω διερευνήσεως της υποθέσεως. Τι έπρεπε να πει; 
Δεν έπρεπε να εξηγήσει τους λόγους για τους οποίους δεν μπορεί να προχωρήσει περαιτέρω στην υπόθεση; Αυτό και έπραξε. "Συνάντησα το σιδηρούν παραπέτασμα, συνάντησα ατσάλινο τοίχο, δεν μπορώ να προχωρήσω περαιτέρω, γιατί έχω αναφορά σε συγκεκριμένα πρόσωπα, σε Υπουργούς". Και το εμπόδιο, κυρίες και κύριοι Βουλευτές, είναι εμπόδιο συνταγματικό, είναι εμπόδιο το οποίο προβλέπεται από το άρθρο 86 του Συντάγματος, το οποίο εσείς ψηφίσατε. Εγώ δεν έχω ψηφίσει, υπήρξα αρνητικός, γιατί πάντα υποστηρίζω ότι δεν επιτρέπεται αυτή η διάκριση των Υπουργών από τους άλλους πολίτες. Πλην ορισμένων περιπτώσεων και υπό ορισμένες προϋποθέσεις, θα πρέπει και εκείνοι να λογοδοτούν. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Η συγκεκριμένη αυτή αδυναμία του εισαγγελέως προσέκρουσε, επαναλαμβάνω, σε αυτό το στοιχείο. Ανευρέθησαν Υπουργοί και δεν μπορούσε να προχωρήσει περαιτέρω. 
Έρχομαι στο τελευταίο, γιατί ο χρόνος τελείωσε. Άκουσα τον κ. Ακριβάκη να λέει ότι υπάρχουν οι πωλητές και ότι ο εισαγγελέας δεν ασχολήθηκε με αυτούς. Αυτό -επιτρέψτε μου, κυρίες και κύριοι Βουλευτές, να πω στο Κοινοβούλιο- αποτελεί οξεία αντίφαση με εκείνα τα οποία αρχικά υποστήριξε, διότι η διερεύνηση των πολιτών προϋποθέτει δικονομική δυνατότητα και η δικονομική αυτή δυνατότητα παρέχεται μόνο με την απόφαση του Κοινοβουλίου, με τη δημιουργία της εξεταστικής επιτροπής, η οποία σε τελική ανάλυση ωφελεί τους ίδιους τους στιγματισμένους Υπουργούς, οι οποίοι καμία ανάμειξη μπορεί να μην έχουν, αλλά μία κάλυψη μονομερής από την κυβερνητική Πλειοψηφία και μόνο ίσως αφήσει το ηθικό στίγμα σε όλη τους την πολιτική σταδιοδρομία. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Δασκαλάκης έχει το λόγο.
ΓΕΩΡΓΙΟΣ ΔΑΣΚΑΛΑΚΗΣ: Κύριε Πρόεδρε, κύριοι συνάδελφοι, από την αρχή τοποθετούμαι αρνητικά στην πρόταση αυτή της Νέας Δημοκρατίας και είμαι αποφασισμένος να την καταψηφίσω. Πήρα το λόγο ακριβώς γιατί θεωρώ ευθύνη μου και υποχρέωσή μου να δικαιολογήσω μέσα στα λίγα λεπτά τι ήταν εκείνο που με οδήγησε σε αυτήν την άποψη. 
Κατ' αρχήν πιστεύω, ανεξάρτητα από το αν υπήρξαν και πιθανόν να υπήρξαν αδυναμίες εκείνη την εποχή, ότι σήμερα η υπεύθυνη στάση απαιτεί ψυχραιμία πρώτα-πρώτα, να αποφύγουμε να επανέλθουμε στο νοσηρό κλίμα άλλων εποχών και επίσης να αποφύγουμε να επανεμπλέξουμε το χρηματιστήριο στους κομματικούς ανταγωνισμούς. Φοβάμαι ότι μία τέτοια εξέλιξη θα είναι καταστροφική. 
Για μερικούς από μας, ανεξάρτητα σε ποια όχθη βρεθήκαμε, η εμπειρία του 1989 πρέπει να μας οδηγεί, αγαπητοί συνάδελφοι. Υπήρξαν στελέχη της Νέας Δημοκρατίας που απεδέχθησαν δημόσια και ζήτησαν συγγνώμη για το λάθος που διέπραξαν εκείνη την εποχή. Και είμαι βέβαιος ότι και σήμερα υπάρχουν στελέχη που με πολύ σκεπτικισμό αντιμετωπίζουν το ενδεχόμενο να επανέλθουμε σε τέτοιες πρακτικές και σε τέτοιες εποχές. Γιατί τι άλλο περί ανωμαλίας επρόκειτο τότε; Ποιος αμφισβητεί ότι υπήρξε οπισθοδρόμηση και ότι δημιουργήθηκε ένα τέλμα στη διακυβέρνηση της χώρας και μία αναποτελεσματικότητα που πληρώθηκε από το 1990-1994 πολύ ακριβά από το λαό μας; 
Η αποκάλυψη και οι καταγγελίες για τις όποιες, κατά την άποψη όποιων, άστοχες πολιτικές, νομίζω ότι πρέπει να αντιμετωπίζονται πολιτικά κατά κύριο λόγο, σε μία διαλεκτική σχέση με το λαό, ενημερώνοντάς τον αντικειμενικά γιατί είναι εκείνος ο τελικός κριτής που θα μας κρίνει όλους, αρκεί να τον εφοδιάσουμε με τα απαραίτητα στοιχεία και που θα αποφασίσει τελικά για τις πολιτικές ευθύνες και προσώπων και κομμάτων. 
Γιατί για το όποιο, κυρίες και κύριοι συνάδελφοι, έλλειμμα διαφάνειας υπάρχει σήμερα στην πολιτική και οικονομική ζωή του τόπου -και υπάρχει μην κρυβόμαστε- θα ήταν σοβαρό πολιτικό λάθος να αναζητήσουμε τις ευθύνες μόνο στην πλευρά της εκάστοτε κυβέρνησης και περισσότερο της σημερινής Κυβέρνησης. Βαρύνει μερίδιο της ευθύνης, νομίζω, όλους μας, γιατί ποτέ δεν καθίσαμε να δούμε ποιες είναι εκείνες οι πρωτοβουλίες που πρέπει να συμφωνήσουμε για να θωρακίσουμε τους θεσμούς, για να μπορούν οι θεσμοί να λειτουργούν αντικειμενικά και να παράγουν αποτέλεσμα θετικό για το λαό και τον τόπο.
Πότε συνεργαστήκαμε, πότε πετύχαμε τη συλλογικότητα; Ποιοι την υπονομεύσαμε; Ποιοι την αρνηθήκαμε; Σε ποια χρονικά σημεία της ελληνικής ιστορίας γυρίσαμε την πλάτη σε τέτοιες διαδικασίες, αγαπητοί συνάδελφοι; Όλοι μας. 
Σήμερα δε χιλιάδες μικροεπενδυτές είναι κοινός τόπος πια, υπέστησαν ζημία και παρακολουθούν με αγωνία αλλά και με ελπίδα την προσπάθεια της αγοράς του χρηματιστηρίου να σταθεροποιηθεί γύρω στις 2.700 μονάδες. Δεν κινδυνολογώ, δεν κατηγορώ κανέναν, αντικειμενικά όμως δημιουργούμε πρόβλημα. Και δεν είμαι απ' αυτούς που εισηγούνται να κουκουλωθούν τα πράγματα. Να τα συζητήσουμε. 
Κοιτάξτε, κυριαρχούν οι νομικοί εδώ μέσα. Τα ζητήματα δεν λύνονται ούτε με δικαστήρια, κυρία συνάδελφε, που γελάσατε, ούτε με νομικισμούς ούτε με νομικά επιχειρήματα. Τα ζητήματα λύνονται πολιτικά και με ενημέρωση και δημόσιο διάλογο. Όποιος έχει τα καλύτερα επιχειρήματα, κερδίζει την κοινή γνώμη και προχωρεί μπροστά ή σαν άτομο ή σαν χώρος. 
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: ...
ΓΕΩΡΓΙΟΣ ΔΑΣΚΑΛΑΚΗΣ: Συγγνώμη, αν έκανα λάθος. Εντάξει, μη με διακόπτετε. Δεν χάλασε ο κόσμος. Δεν σας προσέβαλα.
Αναζητούμε σήμερα ποινικές ευθύνες. Νομίζω ότι όλοι πρέπει να αντιλαμβανόμαστε ότι αναζητούνε για να κεφαλαιοποιήθούν μικροκομματικά οι όποιες συζητήσεις και τα όποια σφάλματα έχουν διαπραχθεί. 
Κλείνω, κύριε Πρόεδρε, αλλά θα ήθελα με την ευκαιρία αυτή να πω ότι προσωπικά νοιώθω πάρα πολύ προσβεβλημένος, γιατί όποιος έχει τη δύναμη να σηκώνει ένα ντέφι, μου ζητάει σαν να είμαι αρκούδα να χορεύω το χορό του. Και αυτό ισχύει για όλους, απ' όλες τις πλευρές. Εγώ αρνούμαι να παριστάνω την αρκούδα και αρνούμαι να ακολουθώ το χορό, που ο καθένας μου υπαγορεύει να χορέψω. Και αυτό πρέπει να γίνει καθαρό, καθ' όσον με αφορά και απευθύνομαι προς όλες τις κατευθύνσεις. 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, με εκπλήσσει πράγματι η ευκολία με την οποία ορισμένοι συνάδελφοι του ΠΑΣΟΚ αναφέρονται στο 1989...
ΓΕΩΡΓΙΟΣ ΔΑΣΚΑΛΑΚΗΣ: ...
ΝΙΚΟΛΑΟΣ ΚΑΤΣΑΡΟΣ: Θα τα ακούσετε τώρα. Ίσως δεν έπρεπε να το βάζουν καθόλου στο στόμα τους, γιατί η Εξεταστική των Πραγμάτων Επιτροπή Παγουρόπουλου που συγκροτήθηκε το Νοέμβριο του 1988 και λειτούργησε μέχρι τις αρχές Μαΐου του 1989, αποφασίσθηκε από το ίδιο το ΠΑΣΟΚ που ήταν τότε πλειοψηφία. Στην επιτροπή Παγουρόπουλου ενεφανίσθη...
(Θόρυβος στην Αίθουσα)
Κύριε Πρόεδρε, δεν ηρξάμην εγώ χειρών αδίκων. Κάποιοι άλλοι αναφέρθηκαν και απλώς απαντώ. Στην επιτροπή Παγουρόπουλου παρουσιάστηκε ο Μαντζουράνης και έφερε τα χαρτιά εκείνα με τα οποία άνοιξαν κάποιοι λογαριασμοί και απεκαλύφθη ότι 2.000.000 δολάρια είχαν κατατεθεί σε μια ελβετική τράπεζα επ' ονόματι του τότε αντιπροέδρου της κυβερνήσεως και μετεφέρθησαν από εκείνη σε κάποια άλλη για να μην αποκαλυφθούν. Ο λογαριασμός άνοιξε με υπογραφή Κουτσόγιωργα. 
Η επιτροπή Παγουρόπουλου συγκέντρωσε το υλικό εκείνο που έπεισε διακόσιους εβδομήντα έξι Βουλευτές της τότε Βουλής να ψηφίσουν την παραπομπή, μηδέ και του σημερινού Πρωθυπουργού εξαιρουμένου, και τα τέσσερα μέλη της προανακριτικής επιτροπής να υπογράψουν το πόρισμα της παραπομπής στο Ειδικό Δικαστήριο. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): ...
ΝΙΚΟΛΑΟΣ ΚΑΤΣΑΡΟΣ: Δεν σας φθάνει ο αντιπρόεδρός σας και ένας από τους πρώτους τη τάξει Υπουργούς τους οποίους στείλατε στο Ειδικό Δικαστήριο με διακόσιους εβδομήντα έξι Βουλευτές... 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): ...
ΠΡΟΕΔΡΕΥΩΝ (Κωνσταντίνος Βρεττός): Κύριε Σηφουνάκη, σας παρακαλώ πολύ. 
Κύριε Κατσαρέ, μην απαντάτε γιατί έχετε χάσει ήδη χρόνο. 
ΝΙΚΟΛΑΟΣ ΚΑΤΣΑΡΟΣ: Γι' αυτό ας είναι λίγο προσεκτικότεροι οι Βουλευτές του ΠΑΣΟΚ και να μη σκαλίζουν πράγματα που "καίνε". 
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Αφήστε τον ομιλητή να συνεχίσει, παρακαλώ. 
ΝΙΚΟΛΑΟΣ ΚΑΤΣΑΡΟΣ: Προκάλεσε ο κ. Καψής τους Βουλευτές της Νέας Δημοκρατίας, αντιστρέφοντας σχετικό λόγο Βουλευτή της Νέας Δημοκρατίας να ψηφίσουν οι Βουλευτές του ΠΑΣΟΚ κατά συνείδηση, να αποφασίσουμε εμείς κατά συνείδηση.
Κύριε Πρόεδρε, εγώ θα αποφασίσω κατά συνείδηση και θα το κάνω για τον εξής λόγο. Διότι μέχρις αυτής της ώρας δεν πήρα απαντήσεις από όλους όσους μίλησαν από την πλευρά του ΠΑΣΟΚ σε μερικά ερωτήματα, που για μένα είναι πάρα πολύ καυτά και τα οποία ερωτήματα, τις οποίες απαντήσεις, θέλω να μεταφέρω ως αντιπρόσωπος του λαού και παραπέρα σε εκείνους οι οποίοι έχασαν τα χρήματά τους. Δεν μας απήντησαν πόσα είναι τα χρήματα που τελικώς χάθηκαν. Είναι 30 τρισεκατομμύρια;
Το σκάνδαλο Κοσκωτά ήταν η ιστορία 32 δισεκατομμυρίων από τα οποία ξέραμε πού πήγαν τα 25. Για τα 7 δεν μάθαμε ποτέ. Και βεβαίως δεν πιστεύουμε αυτά που έλεγε ο Κοσκωτάς ότι πήγαν όλα στο ΠΑΣΟΚ.
Εδώ χάθηκαν 30 τρισεκατομμύρια και ζημιώθηκε 1,5 εκατομμύριο λαός. Και δεν δόθηκε καμία απάντηση. Περίμενα πραγματικά μία απάντηση πώς οι μετοχές του ΟΤΕ επί παραδείγματι στις 7/4 από 9.850 δραχμές, έπεσαν στις 18/4 7.870, μείωση 20%. Της ΕΤΕ από 22.780 στις 7/4, 18/4 14.379, 18,47% και οι άλλες αντίστοιχες μειώσεις. Δεν πήραμε καμία απάντηση επ' αυτών.
Κύριε Πρόεδρε, περίμενα μία απάντηση για να μάθω κάτι το οποίο δεν μπορούσε να μάθει ο εισαγγελεύς όταν πληροφορήθηκε ότι την απόφαση για την αγορά 250 δισεκατομμυρίων δραχμών μετοχών των τεσσάρων εταιρειών από τη "ΔΕΚΑ" την προσυπέγραφε και ο τότε Υφυπουργός Εθνικής Οικονομίας, όπως επίσης προσυπέγραφε και τα δάνεια των 300 δισεκατομμυρίων τα οποία ελήφθησαν μετά. 
Επίσης να πάρω κάποια απάντηση για το ύψος της ζημίας στην οποία αναφέρεται ο κύριος εισαγγελεύς, γιατί λέγει ότι επειδή αγγίζει πολιτικά πρόσωπα, δεν μπορεί πλέον να ερευνήσει περαιτέρω την υπόθεση. 
Και το τελευταίο που θα ήθελα να πω, κύριε Πρόεδρε, μία απάντηση μάλλον προς τον κ. Γκούσκο, ο οποίος είπε ότι όλη αυτή η ιστορία γίνεται...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελείωσα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Αυτό λέω, ολοκληρώστε. 
ΝΙΚΟΛΑΟΣ ΚΑΤΣΑΡΟΣ:...γιατί χάσαμε τις εκλογές της 9/4 και ότι οι ελληνοποιήσεις ήταν άλλοθι, θα παρακαλέσω τον κ. Γκούσκο να ρωτήσει το Υπουργείο Εσωτερικών...
ΠΡΟΕΔΡΕΥΩΝ (Κωνσταντίνος Βρεττός): Είπε την άποψή του ο κ. Γκούσκος, σας παρακαλώ.
ΝΙΚΟΛΑΟΣ ΚΑΤΣΑΡΟΣ:... μέχρι τώρα πόσες από εκείνες τις ελληνοποιήσεις έχουν ανακληθεί. Είναι κάποιες χιλιάδες. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, ο τελευταίος ομιλητής περισσότερο σπατάλησε το χρόνο του στο να αναφερθεί στα γεγονότα του '89 παρά στα γεγονότα για τη "ΔΕΚΑ", ίσως γιατί αισθάνεται τύψεις συνείδησης ως κατήγορος τότε. Ίσως οι Ερινύες ακόμη να τον κυνηγούν και σήμερα με την αναφορά του θέλει να κάνει μία πρώτη προσπάθεια εξιλέωσης. Η ιστορία όμως έχει αποφανθεί και για κατήγορους - μηνυτές και για κατηγορούμενους. Ξεχνάνε όμως κάποιοι ότι το 2001 δεν είναι '89 και θα ήθελα να πω ότι σήμερα ζούμε ένα νέο επεισόδιο από το σήριαλ της Νέας Δημοκρατίας, από το σήριαλ της Αξιωματικής Αντιπολίτευσης, που είναι χωρίς αρχές, χωρίς στόχους και χωρίς τέλος, χωρίς προοπτική. Είναι μία προσπάθεια αντιπολίτευσης για την αντιπολίτευση.
Και φυσικά όλοι ανησυχούμε και όλοι ενδιαφερόμαστε για την πορεία του χρηματιστηρίου. Διαφέρουμε όμως στις προθέσεις και τους στόχους. Σήμερα, κατά τη γνώμη μου, απαιτείται όσο ποτέ άλλοτε ψυχραιμία και νηφαλιότητα και όχι πολεμικές κραυγές που ζημιώνουν και τους επενδυτές και την εθνική οικονομία στο σύνολό της. 
Η Νέα Δημοκρατία κατέθεσε την πρόταση για σύσταση εξεταστικής επιτροπής για τη Δημόσια Επιχείρηση Κινητών Αξιών Α.Ε., αφού ξεπέρασε πρώτα τα εσωτερικά της προβλήματα, αφού ξεπέρασε τις αντιθέσεις και τις διαφωνίες που είχε στους κόλπους της για μεγάλο χρονικό διάστημα. Kαι επέλεξε αυτήν τη χρονική περίοδο, που γίνεται μία σοβαρή προσπάθεια ανάκαμψης της οικονομίας, σε μια όντως δύσκολη συγκυρία σε παγκόσμιο επίπεδο και μάλιστα τώρα που έχει αρχίσει ήδη στην Αρμόδια Διαρκή Επιτροπή η συζήτηση για τον προϋπολογισμό, σε μια συζήτηση που διαπιστώνουμε ότι δεν έχει συγκεκριμένη πρόταση. Και μη έχοντας συγκεκριμένη πρόταση για την ανάπτυξη, για την εισοδηματική, για τη φορολογική και για τη δημοσιονομική πολιτική, επικεντρώνεται στη γνωστή τακτική της κινδυνολογίας. 
Η εικόνα μας, η εικόνα της οικονομίας, η εικόνα της χώρας, είναι πετυχημένη και δικαιωμένη. Και γεννάται το ερώτημα γιατί η Νέα Δημοκρατία την καταπολεμά. Αυτός είναι ο στόχος της; Αυτό επιδιώκει; Εάν αυτό όντως επιδιώκει, τότε σίγουρα εγκληματεί. Και εγκληματεί εθνικά.
Η Νέα Δημοκρατία εκμεταλλεύεται ευκαιριακά και μεμονωμένα γεγονότα που αναπόφευκτα θα υπάρχουν μέσα στη θητεία μιας Κυβέρνησης και ενεργεί αποσπασματικά, τυχοδιωκτικά, καταστροφικά. 
Άκουσα από αρκετούς συναδέλφους της Νέας Δημοκρατίας να μιλούν για τη γενικότερη οικονομική πολιτική. Τα επιτεύγματα της ελληνικής οικονομίας το χρονικό διάστημα 1993-2001 είναι γνωστά τοις πάσι. Οκτώ χρόνια σταθερής οικονομικής ανάκαμψης. Και άκουσα μόλις προηγουμένως κάποιο Βουλευτή να βάζει κάποια ερωτήματα. Θα μπορούσα να απαντήσω μονολεκτικά ότι το 1981 το νόμισμά μας ήταν η δραχμούλα, μετά από είκοσι χρόνια η δραχμούλα έγινε δραχμή και το 2002 για τη νέα δεκαετία και εικοσαετία και ογδονταετία έχει γίνει ευρώ. 
Άκουσα τον Αρχηγό της Νέας Δημοκρατίας και αρκετούς Βουλευτές της Αξιωματικής Αντιπολίτευσης να αμφισβητούν τα οικονομικά αυτά επιτεύγματα. 
Θα ήθελα όμως να πω, αγαπητοί συνάδελφοι, ότι σήμερα ο κάθε πολίτης μπορεί περίτρανα να διαπιστώνει -και το κάνει- ότι η Αξιωματική Αντιπολίτευση της χώρας, η Νέα Δημοκρατία, εξακολουθεί να αδυνατεί να σπάσει το φαύλο κύκλο της μίζερης πολιτικής αντίληψης που καλλιεργεί, του κενού αντιπολιτευτικού λόγου, την παγίδα του αρνητισμού που τη διακατέχει και γι' αυτό δεν μπορεί παρά να επικεντρωθεί σε τέτοιες τακτικές που είναι μέσα στα πλαίσια βέβαια του κοινοβουλευτικού βίου, αλλά δεν απαντάει στα μεγάλα προβλήματα της χώρας.
Η χώρα, αγαπητοί συνάδελφοι, πάει μπροστά, η κοινωνία πάει μπροστά, η Νέα Δημοκρατία μένει σίγουρα όλο και πιο πίσω. Η ελληνική κοινωνία απαιτεί από την Αξιωματική Αντιπολίτευση υπευθυνότητα και γόνιμη αντίληψη, σοβαρή κριτική και δημιουργική συμβουλή, πράγμα που δεν κάνει χρόνια τώρα. Ο λαός μας είναι ώριμος και μας κρίνει όλους και επιλέγει ρόλους που πρέπει να διαδραματίσουμε. Έτσι πλέον "ο καθείς εφ' ω ετάχθη". Και εμείς στο ρόλο της Κυβέρνησης και εσείς στο ρόλο της Αντιπολίτευσης, γι' αυτό και η σημερινή κίνηση εντυπωσιασμού και η πρόταση δεν θα περάσει. 
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Οι συνάδελφοι κύριοι Σιούφας και Μαντούβαλος ζητούν την άδεια του Σώματος για ολιγοήμερη απουσία στο εξωτερικό, ο μεν πρώτος για τη Γαλλία και το Βέλγιο και ο δεύτερος για την Κίνα.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς παρεσχέθησαν οι ζητηθείσες άδειες.
Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, η υπόθεση του χρηματιστηρίου είναι μια πονεμένη υπόθεση. Είναι γεγονός -και νομίζω ότι καμία πτέρυγα της Βουλής δεν το αμφισβητεί- ότι εκατοντάδες χιλιάδες συμπολίτες μας έχασαν τις αποταμιεύσεις τους ή ακόμη και περιουσιακά στοιχεία, τα οποία ρευστοποίησαν κάτω από ένα συγκεκριμένο κλίμα για να τα επενδύσουν στον Καιάδα του χρηματιστηρίου.
Είναι, επίσης, εξίσου αδιαμφισβήτητο και κανείς δεν το αμφισβητεί, ότι μερικές εκατοντάδες καρπώθηκαν αυτά τα οποία έχασαν οι εκατοντάδες χιλιάδες. Η υπόθεση την οποία σήμερα διερευνούμε είναι μια πτυχή της τραγωδίας του χρηματιστηρίου. Οι αγορητές συνάδελφοι του ΠΑΣΟΚ δεν βλέπουν τίποτα. Όλα είναι ωραία δεν υπάρχει πουθενά καμία ευθύνη, δεν υπάρχει κανένας λόγος να διερευνήσουμε αυτό το δράμα των εκατοντάδων χιλιάδων διότι δεν υπήρξε κυβέρνηση εκείνη την εποχή. Φαίνεται ότι η κομπίνα του χρηματιστηρίου, αυτό το μεγάλο παιχνίδι με τα πολλά θύματα, στήθηκε μόνο του, χωρίς να έχουμε κυβέρνηση, χωρίς να έχουμε Υπουργό Εθνικής Οικονομίας, χωρίς να έχουμε Υπουργό Οικονομικών, χωρίς να έχουμε ηγεσία στο χρηματιστήριο διορισμένη από κυβέρνηση, χωρίς να έχουμε Επιτροπή Κεφαλαιαγοράς διορισμένη από την κυβέρνηση, όπου στη συνέχεια η κυβέρνηση διόρισε και τη σύζυγο του προέδρου της Επιτροπής Κεφαλαιαγοράς, να τα ακούμε, να τα μαθαίνουμε, να τα θυμόμαστε κύριοι συνάδελφοι, Βουλευτή Επικρατείας του κόμματός σας. Όλα έγιναν τυχαία γι' αυτό και δεν υπάρχουν ευθύνες. Η επιχειρηματολογία που ανέπτυξαν οι συνάδελφοι του ΠΑΣΟΚ δεν με έπεισε για την ανάγκη μη συστάσεως επιτροπής, κύριε Πρόεδρε. Ένα μόνο επιχείρημα, το οποίο υπαινίχθηκε ο κ. Καψής, που είναι το επιχείρημα των αριθμών. Είπατε, κύριε συνάδελφε, ότι καμία κυβέρνηση και καμία κυβερνητική πλειοψηφία δεν έχει καμία διάθεση να αυτοενοχοποιηθεί. 
ΓΙΑΝΝΗΣ ΚΑΨΗΣ: ...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Που σημαίνει ότι η κυβερνώσα παράταξη έχει μαζί της το επιχείρημα του αριθμού, είμαστε πλειοψηφία. Με γεια σας και χαρά σας! Όταν, όμως, τώρα θα φύγετε το Σαββατοκύριακο και θα πάτε στις περιφέρειές σας, να πείτε σ' αυτά τα τραγικά θύματα, όπου οι περισσότεροι σας ψηφίζουν -διότι και οι περισσότεροι πίστεψαν, ως εγκλωβισμένοι, ότι με τη νίκη του ΠΑΣΟΚ θα απεγκλωβιστούν- ότι δεν θέλουμε το ψάξιμο, διότι δεν έγινε τίποτα. Δεν υπήρξαν θύματα, δεν υπήρξαν απατεώνες, δεν υπήρξαν αετονύχηδες, δεν υπήρξε ρεμούλα. Δεν υπήρξε τίποτα, αυτό να τους πείτε και θα έχετε καταγάγει σήμερα εδώ μέσα σπουδαία κοινοβουλευτική νίκη, διότι έχετε μαζί σας το επιχείρημα του αριθμού. Είστε η πλειοψηφία. 
Όμως, κύριε Πρόεδρε, η κυβερνώσα παράταξη και κορυφαία κυβερνητικά στελέχη αλλά και ο ίδιος ο Πρωθυπουργός εξέπεμψαν μύδρους εναντίον του εισαγγελέως, διότι έστειλε αυτήν τη δικογραφία εδώ στη Βουλή. Ούτε λίγο ούτε πολύ είπαν ότι είναι όργανο της Νέας Δημοκρατίας. Κύριε Πρόεδρε, αν ήταν όργανο της Νέας Δημοκρατίας, θα έκανε παράβαση καθήκοντος. Για να γίνεις όργανο πρέπει να κάνεις παράβαση καθήκοντος και να παραβιάσεις τη συνείδησή σου. Δεν θα έβλεπε την οικεία διάταξη του ιδρυτικού νόμου της "ΔΕΚΑ", του ν. 5627, αν δεν κάνω λάθος που λέει ότι όλες οι αποφάσεις του διοικητικού συμβουλίου εγκρίνονται από τον αρμόδιο Υπουργό των Οικονομικών. Εγκρίνονται όλες για κάθε αγοραπωλησία. 
ΒΑΣΙΛΗΣ ΚΕΔΙΚΟΓΛΟΥ: ....Διότι αποτελεί, είναι η γενική συνέλευση, εκ του νόμου, της "ΔΕΚΑ".
ΑΠΟΣΤΟΛΟΣ ΑΝΔΡΕΟΥΛΑΚΟΣ: Όλες, έτσι λέει ο νόμος. Θα μπορούσε αυτό να μην το δει, αφού και ο κ. Κουσουλάκος και οι άλλοι που πήγαν και καταθέσαν δεν ενέπλεξαν τους Υπουργούς, να πουν, ξέρετε κάτι, αυτά τα κάναμε, διότι μας έβαλε ο Υπουργός ή ο Υφυπουργός. Κανείς δεν είπε τίποτα. 
Θα μπορούσε, λοιπόν, η ανάκριση να τραβήξει, να ασκηθεί ποινική δίωξη, να γίνει στο ακροατήριο μια δίκη, όπου θα το γλεντούσε ο ελληνικός λαός και όπου θα ζωγραφίζονταν και πολιτικά πρόσωπα με πολύ ωραίο τρόπο και πολύ γραφικό τρόπο. Αντ' αυτού λοιπόν έκανε μια προσφορά. Έσπευσε αμέσως, έκλεισε το φάκελο και τον έστειλε στη Βουλή.
Λέγει τώρα η Κυβέρνηση: μα έκανε αξιολογικές κρίσεις, έβγαλε πόρισμα. Κύριοι, ξέρετε τι σημαίνει σταματάω την έρευνα και το στέλνω στη Βουλή; Σημαίνει ότι η εισαγγελία απεξεδύθη των δικαιωμάτων της, διότι δεν έχει δικαίωμα διώξεως ποινικής η εισαγγελία όταν εμπλέκονται πολιτικά πρόσωπα, λόγω του Συντάγματος, του νόμου περί ευθύνης των Υπουργών και της νομολογίας των δικαστηρίων μας. Ξέρετε ότι η ευθύνη των συμμετόχων, κύριε Πρόεδρε, έχει παρακολουθηματικό χαρακτήρα. Εάν δεν ασκηθεί ποινική δίωξη εναντίον του πολιτικού προσώπου χαρίζεται η ποινική δίωξη και στους συμμετόχους;
Αυτό είναι, κύριοι συνάδελφοι, το τραγικό, αυτό είναι το έλλειμμα δικαιοσύνης που υπάρχει στον τόπο.
Μπορούσε λοιπόν να προχωρήσει και να έβγαιναν εκεί όλα τα κουκούτσια και τα αγκάθια. 'Εκανε το καθήκον του, δεν υπηρέτησε καμία σκοπιμότητα και τα ακούει από πάνω. Βρίζεται.
Κύριοι συνάδελφοι, αν δείτε την απόφαση που πήρε το Δ.Σ. της "ΔΕΚΑ" στις 3 Απριλίου, που αποφάσισε να αγοράσει μετοχές της τάξεως των 250 δισεκατομμυρίων, θα δείτε ότι λέει πως το κάνει λόγω του ότι θα είναι αποδοτική επένδυση. Φαίνεται όμως στις 6 και 7 Απριλίου ότι αγόρασε μετοχές του ΟΤΕ αξίας δεκάδων δισεκατομμυρίων και την ίδια μέρα πουλούσε το δημόσιο εξωχρηματιστηριακά που σημαίνει λοιπόν ότι δεν έκανε επένδυση, αλλά έπαιζε το άτιμο παιχνίδι, που έπαιζε, της παγίδευσης των εγκλωβισμένων.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χρυσανθακόπουλος έχει το λόγο.
ΓΙΑΝΝΗΣ ΚΑΨΗΣ: Κύριε Πρόεδρε, θα ήθελα το λόγο επί προσωπικού.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει προσωπικό θέμα. 'Εχω δώσει το λόγο στον κ. Χρυσανθακόπουλο.
ΓΙΑΝΝΗΣ ΚΑΨΗΣ: Κύριε Πρόεδρε, ο κ. Ανδρεουλάκος διαστρέβλωσε το τι είπα. 
ΠΡΟΕΔΡΕΥΩΝ (Κωνσταντίνος Βρεττός): Θα τα πούμε μετά. Δεν έχετε τώρα το λόγο. 
Ορίστε, κύριε Χρυσανθακόπουλε, έχετε το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, διαπιστώνουμε σ' αυτήν τη συζήτηση ότι δεν είναι αντικειμενικός σκοπός η αναζήτηση πολιτικών ευθυνών εκ μέρους της Νέας Δημοκρατίας, αλλά η αποκόμιση των δυνατών αντιπολιτευτικών κερδών, από το δεδομένο ότι κάποιοι μικροεπενδυτές έχουν χάσει χρήματα στο χρηματιστήριο. Και εδώ ακριβώς κλείνει ένας κύκλος, ο κύκλος των χαμένων αντιπολιτευτικών τακτικών της Αξιωματικής Αντιπολίτευσης. 
Το ερώτημα όμως μένει μια και η πρωτοβουλία του κυρίου εισαγγελέα γίνεται κατ' αρχήν με προσφυγή με αναφορά του κ.'Εβερτ, καθ' υπόδειξη της Νέας Δημοκρατίας, αν η Νέα Δημοκρατία σύρεται πίσω από τις εισαγγελικές πρωτοβουλίες ή οι εισαγγελείς κατευθύνουν τους Βουλευτές της Αξιωματικής Αντιπολίτευσης. Και σαφώς η πρωτοβουλία του κ.'Εβερτ ενέχει και μια εσωτερική απειλή. Απειλεί ο κ.'Εβερτ το ίδιο του το κόμμα. Απειλεί το ίδιο του το κόμμα να προσφύγει στον εισαγγελέα για την εξεύρεση των χαμένων ταμειακών ελλειμμάτων. 
Απευθύνεται ο κ.'Εβερτ σ' έναν εισαγγελέα ο οποίος υιοθετώντας την πρόταση του κ.'Εβερτ διαβιβάζει το έγγραφο στη Βουλή, δηλώνοντας ουσιαστικά αναρμόδιος. Γιατί αν πράγματι υπήρχαν ποινικές ευθύνες στο Δ.Σ. της "ΔΕΚΑ" δεν θα έχανε την ευκαιρία ούτε ο κ.'Εβερτ ούτε ο εισαγγελέας για να φέρει εις πέρας αυτά τα ζητήματα στο άλλο επίπεδο.
Είναι σαφέστατο λοιπόν ότι η Νέα Δημοκρατία ένα χρόνο μετά έρχεται εδώ, όχι να περιορίσει το ζήτημα στη Βουλή, αλλά όπως είπε ο κ.'Εβερτ, αν το θέμα κλείσει, εμείς θα το ανοίξουμε. Και ποια είναι τα υποχείρια της Νέας Δημοκρατίας και του κ.'Εβερτ που προαναγγέλλει, που προκαταβάλλει και δεσμεύει τη δικαιοσύνη να κρατήσει ένα θέμα ανοικτό και να το οδηγήσει πού; 'Οπως τόνισα προηγούμενα στην αναζήτηση των λογαριασμών και των χαμένων δισεκατομμυρίων του κόμματός του, την απονομή των πολιτικών ευθυνών στους συνεργάτες του; 
Αν αυτό ήταν το ζητούμενο, σαφώς η τακτική του, έχει πετύχει. 'Εχει μεταστρέψει το ζήτημα στο ουσιώδες πρόβλημα του κόμματος της Αξιωματικής Αντιπολίτευσης. 
Πρέπει να πούμε όλοι εδώ ότι όσο οι μετοχές σας ως πολιτική παράταξη απαξιώνονται τόσο θα επιδίδεσθε σε αναβίωση παλαιών μεθόδων. 
Ακόμα πρέπει να πω ότι η ευκολία με την οποία οι εισαγγελείς και οι ίδιοι κρινόμενοι για τις ενέργειες και τα αποτελέσματά τους, έρχονται στο Κοινοβούλιο παραδίδοντας προτάσεις, θα πρέπει να προσέχουν πάρα πολύ. Γιατί γνωρίζει η ανεξάρτητη δικαιοσύνη ότι εμπλέκεται σε πολιτικές σκοπιμότητες και σε παιχνίδια. Η Νέα Δημοκρατία κινείται στην προσφιλή της μέθοδο γιατί μερικοί μίλησαν εδώ εκ μέρους της με το παλαιό, γνώριμο αυταρχικό ύφος το απειλητικό ύφος μιας αποπνέουσας χαμένης όζουσας εξουσίας. 
Θα πρέπει να πούμε στους κυρίους εισαγγελείς ότι η ίδια η απόρριψη των λαθεμένων επιχειρημάτων τους -γιατί δεν έχουν δικαίωμα αποποιούμενοι ευθύνες γιατί δεν προσέφυγαν, να καταδικάσουν εάν υπήρχαν ποινικές ευθύνες μέλη ενός διοικητικού συμβουλίου αλλά μεταφέρουν το ζήτημα στο πολιτικό πεδίο- θα πρέπει οι συγκεκριμένοι κύριοι -και προσέξτε καλά- να βγάλουν τις ποδιές τους μέσω των ποδιών των οποίων ξεπλένουν πολιτικά παιχνίδια και να κινηθούν -μιλάω ελληνικότατα και επιχαίρω στην παλαιά ρήση του κ. Μαγκάκη εδώ που ζητούσε να απέχουν από συνωμοτικές ή άλλου είδους οργανώσεις, οι οποίες βαπτίζονται και σε πολιτισμικές- στα καθήκοντά τους. Γιατί αν είναι ανεξάρτητη η δικαιοσύνη δεν μπορεί η επιστολή του κ. Έβερτ προτού προηγηθεί καταδίκη των μελών του Διοικητικού Συμβουλίου της "ΔΕΚΑ", να αποτελεί απόδειξη ότι πράγματι εκείνο το Διοικητικό Συμβούλιο έπραξε αξιοποίνως και κατά συνέπεια καταδικάστηκε και να αναζητηθούν στη συνέχεια οι πολιτικές ευθύνες. Αλλά έρχεται εδώ να πει, θα αποδώσουμε μέσω μιας εξεταστικής επιτροπής απευθείας πολιτικές ευθύνες. Αυτή είναι η τακτική σας.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Είναι σαφέστατα αυτά που είπα και τα είπα με παρρησία μη φοβούμενος αυτούς τους κύκλους οι οποίοι εμπλέκονται σε σενάρια, σε σκοτεινούς διαδρόμους, επειδή έστειλαν μία επιστολή και αναγκαστικά θα τη συζητήσουμε, αφού εσείς υπογράψατε την επιστολή του κυρίου εισαγγελέα και να την απορρίψουμε. Θέλουν να ευτελίσουν τους θεσμούς, το Κοινοβούλιο και δεν θα τους περάσει. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κύριοι της Κυβέρνησης, το μεγάλο κόλπο με το χρηματιστήριο πέτυχε. Την πλήρωσε φυσικά ο ελληνικός λαός που πιάστηκε στον ύπνο του. Ήρθε η ώρα όμως κάποιοι να λογοδοτήσουν. Και υπάρχουν υπεύθυνοι. Δεν είναι υπεύθυνος ο λαός ο οποίος την πλήρωσε μέχρι τώρα. Για σας φυσικά, όπως ακούσαμε εδώ στην Αίθουσα, πάντοτε φταίνε οι άλλοι. 
Είναι πλέον γνωστό ότι κατά την προεκλογική περίοδο η "ΔΕΚΑ", η Δημόσια Επιχείρηση Κινητών Αξιών, αγόρασε μετοχές κρατικών εταιρειών αξίας εκατοντάδων δισεκατομμυρίων δραχμών προκειμένου να στηρίξει το γενικό δείκτη του χρηματιστηρίου και κατ' επέκταση την Κυβέρνηση.
Τα αποτελέσματα από την πρακτική της "ΔΕΚΑ" ήταν αρνητικά σε πολλά επίπεδα. 
Πρώτον, χιλιάδες μικροεπενδυτές είχαν παραπλανηθεί για την πορεία του χρηματιστηρίου και αγόρασαν μετοχές στις αρχές του 2000 πιστεύοντας ότι η Σοφοκλέους είχε ανοδικές τάσεις. 
Δεύτερον, το ελληνικό δημόσιο έχασε από τις παρεμβάσεις της "ΔΕΚΑ" δεκάδες δισεκατομμύρια δραχμές, καθώς αγόρασε μετοχές στο επίπεδο των 5.000 μονάδων, ενώ μετά τις εκλογές του Απριλίου ο γενικός δείκτης κατρακύλησε στις 2.300 μονάδες για να μην ξεπερνά σήμερα τις 2.700. 
Τρίτον, από τις παρεμβάσεις της "ΔΕΚΑ" ασφαλώς έχασε το ελληνικό δημόσιο, αλλά όμως κάποιοι κέρδισαν. Είναι ορισμένοι θεσμικοί επενδυτές, οι οποίοι γνωρίζοντας ότι η "ΔΕΚΑ" ήθελε να εξωραΐσει την εικόνα του χρηματιστηρίου πουλούσαν σε υψηλές τιμές μετοχές του Ο.Τ.Ε., των Ελληνικών Πετρελαίων και των δύο κρατικών τραπεζών, της Εμπορικής και της Εθνικής. Ο μεγάλος όμως χαμένος είναι η αξιοπιστία του χρηματιστηρίου που επλήγη από τις προσπάθειες χειραγώγησης από κρατικά χαρτοφυλάκια. 
Σύμφωνα με τα στοιχεία που έχουν ήδη ανακοινωθεί προκύπτει ότι η "ΔΕΚΑ" καθ' όλη τη διάρκεια της προεκλογικής περιόδου παρενέβαινε στο χρηματιστήριο. Συγκεκριμένα από την 1η Ιανουαρίου του 2000 μέχρι την έναρξη της προεκλογικής περιόδου δηλαδή τις 14 Μαρτίου δεν είχε δαπανήσει χρήματα για αγορά μετοχών στη Σοφοκλέους. Μετά απ' αυτήν την ημερομηνία και ως τις 7 Απριλίου τελευταία συνεδρίαση πριν από τις εκλογές η "ΔΕΚΑ" δαπάνησε για την αγορά μετοχών των τεσσάρων εταιρειών, που προανέφερα, πάνω από 260 δισεκατομμύρια δραχμές.
Την τελευταία δε εβδομάδα προ των εκλογών η "ΔΕΚΑ" αγόρασε μετοχές αξίας 155 δισεκατομμυρίων. Μετατράπηκε δηλαδή από εργαλείο περιορισμού του δημόσιου χρέους σε χρηματιστή της Κυβέρνησης, επιβαρύνοντας το ελληνικό δημόσιο με δεκάδες δισεκατομμύρια δραχμές και παγιδεύοντας χιλιάδες μικροεπενδυτές στη Σοφοκλέους. 
Όλες αυτές οι παρεμβάσεις, αλλά και οι υποκριτικές σας δηλώσεις, αποκρύπτοντας την πραγματικότητα, είχαν ως αποτέλεσμα: Πρώτον, να απολεσθούν 35 τρισεκατομμύρια δραχμές. Δεύτερον, να χάσουν τις αποταμιεύσεις μιας ολόκληρης ζωής πάνω από ένα εκατομμύριο τριακόσιες χιλιάδες μικροεπενδυτές, αφού οι τιμές μεγάλου αριθμού μετοχών είχαν υποχωρήσει κατά 90% έως 95% σε σύγκριση με το 1999, με αποτέλεσμα να πραγματοποιηθεί η μεγαλύτερη ανακατανομή εισοδήματος προς όφελος ολίγων οικονομικά ισχυρών. Τρίτον, η ημερήσια αξία των συναλλαγών να περιοριστεί στο 1/10 περίπου της αξίας των συναλλαγών του 1999. Τέταρτον, ο δείκτης των τιμών των μετοχών να κινείται χαμηλότερα από το επίπεδο των 3.000 μονάδων και το κυριότερο να πληγεί βάναυσα η αξιοπιστία του χρηματιστηρίου και η εμπιστοσύνη των επενδυτών προς αυτό.
Πιστεύουμε, κύριε Πρόεδρε, ότι τη σύσταση εξεταστικής επιτροπής δεν τη ζητά μόνο η Νέα Δημοκρατία, αλλά τη ζητούν όλοι οι εκατοντάδες χιλιάδες μικροεπενδυτές, για να αποκαλυφθεί η αλήθεια.
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Το λόγο έχει ο Υπουργός Εθνικής Οικονομίας και Οικονομικών.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Ευχαριστώ, κύριε Πρόεδρε.
Κυρίες και κύριοι συνάδελφοι, θα μου επιτρέψετε πριν μπω στο θέμα της ομιλίας μου να κάνω μία προσωπική δήλωση: Ο Αρχηγός της Αξιωματικής Αντιπολίτευσης εξέθεσε έναν έντιμο δημόσιο λειτουργό, βάζοντας στο στόμα του κ. Κουσουλάκου πράγματα τα οποία δεν είπε. Ότι δήθεν ο κ. Κουσουλάκος εστράφη εναντίον μου. Οτιδήποτε τέτοιο και να λεχθεί σας δηλώνω ότι η εκτίμησή μου στον κ. Κουσουλάκο δεν μειώνεται. Η εμπιστοσύνη, όπως επίσης και η αναγνώριση του έργου του, δεν μπορούν να αλλοιωθούν με τέτοιες συκοφαντικές αναφορές.
Θέλω επίσης, με την ευκαιρία αυτή, να δηλώσω το εξής: Προφανώς και ο Υφυπουργός Οικονομικών, ο οποίος προΐσταται του Γενικού Λογιστηρίου, υπογράφει εκ των υστέρων τις δαπάνες, οι οποίες επενεργούνται στον κρατικό προϋπολογισμό. Προφανώς και εγκρίνει τις πληρωμές, οι οποίες απαιτούνται και προφανώς εγκρίνονται τα πρακτικά των αποφάσεων, τις οποίες λαμβάνει η "ΔΕΚΑ". Αυτά είναι ρητές προδιαγραφές του νόμου, εκτελούνται με υπηρεσιακή ακρίβεια και φυσικά είναι απολύτως διαφανή. Και γι' αυτό έχουν συζητηθεί πλειστάκις και αναλυτικά σε ένα σύνολο, σε ένα σωρό διαδικασιών, ερωτήσεων, θεμάτων για ένα πολύ μεγάλο χρονικό διάστημα.
Κατά συνέπεια πιστεύω ότι θα πρέπει να αφήσουμε έξω από την ουσιαστική συζήτηση που κάνουμε -διότι έγινε ουσιαστική συζήτηση- τις προσωπικές επιθέσεις και τις προσωπικές εμπάθειες, έτσι ώστε να εξοικονομήσουμε ορισμένα πολιτικά επιχειρήματα, όταν δεν έχουμε. 
Αναφερόμενος κατ' αρχήν στο θέμα της "ΔΕΚΑ", κυρίες και κύριοι συνάδελφοι: Το δεύτερο, αν και αρκετά πανομοιότυπο με το πρώτο, εισαγγελικό έγγραφο αναφέρει τέσσερα θέματα, τα οποία προσήλκυσαν το ενδιαφέρον της συζήτησης με έναν παρόμοιο τρόπο, επιτρέψτε μου να πω, με τον οποίον είχε προσελκύσει την προσοχή και κατά τη συζήτηση της Διαρκούς Επιτροπής, η οποία σε ένα μεγάλο αριθμό συνεδριάσεων ασχολήθηκε και πάλι με τα ίδια θέματα.
Το πρώτο θέμα είναι η αγοροπωλησία μετοχών της "ΔΕΚΑ". Το δεύτερο είναι οι άτοκες καταθέσεις τις οποίες δήθεν έκανε η "ΔΕΚΑ" στην Τράπεζα της Ελλάδος. Το τρίτο είναι το ανταλλάξιμο δάνειο το οποίο έκανε το Μάιο του 2000 και δήθεν έβλαψε το ελληνικό δημόσιο, όπως επίσης και η περίφημη σύμβαση μεταξύ "ΔΕΚΑ" και Εθνικής Τράπεζας.
Έρχομαι στο πρώτο θέμα να συμπληρώσω και να κάνω μία επιτομή των επιχειρημάτων τα οποία ακούστηκαν με ένα πάρα πολύ διεξοδικό τρόπο σε όλη τη διάρκεια της διαδικασίας για πολλοστή φορά στην Αίθουσα του Κοινοβουλίου. Το εισαγγελικό έγγραφο αναφέρει κατ' αρχήν ότι η "ΔΕΚΑ" επέλεξε να κάνει αγοραπωλησίες μετοχών μόνο στο διάστημα στο οποίο περιγράφεται, από 21 Μαρτίου έως την προηγούμενη μέρα των εκλογών. Μα, η "ΔΕΚΑ" έχει αποδείξει επανειλημμένα -το έκανε και σήμερα πολλές φορές- ότι είναι συνεχής η δραστηριότητά της. Μάλιστα, εάν υπολογίσει κανείς τη δραστηριότητα που έκανε ένα μήνα πριν τις 21 Μαρτίου και ένα μήνα μετά, θα δει πολύ απλά ότι η δραστηριότητά της αυτή είναι πολύ μεγαλύτερη από αυτήν την οποία περιγράφει το έγγραφο του κυρίου εισαγγελέως. Κατά συνέπεια, όλα αυτά περί επικεντρώσεως της αγοραπωλησίας μετοχών στο κρίσιμο διάστημα από 21 Μαρτίου μέχρι 7 Απριλίου δεν ευσταθούν.
Επίσης καταλογίζεται στο εισαγγελικό έγγραφο ότι η "ΔΕΚΑ" δεν επέλεγε την ορθή τιμή, δεν επέλεγε συγκεκριμένο χρόνο και δεν έκανε οικονομικό έλεγχο στις επιχειρήσεις των οποίων αγόραζε τις μετοχές. Και όχι μόνο δεν έκανε οικονομικό έλεγχο, αλλά σκορπώντας τα λεφτά της σε μετοχές χαμηλής εμπορευσιμότητας και νεοεισαγόμενες μετοχές ζημίωσε το ελληνικό δημόσιο.
Πού να κάνει οικονομικό έλεγχο, κυρίες και κύριοι συνάδελφοι, η "ΔΕΚΑ"; Στον ΟΤΕ, που είναι εισηγμένη εταιρεία στο χρηματιστήριο της Νέας Υόρκης και ανά πάσα στιγμή στο διαδίκτυο μπορεί οποιοσδήποτε επενδυτής να δει όλα ανεξαιρέτως τα στοιχεία της επιχείρησης; Στην Αγροτική Τράπεζα; Στα Ελληνικά Πετρέλαια; Στην Εμπορική Τράπεζα; Δεν είναι αυτές οι καλύτερες επιχειρήσεις, οι καλύτερες μετοχές, οι καλύτεροι τίτλοι, οι οποίοι αποτελούν και το πρόσωπο της χώρας στις διεθνείς κεφαλαιαγορές; Δεν έχει κάνει άλλωστε εκτενέστατο έλεγχο όλο το διεθνές επενδυτικό σύστημα, όταν εισήχθηκαν όλες αυτές οι επιχειρήσεις μέσω της "ΔΕΚΑ" και στην εγχώρια και στις διεθνείς κεφαλαιαγορές;
Για την ορθή τιμή της μετοχής απάντησε ο κ. Παπαντωνίου. Εγώ θα μπορούσα να σας πω πως οι διάσημοι οικονομολόγοι - νομπελίστες έχουν σπάσει τα μολύβια τους, διότι ουδέποτε κανείς μπόρεσε να προσδιορίσει την ορθή τιμή των μετοχών. Δεν υπάρχει ορθή τιμή των μετοχών. Οι τιμές προσδιορίζονται σύμφωνα με την προσφορά και τη ζήτηση. Θα περίμενε κανείς, τουλάχιστον από ένα κόμμα το οποίο ευαγγελίζεται την πλήρη φιλελευθεροποίηση των αγορών, αυτό να είναι σαφές πλέον.
Λέτε ότι δεν έγινε σε προανακοινωμένο χρόνο. Φαντάζομαι ότι οποιοσδήποτε μπορεί να σκεφθεί τι θα συνέβαινε -τότε θα ήταν το πρόβλημα- εάν οποιαδήποτε συναλλαγή γινόταν σε προανακοινωμένο χρόνο. Αυτά πιστεύω ότι είναι αυτονόητα σε οποιοδήποτε έχει έστω και στοιχειώδεις γνώσεις λειτουργίας των αγορών, όχι αναγκαστικά της κεφαλαιαγοράς αλλά οποιασδήποτε αγοράς.
Αναφέρθηκε, όμως, επίσης και αποτελεί βαρύτατη προσβολή της πραγματικότητας ότι δήθεν αυτές οι μετοχές έχουν χαμηλή εμπορευσιμότητα, δυσφημίζοντας έτσι τους καλύτερους τίτλους των ελληνικών αγορών και των ελληνικών επιχειρήσεων.
Κυρίες και κύριοι, η "ΔΕΚΑ" -είναι πολύ γνωστό σε όλους- με αναλυτικά στοιχεία, εξονυχιστηκά ελεγμένα έχει ένα χαρτοφυλάκιο μέσω του οποίου γίνονται οι αποκρατικοποιήσεις και οι πωλήσεις περιουσιακών στοιχείων του δημοσίου.
Κατά συνέπεια όταν στο χαρτοφυλάκειό της βρίσκονται μετοχές οι οποίες έχουν μια προοπτική είναι απολύτως φυσικό και επιβαλλόμενο ηθικά, νομικά και δεοντολογικά να τις υπερασπίζεται όταν δέχονται αναίτιες κερδοσκοπικές επιθέσεις. Γιατί να τις υπερασπίζεται; Γιατί έχουν καλύτερο μέλλον; Δεν θα πρέπει κάποιος να έχει γνωμοδοτήσει γι' αυτήν την καλύτερη προοπτική; Μόνη της πήρε αυτήν την απόφαση;
Εάν ανατρέξει κανείς στις διεθνείς αναλύσεις -ας αφήσουμε τις ελληνικές- για τις προοπτικές όχι μόνο του ελληνικού αλλά και των διεθνών χρηματιστηρίων θα δει ότι οι σοβαρότεροι διεθνείς αναλυτές επεσήμαναν την πολύ θετική προοπτική που είχαν ορισμένες μετοχές που είχε στο χαρτοφυλάκιό της η "ΔΕΚΑ". Αναφέρω ενδεικτικά: Στις 2 Μαρτίου η "Credit Swiss" όταν η τιμή της μετοχής του ΟΤΕ ήταν 10.275 δραχμές συμβούλευε τους πελάτες της ότι η τιμή θα ανέβει στις 12.000. "Η Μέριλ Λιντς" έλεγε ότι από τις 9000 θα πάει στις 10600. Η UPS έλεγε ότι από τις 7650 θα πήγαινε στις 10000. Όλοι αυτοί οι διεθνείς αναλυτές για την μετοχή της Εθνικής Τραπέζης έλεγαν ότι από τις 24480 έχει τιμή στόχου 28000. Για όλες τις άλλες μετοχές συμβούλευαν τους διεθνείς επενδυτές να τις διακρατήσουν, διότι όπως επεσήμαναν στις εκθέσεις τους το ελληνικό χρηματιστήριο όπως και άλλα χρηματιστήρια εκείνη την εποχή είχαν πολύ καλές προοπτικές.
(Στο σημείο αυτό ο Υπουργός Εθνικής Οικονομίας και Οικονομικών κ. Νικόλαος Χριστοδουλάκος, καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Μπορεί όμως να πει κανείς σε αυτό ότι αυτοί είχαν κάποια κίνητρα. Δεν εξέφραζαν μια τεκμηριωμένη πεποίθηση ενδεχομένως. Ενδεχομένως η "ΔΕΚΑ" θα έπρεπε να διερευνήσει μήπως αυτό το φαινόμενο της κατάστασης του χρηματιστηρίου το Μάρτιο και τον Απρίλιο ήταν ένα τεχνητό φαινόμενο; Και ότι θα έπρεπε να το σκεφτεί καλύτερα; Μήπως δεν είχε πραγματικά προοπτικές ανόδου το ελληνικό χρηματιστήριο; Εγώ δεν θα επικαλεστώ ούτε τις κυβερνητικές ανακοινώσεις ούτε τα δημοσιογραφικά έντυπα. Θα επικαλεστώ τις δηλώσεις του Αρχηγού της Αξιωματικής Αντιπολίτευσης.
ΑΔΑΜ ΡΕΓΚΟΥΖΑΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Δεν είπα αυτό, κύριε Ρεγκούζα.
Ερωτάται από δημοσιογράφο τις παραμονές των εκλογών εάν το χρηματιστήριο είναι φούσκα και αν είναι, πώς αφήνει τους πολίτες να παίζουν σε μια φούσκα. Προς τιμήν του ο κ. Καραμανλής απαντά "όχι εγώ δεν λέω ότι είναι φούσκα το χρηματιστήριο". Οι ερωτοαποκρίσεις όμως δίνονται σε δημοσιογράφους οι οποίοι ενδεχομένως μπορεί να έχουν κάποιο λόγο να πιέσουν την κατάσταση. Γι' αυτό επιτρέψτε μου να σας διαβάσω και κάποια άλλα τα οποία εδήλωσε πάλι προς τιμήν του ο Αρχηγός της Αξιωματικής Αντιπολίτευσης σε έναν άκρως φιλικό δημοσιογράφο, τον κ. Ρουσσόπουλο. Στην ερώτηση "τι πορεία πιστεύετε ότι θα έχει το ελληνικό χρηματιστήριο" απαντά στις 7 Απριλίου του 2000 "πιστεύω ότι η καμπύλη θα είναι ανοδική". Και εξηγεί στη συνέχεια γιατί πιστεύει ότι η καμπύλη θα είναι ανοδική. Στην ίδια ακριβώς συνέντευξη λέει ότι ειδικά για το χρηματιστήριο εκτιμά ότι ανέβηκε για μια σειρά από λόγους που αφορούν την πτώση των επιτοκίων, την καλή απόδοση πολλών ιδιωτικών επιχειρήσεων και -ακούστε παρακαλώ- αναμφισβήτητα με ένα αίσθημα ασφάλειας που δημιουργεί στους πολίτες η εξασφάλιση του ευρωπαϊκού προσανατολισμού της χώρας και η ένταξη στην ΟΝΕ.
(Θόρυβος από την πτέρυγα της Νέας Δημοκρατίας)

Αντιλαμβάνεσθε λοιπόν, κυρίες και κύριοι συνάδελφοι, ότι όλοι οι αναλυτές, είτε ήταν φιλικοί είτε ουδέτεροι είτε αντίπαλοι της κυβερνήσεως, επεσήμαναν την περίοδο εκείνη τις καλές προοπτικές τις οποίες είχε η ελληνική αγορά και φυσικά μέσα στα πλαίσια της καλής πορείας της διεθνούς αγοράς. Διαψεύσθηκαν όλοι αυτοί οι αναλυτές ή όχι;
Επανειλημμένα αναφέρατε εσφαλμένα ότι η "ΔΕΚΑ" σταμάτησε τις παρεμβάσεις της μετά τις εκλογές. Πρώτα ότι δεν τις σταμάτησε γιατί σας ανέφερα τα νούμερα. Αλλά βεβαίως όταν άρχισε η διαδικασία πολιτικής εκμετάλλευσης και ποινικοποίησης σταμάτησε. 'Επεσε το χρηματιστήριο; Ελέγξτε, κυρίες και κύριοι, μια μέρα πριν από την επίμαχη περίοδο 20 Μαρτίου δηλαδή και συγκρίνετέ την με την κατάσταση που είχε το ελληνικό χρηματιστήριο δύο μήνες μετά, τέλος Μαϊου. Πού ήταν; Είχε μεταβληθεί λιγότερο από 1%. Η τιμή της Εθνικής Τράπεζας ήταν στα ίδια ακριβώς επιπεδα, η τιμή του ΟΤΕ είχε μειωθεί κατά 5%, των "ΕΛ.ΠΕ." κατά 1% και της Εμπορικής κατά 3%. 
Βεβαίως μετά υπήρξαν άλλα διεθνή γεγονότα και ανέφερε ορθώς ο κ. Παπαντωνίου ότι μέσα σε ένα ταραγμένο και πτωτικό διεθνές περιβάλλον αργά ή γρήγορα ακολούθησε και το ελληνικό χρηματιστήριο περίπου με την ίδια πορεία και την ίδια πτωτική ατυχώς δυναμική. Κατά συνέπεια αντιλαμβάνεται νομίζω και ο λιγότερο ενημερωμένος πολίτης ότι αυτό το οποίο έκανε η "ΔΕΚΑ" συστηματικά για πολλούς μήνες, δεν είχε κανένα συγκεκριμένο αποτέλεσμα εκείνη την περίοδο αλλά ούτε επηρέασε καμια μακροχρόνια τάση, ούτε προς τα πάνω ούτε προς τα κάτω του ελληνικού χρηματιστηρίου. Η "ΔΕΚΑ" έκανε το αυτονόητο καθήκον της να προστατεύσει τις μετοχές του χαρτοφυλακίου της. Και επειδή το έκανε αυτό αγοράζοντας είναι φυσικό, ότι προσέδωσε ρευστότητα στο σύστημα και έτσι βοήθησε και τη λειτουργία της αγοράς. 'Ετσι αντικειμενικά αλλά χωρίς πρόθεση βοήθησε και τους μικροεπενδυτές, διότι οι αγορές βοηθούνται όταν αυξάνει η ρευστότητα και εγκλωβίζονται όταν "στεγνώνει" η ρευστότητα. 
Και αν υπάρχει καμία αμφιβολία, μην ακούτε εμένα, να ακούσουμε αυτά που είπε ο πρόεδρος της κεφαλαιαγοράς των ΗΠΑ, ο οποίος αντιμετωπίζοντας τον κίνδυνο της πτωτικής δυναμικής μετά τις 11 του Σεπτέμβρη άνοιξε τα πάντα για να προσδώσει ρευστότητα στο σύστημα και να βοηθηθεί έτσι η ισορροπία του συστήματος, δρώντας σαν ένας φυσικός σταθεροποιητής και φυσικά ντεφάκτο βοηθώντας και τους μικροεπενδυτές. Σε άλλες αναλογίες και σε άλλες εποχές ντεφάκτο αυτό έγινε και με την αυτονόητη στήριξη που παρείχε στο χαρτοφυλάκιό της η "ΔΕΚΑ".
Θα μου επιτρέψετε πολύ σύντομα να αναφερθώ στο δεύτερο περίφημο θέμα που θίγει το εισαγγελικό έγγραφο, όπου αναφέρει ότι η "ΔΕΚΑ" τηρώντας ένα άτοκο λογαριασμό στην Τράπεζα της Ελλάδος ζημίωσε επειδή δεν είχε τόκους τα συμφέροντα του δημοσίου. Πρώτον, ο λογαριασμός που έχει στην Τράπεζα της Ελλάδος η "ΔΕΚΑ" είναι έντοκος και αρκούσε ένα απλό τηλεφώνημα για να το μάθει ο οποιοσδήποτε. Απέδωσε μάλιστα 8 δισεκατομμύρια δραχμές το 2000. Δεύτερον, ας υποθέσουμε ότι ήταν άτοκος, πού θα πήγαινε το διαφυγόν κέρδος; Στα κέρδη της Τραπέζης της Ελλάδος και μετά από κει γραμμή στο Γενικό Λογιστήριο του Κράτους, το οποίο είναι και ο αποδέκτης της συνολικής κερδοφορίας της Τραπέζης της Ελλάδος. Τρίτον, η υπόδειξη για τη δημιουργία του λογαριασμού αυτού στην Τράπεζα της Ελλάδος έγινε από την ίδια την Τράπεζα της Ελλάδος, η οποία τότε αλλά όχι πλέον, αφότου μπήκαμε στην ΟΝΕ, είχε και την εποπτεία της νομισματικής κυκλοφορίας στη χώρα.
'Οσον αφορά το ανταλλάξιμο δάνειο το οποίο έγινε, αρκεί να σας πω ότι χαιρετίστηκε με τα πιο θετικά και επαινετικά σχόλια από το διεθνή οικονομικό Τύπο. Και ακριβώς επειδή διενεργήθηκε με προνομιακούς πόρους για το ελληνικό δημόσιο, βοήθησε και συνετέλεσε στη στήριξη και την άνοδο και του δείκτη και των μετοχών του χρηματιστηρίου το Μάιο του 2000 που έγινε μετά τις εκλογές.
Αναφερθήκατε επίσης -και ομολογώ μου έκανε μεγάλη εντύπωση- επανελημμένα, και υπάρχει και στο εισαγγελικό έγγραφο, στο θέμα της σύμβασης μεταξύ "ΔΕΚΑ" και Εθνικής, το οποίο επικυρώθηκε με νόμο από τη Βουλή. Αυτή η σύμβαση αποτελεί μια από τις καλύτερες επενδυτικές επιλογές, τις οποίες έχει κάνει στην ιστορία του το ελληνικό δημόσιο, επιφέροντας μείζον όφελος και για το τραπεζικό σύστημα και για τα συμφέροντα του ελληνικού δημοσίου. Πότε άρχισε αυτή η ιστορία; Το 1991, με όρους άκρως μειωτικούς για τα συμφέροντα του ελληνικού δημοσίου, με την τότε σύμβαση Παλαιοκρασσά-Βρανόπουλου. Αν η σύμβαση αυτή γινόταν οποιαδήποτε άλλη στιγμή πριν το 1996, το ελληνικό δημόσιο θα κατέγραφε πολύ μεγάλες απώλειες σε βάρος του. Μετά το 1996 όμως, όταν υπεγράφη η Σύμβαση επί υπουργίας Αλέκου Παπαδόπουλου, που τροποποιούσε αυτό το δάνειο του 1991, το οποίο είχε κάνει η Νέα Δημοκρατία. και εν συνεχεία κυρώθηκε με νόμο στη Βουλή με εμένα εισηγητή, ήταν το πρώτο νομοσχέδιο που έφερα στη Βουλή, άρχισε να δίνει σημαντικό όφελος και για το ελληνικό δημόσιο και για την Εθνική Τράπεζα. Και εκεί που είχε συναφθεί δάνειο 100 δισεκατομμυρίων δραχμών και κινδύνευε να εκταμιευθεί σε πολύ χαμηλότερα επίπεδα, κατέληξε να αποδώσει στο ελληνικό δημόσιο, κυρίες και κύριοι συνάδελφοι, 593 δισεκατομμύρια δραχμές. 
Αυτό, όμως, μου δίνει την ευκαιρία όχι μόνο να απαντήσω στα συγκεκριμένα θέματα, τα οποία περιέχει το εισαγγελικό έγγραφο, τα οποία ούτως ή άλλως πλειστάκις αναλύθηκαν διεξοδικά με πίνακες και με στοιχεία, αλλά να αναφερθώ και στους λόγους που έκαναν την ελληνική Κυβέρνηση να δημιουργήσει τη "ΔΕΚΑ".
Κατ' αρχήν πρέπει να σας πω ότι σχήματα και θεσμοί σαν τη "ΔΕΚΑ" αφθονούν σε πάρα πολλές ανεπτυγμένες χώρες.
Στην Πορτογαλία, για παράδειγμα, υπάρχει μια αντίστοιχη εταιρεία η οποία έχει πολύ περισσότερες αρμοδιότητες και ελευθερία να επενδύει, είτε αγοράζοντας είτε πωλώντας στις αγορές κεφαλαίων.
Στο Χονγκ-Κονγκ, μια από τις μεγαλύτερες αγορές του κόσμου, η αντίστοιχη εταιρεία, η οποία λειτούργησε το 1998, ήταν αυτή η οποία απεσώβησε τη ρωσική κρίση του Αυγούστου του 1998, να ρημάξει την οικονομία του.
Αντίστοιχες εταιρείες υπάρχουν στη Γερμανία, στην Ιταλία και σε άλλες χώρες. Μετά τις 11 Σεπτέμβρη, γίνονται ολοένα και περισσότερες για προφανείς λόγους. Θα πει κανείς: "Μα, χρειαζόσαστε να πάτε να ψάχνετε τους φράγκους εκεί και σε διάφορα κράτη να δείτε τι κάνουν; Δεν μπορούσατε εσείς να σκεφθείτε; Δεν υπήρχε δυνατότητα να γίνει αυτό εδώ;" Βεβαίως, κυρίες και κύριοι συνάδελφοι, υπήρχε δυνατότητα να γίνει αγοραπωλησία μετοχών πανεύκολα με πολύ απλές διαδικασίες. Είχε φροντίσει γι' αυτό η Νέα Δημοκρατία, όταν το 1991 ψηφίζοντας το ν. 1969 έδινε εξουσιοδότηση μόνο στον Υπουργό Εθνικής Οικονομίας και Οικονομικών να κάνει ό,τι νομίζει. Χρησιμοποιήθηκε; Δεν χρησιμοποιήθηκε; Δεν γνωρίζω. Η μόνη περίπτωση που γνωρίζω είναι αυτή που ανέφερεα για την αγορά μετοχών της Εθνικής Τραπέζης στα γνωστά επίπεδα πολύ κάτω και της χρηματιστηριακής αγοράς με όλες τις συνέπειες που ακολούθησαν.
Όμως εμείς, δεν θέλαμε αυτήν τη διαδικασία. Ο νόμος αυτός παρεπιμπτόντως ισχύει και τώρα. Εμείς δεν θέλαμε αυτήν τη διαδικασία. Εμείς θέλαμε ένα θεσμό ο οποίος είναι απολύτως διαφανής, έχει θεσμική συγκρότηση, ελέγχεται από τους πάντες, δημοσιεύει τον ισολογισμό του, δίνει αναφορά για όλα τα ζητήματα και για όλες τις αποφάσεις και κρατάει έξω αυστηρά την πολιτική ηγεσία.
Εμείς αρνηθήκαμε, κυρίες και κύριοι, να χρησιμοποιήσουμε το δικαίωμα που δίνει ο ν. 1969/91 να αγοράζει και να πουλάει μετοχές ο Υπουργός ή οποιοσδήποτε Υπουργός και θεσμοθετήσαμε ένα όργανο, σύμφωνα με τα διεθνή πρότυπα απολύτως διαφανές και αξιόπιστο, προκειμένου να χειριστεί τη μεγάλη υπόθεση των αποκρατικοποιήσεων και των διαρθρωτικών αλλαγών δημιουργώντας και ενισχύοντας έτσι τις αγορές κεφαλαίων, τις αγορές χρήματος, τις αγορές ομολόγων και μια σειρά από άλλους τομείς. 
Όλες αυτές οι θεσμικές καινοτομίες επισώρευσαν όφελος στο ελληνικό δημόσιο, διευκόλυναν τις διαρθρωτικές αλλαγές και βεβαίως όσο προχωρεί η θεσμική τεχνογνωσία διεθνώς, τόσο μπορεί και η "ΔΕΚΑ" να βλέπει τις εξελίξεις και σε άλλες χώρες και να κάνει τη δουλειά της προς όφελος του ελληνικού δημοσίου ακόμη καλύτερα.
Κυρίες και κύριοι, αυτό το οποίο είδαμε σήμερα είναι αυτό το οποίο είχαμε δει άλλη μια φορά. Εν απουσία θέσεων, εν απουσία πολιτικής, το Κοινοβούλιο συζητά θέματα με έναν τρόπο ο οποίος από τη μια πλευρά, από την πλευρά της Αξιωματικής Αντιπολίτευσης δεν παράγει πολιτική. Είναι καταγγελίες επαναλαμβανόμενες αενάως προκειμένου να δημιουργηθεί θόρυβος, για το τι έκανε τότε, τι έκανε τώρα, ποιος το έκανε... Είναι η γνωστή και επαναλαμβανόμενη στρατηγική της δυσφήμισης. Τη ζήσαμε με έναν πολύ λεπτομερή τρόπο στη διάρκεια της προετοιμασίας για την ένταξη της χώρας στην ΟΝΕ. Ευτυχώς για όλους μας απέτυχε. Έχουμε αρχίσει να τη ζούμε σε όλη τη διάρκεια πραγματοποίησης των διαρθρωτικών αλλαγών. Και αυτή η προσπάθεια υπονόμευσης θα αποτύχει. Είτε αφορά θεσμούς είτε αφορά πρόσωπα.
Κυρίες και κύριοι, άκουσα υβριστικούς χαρακτηρισμούς απέναντί μου. Δεν θα τους ανταποδώσω, διότι πιστεύω ότι οι υβριστικοί χαρακτηρισμοί δεν μπορούν ποτέ να αποτελέσουν υποκατάστατο του πανικού που δημιουργεί το πολιτικό κενό. Και πρέπει να σας πω δε ότι θεωρώ προσωπική μου τιμή να με θεωρείτε αντίπαλό σας και στόχο σας!
Εκτός όμως από τα προσωπικά αισθήματα υπάρχουν και τα σοβαρά θέματα των αγορών, υπάρχουν και τα σοβαρά θέματα της πορείας της ελληνικής οικονομίας. Και θα πρέπει να δούμε ποια είναι αυτά τα προβλήματα, να δούμε πώς θα αξιοποιήσουμε θετικά έστω και αυτού του είδους τις αρνητικές συζητήσεις. Μην ξεχνάμε ότι το ελληνικό Κοινοβούλιο, αν δεν κάνω λάθος, είναι το μόνο Κοινοβούλιο ανεπτυγμένης χώρας το οποίο συζητά θέματα χρηματιστηρίου. Προσωπικά δεν έχω υπόψη μου κανένα άλλο κοινοβούλιο ανεπτυγμένης χώρας το οποίο συζητά την πορεία του χρηματιστηρίου. Και ελπίζω να βγει ένα μεγάλο συμπέρασμα από αυτές τις συζητήσεις και να αποφασίσουμε να αφήσουμε τις αγορές να λειτουργούν αυτόνομα και αποτελεσματικά μόνες τους χωρίς κομματικές και πολιτικές παρεμβάσεις. Διότι δεν θα πρέπει να ξεχνάμε ότι όπου παρεμβαίνουν οι κομματικές διαμάχες, εκεί δραπετεύουν οι αγορές!
Αυτά έχουν πολύ μεγαλύτερη σημασία, κυρίες και κύριοι, στη σημερινή συγκυρία, διότι σήμερα η διεθνής συγκυρία είναι μια κακή συγκυρία για τα διεθνή χρηματιστήρια. Μετά τα μέσα του 2000, που έγινε η κατάρρευση των μετοχών της νέας οικονομίας και πυροδότησε μια σειρά πολλαπλασιαστικά αντίστοιχα πτωτικά φαινόμενα σε όλες τις αγορές του κόσμου, βλέπουμε ότι τα διεθνή χρηματιστήρια δεν έχουν συνέλθει. Και βέβαια μετά απ' αυτό που έγινε στις 11 Σεπτέμβρη, το τρομοκρατικό κτύπημα στη Νέα Υόρκη, η κατάσταση έγινε ακόμα χειρότερη. Όμως βλέπουμε ταυτόχρονα τους μικρούς επενδυτές σε όλα τα χρηματιστήρια του κόσμου να μη διακατέχονται από αισθήματα πανικού. Και βλέπουμε δε ότι σε πολλές χώρες με την κατάλληλη συνεργία ή και συμβουλή πολλές φορές που γίνεται στους πολίτες και στους επενδυτές να μένουν και να προσδοκούν μια καλύτερη πορεία. Πρέπει και εμείς, κυρίες και κύριοι, να εθιστούμε σε αυτήν την προοπτική.
Και θα πρέπει να ενισχύσουμε τους θεσμούς οι οποίοι προάγουν το καλό κλίμα, την αυτόνομη λειτουργία, την απρόσκοπτη διεξαγωγή των αγορών. 
Μέσα σε ένα τέτοιο κλίμα, όμως, είναι αδιανόητo, κυρίες και κύριοι, να ποινικοποιείται η πράξη και η λειτουργία των φυσικών σταθεροποιητών της αγοράς. Ουδέποτε στην ιστορία των αγορών υπάρχει φαινόμενο ποινικοποίησης της αγοράς μετοχών, η οποία de facto αυξάνει τη ρευστότητα της αγοράς και βοηθά το σύνολο των επενδυτών. Πολλές φορές σε πολλές αγορές έχουν ποινικοποιηθεί οι πωλήσεις, αλλά η λειτουργία των φυσικών σταθεροποιητών ουδέποτε έχει ποινικοποιηθεί. 
Και όπως είπε και ο κ. Παπαντωνίου, αν δεν υπήρχε αυτή η εύκολη τάση ποινικοποίησης που έχει αδρανοποιήσει σε μεγάλο βαθμό τους φυσικούς σταθεροποιητές στις ελληνικές αγορές, όπως είναι οι μεγάλες επιχειρήσεις, όπως είναι μία σειρά από άλλους θεσμικούς επενδυτές, τότε ενδεχομένως και εδώ τα πράγματα θα μπορούσαν να είναι καλύτερα.
Βεβαίως σήμερα ακούσαμε -και πρέπει να σας πω ότι την καλωσορίζω- έστω και μία διαφορετική προσέγγιση υπέρ παρεμβάσεων. Έχουμε μπει τώρα στο να αναζητούμε θεωρίες παρέμβασης και στήριξης. Εν πάση περιπτώσει, ως ένα πρώτο βήμα προς την κατεύθυνση αυτή είναι καλοδεχούμενο. 
Αναφέρθηκα προηγουμένως, κυρίες και κύριοι, στο ότι κατά τη συζήτηση, παρά το γεγονός ότι ουσιαστικά στον καταγγελτικό της λόγο επανέλαβε τον εαυτό της πολλές φορές η Νέα Δημοκρατία, ακούστηκαν και ουσιαστικά ζητήματα κυρίως από την πλευρά του Συνασπισμού, των ομιλητών του ΠΑΣΟΚ αλλά και από ορισμένες άλλες ομιλίες. 
Η Κυβέρνηση, προκειμένου να διαμορφώσει ένα ακόμη πιο αποτελεσματικό θεσμικό πλαίσιο λειτουργίας των αγορών, υιοθετεί αρκετές από αυτές τις προτάσεις και κατευθύνσεις. Έτσι, κυρίες και κύριοι, είμαι σήμερα σε θέση να σας ανακοινώσω τις εξής πρωτοβουλίες: 
Πρώτον, το Χρηματιστήριο Αξιών Αθηνών ιδιωτικοποιείται και προχωρεί στην αναζήτηση συνεργασίας με μεγάλα ξένα χρηματιστήρια, πράγμα το οποίο θα εξασφαλίσει την απολύτως αυτόνομη λειτουργία του.
Δεύτερον, πρέπει να προχωρήσουμε -και θα πάρουμε σχετικές πρωτοβουλίες- για να κάνουμε ένα σαφή διαχωρισμό μεταξύ πειθαρχικών και ποινικών παραβάσεων. Θα δημιουργηθεί πειθαρχικό συμβούλιο των ελεγκτικών αρχών, διότι είδαμε τώρα ότι η Επιτροπή Κεφαλαιαγοράς, για παράδειγμα, έπειτα από εξονυχιστικό έλεγχο διέγνωσε και ανακοίνωσε ότι όλη η λειτουργία της "ΔΕΚΑ" ήταν άμεπτη. Παρά το γεγονός αυτό δεν εκλήθη για να γνωματεύσει από την εισαγγελία, πράγμα το οποίο θα έλυνε πάρα πολλά από τα ερωτήματα, τα οποία συζητάμε σήμερα. 
Όμως και οι ελέγχοντες θα πρέπει να ελέγχονται και γι' αυτό θα προχωρήσουμε στη δημιουργία πειθαρχικού συμβουλίου ελεγκτικών αρχών. Θα θεσπίσουμε επίσης τακτή λογοδοσία των εποπτικών και ελεγκτικών αρχών στο Κοινοβούλιο, όπως επίσης θα βοηθήσουμε, σε συνεργασία με το Υπουργείο Δικαιοσύνης, να σχηματιστεί ένα εξειδικευμένο δικαστικό σώμα με σύγχρονη τεχνογνωσία σε θέματα κεφαλαιαγοράς, έτσι ώστε να μην επαναλαμβάνονται στο μέλλον όλες αυτές οι καινοφανείς θεωρίες σχετικά με τη λειτουργία των αγορών.
Πιστεύω -και αυτή είναι η τελευταία μου φράση- ότι με τα μέτρα αυτά θα μπορέσει το χρηματιστήριο να βρει το δρόμο του ανεπηρέαστο από πολιτικές παρεμβάσεις. Ας είναι η συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, αυτή και η κατάληξή της η μεγαλύτερη προσφορά, την οποία οφείλουμε στον Έλληνα επενδυτή. 
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής επί της προτάσεως του Προέδρου της Νέας Δημοκρατίας κ. Κώστα Καραμανλή και εκατόν είκοσι ενός (121) Βουλευτών του κόμματος του για τη σύσταση Εξεταστικής Επιτροπής με αντικείμενο "τη διερεύνηση των όσων εκτίθενται στην με αριθμό 53877/27.8.2001 δικογραφία που έχει αποσταλεί στη Βουλή κατ' εφαρμογήν των διατάξεων του άρθρου 86 παράγραφος 2 εδάφιο β' του Συντάγματος για την υπόθεση της Δημόσιας Επιχείρησης Κινητών Αξιών." (Δ.Ε.Κ.Α. Α.Ε.)".
Επί της προτάσεως αυτής έχει υποβληθεί αίτηση ονομαστικής ψηφοφορίας από τους συναδέλφους της Νέας Δημοκρατίας. 
Συγχρόνως υπάρχει για σήμερα συμπληρωματική ειδική ημερήσια διάταξη για τη λήψη απόφασης (ψηφοφορία), σύμφωνα με το άρθρο 62 του Συντάγματος για τις αιτήσεις άρσεως ασυλίας των συναδέλφων κυρίων Νικολάου Γκατζή και Βασιλείου Κεδίκογλου. 
Συμφωνείτε να διεξαχθούν μαζί οι δύο ψηφοφορίες;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συνεφώνησε.
Οι αποδεχόμενοι την πρόταση για τη σύσταση Εξεταστικής Επιτροπής απαντούν "ΝΑΙ" με την εκφώνηση του ονόματός τους.
Οι μη αποδεχόμενοι απαντούν "ΟΧΙ".
Στο ψηφοδέλτιο που έχετε μπροστά σας για τη χορήγηση αδείας άρσεως ασυλίας των συναδέλφων, δίπλα από το όνομα του Βουλευτή και την πράξη για την οποία διώκεται μπορείτε να σημειώσετε "ΝΑΙ", "ΟΧΙ", ή "ΠΑΡΩΝ". 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κύριε Πρόεδρε, παρακαλώ το λόγο επί προσωπικού. 
ΠΡΟΕΔΡΟΣ (Απόστολος Κακλαμάνης): Κύριε Γιαννόπουλε, εσείς ξέρετε πολύ καλά ότι, όταν αρχίζει η ψηφοφορία...
ΕΥΑΓΓΕΛΟΣ ΓΙΑΝΝΟΠΟΥΛΟΣ: Ζήτησα το λόγο πριν αρχίσει η ψηφοφορία. Το είπα στους συνεργάτες, αλλά κανείς δεν ηυδόκησε να σας το υπενθυμίσει. Δύο λόγια θέλω να πω. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Γιαννόπουλε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κύριε Πρόεδρε, σας είχα ενημερώσει ότι δεν είναι δυνατόν να μπαίνουν τα αδικήματα ομού όσον αφορά τους υπό κατηγορία προς άρση της ασυλίας τους. Εδώ είναι δύο αδικήματα για τα οποία ο κύριος εισαγγελέας ζήτησε την άρση της ασυλίας του κ. Κεδίκογλου. Το ένα είναι για τη διατάραξη της συνεδριάσεως του Κοινοβουλίου και το άλλο είναι για συκοφαντική δυσφήμιση. Παρεκάλεσα να είναι χωριστά αυτά τα αδικήματα, διότι επεκράτησε η αντίληψη ότι άλλοι ψηφίζουν μεν εναντίον για τη συκοφαντική δυσφήμιση, αλλά δεν θέλουν τον εισαγγελέα να μπαίνει στην Αίθουσα του Κοινοβουλίου. Αυτό είναι το πρώτο.
Δεύτερον: Έγινε συζήτηση προχθές και ήμασταν εδώ ογδόντα συνάδελφοι, οι οποίοι άκουσαν και τον λέγοντα και τον αντιλέγοντα και τον κ. Κεδίκογλου κι εμένα. Και καλούνται και οι υπόλοιποι συνάδελφοι, όσοι είμαστε, εκατόν είκοσι ή εκατόν σαράντα, να ψηφίσουμε. Γιατί λοιπόν να ψηφίσουμε όλοι σήμερα, αφού οι περισσότεροι δεν ξέρουν περί τίνος πρόκειται; 
ΠΡΟΕΔΡΟΣ (Απόστολος Κακλαμάνης): Όπως σας εξήγησα και όταν ήλθατε προ ολίγου στο Προεδρείο κι όταν θέσατε το θέμα, όταν ήλθατε στο γραφείο μου προχθές, φρόντισα με την Υπηρεσία να δούμε ποια πρακτική ακολουθείται. Η δικογραφία, λοιπόν, όπως έρχεται εδώ -δηλαδή με το χαρακτηρισμό των πράξεων από την εισαγγελική αρχή και με τις διατάξεις βάσει των οποίων διώκεται κανείς- έτσι εισάγεται και στην επιτροπή και στην Ολομέλεια για ψηφοφορία. 
Ενδεχομένως αυτό που λέτε εσείς θα πρέπει να το δούμε. Αλλά δεν μπορούμε να το δούμε τώρα, όπως καταλαβαίνετε, διότι δημιουργεί άλλα ζητήματα. Αυτή είναι πάντως, σας βεβαιώ, η πρακτική μέχρι τώρα. Το ότι δεν έγινε προχθές η ψηφοφορία, αυτό συνέβη διότι, όταν ολοκληρώθηκε η συζήτηση, δεν υπήρχε ο επαρκής αριθμός Βουλευτών -εβδομήντα πέντε που πρέπει να είναι παρόντες- για να ληφθεί η απόφαση. Αυτοί είναι οι λόγοι και παρακαλώ να προχωρήσουμε στην διαδικασία της ψηφοφορίας.
Καλούνται επί του καταλόγου: ο κ. Λοβέρδος από το ΠΑΣΟΚ και ο κ. Καλαντζής από τη Νέα Δημοκρατία.
Επί της ψηφοδόχου καλούνται: ο κ. Μακρυπίδης από το ΠΑΣΟΚ και ο κ. Ζώης από τη Νέα Δημοκρατία.
Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν πρώτον, στην καταμέτρηση των ψήφων και δεύτερον, στην καταμέτρηση και διαλογή των ψηφοδελτίων και την εξαγωγή του αποτελέσματος.
(ΚΑΤΑΜΕΤΡΗΣΗ - ΔΙΑΛΟΓΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, μέχρι να γίνει η καταμέτρηση και η διαλογή των ψηφοδελτίων έχω να ανακοινώσω στο Σώμα ότι οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, Δικαιοσύνης και Οικονομικών καταθέτουν σχέδιο νόμου: "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις". 
Παραπέμπεται στην αρμόδια Διαρκή Επιτροπή.
Επίσης, κύριοι συνάδελφοι, έχουν διανεμηθεί τα Πρακτικά της 15ης, 16ης και 19ης Νοεμβρίου 2001 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ ( Απόστολος Κακλαμάνης): Συνεπώς τα Πρακτικά της 15ης, 16ης και 19ης Νοεμβρίου 2001 επικυρώθηκαν.
Κύριοι συνάδελφοι, θα περιμένουμε δι' ολίγον μέχρι την καταμέτρηση των ψήφων και της ανακοινώσεως του αποτελέσματος της ονομαστικής ψηφοφορίας για τη σύσταση εξεταστικής επιτροπής.
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσας ονομαστικής ψηφοφορίας επί της προτάσεως της Νέας Δημοκρατίας για τη σύσταση εξεταστικής επιτροπής.
Εψήφισαν συνολικά 277 Βουλευτές.
Υπέρ της πρότασης εψήφισαν 130 Βουλευτές.
Κατά της πρότασης εψήφισαν 147 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
(To σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς η πρόταση για τη σύσταση εξεταστικής επιτροπή απορρίπτεται κατά πλειοψηφία.
Κύριοι συνάδελφοι, διακόπτουμε επ' ολίγον τη συνεδρίαση μέχρι της ανακοινώσεως του αποτελέσματος της μυστικής ψηφοφορίας για την άρση ασυλίας.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι επαναλαμβάνεται η διακοπείσα συνεδρίαση.
Έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας επί της αιτήσεως άρσεως ασυλίας.
Εψήφισαν συνολικά διακόσιοι εβδομήντα επτά (277) Βουλευτές.
Για τον κ. Γκατζή:
Υπέρ της άρσεως ασυλίας εψήφισαν έντεκα (11) Βουλευτές 
Κατά εψήφισαν διακόσιοι πενήντα (250) Βουλευτές. 
"Παρών" ψήφισαν τρεις (3) Βουλευτές.
Λευκά δώδεκα (12).
Άκυρα δύο (2)
Συνεπώς η αίτηση άρσεως ασυλίας για τον κ. Γκατζή απορρίπτεται. 
Για τον κ. Βασίλη Κεδίκογλου:
Υπέρ της άρσεως ασυλίας εφήφισαν σαράντα επτά (47) Βουλευτές.
Κατά εψήφισαν διακόσιοι έντεκα (211) Βουλευτές.
"Παρών" ψήφισαν πέντε (5) Βουλευτές.
Λευκά δώδεκα (12).
Άκυρα δύο (2).
Συνεπώς και αυτή η αίτηση άρσεως ασυλίας απορρίπτεται.
Κύριοι συνάδελφοι δέχεστε στο σημείο αυτό να λύσουμε τη συνεδρίαση;
ΟΛΟΙ OI ΒΟΥΛΕΥΤΕΣ: Μάλιστα μάλιστα.
Με τη συναίνεση του Σώματος και ώρα 17.55, λύεται η συνεδρίαση για αύριο ημέρα Παρασκευή 30 Νοεμβρίου 2001 και ώρα 10.30', με αντικείμενο εργασιών του Σώματος κοινοβουλευτικό έλεγχο: α) Συζήτηση επικαίρων ερωτήσεων και β) συζήτηση επερώτησης σύμφωνα με την συμπληρωματική διάταξη που σας έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



