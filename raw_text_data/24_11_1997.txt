Σελίδα 2121 

Π Ρ Α Κ Τ Ι Κ Α    Β Ο Υ Λ Η Σ


Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΛΔ'

Δευτέρα 24 Νοεμβρίου 1997


Αθήνα, σήμερα στις 24 Νοεμβρίου 1997, ημέρα Δευτέρα και ώρα 18.16' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Kυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από την κ. Ελένη Ανουσάκη, Βουλευτή Α' Αθηνών, τα ακόλουθα:

Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Γενικό Λύκειο Αλιβερίου του Νομού Εύβοιας ζητεί χρηματοδότηση για την προμήθεια του εξοπλισμού του.

2) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Παράρτημα του ΕΛΚΕΠΑ Καβάλας ζητεί τη συνέχιση της λειτουργίας του.

3) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Πύργου του Νομού Ηλείας ζητεί την οικονομική ενίσχυση της ΔΕΥΑ Πύργου για την επισκευή των έργων ύδρευσης που επλήγησαν από το σεισμό.

4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις διαμαρτυρίες για την κατάργηση του ΕΟΚ.

5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την καθυστέρηση στην εφαρμογή της νέας διυπουργικής απόφασης για τα μέτρα ελέγχου και διασφάλισης των κοινοτικών επιδοτήσεων στο βαμβάκι.

6) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι γονείς των φοιτητών του Πανεπιστημίου CAMERINO της Κεντρικής Ιταλίας ζητούν να μετεγγραφούν τα παιδιά τους στα αντίστοιχα ΑΕΙ της Ελλάδας λόγω των συνεχών σεισμών στην περιοχή της CAMERINO.

7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ελληνικός Οργανισμός Γάλακτος ζητεί την ευνοϊκή ρύθμιση της οφειλής του στο Δημόσιο Ταμείο λόγω υπέρβασης του αγελαδινού γάλακτος για την περίοδο 1994-95.

8) Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Α.Ε. ΑΡΤΖΟΓΛΟΥ HELLAS ζητεί τη ρύθμιση των οφειλών της προς την Τράπεζα Μακεδονίας Θράκης.

9) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Σύνδεσμος Φορτοεκφορτωτών Λιμένος και Εργατών Κύτους Λιμένος Ν. Μουδανιών προτείνει την ανέγερση εργατικών κατοικιών στα Ν. Μουδανιά Νομού Χαλκιδικής.

10) Οι Βουλευτές κύριοι ΑΛΕΞΑΝΔΡΟΣ ΔΑΜΙΑΝΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Βυρωνείας του Νομού Σερρών ζητεί οικονομική ενίσχυση για τη βελτίωση των βοσκοτόπων της.

11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Πύργου Καλλίστης Νομού Κυκλάδων ζητεί τη συνέχιση της λειτουργίας του ταχυδρομικού γραφείου του Πύργου Καλλίστης Θήρας.

12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φυρών του Νομού Κυκλάδων ζητεί χρηματοδότηση για την κατασκευή των λιμνοδεξαμενών Θήρας.

13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας όπου τα συνεργεία αυτοκινήτων Δράμας διαμαρτύρονται για τα αυξημένα τιμολόγια της ΔΕΗ.

14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τη διαμαρτυρία του κλάδου των βιοτεχνών για τη δυσβάσταχτη φορολόγησή του.

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αικατερίνη Διακογιάννη, συνταξιούχος εκπαιδευτικός, ζητεί την εφαρμογή ευνοϊκής πολιτικής για τους πολύτεκνους και κυρίως για την πολύτεκνη ελληνίδα μητέρα.

16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Συλλόγων ΕΟΚ αντιτίθεται στην ενδεχόμενη κατάργηση του Εθνικού Οργανισμού Καπνού.

17) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία το Παράρτημα ΠΟΑΕΑ Χάλκης και Περιχώρων Λάρισας ζητεί τη διευθέτηση της συνταξιοδότησης των αναγνωρισμένων Αγωνιστών Εθνικής Αντίστασης - συνταξιούχων του ΟΓΑ.


 

  

Σελίδα 2122 

18) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Εργατοϋπαλληλικό Σωματείο Μεταλλείων Βάβδου "Η ΑΜΙΛΛΑ" ζητεί τη συνέχιση της λειτουργίας των μεταλλείων.

19) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Συμβούλιο Περιοχής Κασσάνδρας (3ης ΕΠ) του Νομού Χαλκιδικής ζητεί τη βελτίωση της αστυνόμευσης στη Χερσόνησο Κασσάνδρας.

20) Οι Βουλευτές κύριοι ΒΑΡΣΑΜΗΣ ΓΙΟΒΑΝΟΥΔΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Ιερά Μονή Ξενοφώντος Αγίου 'Ορους 'Αθου Χαλκιδικής ζητεί χρηματοδότηση για την ανάπλαση του Σκευοφυλακίου - Μουσείου της.

21) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Δήμος Αρναίας του Νομού Χαλκιδικής διαμαρτύρεται για τη μελετώμενη κατάργηση του τηλεφωνικού κέντρου της Αρναίας.

22) Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η κυρία Κοραλία Μπούρμπου, κάτοικος Τρίπολης, υποβάλλει ένσταση σε απόφαση του ΠΥΣΔΕ Αρκαδίας σχετικά με την τοποθέτησή της στο ΤΕΛ Μεγαλόπολης Αρκαδίας.

23) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Πύργου και Περιχώρων ζητεί την ικανοποίηση συνταξιοδοτικού του αιτήματος.

24) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Θεσσαλικών Ιδιωτικών Ραδιοφωνικών Σταθμών ζητεί τη δίκαιη κατανομή διαφημίσεων στα Μ.Μ.Ε. σχετικά με την εφαρμογή του "Ι.Καποδίστριας".

25) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Τεχνικό Επιμελητήριο Ελλάδας, Περιφερειακό Τμήμα Κεντρικής και Νότιας Πελοποννήσου καταγγέλλει την πρόσφατη εισφοροεισπρακτική πολιτική του ΙΚΑ που έχει εφαρμόσει στην οικοδομή.

26) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Καπνεργατοϋπαλληλική 'Ενωση Καβάλας ζητεί την ισχύ της επιδότησης εργασίας του κλάδου της καπνεργασίας.

27) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου διαμαρτύρεται για την κατάργηση του ενός εστιατοριακού τμήματος από τα δύο, που λειτουργούν στη Σ.Τ.Ε. Ηρακλείου.

28) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία η ΠΟΕ Λασιθίου ζητεί να αρχίσει να λειτουργεί η κινητή τηλεφωνία του ΟΤΕ και στο Νομό Λασιθίου.

29) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση των προβλημάτων λειτουργίας του ΤΑΞΥ Ηρακλείου.

30) Οι Βουλευτές κύριοι ΙΩΑΝΝΗΣ ΔΗΜΑΡΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Ερεικούσας του Νομού Κέρκυρας ζητεί τη στελέχωση του Λιμενικού Σταθμού Β. Κέρκυρας.

31) Ο Βουλευτής Αθήνας κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία ο Σύλλογος Γονέων και Κηδεμόνων του Ελληνικού Σχολείου στο Ντόρτμουντ Γερμανίας διαμαρτύρεται για την κατάργηση της α' τάξης του αμιγώς Ελληνικού Δημοτικού Σχολείου.

32) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Σωματείο ΠΥΤΕΣΤΕ όλης της Χώρας διαμαρτύρεται για τα κριτήρια πρόσληψης του προσωπικού της Σχολής Τουριστικών Επαγγελμάτων.

33) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Εργατοϋπαλληλικό Κέντρο Κυκλάδων Τμήμα ΓΣΕΕ ζητεί την ικανοποίηση των οικονομικών αιτημάτων των απολυμένων του Ναυπηγείου Νεωρίου Νομού Κυκλάδων.

34) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Σύλλογος Υπαλλήλων ΟΔΔΥ ζητεί την αναβάθμιση του ρόλου του ΟΔΔΥ ώστε να λειτουργήσει ως φορέας περιστολής των δημοσίων δαπανών.

35) Ο Βουλευτής Αχαϊας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία η Πανελλήνια Ομοσπονδία Προσωπικού Οργανισμών Τοπικής Αυτοδιοίκησης ζητεί τη διευθέτηση του εργασιακού καθεστώτος των μελών της.

36) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύλλογος Κωφών Νομού Λάρισας ζητεί οικονομική ενίσχυση για την κάλυψη των λειτουργικών του δαπανών.

37) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια 'Ενωση Αγωνιστών Τραυματιών Αναπήρων Θυμάτων 1944-1967 ζητεί την ηθική και υλική αποκατάσταση των αγωνιστών.

38) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Μ. Γαλανάκης ζητεί τη νομοθετική ρύθμιση για χώρους πιλοτής πολυκατοικιών.

39) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα, ο Συνεταιρισμός και ο ΤΟΕΒ Κορνοφωλιάς Νομού 'Εβρου ζητούν την άμεση επισκευή των αντιπλημμυρικών αναχωμάτων του ποταμού 'Εβρου.

40) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία τα μέλη του Α' ΚΑΠΗ Συκεών Θεσ/νίκης ζητούν την κατάργηση των αντιασφαλιστικών Νόμων 1752/88, 1902/90, 1976/91 και 2084/92 κ.λπ.

41) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατοϋπαλληλικό Κέντρο Αρκαδίας εκφράζει την αντίθεσή του στην απόφαση του Υπουργείου Ανάπτυξης για το κλείσιμο των Παραρτημάτων του ΙΓΜΕ.

42) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η 'Ενωση Λειτουργών Μέσης Εκπαίδευσης Βάδης - Βυρτεμβέργης Γερμανίας ζητεί την αύξηση του επιμισθίου των μελών της κατά 10%.

43) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Κοινότητα Κρεμαστής Δωδεκανήσου ζητεί την κατασκευή έργων υποδομής στην περιοχή της.

44) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η 'Ενωση Λειτουργών Μέσης Εκπαίδευσης Βάδης - Βυρτεμβέργης Γερμανίας ζητεί την τοποθέτηση αξιόπιστων και αδιάβλητων συντονιστών.

45) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δήμαρχος Βελεστίνου και ο Δ/ντής των Τεχνικών Υπηρεσιών Μαγνησίας ζητούν την ανακατασκευή της στέγης του 1ου Δημοτικού Σχολείου και τη συντήρηση του Λυκείου και του Γυμναστηρίου του.


 

  

Σελίδα 2123 

46) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Κοινοτικό Συμβούλιο Αγίου Λαυρεντίου και ΤΕΔΚ Μαγνησίας ζητούν την επαναφορά του άρθρου 13 του Ν. 2130/93 και την κατάργηση της παρ. 6 του άρθρου 32 του Ν. 2508/13.6.97 με την οποία ουσιαστικά καταργείται το δικαίωμα των ΟΤΑ να εκτελούν έργα με αυτεπιστασία.

47) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Τεχνικό Επιμελητήριο Ελλάδας - Τμήμα Μαγνησίας εκφράζει την αντίθεσή του για τον τρόπο με τον οποίο γίνονται οι αναθέσεις των έργων μεταξύ των κατασκευαστών.

48) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Λημνιακών Συλλόγων ζητεί να καθαριστεί η περιοχή Χορταρολίμνης του κόλπου του Κέρου Λήμνου Νομού Λέσβου από τα άσκαστα βλήματα που πιθανά υπάρχουν μετά την άσκηση ΠΑΡΜΕΝΙΩΝ.

49) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία 'Εκτακτοι Εκπαιδευτικοί Φυσικοθεραπευτικού Τμήματος ΤΕΙ Λαμίας ζητούν τη μονιμοποίησή τους.

50) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε μη πραγματοποιήσιμες εφημερίες ιατρού στο νοσοκομείο Λέσβου.

51) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα οικονομικά και λειτουργικά προβλήματα του νοσοκομείου Δράμας.

52) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε δημοσιεύματα εφημερίδων στα οποία ζητείται η άμεση στελέχωση με ιατρικό προσωπικό του Κέντρου Υγείας Κόνιτσας.

53) Ο Βουλευτής Κιλκίς κ. ΘΕΟΔΩΡΟΣ ΠΑΣΣΑΛΙΔΗΣ κατέθεσε δημοσίευμα εφημερίδας στο οποίο ζητείται η παρουσία των κτηνιάτρων και σπερματεγχυτών να είναι συνεχής ολόκληρο το έτος στο Νομό Κιλκίς.

54) Ο Βουλευτής Κιλκίς κ. ΘΕΟΔΩΡΟΣ ΠΑΣΣΑΛΙΔΗΣ κατέθεσε δημοσίευμα εφημερίδας στο οποίο τονίζεται πως η κατάργηση του κοινωνικού συντελεστή δόμησης πλήττει ιδιοκτήτες μικρών οικοπέδων.

55) Ο Βουλευτής Κιλκίς κ. ΘΕΟΔΩΡΟΣ ΠΑΣΣΑΛΙΔΗΣ κατέθεσε δημοσίευμα εφημερίδας στο οποίο ζητείται να μην καταργηθεί η αρτιότητα των 2 στρεμμάτων για οικόπεδα "εντός ζώνης".

56) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η έγκαιρη καταβολή των εκτός έδρας στους ειδικευόμενους γιατρούς του Νοσοκομείου Καλαμάτας Μεσσηνίας.

57) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία του Γραφείου Πολεοδομίας Πύλου.

58) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο επισημαίνεται η αδικαιολόγητη καθυστέρηση της χωροταξικής μελέτης της Μεσσηνιακής Μάνης.

59) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η επίλυση των προβλημάτων των εκπαιδευτών και εξεταστών οδηγών.

60) Η Δήμαρχος και το Δημοτικό Συμβούλιο της Κατεχόμενης Πόλεως Μόρφου της Κύπρου κατέθεσαν μύνημα αγώνα και διεκδίκησης στον κύριο Πρόεδρο της Βουλής των Ελλήνων, με το οποίο επισημαίνουν το συνεχιζόμενο δράμα των 200.000 προσφύγων από την περιοχή της Μόρφου και εκφράζουν τις θερμές και εγκάρδιες ευχαριστίες προς την Ελληνική Κυβέρνηση, την Πολιτική Ηγεσία και το λαό της Ελλάδας για τη συνεχή και αμέριστη συμπαράσταση στον αγώνα του Κυπριακού λαού και ζητούν από την Ελληνική Πολιτική Ηγεσία τη διεκδίκηση της δίκαιης και βιώσιμης λύσης του Κυπριακού προβλήματος.

Προσυπογράφουν οι Βουλευτές κύριοι ΕΛΕΝΗ ΑΝΟΥΣΑΚΗ και ΝΙΚΟΛΑΟΣ ΓΚΕΛΕΣΤΑΘΗΣ.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 502/22-7-97 ερώτηση δόθηκε με το υπ' αριθμ. 39309/29-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 502/22.7.97 που κατέθεσε ο Βουλευτής κ. Ν. Κατσαρός, στην οποία αναφέρονται δε πλήθος στοιχείων τουλάχιστον ανακριβών, σας στέλνουμε τα με αριθ. 8926/6-10-97 και 600/2.10.97 έγγραφα της ΕΤΒΑ και της ΕΤΒΑ Finance αντίστοιχα, με τα οποία δίδονται οι απαραίτητες πληροφορίες.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

2. Στην με αριθμό 513/22-7-97 ερώτηση δόθηκε με το υπ' αριθμ. 39311/29-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 513/22.7.97 που κατέθεσε ο Βουλευτής κ. Ε. Αποστόλου, σας γνωρίζουμε τα ακόλουθα:

Η αποθήκη στη Βαρυμπόμπη αποτελεί περιουσιακό στοιχείο της "ΠΕΙΡΑΙΚΗ ΠΑΤΡΑΙΚΗ ΒΙΟΜΗΧΑΝΙΑ ΒΑΜΒΑΚΟΣ Α.Ε.". Κατά τον τέταρτο δημόσιο πλειοδοτικό διαγωνισμό της 1.7.96 για την πώληση του ενεργητικού της εταιρίας, δόθηκε η δυνατότητα υποβολής μεμονωμένων προσφορών, ως ο νόμος προβλέπει, για την αυτοτελή πώληση διάφορων περιουσιακών στοιχείων της εταιρίας, μεταξύ των οποίων και η εν λόγω αποθήκη.

Μετά την αξιολόγηση των υποβληθεισών προσφορών και τη σχετική εισήγηση του εκκαθαριστή, ο αρμόδιος κατά το νόμο πιστωτής της εταιρίας ΟΡΓΑΝΙΣΜΟΣ ΑΝΑΣΥΓΚΡΟΤΗΣΗΣ ΕΠΙΧΕΙΡΗΣΕΩΝ (Ο.Α.Ε.) κατακύρωσε με την 420/15.1.97 απόφαση του Διοικητικού του Συμβουλίου, τον διαγωνισμό για την πώληση της Βαρυμπόμπης στον πλειοδότη κ. Π. Ζερίτη έναντι τιμήματος 1.8 δισ. δρχ.

Σύμφωνα με τη σχετική διακήρυξη του διαγωνισμού μοναδικό κριτήριο αξιολόγησης των προσφορών ήταν το ύψος του τιμήματος.

Δεν προβλέπεται η επανεξέταση της απόφασης κατακύρωσης του ακινήτου της Βαρυμπόμπης σε σχέση με την ενδεχόμενη επαναλειτουργία του συγκροτήματος της "ΠΕΙΡΑΙΚΗ ΠΑΤΡΑΙΚΗ ΚΛΩΣΤΟΥΦΑΝΤΟΥΡΓΙΑ ΠΑΤΡΩΝ Α.Ε.", αφού πρόκειται για διαφορετικά νομικά πρόσωπα και η πώληση των περιουσιακών στοιχείων των δύο εταιρειών γίνεται με χρονικά παράλληλες, αλλά αυτόνομες διαγωνιστικές διαδικασίες.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

3. Στην με αριθμό 610/29-7-97 ερώτηση δόθηκε με το υπ' αριθμ. 3009/29-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 610/29.7.97 των Βουλευτών κυρίων Στρ. Κόρακα και Στ. Παναγιώτου που κατατέθηκε στη


 

  

Σελίδα 2124 

Βουλή των Ελλήνων από τους ως άνω Βουλευτές σχετικά με τη λειτουργία ιχθυοκαλλιεργητικής μονάδας στο Αγριολίμανο Σερίφου, σας γνωρίζουμε ότι ο ΕΟΤ με έγγραφό του (ΑΠ 500655/16.2.93), έχει εκφράσει τη θετική του γνώμη, με την προϋπόθεση της ικανοποίησης των όρων και προϋποθέσεων της ΚΥΑ 69269/90, θεωρώντας ότι ο 'Ορμος Μεγάλο Λιβάδι δεν επρόκειτο να επηρεασθεί από τη λειτουργία της μονάδος στη συγκεκριμένη θέση.

Εάν παρ' όλα αυτά δημιουργηθούν προβλήματα στην τουριστική ζώνη του Μεγ. Λιβαδιού, ο ΕΟΤ θα ακολουθήσει τις προβλεπόμενες για την περίπτωση διαδικασίες.

Η Υπουργός

ΒΑΣΩ ΠΑΠΑΝΔΡΕΟΥ"

4. Στην με αριθμό 677/30-7-97 ερώτηση δόθηκε με το υπ' αριθμ. 22212/30-10-97 έγγραφο από την Υπουργό Ανάπτυξης η ακόλουθη απάντηση:

"Απαντώντας στην ερώτηση 677/30.7.97 του Βουλευτή κ. Σπ. Σπηλιωτόπουλου σας πληροφορούμε τα εξής:

Η εκμεταλλεύτρια του λιγνιτωρυχείου Δροσάτου κ. 'Αρτεμης Παπαλόη προχώρησε στην εκμετάλλευση του λιγνιτωρυχείου κατά τρόπο μη ορθολογικό, χωρίς τις προβλεπόμενες από τον Κανονισμό Μεταλ/κών και Λατομικών Εργασιών και τον ν. 1650/86 μελέτες, τεχνική και περιβαλλοντικών επιπτώσεων, αντίστοιχα.

'Ετσι με την απόφαση της Επιθ/σης Μεταλλείων ΕΜΝΕ/Φ11.2/4552/8.9.95 διακόπηκε η εκμετάλλευση του λιγνιτωρυχείου.

Με τη νεώτερη απόφαση ΕΜΝΕ/Φ22.2/4874/25.9.95 δόθηκε η δυνατότητα στην εκμεταλλεύτρια απόληψης μόνο του λιγνίτη που ήδη είχε αποκαλυφθεί, κάτω από συγκεκριμένους όρους και την κατάθεση εγγυητικής επιστολής 20.000.000 δρχ., ως εγγύηση για την αποκατάσταση του χώρου της επέμβασης.

Για τη διαπίστωση συμμόρφωσης της εκμεταλλεύτριας προς τις εντολές της Επιθεωρήσεως Μεταλλείων και τους όρους της ανωτέρω απόφασής της, συστήθηκε επιτροπή εξ υπηρεσιακών παραγόντων, με απόφαση του Υπουργείου Ανάπτυξης.

Η Επιτροπή ύστερα από επί τόπου μεταβάσεις στο λιγνιτωρυχείο, υπέβαλε στην Επιθεώρηση Μεταλλείων έκθεση από την οποία προκύπτει ότι έχουν εκτελεσθεί οι εντολές της ΕΜΝΕ και οι εν γένει εργασίες αποκατάστασης του περιβάλλοντος.

Μετά δε και τη μετάβαση του κ. Γεν. Γραμματέα του Υπουργείου μας στην περιοχή του Λιγνιτωρυχείου αποφασίστηκε ότι απομένει να αποκατασθεί η σύνδεση του υπάρχοντος δρόμου, που σταματά στο χώρο της εξορύξεως, με τις λημματοδεξαμενές της Κοινότητας.

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 744/1-8-97 ερώτηση δόθηκε με το υπ' αριθμ. 3077/29-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 744/1-8-97 που κατατέθηκε στη Βουλή των Ελλήνων από το Βουλευτή κ. Η. Βεζδρεβάνη, σχετικά με την ίδρυση Κέντρου Ανάπτυξης και Προβολής του νομού Θεσπρωτίας, σας γνωρίζουμε τα εξής:

1. Με το ν. 2160/93 "περί ρυθμίσεων για τον τουρισμό και άλλων διατάξεων" και ειδικότερα το άρθρο 1 παρ. 13, θεσμοθετούνται οι αρμοδιότητες των Νομαρχιακών Επιτροπών Τουριστικής Προβολής (ΝΕΤΠ) για την κατάρτιση σχετικών προγραμμάτων και την υλοποίησή τους μετά από έγκριση του ΕΟΤ. Επομένως, η ΝΕΤΠ του νομού Θεσπρωτίας έχει κατά κύριο λόγο την αρμοδιότητα για την τουριστική προβολή του νομού.

2. Ο ΕΟΤ στηρίζει ενεργά την τουριστική προβολή του νομού. Με την υπ' αριθμ. 509451/15-10-96 Απόφαση του Γενικού Γραμματέα ΕΟΤ, εγκρίθηκε η επιχορήγηση της Νομαρχίας Θεσπρωτίας, με το ποσό των δέκα εκατομμυρίων (10.000.000) δρχ.

Πλην όμως, η Νομαρχία Θεσπρωτίας μέχρι τα μέσα Οκτωβρίου δεν είχε υποβάλει στον ΕΟΤ πρόγραμμα τουριστικής προβολής του νομού για έγκριση, με αποτέλεσμα τα παραπάνω χρήματα να μην έχουν απορροφηθεί.

Επίσης, ο ΕΟΤ αναγνωρίζοντας τη σπουδαιότητα και αναγκαιότητα της ενίσχυσης του τουρισμού στην παραμεθόρια περιοχή της Θεσπρωτίας, αφενός εκδίδει ενημερωτικά φυλλάδια που προβάλλουν τις υπάρχουσες τουριστικές περιοχές του νομού, αφετέρου μέσα από το Πανελλαδικό Πρόγραμμα προώθησης των ειδικών μορφών τουρισμού, στο οποίο εντάσσονται πολλές ορεινές περιοχές της Θεσπρωτίας, ενισχύει τις προσπάθειες αξιοποίησής τους.

Αντιμετωπίζει δηλαδή τον ορεινό τουρισμό ως εθνικό τουριστικό προϊόν, καταγράφοντας και αναδεικνύοντας τις δυνατότητες των ορεινών όγκων της χώρας, ώστε η τουριστική ανάπτυξη να σέβεται το οικοσύστημα των ορεινών περιοχών.

Η Υπουργός

ΒΑΣΩ ΠΑΠΑΝΔΡΕΟΥ"

6. Στην με αριθμό 795/5-8-97 ερώτηση δόθηκε με το υπ' αριθμ. 224/29-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 795/5.8.97 που κατέθεσαν στη Βουλή, οι Βουλευτές κ.κ. Νίκος Γκατζής και Μήτσος Κωστόπουλος, που μας διαβιβάστηκε με το υπ'αριθμ. πρωτ. Β5621/5.9.97 έγγραφο του Υπουργείου Μεταφορών και Επικοινωνιών παρακαλούμε να πληροφορήσετε τους κυρίους Βουλευτές τα εξής:

Η αρμόδια Περιφερειακή Υπηρεσία του ΥΠΕΧΩΔΕ στα πλαίσια των δυνατοτήτων της συντηρεί και σηματοδοτεί τις σιδηροδρομικές διαβάσεις της αρμοδιότητάς της σύμφωνα με τις ισχύουσες προδιαγραφές.

Από τις 120 ισόπεδες σιδηροδρομικές διαβάσεις οι 12 είναι στο Εθνικό δίκτυο και από άποψη σήμανσης ανήκει στην αρμοδιότητα του ΥΠΕΧΩΔΕ και οι οποίες έχουν σημανθεί κατάλληλα.

Ο εξοπλισμός φύλαξης και η εγκατάσταση φραγμάτων όλων των ισόπεδων διαβάσεων (ΙΔ) ανήκει στον ΟΣΕ. Για την κατακόρυφη ή οριζόντια προειδοποιητική οδική σήμανση (πριν από τις ΙΔ) και για τις υπόλοιπες ισόπεδες διαβάσεις αρμοδιότητα έχουν οι Υπηρεσίες της Νομαρχιακής και Τοπικής Αυτοδιοίκησης.

Ο Υπουργός

Κ. ΛΑΛΙΩΤΗΣ"

7. Στην με αριθμό 949/11-8-97 ερώτηση δόθηκε με το υπ' αριθμ. 122/29-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 949/11.8.97 που κατέθεσε στη Βουλή ο Βουλευτής κ. Στέφανος Μάνος, παρακαλούμε να πληροφορήσετε τον κ. Βουλευτή τα εξής:

Το θέμα εκπαίδευσης των οδηγών δεν είναι στις αρμοδιότητες του Υ.ΠΕ.ΧΩ.Δ.Ε. και φυσικά δεν προβλέπονται σχετικές πινακίδες στον ΚΟΚ, πλην της πινακίδας 27 που σημαίνει την είσοδο στον Αυτοκινητόδρομο και αντίστοιχη πινακίδα υπάρχει για την έξοδο.

Επίσης το άρθρο 29 του ΚΟΚ αναφέρει τη χρήση των τριών (3) λωρίδων.

Ουδεμία πινακίδα με την ένδειξη "0,5" τοποθετήθηκε ή αγοράσθηκε κατά την περίοδο 1994-1997. Οι εν λόγω ενδείξεις είχαν τοποθετηθεί στο παρελθόν (πριν από το 1993), για τη διευκόλυνση της Τροχαίας σχετικά με την υποδιαίρεση των χιλιομέτρων. Αντιθέτως έχει αποσταλεί έγγραφο από την αρμόδια Δ/νση του Υπουργείου μας στις περιφερειακές Υπηρεσίες για να συμπληρωθούν οι (ακέραιες) χιλιομετρικές θέσεις του δικτύου αρμοδιότητάς τους.

Ο Υπουργός

Κ. ΛΑΛΙΩΤΗΣ"


 

  

Σελίδα 2125 

8. Στις με αριθμό 1127/26-8-97, 2006/10-10-97 ερωτήσεις δόθηκε με το υπ' αριθμ. 73/30-10-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση των ερωτήσεων 1127/26-8-97 και 2006/10-10-97 που κατέθεσε ο Βουλευτής κ. Γ. Σούρλας, σας γνωρίζουμε τα εξής:

Το πρόβλημα των Αλβανών λαθρομεταναστών και της συνακόλουθης εγκληματικότητας αντιμετωπίζεται από το Υπουργείο μας με ιδιαίτερη υπευθυνότητα και τους απαιτούμενους λεπτούς χειρισμούς, σε συνεργασία με τα συναρμόδια Υπουργεία.

Για το σκοπό αυτό έχουμε συγκροτήσει και ενισχύσει με προσωπικό και μέσα τις Υπηρεσίες που αστυνομεύουν τα Βόρεια σύνορά μας, έχουμε ιδρύσει ικανό αριθμό μεταβατικών αποσπασμάτων, τα οποία βρίσκονται σε συνεχή επαγρύπνιση για την παρεμπόδιση της παράνομης εισόδου Αλβανών και άλλων αλλοδαπών και προωθείται νομοσχέδιο για την ίδρυση συνοριακής αστυνομίας.

Επίσης πραγματοποιούνται και συχνές συναντήσεις αντιπροσωπειών της χώρας μας και της Αλβανίας για το διμερή συντονισμό των προσπαθειών αντιμετώπισης του φαινομένου και προκειμένου η Διμερής Συμφωνία Αστυνομικής Συνεργασίας που έχει υπογραφεί με τη χώρα αυτή γίνει στενή, πρακτική και αποτελεσματική. Τέτοιες συσκέψεις έγιναν στα Τίρανα την 5-8-97 και στα Ιωάννινα την 25-10-1997, στις οποίες επικεφαλής των αντιπροσωπειών των δύο χωρών ήταν αντίστοιχα ο υποφαινόμενος και ο Υπουργός Εσωτερικών της γείτονος και την 15-10-97 με επικεφαλής τους δύο Πρωθυπουργούς.

Παράλληλα, στο εσωερικό της χώρας συγκροτούνται ειδικά συνεργεία ελέγχου σε κομβικά σημεία και άλλους χώρους, τα οποία διενεργούν συνεχείς περιπολίες και ελέγχους και καταβάλλουν προσπάθειες για την εξάρθρωση των κυκλωμάτων διακίνησης και απασχόλησης των λαθρομεταναστών, για τη σύλληψη και επαναπροώθηση αυτών στη χώρα τους και την παραπομπή στη δικαιοσύνη των εγκληματιών.

Στα πλαίσια αυτά αστυνομεύεται και ο νομός Μαγνησίας, στον οποίο από 1-1-1996 έως και 10-10-1997, συνελήφθησαν 202 Αλβανοί διότι διέπραξαν σοβαρά ποινικά αδικήματα. Κατά το ίδιο χρονικό διάστημα επαναπροωθήθηκαν στη χώρα τους από το νομό Μαγνησίας 7.595 Αλβανοί λαθρομετανάστες.

Σε ό,τι αφορά την κάρτα εργασίας σας πληροφορούμε ότι επίκειται η υπογραφή σχετικών διαταγμάτων από τον κ. Πρόεδρο της Δημοκρατίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

9. Στην με αριθμό 1212/1-9-97 ερώτηση δόθηκε με το υπ' αριθμ. 3293/29-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1212/1.9.97 που κατατέθηκε στη Βουλή των Ελλήνων από το Βουλευτή κ. Στ. Δήμα και αφορά στην κατασκευή μαρίνας στη Λευκάδα, σας γνωρίζουμε τα εξής:

Μέχρι σήμερα δεν έχει υποβληθεί συγκεκριμένο αίτημα χωροθέτησης και κατασκευής μαρίνας στη Λευκάδα.

Αντίθετα ο γενικότερος σχεδιασμός ανάπτυξης θαλάσσιου τουρισμού στην περιοχή των Ιονίων νήσων προβλέπει την κατασκευή των εξής τουριστικών λιμένων και αγκυροβολίων:

- Τουριστικό λιμένα Γουβιών Κέρκυρας δυναμικότητας 850 θέσεων.

- Τουριστικό λιμένα Αργοστολίου δυναμικότητας 200 θέσεων, που είναι ενταγμένος στο Υποπρόγραμμα "Τουρισμός", του Επιχειρησιακού Προγράμματος "Τουρισμός-Πολιτισμός" και βρίσκεται στο στάδιο δημοπράτησης των λιμενικών έργων και

- Τουριστικά καταφύγια στο Βαθύ Ιθάκης και στην Αγ. Ευφημία Κεφαλλονιάς.

- Τουριστικό λιμένα Ζακύνθου, ο οποίος έχει χωροθετηθεί βάσει του ν. 2160/93 (άρθρο 30 παρ. 5). Η μελέτη της δεύτερης φάσης των λιμενικών έργων έχει συνταχθεί από την τεχνική διεύθυνση του ΕΟΤ, και θα δημοπρατηθεί μετά την έγκριση των περιβαλλοντικών όρων από το ΥΠΕΧΩΔΕ.

Επίσης έχει χωροθετηθεί τουριστικός λιμένας στην Πρέβεζα, δυναμικότητας 260 θέσεων, που είναι ενταγμένος στο ΠΕΠ Ηπείρου, καθώς και στο 'Ακτιο Αιτωλοακαρνανίας, 130 θέσεων.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 1251/3-9-97 ερώτηση δόθηκε με το υπ' αριθμ. 45127/30-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Απαντώντας στην ερώτηση 1251/3-9-97 του Βουλευτή κ. Μανώλη Κεφαλογιάννη, σας γνωρίζουμε τα εξής:

Το πρόγραμμα "Ι. ΚΑΠΟΔΙΣΤΡΙΑΣ" έχει πάρει τη μορφή νομοσχεδίου και ήδη κατατέθηκε στη Βουλή, η οποία είναι πλέον αρμόδια να αποφασίσει.

Στη συζήτηση που θα διεξαχθεί οι Βουλευτές έχουν τη δυνατότητα να αναπτύξουν τις απόψεις τους και να τύχουν των απαντήσεων σε ερωτήματα που θα θέσουν.

Ο Υφυπουργός

Λ. ΠΑΠΑΔΗΜΑΣ"

11. Στην με αριθμό 1331/9-9-97 ερώτηση δόθηκε με το υπ' αριθμ. 3400/29-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1331/9-9-97, που κατατέθηκε στη Βουλή των Ελλήνων από τη Βουλευτή κα Στ. Αλφιέρη, σχετικά με την αξιοποίηση των ιαματικών πηγών του Δήμου Μεθάνων, σας γνωρίζουμε τα εξής:

1. 'Ενας από τους βασικούς στόχους της τουριστικής μας πολιτικής, είναι η ανάπτυξη νέων μορφών τουρισμού (ιαματικός, θεραπευτικός, θαλάσσιος, ορεινός, οικολογικός, συνεδριακός, αθλητικός, κλπ). Ειδικά για την ανάπτυξη του ιαματικού - θεραπευτικού τουρισμού, ο ΕΟΤ έχει συντάξει Ειδικές Τεχνικές Προδιαγραφές για Υδροθεραπευτήρια, οι οποίες ήδη έχουν υπογραφεί και προωθηθεί για υπογραφή στο ΥΠΕΧΩΔΕ.

2. Συγκεκριμένα, προτάθηκε στην Επιτροπή Παρακολούθησης του Επιχειρησιακού Προγράμματος, πρόγραμμα για την αξιοποίηση των ιαματικών πηγών Μεθάνων.

Το έργο αφορά τη βελτίωση και εκσυγχρονισμό του παραδοσιακού κτιρίου των Λουτρών.

Μετά από απόφαση της ως άνω Επιτροπής, χρηματοδοτήθηκε πραγματογνωμοσύνη, προκειμένου να ερευνηθούν οι όροι και οι προϋποθέσεις υπό τις οποίες το έργο αυτό θα μπορούσε να ενταχθεί στο Επιχειρησιακό Πρόγραμμα.

Η πραγματογνωμοσύνη ολοκληρώθηκε και τα συμπεράσματά της εξετάζονται, ώστε να βρεθεί ο καλύτερος τρόπος αξιοποίησης των Μεθάνων.

Η Υπουργός

ΒΑΣΩ ΠΑΠΑΝΔΡΕΟΥ"

12. Στην με αριθμό 1352/9-9-97 ερώτηση δόθηκε με το υπ' αριθμ. 1682/27-10-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 1352/97 ερώτηση, που κατατέθηκε στη Βουλή από τους Βουλευτές κυρίους Μ. Μπόσκου και Απ. Τασούλα, για τα θιγόμενα σ' αυτή θέματα, σας πληροφορούμε τα εξής:

Η αρμοδιότητα κατασκευής της σύνδεσης του αποχετευτικού δικτύου των κατοικιών που είχε κατασκευάσει ο Οργανισμός Εργατικής Κατοικίας (ΟΕΚ) στη Γέφυρα 'Αρτας ήταν αρμοδιότητα του Δήμου 'Αρτας. 'Ομως, ο Δήμος 'Αρτας δήλωσε οικονομική αδυναμία. 'Ετσι το Δ.Σ. το ΟΕΚ με τις αριθ. 2/18-2-97 και 65/25-9-97 αποφάσεις του, ανέλαβε την ευθύνη κατασκευής του αγωγού σύνδεσης με το εξωτερικό αποχετευτικό δίκτυο της πόλης.

Οι εργασίες για την κατασκευή του αγωγού προβλέπεται


 

  

Σελίδα 2126 

να ολοκληρωθούν το συντομότερο δυνατό, οπότε θα γίνει και η παράδοση των 94 κατοικιών του οικισμού "ΑΡΤΑ ΙV", επειδή και αυτές θα συμπεριληφθούν στο αποχετευτικό σύστημα.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

13. Στην με αριθμό 1420/12-9-97 ερώτηση δόθηκε με το υπ' αριθμ. 39297/29-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1420/12-9-97, που κατέθεσε ο Βουλευτής κ. Γ. Καρατζαφέρης, συνημμένα σας στέλνουμε το με αριθ. 9078/10-10-97 έγγαφο της ΕΤΒΑ, με το οποίο δίδονται οι απαραίτητες πληροφορίες.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

14. Στην με αριθμό 1459/16-9-97 ερώτηση δόθηκε με το υπ' αριθμ. 208/29-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1459/16.9.97 που κατέθεσαν στη Βουλή, οι Βουλευτές κύριοι Σταύρος Παναγιώτου και Μαρία Μπόσκου, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Περιφέρειας Κεντρικής Μακεδονίας τα εξής:

Ο οδικός άξονας Μερορράχης - Αμφίπολης αποτελεί βασικό Εθνικό Δίκτυο του Νομού Σερρών. Μέχρι σήμερα έχει ολοκληρωθεί σχεδόν τμήμα 14 χλμ (από τα 28 χλμ) δαπάνης 2,0 δις.

Η Περιφέρεια Κεντρικής Μακεδονίας εκτιμώντας τη σημασία του έργου, έδωσε εντολή στις Τεχνικές Υπηρεσίες να επισπεύσουν την ωρίμανση των απαιτούμενων μελετών, για την ολοκλήρωση του υπολοίπου τμήματος του έργου και επιδιώκει την ένταξή του στο ΚΠΣ ή στο INTERREG II κατά την προσεχή αναμόρφωση.

Ο Υπουργός

Κ. ΛΑΛΙΩΤΗΣ"

15. Στην με αριθμό 1462/16-9-97 ερώτηση δόθηκε με το υπ' αριθμ. 3456/31-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1462/16-9-97, που κατατέθηκε στη Βουλή των Ελλήνων από τους Βουλευτές κυρίους Σπ. Δανέλλη και Ν. Κωνσταντόπουλο, σχετικά με τις προϋποθέσεις που θα πρέπει να πληρούν οι υποψήφιοι των τμημάτων μετεκπαίδευσης μισθωτών τουριστικών επιχειρήσεων, σας γνωρίζουμε τα εξής:

1. Σύμφωνα με το άρθρο 13, εδάφιο 1 του Ν. 1077/1980, τόσο οι μισθωτοί, όσο και οι προσκαίρως άνεργοι, οι οποίοι επιθυμούν να φοιτήσουν στα τμήματα μετεκπαίδευσης ΣΤΕ, θα πρέπει, κατά την τελευταία τριετία πριν από την ημερομηνία έναρξης του προγράμματος μετεκπαίδευσης, να έχουν πραγματοποιήσει εκατό (100) ημερομίσθια για κάθε έτος ή τριακόσια πενήντα (350) ημερομίσθια συνολικά, σε ξενοδοχειακές επιχειρήσεις και σε κέντρα εστίασης και αναψυχής.

2. Επίσης σύμφωνα με την 7322/25-5-1981 Υπουργική Απόφαση, η οποία εξεδόθη με εξουσιοδότηση του άρθρου 13 (εδαφ. 2) του παραπάνω Νόμου, καθορίζεται ο χρόνος ανεργίας των υποψηφίων σε 6 1/2 μήνες κατ' ανώτατο όριο από την ημερομηνία εγγραφής τους στα τμήματα μετεκπαίδευσης ΣΤΕ για το χαρακτηρισμό τους ως προσκαίρως ανέργων.

Συνεπώς οι εργαζόμενοι του ξενοδοχείου CLUB MED (MEDITERANEE) που δεν εργάσθηκαν το έτος 1997, δεν συμπληρώνουν τις προϋποθέσεις φοίτησης όπως αυτές αναφέρονται στο Νόμο 1077/80, με αποτέλεσμα η ΣΤΕ να αδυνατεί να κάνει δεκτές τις αιτήσεις τους σύμφωνα με τις κείμενες διατάξεις.

Εξάλλου, σε πολλές αιτήσεις πρώην εργαζομένων στο CLUB MED Ν. Ηλείας, ελλείπουν και άλλες προϋποθέσεις του νόμου π.χ. ειδικότητα. Η σχετική προθεσμία είχε ήδη παραταθεί έως την 10-10-97 για τη συμπλήρωση όλων των απαραίτητων δικαιολογητικών.

Σημειώνεται ότι η ενδεχόμενη τροποποίηση των σχετικών διατάξεων, που ισχύουν από το 1981, ώστε να συμπεριληφθούν και άλλες περιπτώσεις ανέργων, κατά τη διάρκεια των αιτήσεων εγγραφής στα τμήματα μετεκπαίδευσης της ΣΤΕ, θα επέφερε την ανατροπή του οικονομικού και εκπαιδευτικού προγραμματισμού της Σχολής σε όλη την Ελλάδα.

Η Υπουργός

ΒΑΣΩ ΠΑΠΑΝΔΡΕΟΥ"

16. Στην με αριθμό 1463/16-9-97 ερώτηση δόθηκε με το υπ' αριθμ. 24065/29-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1463/16.9.1997 ερώτησης που κατέθεσε στη Βουλή ο Βουλευτής κ. Δημήτρης Σιούφας, σας πληφοροφούμε τα εξής:

Η απόφαση του Πρωθυπουργού σχετικά με το ασυμβίβαστο των κατεχόντων θέσεις στο Δημόσιο για την υποβολή υποψηφιότητας Βουλευτή, είναι γνωστό ότι επικυρώθηκε και με την απόφαση της 5ης Συνόδου της Κεντρικής Επιτροπής του ΠΑΣΟΚ (21-25/2/1997) και επομένως αποτελεί και πολιτική θέση του κυβερνώντος κόμματος.

Ο Πρωθυπουργός στο πλαίσο της ποιότητας των λειτουργιών που ασκούνται από τα δημόσια πρόσωπα πράγματι ζήτησε τις παραιτήσεις όσων σπεύδουν να είναι υποψήφιοι Βουλευτές στις επόμενες εκλογές. Γίνεται φανερό επομένως ότι ισχύει το ασυμβίβαστο.

Από τα πρόσωπα τα οποία κατέχουν σήμερα θέσεις στο Δημόσιο και στον ευρύτερο δημόσιο τομέα έχουν υποβάλει παραιτήσεις οι παρακάτω:

1. Ανδρέας Λοβέρδος: Γενικός Γραμματέας Δημόσιας Διοίκησης, του Υπουργείου Εσωτερικών, Δημόσιας Διοίκησης και Αποκέντρωσης.

2. Θεόδωρος Σακελλαρόπουλος: Γενικός Γραμματέας Κοινωνικών Ασαφλίσεων.

3. Χρυσάνθη Μανωλία-Ραψομανίκη: Γενική Γραμματέας Υπουργείου Μακεδονίας-Θράκης.

4. Κωνσταντίνος Νταϊλιάνας: Γενικός Γραμματέας Υπουργείου Δικαιοσύνης.

5. Απόστολος Φωτιάδης: Γενικός Γραμματέας Υπουργείου Εθνικής Οικονομίας.

6. Γεώργιος Μουτσόπουλος: Γενικός Γραμματέας Περιφέρειας Δυτικής Ελλάδας.

7. Νικόλαος Μιχαλόπουλος: Γενικός Γραμματέας Περιφέρειας Αττικής.

8. Νικόλαος Τσαμουργκιέλης: Πρόεδρος ΕΘνικού Συμβουλίου Εργασίας.

9. Αλέξανδρος Βλαχογιάννης: Πρόεδρος Διοικητικού Συμβουλίου Ολυμπιακής Αεροπορίας.

10. Γεώργιος Πλευράκης: Πρόεδρος Νοσοκομείου Ηρακλείου Κρήτης.

11. 'Οθων Κωτούλας: Πρόεδρος Νοσοκομείου "ΑΛΕΞΑΝΔΡΑ".

Ο Υφυπουργός

ΣΤ. ΜΠΕΝΟΣ"

17. Στην με αριθμό 1470/17-9-97 ερώτηση δόθηκε με το υπ' αριθ. 39291/29-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1470/17-9-97, που κατέθεσε ο Βουλευτής κ. Γ. Σαλαγκούδης, σας πληροφορούμε τα ακόλουθα:

Τα έργα "Μονάδα Παραγωγής Αλουμίνας", "Μεταλλουργία


 

  

Σελίδα 2127 

Χρυσού" και "Μονάδα Συμπαραγωγής Ενέργειας" (ΜΣΕ) είχαν ενταχθεί για χρηματοδότηση στο Μέτρο 2.3 του Επιχειρησιακού Προγράμματος Βιομηχανίας (Ε.Π.Β.) στην κατηγορία Μεγάλα 'Εργα, με συνολικό προϋπολογισμό 548 MECU εκ των οποίων τα 218 MECU είναι Δημόσια Δαπάνη. Μέχρι σήμερα δεν έχει γίνει έναρξη της χρηματοδότησης των έργων αυτών.

Από την προβλεπόμενη Δημόσια Δαπάνη του Μέτρου 2.3 του Ε.Π.Β. έχουν διατεθεί 49 περίπου δις κυρίως για τα Μέτρα 2.2, 3.1 και 3.2. για τη χρηματοδότηση ιδιωτικών επενδύσεων.

Ειδικότερα, όσον αφορά την Αλουμίνα και τη Μεταλλουργία Χρυσού σημειώνονται τα εξής:

α. Την σοβαρότητα που αποδίδεται στην προώθηση του έργου αποδεικνύει το γεγονός ότι η Ελληνική πλευρά αναβάθμισε το επίπεδο των επαφών της σε εκείνο του Πρωθυπουργού, ο οποίος με την επίσκεψη του στη Μόσχα έθεσε και το θέμα καθυστέρησης ως προς την υλοποίηση του έργου.

Η πιο πάνω ενέργεια αλλά και όσες έχουν ακολουθήσει μέχρι σήμερα (συναντήσεις - διαπραγματεύσεις) εντάσσονται στα πλαίσια των πρωτοβουλιών της Ελληνικής Κυβέρνησης με στόχο την προώθηση του έργου, μέσα από την επίλυση θεμάτων σχετιζομένων με την εξεύρεση κεφαλαίων (από τη Ρώσικη πλευρά) για την κάλυψη της συμμετοχής τους.

Οι μέχρι σήμερα καθυστερήσεις οφείλονται κυρίως στην αποδυνάμωση της Ρώσικης διοίκησης, να ελέγξει τα ήδη ιδιωτικοποιημένα Ρωσικά Εργοστάσια Αλουμινίου, ώστε να εξασφαλίσει:

α) τη συμμετοχή τους στην Κοινοπραξία και

β) την απορρόφηση της παραγόμενης ποσότητας Αλουμίνας στο εδώ εργοστάσιο.

Στην παρούσα φάση η όλη κατάσταση βρίσκεται σε κρίσιμο σημείο, ενώ η Ελληνική πλευρά αναμένει την τελική απάντηση σύμφωνα με τα χρονικά όρια που έχουν τεθεί.

β. Στις 31.7.96 κυρώθηκε η σύμβαση εξαγοράς των μεταλλείων Κασσάνδρας από την TVX HELLAS A.E., αφού προηγήθηκε ενημέρωση όλων των φορέων της περιοχής.

Η σύμβαση προβλέπει εκτός των άλλων ότι, ειδικά γι' αυτήν την επένδυση θα συσταθεί ειδική επταμελής επιτροπή παρακολούθησης και ελέγχου τήρησης των εγκεκριμένων περιβαλλοντικών όρων λειτουργίας, στην οποία θα μετέχουν και εκπρόσωποι της Τοπικής Αυτοδιοίκησης και αυτό πέρα από τους άλλους ελέγχους που θα γίνονται από τις καθ' ύλην αρμόδιες υπηρεσίες.

Στις 6.8.96 παρότι επήλθε συμφωνία των ενδιαφερομένων, δεν τηρήθηκε και άρχισαν οι κινητοποιήσεις των κατοίκων της περιοχής.

Μετά τη συνέχιση των κινητοποιήσεων, στις 15.10.96 τέσσερις Υπουργοί της Κυβέρνησης επισκέφθηκαν την περιοχή και συμφωνήθηκε να εκπονηθεί μελέτη για την ανάδειξη των τουριστικών και άλλων πλουτοπαραγωγικών πόρων της περιοχής καθώς και μελέτη προέγκρισης χωροθέτησης που θα κατατεθεί στο ΥΠΕΧΩΔΕ.

Η μελέτη ανάδειξης των τουριστικών και άλλων πλουτοπαραγωγικών πόρων της περιοχής εκπονείται κανονικά, η πρώτη φάση της κατατέθηκε στο Υπουργείο στις 10.9.97 και αναμένεται να ολοκληρωθεί στο τέλος του Νοεμβρίου 1997.

Η μελέτη για την επιλογή του χώρου εγκατάστασης της μονάδος ανατέθηκε ομόφωνα στο ΙΓΜΕ και το ΙΠΑ και στις 11.7.97 παρουσιάστηκαν στη Νομαρχία Χαλκιδικής τα αποτελέσματα της πρώτης φάσης της μελέτης και ξεκίνησε η δεύτερη φάση της.

Τέλος οι πόρου που αρχικά είχαν δεσμευτεί για το έργο της "Συμπαραγωγής Ενέργειας" μετά την ακύρωση του έργου έχουν ανακατανεμηθεί στο πλαίσιο του ΕΠΒ υπέρ της χρηματοδότησης ιδιωτικών επενδύσεων του άρθρου 23α και 23β του Ν. 1892 (Μέτρα 3.1., 3.2. του Ε.Π.Β.).

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

18. Στην με αριθμό 1560/22-9-97 ερώτηση δόθηκε με το υπ' αριθμ. 3535/29-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1560/22-9-97, που κατατέθηκε στη Βουλή των Ελλήνων από το Βουλευτή κ. Ν. Τσιαρτσιώνη, σας γνωρίζουμε τα εξής:

Οι στόχοι της κυβερνητικής πολιτικής για την ανάπτυξη του τουρισμού της χώρας είναι δεδομένοι και η ανάθεση των Ολυμπιακών Αγώνων στην Ελλάδα δεν θα δημιουργήσει ανατροπές στην υλοποίηση της πολιτικής αυτής. Το επενδυτικό πρόγραμμα το οποίο χρηματοδοτείται και από το Επιχειρησιακό Πρόγραμμα "Τουρισμός - Πολιτισμός" (Β' Κ.Π.Σ.) έχει ήδη αποφασισθεί και δεν πρόκειται αν υπάρξουν αποκλίσεις σε βάρος της περιφέρειας.

Οι προοπτικές του τουρισμού σε σχέση με τους Ολυμπιακούς Αγώνες είναι θέμα που ήδη εξετάζεται σε βάθος, σε συνεργασία με τους συναρμόδιους φορείς.

Η Υπουργός

ΒΑΣΩ ΠΑΠΑΝΔΡΕΟΥ"

19. Στις με αριθμό 1565/22-9-97, 1758/30-9-97 ερωτήσεις δόθηκε με το υπ' αριθμ. 357/30-10-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση των από 8/10/97, 22/9/97 και 30/9/97 εγγράφων σας σχετικά με την υπ' αριθ. 67/8.10.97 αναφορά με τις υπ' αριθμ. 1565/22.9.97 και 1758/30.9.97 ερωτήσεις, που κατέθεσαν οι Βουλευτές κύριοι Δημ. Σαρρής, Πέτρος Τατούλης και Δημ. Σιούφας αντίστοιχα, σας γνωρίζουμε τα ακόλουθα:

Το κίνητρο απόδοσης που χορηγήθηκε στους υπαλλήλους της Δημόσιας Διοίκησης με το άρθρο 13 του Ν. 2470/1997, αντικαθιστά τα κάθε είδους κίνητρα παραγωγικότητας ή αποδοτικότητας ή αυξημένης ευθύνης, που ελάμβαναν με τις προγενέστερες μισθολογικές διατάξεις και τα οποία πλέον, καταργούνται, με τη ρητή διάταξη της παραγράφου 4 του άρθρου 10 του νόμου αυτού.

Επίσης, σύμφωνα με το ίδιο άρθρο και νόμο το κίνητρο απόδοσης αποδίδεται στον Κρατικό προϋπολογισμό από τους λογαριασμούς τους οποίους βάρυναν τα προαναφερόμενα επιδόματα.

Αιτιολογικός λόγος θέσπισης του εν λόγω κινήτρου είναι η αύξηση της αποδοτικότητας των υπαλλήλων, η οποία συνδέεται και με άλλες παραμέτρους, όπως η ανάληψη πρωτοβουλιών εκ μέρους των υπαλλήλων για την εφαρμογή νέων μεθόδων τεχνολογίας και η απλούστευση των διαδικασιών για την καταπολέμηση της γραφειοκρατίας, με στόχο τον εκσυγχρονισμό της Δημόσιας Διοίκησης που αποτελεί τη βάση για την αύξηση της λειτουργικότητας και το σωστότερο συντονισμό των Υπηρεσιών.

Στους κληρικούς δεν επεκτάθηκε η ανωτέρω παροχή, επειδή οι προαναφερόμενοι λόγοι χορήγησης του κινήτρου απόδοσης δεν συνδέονται με τα λειτουργικά τους καθήκοντα.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

20. Στην με αριθμό 1609/23.9.97 ερώτηση δόθηκε με το υπ' αριθμ. 326/30.10.97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 23.9.97 εγγράφου σας, σχετικά με την αριθμ. 1609/23.9.97 ερώτηση, που κατέθεσε ο Βουλευτής κ. Π. Μελάς, σας γνωρίζουμε τα ακόλουθα:

To σύστημα του αντικειμενικού προσδιορισμού της φορολογητέας αξίας των ακινήτων δεν είναι στατικό, αλλά μεταβαλλόμενο, τροποποιούμενο και προσαρμοζόμενο στις συνθήκες που κάθε φορά επικρατούν στην αγορά ακινήτων.

Οι επιτροπές του άρθρου 41 του ν.1249/82 που συγκροτούνται σε τοπικό επίπεδο και αποτελούνται από οικονομικούς υπαλλήλους, μηχανικούς του ΥΠΕΧΩΔΕ και του Τεχνικού Επιμελητηρίου, καθώς και από εκπροσώπους της Τοπικής Αυτοδιοίκησης, μετά από επιτόπια μελέτη της αγοράς και ενόψη των ιδιαιτεροτήτων και των εμπορικών και πολεοδομικών


 

  

Σελίδα 2128 

δεδομένων κάθε περιοχής, εισηγούνται στον κ. Υπουργό των Οικονομικών τιμές και συντελεστές που -κατά την άποψή τους- αποδίδουν τις αξίες των ακινήτων κάθε περιοχής.

Κατά ρητή διάταξη του νόμου (άρθρο 14, παρ.18 του Ν.1882/1990, ΦΕΚ 43Α') η αναπροσαρμογή των αντικειμενικών αξιών των ακινήτων πρέπει να γίνεται το αργότερο μέσα σε μια διετία.

'Ηδη στις 2.10.1997 συμπληρώνεται η διετία από την τελευταία αναπροσαρμογή των αντικειμενικών των ακινήτων που βρίσκονται σε περιοχές εντός σχεδίου της περιφέρειας Αττικής στις 24.10.95 της Μακεδονίας, Θράκης και Θεσσαλίας και στις 6.11.97 των υπόλοιπων περιφερειών της χώρας.

'Οσον αφορά τα αγροτεμάχια και γενικά τα εκτός σχεδίου γεωτεμάχια, δεν έχει ακόμα εφαρμοσθεί για αυτά το σύστημα αντικειμενικού προσδιορισμού της φορολογητέας αξίας τους και συνεπώς δεν υπάρχει λόγος ανησυχίας για τυχόν αυξήσεις αντικειμενικών αξιών τους.

Ο Υφυπουργός

Γ. ΔΡΥΣ"

21. Στην με αριθμό 1653/25.9.97 ερώτηση δόθηκε με το υπ' αριθμ. 39308/29.10.97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1653/25.9.97 που κατέθεσε ο Βουλευτής κ. Γ. Σαλαγκούδης, σας πληροφορούμε τα ακόλουθα:

Η Κυβέρνηση γνωρίζει το πρόβλημα που έχει προκύψει από την επικείμενη εγκατάσταση μονάδας παραγωγής χρυσού στα Μεταλλεία Κασσάνδρας και προσπαθεί συνεχώς να διασφαλίσει την ηρεμία των κατοίκων της περιοχής με μια σειρά μέτρων, που έχουν σαν στόχο την ενημέρωσή τους, την πίστη εφαρμογή των νόμων περί μεταλλευτικής βιομηχανίας καθώς και την προώθηση μιας γενικότερης αναπτυξιακής πολιτικής.

'Ετσι, πριν από την κατακύρωση της σύμφωασης εξαγοράς των μεταλλείων Κασσάνδρας από την TVX HELLAS A.E., υπήρξε ενημέρωση όλων των φορέων της περιοχής με συσκέψεις που έγιναν στο Υπουργείο και στο Νομαρχιακό Συμβούλιο Θεσ/κης, με ενημερωτικό διήμερο που έγινε στην Ουρανούπολη Χαλκιδικής, με επιστημονική ημερίδα στη Θεσ/κη και άλλες ενημερώσεις.

Στις 31.7.96 κυρώθηκε η σύμβαση που προβλέπει εκτός των άλλων ότι, ειδικά γι'αυτή την επένδυση θα συσταθεί ειδική επταμελής επιτροπή παρακολούθησης και ελέγχου τηρήσης των εγκεκριμένων περιβαλλοντικών όρων λειτουργίας, στην οποία θα μετέχουν και εκπρόσωποι της Τοπικής Αυτοδιοίκησης και αυτό πέρα από τους άλλους ελέγχους που θα γίνονται από τις καθ' ύλην αρμόδιες υπηρεσίες.

Στις 6.8.96 παρ' ότι επήλθε συμφωνία των ενδιαφερομένων, δεν τηρήθηκε και άρχισαν οι κινητοποιήσεις των κατοίκων της περιοχής.

Μετά τη συνέχιση των κινητοποιήσεων, στις 15.10.96 τέσσερις Υπουργοί της Κυβέρνησης επισκέφθηκαν την περιοχή και συμφωνήθηκε να εκπονηθεί μελέτη για την ανάδειξη των τουριστικών και άλλων πλουτοπαραγωγικών πόρων της περιοχής καθώς και μελέτη για την προέγκριση χωροθέτησης που θα κατατεθεί στο ΥΠΕΧΩΔΕ και θα εκπονηθεί από το ΙΓΜΕ-ΙΠΑ και όχι από την εταιρεία, όπως είναι η συνήθης διαδικασία.

Η μελέτη ανάδειξης των τουριστικών και άλλων πλουτοπαραγωγικών πόρων της περιοχής εκπονείται κανονικά, η πρώτη φάση της κατατέθηκε στο Υπουργείο στις 10.9.97, και αναμένεται να ολοκληρωθεί στο τέλος του Νοεμβρίου 1997.

Η μελέτη για την επιλογή του χώρου εγκατάστασης της μονάδας, ανατέθηκε ομόφωνα στο ΙΓΜΕ και στο ΙΠΑ.

Στις 11.7.97 παρουσιάσθηκαν στη Νομαρχία Χαλκιδικής τα αποτελέσματα της πρώτης φάσης της μελέτης και ολοκληρώθηκαν οι γεωτρήσεις της δεύτερης φάσης της μελέτης.

Με την ολοκλήρωση της δεύτερης φάσης θα γίνει δημόσια παρουσίαση των αποτελεσμάτων σε Νομαρχιακά Συμβούλια, αλλά και σε τοπικό επίπεδο, για να ενημερωθούν όλοι οι πολίτες.

Για την προστασία του περιβάλλοντος προβλέπεται η σύνταξη Μελέτης Περιβαλλοντικών Επιπτώσεων, αμέσως μετά τη λήψη της προέγκρισης χωροθέτησης και αφού καθοριστεί η ακριβής θέση εγκατάστασης της μονάδας.

Το ΥΠΕΧΩΔΕ θα εγκρίνει την Μ.Π.Ε. μετά από διαδικασία δημόσιας ακρόασης, οι δε εγκεκριμένοι περιβαλλοντικοί όροι θα ελέγχονται από τις αρμόδιες υπηρεσίες και από την προαναφερθείσα επιτροπή στην οποία συμμετέχει και η Τοπική Αυτοδιοίκηση.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

22. Στην με αριθμό 1675/26.9.97 ερώτηση δόθηκε με το υπ' αριθμ. 233/29.10.97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1675/26.9.97 που κατέθεσαν στη Βουλή οι Βουλευτές κ.κ. Σταύρος Παναγιώτου και Μαρία Μπόσκου παρακαλούμε να πληροφορήσετε τους κ.κ. Βουλευτές τα εξής:

Το έργο του ΜΕΤΡΟ ΘΕΣΣΑΛΟΝΙΚΗΣ ουδέποτε εγκαταλήφθηκε. Οι διαπραγματεύσεις που είχαν ξεκινήσει με τον Προσωρινό Ανάδοχο ολοκληρώθηκαν ανεπιτυχώς. Στη συνέχεια ξεκίνησαν οι διαπραγματεύσεις με τον πρώτο Υποψήφιο Προσωρινό Ανάδοχο. Με αυτόν οι διαπραγματεύσεις πλησιάζουν σχεδόν στην ολοκλήρωσή τους, όμως την περίοδο αυτή έχουν διακοπεί, ύστερα από προτροπή της Ευρωπαϊκής 'Ενωσης.

Η Ευρωπαϊκή 'Ενωση εξετάζει τις καταγγελίες και αναμένεται να κοινοποιήσει τις θέσεις της επ'αυτών εντός του τρέχοντος μηνός. Είναι σαφές ότι εφόσον η Ευρωπαϊκή Επιτροπή δεν υιοθετήσει τις καταγγελίες οι διαπραγματεύσεις με τον Πρώτο Υποψήφιο Ανάδοχο θα συνεχιστούν, με στόχο την κατάρτιση Σύμβαση Παραχώρησης για την υλοποίηση του έργου.

Ο Υπουργός

Κ. ΛΑΛΙΩΤΗΣ"

23. Στην με αριθμό 1694/29.9.97 ερώτηση δόθηκε με το υπ' αριθμ. 2463/29.10.97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1694/29.9.1997 ερώτησης που κατέθεσε στη Βουλή ο Βουλευτής κ. Στέφανος Μάνος και σχετικά με το 4ο ερώτημα για το Πρόγραμμα Καταπολέμησης της Δωροδοκίας, σας πληροφορούμε τα εξής:

Η δωροδοκία σύμφωνα με την κείμενη νομοθεσία είναι για το δημόσιο υπάλληλο εκτός από ποινικό αδίκημα και πειθαρχικό ενταγμένο στο πλαίσιο της πειθαρχικής του ευθύνης.

Συγκεκριμένα αποτελεί πειθαρχικό αδίκημα η απαίτηση ποσού από ιδιώτη για να ρυθμίσει ο υπάλληλος ευνοϊκά υπόθεσή του (ΣΕ 200/1985) ή η επ' αυτοφώρω σύλληψη για δωροληψία και η ποινικη καταδίκη (ΣΕ1221/1988) ή η δωροληψία για νόμιμες πράξεις (ΣΕ 2307/1990)

Η δωροδοκία ως πειθαρχικό αδίκημα μπορεί να επισύρει την ποινή της οριστικής παύσης (άρθρο 207 παρ.4 περ.β' του Υπαλληλικού Κώδικα).

Για τα άλλα θέματα, αρμόδια να σας απαντήσουν είναι τα υπουργεία Δικαιοσύνης και Οικονομικών, στα οποία διαβιβάζουμε την ερώτηση.

Ο Υφυπουργός

ΣΤ. ΜΠΕΝΟΣ"

24. Στην με αριθμό 1695/29.9.97 ερώτηση δόθηκε με το υπ' αριθμ. 343/27.10.97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 29.9.97 εγγράφου σας, σχετικά με την αριθμ. 1695/29.9.97 ερώτηση που κατέθεσε ο Βουλευτής κ. Δημήτριος Κωστόπουλος, σας γνωρίζουμε τα ακόλουθα:


 

  

Σελίδα 2129 

1. Το θέμα του μισθολογίου των Αρχιερέων τελεί υπόψη της Υπηρεσίας μας, η οποία μέσα στο γενικότερο μέτρο της αναμόρφωσης όλων των μισθολογίων μελετά και το θέμα της αναμόρφωσης του μισθολογίου των Αρχιερέων.

2. Το κίνητρο απόδοσης που χορηγήθηκε στους υπαλλήλους της Δημόσιας Διοίκησης με το άρθρο 13 του Ν.2470/97, αντικαθιστά τα κάθε είδους κίνητρα παραγωγικότητας ή αποδοτικότητας ή αυξημένης ευθύνης, που ελάμβαναν με τις προγενέστερες μισθολογικές διατάξεις και τα οποία πλέον, καταργούνται, με τη ρητή διάταξη της παραγράφου 4 του άρθρου 10 του νόμου αυτού.

Επίσης, σύμφωνα με το ίδιο άρθρο και νόμο το κίνητρο απόδοσης αποδίδεται στον Κρατικό Προϋπολογισμό από τους λογαριασμούς τους οποίους βάρυναν τα προαναφερόμενα επιδόματα.

Αιτιολογικός λόγος θέσπισης του εν λόγω κινήτρου είναι η αύξηση της αποδοτικότητας των υπαλλήλων, η οποία συνδέεται και με άλλες παραμέτρους, όπως η ανάληψη πρωτοβουλιών εκ μέρους των υπαλλήλων για την εφαρμογή νέων μεθόδων τεχνολογίας και η απλούστευση των διαδικασιών για την καταπολέμηση της γραφειοκρατίας, με στόχο τον εκσυγχρονισμό της Δημόσιας Διοίκησης που αποτελεί τη βάση για την αύξηση της λειτουργικότητας και το σωστότερο συντονισμό των Υπηρεσιών.

Στους κληρικούς δεν επεκτάθηκε η ανωτέρω παροχή, επειδή οι προαναφερόμενοι λόγοι χορήγησης του κινήτρου απόδοσης δεν συνδέονται με τα λειτουργικά τους καθήκοντα.

3. Με την αριθμ. 2068950/10165/0022/29.9.97 κοινή Υπουργική απόφαση τροποποιήθηκε η παρ.3, περί αποδοχών εφημερίων που είναι ταυτόχρονα και υπάλληλοι (εκπαιδευτικοί, γραμματείς κοινοτήτων, διοικητικοί υπάλληλοι), της αριθμ. 2052614/8044/0022/27.8.97 όμοιας απόφασης (ΦΕΚ 784/Β'/1.9.1997) και προβλέπεται ότι από τη θέση του υπαλλήλου θα λαμβάνουν πλήρεις αποδοχές και από τη θέση του εφημέριου μέρος των αποδοχών τους.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

25. Στην με αριθμό 1698/29.9.97 ερώτηση δόθηκε με το υπ' αριθμ. 39285/29.10.97 έγγραφο από την Υφυπουργό Aνάπτυξης η ακόλουθη απάντηση:

"Σε απάντηση της ερώτησης 1698/29.9.97 που κατέθεσαν οι Βουλευτές κύριοι Σ. Κόρακας και Μ. Κωστόπουλος, σας γνωρίζουμε τα ακόλουθα:

Με την απόφαση Φ18/25407/1030/13.8.97 της Γ.Γ.Β., έγινε δεκτή η προσφυγή του Εξωραϊστικού, Περιβαλλοντικού Συλλόγου κατοίκων Ευαγγελίστριας Πειραιά "Η Ευαγγελίστρια" και ακυρώθηκαν: η απόφαση 1575/20.5.97 του Γεν. Γραμμ. Περιφέρειας καθώς και η αντίστοιχη Νομαρχιακή απόφαση Β 2346/Φ14 ΠΕΙ.1658/19.2.97, δεδομένου ότι για το εργοστάσιο της "ΑΖΕΛ Α.Β.Ε." είχαν χορηγηθεί πλαιότερα προθεσμίες προς μεταφορά ή τεχνική ανασυγκρότηση αυτού, με τις οποίες συμπληρώθηκε η προβλεπόμενη τριετία του Ν.3214/55.

Κατά συνέπεια δεν παρέχεται από τις κείμενες διατάξεις η δυνατότητα χορήγησης άλλης προθεσμίας.

Ο τεχνολογικός εκσυγχρονισμός και η βιωσιμότητα του εργοστασίου είναι θέμα του επιχειρηματία, ενώ η Κυβέρνηση δια του Αναπτυξιακού Νόμου, συνδράμει κάθε αντίστοιχη προσπάθεια.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

26. Στην με αριθμό 1698/29.9.97 ερώτηση δόθηκε με το υπ' αριθμ. 1759/27.10.97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ.1698/29.9.97 ερώτηση και στην από 12.9.97 καταγγελία της ένωσης εργαζομένων Αμυλοζακχάρου και ζύμων Αρτοποιίας και ΠΑΒ 589/22.10.97 που κατατέθηκαν στη Βουλή από τους Βουλευτές κυρίους Στ. Κόρακα και Μ. Κωστόπουλο, για τα θιγόμενα σ'αυτές θέματα, σας πληροφορούμε τα εξής:

'Οπως μας ανέφερε το Τμήμα Επιθεώρησης Εργασίας της Νομαρχιακής Αυτοδιοίκησης Πειραιώς από έλεγχο που πραγματοποίησαν υπάλληλοί της στην Επιχείρηση "ΑΖΕΛ ΑΒΕ", διαπιστώθηκε καθυστέρηση καταβολής των αποδοχών των εργαζομένων. Η ανωτέρω επιθεώρηση υπέβαλε την αριθμ. 1029/97 μήνυση κατά των υπευθύνων της επιχείρησης.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

27. Στην με αριθμό 1713/29.9.97 ερώτηση δόθηκε με το υπ' αριθμ. 78/29.10.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1713/29.9.1997 που κατέθεσε ο Βουλευτής κ. Ι.Χωματάς, σας γνωρίζουμε τα εξής:

Το θέμα της εγκληματικότητας και της λαθρομετανάστευσης στη Μύκονο αντιμετωπίζεται αποτελεσματικά από το Αστυνομικό Τμήμα Μυκόνου, το οποίο ασκεί έντονη αστυνόμευση.

Υπάρχει τελευταία και κατά τους θερινούς μήνες κάποια αύξηση των κλοπών, η οποία όμως δεν είνα ανησυχητική, αφού οφείλεται κατά κύριο λόγο στην κατακόρυφη άνοδο της τουριστικής κίνησης τους μήνες αυτούς.

Για την αντιμετώπιση του φαινομένου αυτού δόθηκαν οι αναγκαίες εντολές και οδηγίες προς την Αστυνομική Διεύθυνση Κυκλάδων, αφενός μεν για εντονότερη αστυνόμευση της περιοχής, αφετέρου δε για τον συντονισμό και τη δραστηριοποίηση των Υπηρεσιών της προς εξιχνίαση των κλοπών αυτών.

'Οσον αφορά το θέμα της λαθρομετανάστευσης συνελήφθηκαν και επανοπροωθήθηκαν στη χώρα τους 230 Αλβανοί λαθρομετανάστες κατά το τρέχον έτος. Ανάμειξη αυτών στις κλοπές που έχουν εξιχνιασθεί μέχρι σήμερα δεν διαπιστώθηκε.

Επίσης σας πληροφορούμε ότι οι γονείς των φοιτούντων στα Σχολεία της Μυκόνου 172 μαθητών Αλβανικής υπηκοότητας διαμένουν νόμιμα στη Χώρα.

Ο Υπουργός

ΓΕΩΡΓΙΟΣ ΡΩΜΑΙΟΣ"

28. Στην με αριθμό 1734/30.9.97 ερώτηση δόθηκε με το υπ' αριθμ. 242/29.10.97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτρηση 1734/30.9.97 που κατέθεσε στη Βουλή η Βουλευτής κα Ανδριανή (Νίτσα) Λουλέ παρακαλούμε να πληροφορήσετε την κα Βουλευτή ότι, από τα στοιχεία που είχαν υποβληθεί από τη Νομαρχιακή Αυτοδιοίκηση Λάρισας, οι ζημιές που καταγράφησαν ήταν περιορισμένης έκτασης και ως εκ τούτου δεν δικαιολογούσαν επέκταση της σεισμόπληκτης περιοχής.

Ο Υπουργός

Κ. ΛΑΛΙΩΤΗΣ"

29. Στην με αριθμό 1737/30.9.97 ερώτηση δόθηκε με το υπ' αριθμ. 3614/29.10.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της 1737/30.9.97 ερώτησης του Βουλευτή κ. Σπ. Δανέλλη που κατατέθηκε στη Βουλή των Ελλήνων από το Βουλευτή κ. Σπ. Δανέλλη σας γνωρίζουμε ότι το θέμα της καθαριότητας και γενικότερα της ευπρεπούς εικόνας των αρχαιολογικών χώρων άπτεται των αρμοδιοτήτων του Υπουργείου Πολιτισμού.

'Οσον αφορά τις προτάσεις του Σωματείου Διπλωματούχων Ξεναγών σας γνωρίζουμε ότι θα ληφθούν υπόψη από το Υπουργείο Ανάπτυξης προκειμένου να βοηθήσουν στην επίλυση των χρόνιων προβλημάτων που παρουσιάζει ο ευαίσθητος τομέας της ανάδειξης της πολιτιστικής μας κληρονομιάς.

Η Υπουργός

ΒΑΣΩ ΠΑΠΑΝΔΡΕΟΥ"


 

  

Σελίδα 2130 

30. Στην με αριθμό 1737/30.9.97 ερώτηση δόθηκε με το υπ' αριθμ. 243/29.10.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1737/30.9.97 που κατέθεσε στη Βουλή ο Βουλευτής κ. Σπύρος Δανέλλης παρακαλούμε να πληροφορήσετε τον κ. Βουλευτή τα εξής:

1. Για τον καθορισμό του πρωτεύοντος Εθνικού δικτύου (ΠΑΤΡΑ-ΑΘΗΝΑ-ΘΕΣ/ΝΙΚΗ και ΚΟΡΙΝΘΟΣ - ΤΡΙΠΟΛΗΣ) βρίσκονται εν ενεργεία 3 εργολαβίες.

2. Ο καθαρισμός του Εθνικού δικτύου διενεργείται κυρίως από τα τεχνικά συνεργεία των αρμοδίων Περιφερειακών Υπηρεσιών, στα πλαίσια των δυνατοτήτων τους, με τον διατιθέμενο μηχανολογικό εξοπλισό τους μέσω εργολαβιών.

Καταβάλλεται συνεχώς προσπάθεια από τις ως άνω Υπηρεσίες και την βελτιοποίηση από απόψεως καθαριότητας της εικόνας του υπόψη Εθνικού Οδικού Δικτύου.

3. Η αρμοδιότητα και την καθαριότητα του Επαρχιακού Οδικού Δικτύου ανήκει στις κατά τόπους Νομαρχιακές Αυτοδιοικήσεις.

Ο Υπουργός

Κ. ΛΑΛΙΩΤΗΣ"

31. Στην με αριθμό 1745/30.9.97 ερώτηση δόθηκε με το υπ' αριθμ. 39292/29.10.97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1745/30.9.97 που κατέθεσε ο Βουλευτής κ. Ε. Μπασιάκος, σας γνωρίζουμε τα ακόλουθα:

Σύμφωνα με το νέο Νόμο 2516/97 (ΦΕΚ 159/Α/97), που αφορά την ίδρυση και λειτουργία βιομηχανικών και βιοτεχνικών εγκαταστάσεων, οι πάσης φύσεως ηλεκτρομηχανολογικές εγκαταστάσεις παροχής υπηρεσιών (όπως οι ψυκτικές εγκαταστάσεις), απαλλάσσονται από την υποχρέωση εφοδιασμού με άδεια εγκατάστασης και λειτουργίας για εγτατεστημένη κινητήρια ισχύ η οποία δεν υπερβαίνει τα δώδεκα (12) KW ή η θερμική τα πενήντα (50) KW και δεν αντιμετωπίζεται προς το παρόν η τροποποίηση του Νόμου.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

32. Στην με αριθμό 1764/30-9-97 ερώτηση δόθηκε με το υπ' αριθμ. 39286/29-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1764/30-9-97 που κατέθεσαν οι Βουλευτές κύριοι Ε. Αποστόλου, Σ. Δανέλλης και Α. Λουλέ, σας γνωρίζουμε τα ακόλουθα:

1. Το τριετούς διάρκειας επιχειρηματικό σχέδιο της εταιρείας "ΜΙΣΚΟ ΒΙΟΜΗΧΑΝΙΑ ΖΥΜΑΡΙΚΩΝ Α.Ε.", υποβλήθηκε για υπαγωγή στις διατάξεις του 23Α του Ν. 1892/90 με απαιτούμενο προϋπολογισμό 5 δις δρχ.

Η αίτηση της εταιρείας προωθήθηκε στην αρμόδια Υπηρεσία μας μέσω του ΕΛΛΗΝΙΚΟΥ ΚΕΝΤΡΟΥ ΕΠΕΝΔΥΣΕΩΝ (ΕΛ.ΚΕ.).

2. Εγκρίθηκε η υπαγωγή του σχεδίου αυτού στις διατάξεις του άρθρου 23α με προϋπολογισμό 3.291.000.000 δρχ, μετά τη σχετική εισήγηση της αρμόδιας Υπηρεσίας μας και την ομόφωνη γνωμοδότηση της αρμόδιας Γνωμοδοτικής Επιτροπής.

3. Στο εγκεκριμένο επιχειρηματικό σχέδιο προβλέπεται η υλοποίηση των εξής στόχων:

3.1. Αύξηση του κύκλου εργασιών και των μεριδίων της αγοράς.

3.2. Μείωση του λειτουργικού κόστους

3.3. Αύξηση των εξαγωγών και υποκατάσταση των εισαγωγών

3.4. Παραγωγή νέων προϊόντων

3.5. Βέλτιστη αξιοποίηση των ανθρώπινων πόρων

Σε συνάντηση της Εταιρείας με το Υπουργείο Ανάπτυξης ζητήθηκε η μελέτη όλων των δεδομένων ώστε να επιλεγεί ο χώρος του νέου εργοστασίου. Η τελική έγκριση των όρων υπαγωγής θα λαμβάνει υπόψη τα οικονομικά δεδομένα της εγκατάστασης αλλά και την ιδιαιτερότητα της Πάτρας.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

33. Στην με αριθμό 1770/1-10-97 ερώτηση δόθηκε με το υπ' αριθμ. 246/29-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1770/1-10-97 που κατέθεσε στη Βουλή ο Βουλευτής κ. Σπήλιος Σπηλιωτόπουλος, παρακαλούμε να πληροφορήσετε τον κ. Βουλευτή ότι το ΥΠΕΧΩΔΕ έχει ήδη χορηγήσει πιστώσεις της τάξεως των 800.000.000, (οκτακοσίων εκατομμυρίων δρχ.), περίπου για την αποζημίωση των ιδιοκτητών επικινδύνως ετοιμόρροπων κτισμάτων στην περιοχή του ρήγματος της Αγίας Τριάδας Πατρών.

Στις πιστώσεις που έχουν τελευταία ζητηθεί από το ΥΠΕΘΟ, έχουν προβλεφθεί και οι αποζημιώσεις για τους ιδιοκτήτες των επικινδύνως ετοιμορρόπων κτισμάτων στην περιοχή του ρήγματος της Αγίας Τριάδας Πατρών.

Ο Υπουργός

Κ. ΛΑΛΙΩΤΗΣ"

34. Στην με αριθμό 1771/1-10-97 ερώτηση δόθηκε με το υπ' αριθμ. 39295/29-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1771/1-10-97 που κατέθεσε ο Βουλευτής κ. Σ. Σπηλιωτόπουλος, σας γνωρίζουμε ότι η αρμόδια Υπηρεσία μας μελετά Σχέδιο Νόμου καθώς και Σχέδιο Κοινής Υπουργικής Απόφασης, που αφορά την αρτοποιητική νομοθεσία.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

35. Στην με αριθμό 1778/3-10-97 ερώτηση δόθηκε με το υπ' αριθμ. 8640/27-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Σε απάντηση της αριθμ. 1778/3-10-97 ερώτησης που κατέθεσε ο Βουλευτής κ. Γ. Καρατζαφέρης σχετικά με περικοπές που έγιναν στα φάρμακα, σας πληροφορούμε ότι από το Δημόσιο χορηγούνται στους ασφαλισμένους του τα συστηνόμενα από τον θεράποντα ιατρό φάρμακα για αντιμετώπιση και θεραπεία νόσου, κατόπιν εγκρίσεως από τον Ελεγκτή γιατρό του Δημοσίου όταν το κόστος της συνταγής υπερβαίνει τα οριζόμενα από την αριθμ. Υ8α/οικ.1329/93(ΦΕΚ 181 τ.Β') Υπουργική απόφαση.

Ειδικότερα σας γνωρίζουμε τα εξής:

1.- Καμία αλλαγή δεν έχει γίνει στις ισχύουσες διατάξεις για τη χορήγηση των φαρμάκων από το Δημόσιο στους ασφαλισμένους του.

2.- Τα υλικά που χρησιμοποιούνται στους ασθενείς με παρά φύση έδρα (σάκκοι κολοστομίας) έχουν καθοριστεί με ειδική απόφαση και η δαπάνη τους καταβάλλεται απ' ευθείας από το Δημόσιο στα φαρμακεία που υποβάλλουν τους σχετικούς λογαριασμούς στις αρμόδιες υπηρεσίες.

3.- Για τις χρόνιες παθήσεις το ποσοστό συμμετοχής για την αγορά φαρμάκων, έχει καθοριστεί με τις αριθμ. 7/οικ.1144/21-12-90, 7/οικ. 1143/21-12-90, 7/οικ.319/1-4-92 αποφάσεις και ισχύουν για όλα τα ασφαλιστικά ταμεία.

4.- Φωτοαντίγραφο της ερώτησής σας διαβιβάζεται στη Γεν. Γραμματεία Κοινωνικών Ασφαλίσεων, προκειμένου να απαντηθεί για τη διαδικασία που ισχύει στα άλλα ασφαλιστικά ταμεία.

Ο Υφυπουργός

ΕΜΜ. ΣΚΟΥΛΑΚΗΣ"

36. Στην με αριθμό 1791/1-10-97 ερώτηση δόθηκε με το υπ' αριθμ. 250/29-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:


 

  

Σελίδα 2131 

"Απαντώντας στην ερώτηση 1791/1.10.97 που κατέθεσε στη Βουλή ο Βουλευτής κ. Λεωνίδας Κουρής, παρακαλούμε να πληροφορήσετε τον κ. Βουλευτή τα εξής:

Το τμήμα Παλλήνης - Σπάτα της Ε.Λ. Ελευσίνας - Σταυρού - Σπάτων καταλαμβάνει τον ήδη υφιστάμενο δρόμο Παιανίας - Μαρκοπούλου από το μέσον περίπου του συνολικού μήκους της μέχρι τον Ανισόπεδο Κόμβο Κ7 (χ.θ.=13+035) όπου θα ενωθεί με τη νέα χάραξη προς Καλύβια, Κερατέα, Λαύριο.

Στο τμήμα Παιανία - Μαρκόπουλο που θα καταληφθεί από την Ε.Λ.Ε.Σ.Σ. προβλέπεται αποκατάσταση της παλαιάς οδού δια νέας οδού παραπλεύρως της Ε.Λ.Ε.Σ.Σ. μέχρι του Ανισόπεδου Κόμβου Κ7 Μαρκοπούλου.

Σύμφωνα με τα χρονοδιαγράμματα που θα ακολουθήσει η αρμόδια Δ/νση του Υπουργείου ολόκληρο το τμήμα Παλλήνης - Σπάτα μαζί με την προαναφερθείσα αποκατάσταση οφείλει να ολοκληρωθεί πριν τη λειτουργία του Αεροδρομίου των Σπάτων δηλαδή την 4 Φεβρουαρίου του 2001 εξυπηρετώντας σημαντικό τμήμα της περιοχής των Μεσογείων.

Σύμφωνα με τα παραπάνω, στην υπάρχουσα οδό γίνονται μόνο εργασίες συντήρησης.

Ο Υπουργός

Κ. ΛΑΛΙΩΤΗΣ"

37. Στην με αριθμό 1803/2-10-97 ερώτηση δόθηκε με το υπ'αριθμ. 78/31-10-97 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 1803/2-10-97 ερώτηση που κατατέθηκε στη Βουλή κ. Φώτη Κουβέλη, σχετικά με ανάκληση της άδειας λειτουργίας ασφαλιστικών επιχειρήσεων, σας γνωρίζουμε τα εξής:

Από το Υπουργείο Ανάπτυξης, στα πλαίσια των αρμοδιοτήτων του, διενεργείται εξειδικευμένος έλεγχος σε ορισμένες ασφαλιστικές επιχειρήσεις, μεταξύ των οποίων περιλαμβάνονται και αυτές που αφορά η σχετική ερώτηση. Ο έλεγχος αποσκοπεί στην διαπίστωση της εφαρμογής των κειμένων διατάξεων από τις ασφαλιστικές επιχειρήσεις, αναφορικά με τις επενδύσεις τους (τεχνικά αποθέματα, περιθώριο φερεγγυότητας και την εν γένει οικονομική τους κατάσταση).

Μετά την ολοκλήρωση του ελέγχου και αφού ληφθούν υπόψη οι καταγγελίες των δικαιούχων ασφαλισμένων το Υπουργείο, σε συνδυασμό με τις γνωμοδοτήσεις της Επιτροπής Ιδιωτικής Ασφάλισης, θα προχωρήσει στην επιβολή των από τον νόμο προβλεπομένων κυρώσεων, στις περιπτώσεις τεκμηρίωσης παραβάσεων.

Θα πρέπει να σημειωθεί ότι το Υπουργείο, κατά τα τελευταία 2,5 χρόνια, έχει ήδη προβεί σε ανάκληση ένδεκα (11) ασφαλιστικών επιχειρήσεων και πρόθεσή του είναι να συνεχίσει την προσπάθεια για εξυγίανση της ασφαλιστικής αγοράς, έτσι ώστε αυτή να λειτουργεί με βάση τους κανόνες του υγιούς ανταγωνισμού.

Ο Υφυπουργός

ΜΙΧ. ΧΡΥΧΟΧΟΙΔΗΣ"

38. Στην με αριθμό 1812/2-10-97 ερώτηση δόθηκε με το υπ' αριθμ. 45128/30-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Απαντώντας στην ερώτηση 1812/2-10-97 του Βουλευτή κ. Ευάγγελου Μπασιάκου, σας γνωρίζουμε τα εξής:

Το πρόγραμμα "Ι.ΚΑΠΟΔΙΣΤΡΙΑΣ" έχει πάρει τη μορφή νομοσχεδίου και ήδη κατατέθηκε στη Βουλή, η οποία είναι πλέον αρμόδια να αποφασίσει.

Στη συζήτηση που θα διεξαχθεί οι Βουλευτές έχουν την δυνατότητα να αναπτύνξουν τις απόψεις τους και να τύχουν των απαντήσεων σε ερωτήματα που θα θέσουν.

Ο Υφυπουργός

Λ. ΠΑΠΑΔΗΜΑΣ"

39. Στην με αριθμό 1814/2-10-97 ερώτηση δόθηκε με το υπ' αριθμ. 48/29-10-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1814/2-10-97 που κατέθεσε ο Βουλευτής κ. Γ. Δραγασάκης, σας γνωρίζουμε ότι η ίδρυση, διοικητική υπαγωγή και οι δαπάνες λειτουργίας νέων κέντρων φιλοξενίας των αιτούντων άσυλο αλλοδαπών υπάγεται στην αρμοδιότητα του συνερωτώμενου Υπουργείου Υγείας και Πρόνοιας.

Σε ό,τι αφορά την έκδοση του αναφερόμενου Προεδρικού Διατάγματος, η αρμόδια Υπηρεσία του Υπουργείου μας επεξεργάσθηκε σχετικό σχέδιο, το οποίο εν συνεχεία διαβίβασε στο Υπουργείο Υγείας και Πρόνοιας για εκδήλωση εκ μέρους του των απαραιτήτων πρωτουβουλιών προώθησής του στους συναρμόδιους Υπουργούς για υπογραφή, δεδομένου ότι τα ρυθμιζόμενα με αυτό θέματα, αφ' ενός μεν ανήκουν κατά κύριο λόγο στον κύκλο της αποκλειστικής του αρμοδιότητας και αφ' ετέρου οι δαπάνες που θα απαιτηθούν για την εφαρμογή του, κατά ρητή επιταγή της παραγρ. 5 του άρθρου 1 του ν. 2452/96, θα βαρύνουν ατον προϋπολογισμό του.

Σχετικά με την απορρόφηση κονδυλίων, τα οποία έχουν εγκριθεί στον Κοινοτικό Προϋπολογισμό για τη συγχρηματοδότηση κέντρων υποδοχής των προσφύγων, η αρμόδια Υπηρεσία του Υπουργείου μας, ενημέρωσε εγγράφως το Υπουργείο Υγείας και Πρόνοιας, προκειμένου να κινήσει τη σχετική διαδικασία εκταμίευσής τους, αφού όπως προαναφέρθηκε με το νέο θεσμικό πλαίσιο (ν. 2452/96) η ευθύνη λειτουργίας του Κέντρου Προσωρινής Υποδοχής Προσφύγων Λαυρίου, καθώς και η ίδρυση λειτουργίας νέων Κέντρων περιήλθε στην αρμοδιότητά του.

Ο Υπουργός

ΓΕΩΡΓΙΟΣ ΡΩΜΑΙΟΣ"

40. Στην με αριθμό 1817/2-10-97 ερώτηση δόθηκε με το υπ' αριθμ. 21963/29-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1817/2.10.97 που κατατέθηκε στη Βουλή των Ελλήνων από τον Βουλευτή κ. Γ. Αδαμόπουλο, σας γνωρίζουμε τα κάτωθι:

1. Στην περιοχή Ελασσόνας έχουν εντοπισθεί δύο λιγνιτικά κοιτάσματα, των οποίων το τεχνικά απολήψιμο βεβαιωμένο απόθεμα είναι 155 εκατομμύρια τόννοι. Ο εντοπισμός των δύο κοιτασμάτων και ο προσδιορισμός των φυσικοχημικών χαρακτηριστικών του λιγνίτη έγινε από τη ΔΕΗ με βοήθεια του ΙΓΜΕ. Η παραχώρηση έρευνας προς τη ΔΕΗ ισχύει μέχρι τον Αύγουστο 2000 και στην περιοχή συνεχίζονται οι έρευνες (κοιτασματολογική και εδαφοτεχνική καθώς και ερευνητικό πρόγραμμα γεωφυσικών διασκοπήσεων μαζί με το Πανεπιστήμιο Πατρών και με χρηματοδότηση ΝΑΤΟ).

2. 'Οπως έγινε γνωστό, στις 19 Φεβρουαρίου 1997 τέθηκε σε ισχύ η Οδηγία 96/92/Εκ του Ευρωπαϊκού Κοινοβουλίου σχετικά με τους κοινούς κανόνες για την εσωτερική αγορά ηλεκτρικής ενέργειας.

Η Οδηγία αυτή θεσπίζει κοινούς κανόνες, που αφορούν στη παραγωγή και στην εκμετάλλευση των δικτύων μεταφοράς και διανομής ηλεκτρικής ενέργειας λαμβάνοτας υπόψη την ανάγκη να δημιουργηθεί προοδευτικά η εσωτερική αγορά ηλεκτρικής ενέργειας, έτσι ώστε να μπορέσουν οι ηλεκτρικές επιχειρήσεις να προσαρμοσθούν στο νέο περιβάλλον.

Η χώρα μας θα προχωρήσει στην θέσπιση των αναγκαίων νομοθετικών, κανονιστικών και διοικητικών διατάξεων για την εφαρμογή της Οδηγίας το αργότερο τέσσερα έτη μετά τη θέση της σε ισχύ.

Η απελευθέρωση των αγορών που προωθεί η Ευρωπαϊκή 'Ενωση και ιδιαίτερα η απελευθέρωση της αγοράς ηλεκτρικής ενέργειας, που συντελείται μετά τη θέση σε ισχύ της Οδηγίας 96/92Εκ και η αναμενόμενη απελευθέρωση της αγοράς φυσικού αερίου καθιστούν πλέον τον προγραμματισμό δυσχερέστερο και οπωσδήποτε διαφορετικό σε σχέση με το παρελθόν.

3. Η ΔΕΗ σταθμίζοντας τα παραπάνω, αποφάσισε την


 

  

Σελίδα 2132 

εκπόνηση πενταετούς Αναπτυξιακού Προγράμματος, για την περίοδο 1998 - 2002, που σύντομα ολοκληρώνεται και θα υποβληθεί στο Διοικητικό Συμβούλιο προς έγκριση. Στο Πρόγραμμα αυτό δεν προβλέπεται η κατασκευή Λιγνιτικής Μονάδας στην Ελασσόνα.

4. Οι διαμορφούμενες νέες συνθήκες στον τομέα της αγοράς ηλεκτρικής ενέργειας θα επιβάλουν την εκπόνηση στρατηγικού προγράμματος από το έτος 2001 και μετά, που θα λαμβάνει υπόψη του την εξέλιξη της αγοράς ηλεκτρικής ενέργειας, όπως αυτή θα εκτιμηθεί μετά από μελέτη εξέτασης του ανταγωνισμού, που θα αναληφθεί από την ΔΕΗ σύντομα. Μετά την εκπόνηση του στρατηγικού προγράμματος θα εξετασθεί η ένταξη στο Διασυνδεδεμένο Σύστημα Λιγνιτικής Μονάδας στην Ελασσόνα.

Η Υπουργός

ΒΑΣΩ ΠΑΠΑΝΔΡΕΟΥ"

41. Στην με αριθμό 1819/2-10-97 ερώτηση δόθηκε με το υπ' αριθμ. 32507/27-10-97 έγγραφο από τον Υπουργό Υγείας και Πρόνοιας η ακόλουθη απάντηση:

"Απαντώντας στην υπ' αριθμ. 1819/2.10.97 ερώτηση του Βουλευτή κ. Λευτέρη Παπανικολάου σας γνωρίζουμε τα εξής:

1. Από το Διοικητικό Συμβούλιο του Ν.Γ.Ν. Καλαμάτας δεν έχει υποβληθεί αίτημα στην υπηρεσία μας για την επισκευή - συντήρηση και την κατασκευή της κεραμοσκεπής της Αποκεντρωμένης Μονάδας της Πύλου. Αίτημα για μηχανολογικό εξοπλισμό του Κέντρου Υγείας Πύλου έχει υποβληθεί και εξετάζεται από τις αρμόδιες υπηρεσίες προκειμένου να γίνουν οι απαραίτητες ενέργειες.

2. Στην αποκεντρωμένη Μονάδα της Πύλου υπηρετεί ένας Επιμελητής Α' Χειρουργικής και δύο Διευθυντές Γενικής Ιατρικής στο Κέντρο Υγείας. Ακόμα έχουμε αποσπάσει έναν Επιμελητή Α' Γενικής Ιατρικής για κάλυψη των εκτάκτων αναγκών του Κ.Υ. Πύλου.

Επίσης στην υπηρεσία μας δεν εκκρεμεί αίτημα για προκήρυξη θέσεων κλάδου γιατρών ΕΣΥ για την Αποκεντρωμένη Μονάδα της Πύλου.

Ο Υπουργός

Κ. ΓΕΙΤΟΝΑΣ"

42. Στην με αριθμό 1820/2-10-97 ερώτηση δόθηκε με το υπ' αριθμ. 432/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1820/2-10-97 που κατέθεσε ο Βουλευτής κ. Λ. Παπανικολάου, σας γνωρίζουμε ότι οι διατυπούμενες σε αυτή αιτιάσεις για συμπτώματα αποδιοργάνωσης και διάλυσης της Αστυνομίας λόγω κομματικών επιλογών στις τοποθετήσεις και μεταθέσεις είναι ατυχείς.

Τέτοιες πρακτικές που χαρακτηρίζουν γνωστές πολιτικές επιλογές του παρελθόντος έχουν καταδικαστεί αμετάκλητα από την Κυβέρνηση και την ηγεσία του Υπουργείου Δημόσιας Τάξης.

'Ολες οι τοποθετήσεις και μεταθέσεις για τη στελέχωση των Υπηρεσιών της Ελληνικής Αστυνομίας σήμερα γίνονται αξιοκρατικά. Ειδικότερα με αντικειμενικά κριτήρια (μόρια), μέχρι το βαθμό του Αστυνόμου Β', η καθιέρωση των οποίων έγινε το π.δ. 69/1997 και με υπηρεσιακά και κοινωνικά κριτήρια για τους ανώτερους και ανώτατους Αξιωματικούς.

Σε ό,τι αφορά την εγκληματικότητα στην Μεσσηνία και τις άλλες περιοχές της χώρας αυτή αντιμετωπίζεται ικανοποιητικά από τις οικείες Υπηρεσίες της Αστυνομίας στις οποίες δόθηκε εντολή για εντονότερη δραστηριοποίηση.

Για το θεσμό του πολυδυνάμου Τμήματος σας πληροφορούμε ότι η εφαρμογή του στην Αθήνα έχει θετικά αποτελέσματα. Το ατυχές περιστατικό της απόδρασης κρατουμένων από το Αστυνομικό Τμήμα Κολωνού καμία σχέση δεν έχει με το θεσμό. Οι οποιεσδήποτε αδυναμίες που παρουσιάζονται στην πράξη εξετάζονται να επέλθουν οι ανάλογες βελτιώσεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

43. Στην με αριθμό 1822/2.10.97 ερώτηση δόθηκε με το υπ' αριθμ. 310/30.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1822/2.10.97 που κατέθεσε ο Βουλευτής κ. Δ.Σιούφας, σας πληροφορούμε τα εξής:

Το πρόβλημα της αυξημένης παραγωγής, λόγω των καλών καιρικών συνθηκών που επικράτησαν, είναι γνωστό στο Υπουργείο Γεωργίας.

Η αντιμετώπιση του προβλήματος θα γίνει με την εξέταση των ενστάσεων των παραγωγών είτε στο χωράφι, είτε στην αποθήκη.

Σε κάθε περίπτωση οι αρμόδιες Υπηρεσίες θα καταβάλουν κάθε προσπάθεια ώστε να διασφαλιστεί η πραγματική παραχθείσα ποσότητα και η εισαγωγή της στα εκκοκκιστήρια και να αποφευχθούν φαινόμενα τα οποία θα δημιουργήσουν αύξηση της συνυπευθυνότητας και κατ' επέκταση μειωμένες τιμές στους παραγωγούς (είναι αυτονόητο πως οι ελεγχόμενες πραγματικές παραγωγές θα ενισχυθούν).

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

44. Στην με αριθμό 1826/3.10.97 ερώτηση δόθηκε με το υπ' αριθμ. 24064/29.10.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1826/3.10.1997 ερώτησης που κατέθεσε στη Βουλή ο Βουλευτής κ. Νικόλαος Νικολόπουλος και η οποία αναφέρεται στην ολοκλήρωση των δαιδικασιών διορισμού των επιτυχόντων του πανελληνίου γραπτού διαγωνισμού έτους 1995 που είχαν διατεθεί στους Τ.Ο.Ε.Β. και στην πρόσληψη του συνολικού αριθμού των επιτυχόντων-επιλαχόντων του ως άνω διαγωνισμού, σας γνωρίζουμε τα εξής:

Στο νόμο 2527/1997 (ΦΕΚ Α/206/8.10.1997) "Τροποποίηση και συμπλήρωση διατάξεων του ν.2190/1994 και άλλες διατάξεις" περιλαμβάνεται διάταξη (παρ.3 άρθρου 23), σύμφωνα με την οποία οι διατεθέντες από τον Πανελλήνιο γραπτό διαγωνισμό τους Τ.Ο.Ε.Β., των οποίων δεν ολοκληρώθηκε ο διορισμός μέχρι 31.12.1996, διορίζονται σε κενές θέσεις δημοσίων υπηρεσιών ή νομικών προσώπων υπαγομένων στο άρθρο 14 παρ.1 του ν.2190/1994, των αντιστοίχων ή γειτνιαζουσών νομαρχιών. 'Ηδη έχει αρχίσει η διαδικασία διορισμού του προσωπικού αυτού, η οποία πρόκειται μέσα στο μήνα Νοέμβριο να ολοκληρωθεί.

Περαιτέρω, όσον αφορά στην πρόσληψη του συνολικού αριθμού των επιτυχόντων-επιλαχόντων του πανελλήνιου γραπτού διαγωνισμού έτους 1995 σημειώνεται ότι αυτή δεν κρίνεται σκόπιμη, διότι αφ' ενός μεν θα εκλόνιζε την εμπιστοσύνη του πολίτη προς το θεσμό του πανελλήνιου γραπτού διαγωνισμού και αφ' ετέρου θα στερούσε από λοιπούς υποψήφιους που για οποιοδήποτε λόγο δεν είχαν συμμετάσχει στη διαδικασία του ανωτέρω διαγωνισμού, τη δυνατότητα κατάληψης θέσης σε φορείς του δημόσιου τομέα.

Ο Υφυπουργός

ΣΤΑΥΡΟΣ ΜΠΕΝΟΣ"

45. Στην με αριθμό 1829/3.10.97 ερώτηση δόθηκε με το υπ' αριθμ. 432/30.10.97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1829/3.10.97 που κατέθεσε ο Βουλευτής κ. Π. Κουναλάκης σας γνωρίζουμε ότι εντός του Νοεμβρίου θα καταβληθούν τα δεδουλευμένα στους Καθηγητές Φυσικής Αγωγής που εργάστηκαν στα περσινά προγράμματα Μαζικού Αθλητισμού της Γ.Γ.Α., ενώ ακολουθώντας σταθερή πρεία τα προγράμματα και για την περίοδο 97-98 θα αρχίσουν εντός του ίδιου μήνα.

Σχετικά με τους καθηγητές, που θα προσληφθούν στα Προγράμματα Μαζικής Αθλησης, σας γνωρίζουμε ότι σύμφωνα με το υπ' αριθμ. 25226/2.10.97 Οργανωτικό Πλαίσιο Προγραμμάτων "'Αθλησης για όλους" περιόδου 1997-1998 (μέρος Α άρθρ.5 παρ.θ) η επιλογή των Π.Φ.Α. που θα εργασθούν στα


 

  

Σελίδα 2133 

Προγράμματα θα γίνει βάσει μοριοποίησης. Τα μόρια αποκτούνται βάση του χρόνου απόκτησης πυτχίου, οικογενειακής κατάστασης κατοχής μεταπτυχιακών τίτλων σπουδών, ειδικότητας ανάλογης με το περιεχόμενο του προγράμματος, προϋπηρσίας καθώς και πρότασης από τους φορείς υλοποίησης. Σε περίτπωση ισοβαθμίας λαμβάνονται υπόψη πρόσθετα κριτήρια που προκύπτουν από το βιογραφικό τους σημείωμα, πχ. συμμετοχή σε σεμινάρια, κατοχή 2ου πτυχίου, βαθμός πτυχίου κλπ.

Τέλος σας ενημερώνουμε ότι οι προσλήψεις των Πτυχιούχων Φυσικής Αγωγής στα Προγράμματα Μαζικού Αθλητισμού, που χρηαμτοδοτεί η Γ.Γ.Α. γίνονται σύμφωνα με την κείμενη νομοθεσία, σχέσεις εξαρτημένης εργασίας.

Ο Υφυπουργός

ΑΝΔΡΕΑΣ Α. ΦΟΥΡΑΣ"

46. Στην με αριθμό 1834/6.10.97 ερώτηση δόθηκε με το υπ' αριθμ. 4/30.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1834/6.10.97 που κατέθεσαν οι Βουλευτές κύριοι Γ. Δραγασάκης, Σπύρος Δανέλλης για τα θέματα της αρμοδιότητάς μας, σας πληροφορούμε τα εξής:

Η συγκεκριμένη περιοχή δεν συμπεριλαμβάνεται στον επιστημονικό κατάλογο των περιοχών που προτάθηκαν από το σχετικό πρόγραμμα υλοποίησης της οδηγίας 92/43/ΕΟΚ για ένταξη στο Ευρωπαϊκό οικολογικό δίκτυο των ειδικών ζωνών NATURA 2000.

Η συγκεκριμένη πειοχή δεν συμπεριλαμβάνεται στις 113 περιοχές της Ελλάδας που θεωρούνται σημαντικές για τη διατήρηση της άγριας ορνιθοπανίδας της Ευρώπης ((BIRDLIFE INTERNATIONAL, RSPB, IWRB -ειδική έκδοση της Ελληνικής Ορνιθολογικής Εταιρείας). Σύμφωνα με το από 17.3.1997 έγγραφο της Ελληνικής Ορνιθολογικής Εταιρείας η περιοχή πρόκειται να ενταχθεί στις Σημαντικές Περιοχές για τα Πουλιά της Ελλάδας (ΣΠΠΕ) αφού βάσει των στοιχείων που συλλέχθηκαν στα πλαίσια του προγράμματος αναθεώρησης των ΣΠΠΕ, φιλοξενεί σημαντικούς πληθυσμούς ειδικών πουλιών.

Η συγκεκριμένη πειροχή έχει καταγραφεί μόνο στην έκδοση του Ελληνικού Κέντρου Βιοτόπου Υγροτόπων Απογραφή των Ελληνικών Υγροτόπων ως Φυσικών Πόρων (Ιούνιος 1994) ως Ελη Σταυρονικήτα ή έλη Νέας Φώκαιας ή έλη Φυλακώ Κασσάνδρας.

α) Στα πλαίσια εφαρμογής της σχετικής Νομοθεσίας, εκδόθηκε η 45031/94 απόφαση της Δ/νσης Δασών Ν. Χαλκιδικής, στην οποία επεσήμαναν όμως ότι το συγκεκριμένο τεμάχιο της οριστικής διανομής του αγροκτήματος των αγροτικών φυλακών Κασσάνδρας, αποτελεί χειμερινό βιότοπο άγριας πτηνοπανίδας, που φιλοξενεί μεγάλα κοπάδια υδροβίων πτηνών-κύκνων, ερωδιών, πάπιες κλπ.

β) Μετά εκδόθηκε η 120/4.4.95 Π.Υ.Σ. με την οποία η έκταση αυτή παραχωρήθηκε στον ΕΟΤ για τη δημιουργία γηπέδου γκόλφ.

γ) Οι αρμόδιες περιφερειακές Δασικές Υπηρεσίες δεν συμφωνούν με την δηιουργία γηπέδου γκόλφ στην συγκεκριμένη περιοχή και προτείνουν να παραμείνει η ελώδης αυτή έκταση ως έχει αφού με την κατασκευή του θα δημιουργηθούν αρκετά προβλήματα (απώλεια σημαντικού υγροτόπου επιπτώσεις στο υδατικό ισοζύγιο της περιοχής, οπτικές αλλοιώσεις του τοπίου, διακοπή της συνέχειας των οικοσυστημάτων κλπ).

Η περιοχή Σταυρονικήτα δεν ανήκει στις εξαιρέσεις του άρθρου 3 παρ.6ε του ν.998/79 και του άρθρου 9 του ν.999/79 και δεν μπορεί να αποτελέσει αντικείμενο ρυμοτομήσεως κάτω από επιτρεπτές προϋποθέσεις. Παρ' όλα αυτά όμως συνεχίζεται η οικοδόμηση του ιδιωτικού δάσους και της ιδιοκτησιακά αμφισβητούμενης έκτασης των 1635 στρεμμάτων.

Το Πολεοδομικό Γραφείο Ν. Μουδανιών συνεχίζει να εκδίδει ακόμη και σήμερα οικοδομικές άδειες στηριζόμενο στο από 23.5.65 Β.Δ/γμα "Περί καθορισμού ζωνών και όρων δομήσεως εις το δάσος Σταυρονικήτα Κασσάνδρας και στο τροποποιητικό αυτού Π.Δ. 13/15.1.77". Το Δασαρχείο από την πλευρά του μηνύει για παράνομη εκχέρσωση του δάσους την Εταιρεία" ΣΑΝΗ Α.Ε.".

Από πλευράς Υπ. ΓΕ. έχει προωθηθεί σχέδιο εγγράφου ρος Υ.ΠΕ.ΧΩ.ΔΕ., που βρίσκεται στο στάδιο της υπογραφής από τον κύριο Υπουργό και με το οποίο επισημαίνεται για ποιούς λόγους επιβάλλεται να δοθεί εντολή στην οικεία Πολεοδομία για να αποτραπεί η περαιτέρω οικοπεδοποίηση του δάσους.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

47. Στην με αριθμό 1838/6.10.97 ερώτηση δόθηκε με το υπ' αριθμ. 5996/27.10.97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1838/6.10.97 που κατέθεσε στη Βουλή ο Βουλευτής κ. Στεφ. Μάνος σχετικά με το αμερόληπτο της συμπεριφοράς της Υπηρεσίας Πολιτικής Αεροπορίας σας πληροφορούμε ο'τι η Διοίκηση της Υπηρεσίας αυτής αντιμετωπίζει όλες τις Αεροπορικές Εταιρείες σύμφωνα με τις ισχύουσες διατάξεις, αεροπορικές συμφωνίες και κανονισμούς της Ευρωπαϊκής 'Ενωσης και της χώρας μας αμερόληπτα και αντικειμενικά.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

48. Στην με αριθμό 1845/6.10.97 ερώτηση δόθηκε με το υπ' αριθμ. 1544/29.10.97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1845/6.10.97 ερώτησης που κατέθεσε ο Βουλευτής κ. Β. Κεδίκογλου στη Βουλή των Ελλήνων σας γωνρίζεται ότι η Γεωγραφικη Υπηρεσία Στρατού (ΓΥΣ) έχει πραγματοποιήσει τη χαρτογραφική αποτύπωση της Χώρας σε τοπογραφικά διαγράμματα κλίμακας 1:5.000 σε ποσοστό 93%. Το 1992 σταμάτησε η χρηματοδότηση του έργου από το πρόγραμμα δημοσίων επενδύσεων και συνέχισε τούτο αντλώντας από τον προϋπολογισμό του ΓΕΣ/ΓΥΣ, γεγονός που επέβαλε μικρό βαθμό προόδου των εργασιών.

Εντούτοις η Γεωγραφική Υπηρεσία Στρατού έχει ζητήσει την ένταξη και χρηματοδότηση του προγράμματος "Τράπεζα Ψηφιακών Χαρτογραφικών Πληροφοριών σε Κλίμακα 1:5.000", στο πρόγραμμα δημοσίων επενδύσεων για την πενταετία 1998-2002, μέσα στην οποία προβλέπεται η ολοκλήρωσή του.

Ο Υφυπουργός

ΕΘΝΙΚΗΣ ΑΜΥΝΑΣ"

49. Στην με αριθμό 1847/6.10.97 ερώτηση δόθηκε με το υπ' αριθμ. 1786/27.10.97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ.1847/6.10.97 ερώτηση, που κατατέθηκε στη Βουλή από τους Βουλευτές κυρίους Στ. Κόρακα και Μ. Κωστόπουλο, για τα θιγόμενα σ'αυτή θέματα, σας πληροφορούμε τα εξής:

1. Οι Επιθεωρήσεις Εργασίας εφαρμόζουν την από 2.6.97 Συλλογική Σύμβαση Εργασίας (ΣΣΕ) (Β.784) που αφορά τους όρους αμοιβής και εργασίας των εργατοτεχνιτών και Υπαλλήλων που απασχολούνται σε Μεταλλευτικές Επιχειρήσεις οι οποίες δραστηριοποιούνται στη Ναυπηγοεπισκευαστική Ζώνη, ανεξάρτητα αν η έδρα τους είναι εντός ή εκτός της Περιφέρειας Πειραιά.

Η Σ.Σ.Ε. ισχύει από την ημερομηνία που αναφέρεται σ'αυτή μόνο για τα μέλη των συνδικαλιστικών οργανώσεων, εργοδοτών και εργαζομένων (1.4.97).

Σύμφωνα με το άρθρο 11 του ν.1876/90 (Α.27) ο Υπουργός Εργασίας και Κοινωνικών Ασφαλίσεων με απόφασή του (και στη συγκεκριμένη περίπτωση αριθμ. 12180/22.8.97) επεκτείνει τα όρια εφαρμγής και στους λοιπούς εργοδότες, εργαζόμενους μη δυνδικαλισμένους.

2. Ειδικότερα η Επιθεώρηση Εργασίας Περάματος ρύθμισε σε εργατική διαφορά που πραγματοποίησε στις 21.10.97 το θέμα της εφαρμογής της ανωτέρω Σ.Ζ.Ε. σε επιχείρηση που


 

  

Σελίδα 2134 

τους είχε καταγγελθεί προφορικά από το Συνδικάτο Εργατοϋπαλλήλων Μετάλλου.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ")

ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 25 Νοεμβρίου 1997.

Α. ΑΝΑΦΟΡΕΣ - ΕΡΩΤΗΣΕΙΣ πρώτου κύκλου ('Αρθρο 130 παρ. 5 Καν. Βουλής).

1. Η με αριθμό 2224/238/21.10.97 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεδίκογλου προς τον Υπουργό Δικαιοσύνης, σχετικά με την πληροφόρηση για τις ενέργειες του Υπουργείου, σε καταγγελίες για τον τρόπο απονομής της Δικαιοσύνης στο Πρωτοδικείο Χαλκίδας.

2. Η με αριθμό 207/7.7.97 ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Υγείας και Πρόνοιας, σχετικά με τη λήψη μέτρων για την πλήρη λειτουργία της Οφθαλμολογικής Κλινικής του Γενικού Νομαρχιακού Νοσοκομείου Λαμίας.

3. Η με αριθμό 433/17.7.97 ερώτηση του Βουλευτή της Κομμουνιστικού Κόμματος Ελλάδας κ. Χαράλαμπου Αγγουράκη προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για αναβάθμιση της λειτουργίας του Γενικού Νοσοκομείου, συντονισμό των τεσσάρων νοσοκομείων της περιοχής Πατησίων κλπ.

4. Η με αριθμό 1136/27.8.97 ερώτηση του Βουλευτή της Νέας Δημοκρατίας κ. Ηλία Βεζδρεβάνη προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για τη δημιουργία νεκροθαλάμου στο Γενικό Νοσοκομείο Φιλιατών. 

Β. ΑΝΑΦΟΡΕΣ - ΕΡΩΤΗΣΕΙΣ δεύτερου κύκλου ('Αρθρο 130 παρ. 5 Καν. Βουλής).

1. Η με αριθμό 1923/8.10.97 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τον αριθμό, την ανάπτυξη και λειτουργία των μονάδων εντατικής θεραπείας και των κλινών που διαθέτουν από το 1994 μέχρι σήμερα.

2. Η με αριθμό 243/8.7.97 ερώτηση του Βουλευτή του Κομμουνιστικού Κόμματος Ελλάδος κ. Αποστόλου Τασούλα προς τον Υπουργό Υγείας-Πρόνοιας, σχετικά με τη λήψη μέτρων για επίλυση των προβλημάτων του Νομαρχιακού Γενικού Νοσοκομείου Φιλιατών, κτιριακές εγκαταστάσεις, εκσυγχρονισμός του οργανισμού του Νοσοκομείου κλπ.


 

  

Σελίδα 2135 

ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες ερωτήσεις πρώτου κύκλου.

Πρώτη είναι η με αριθμό 369/18.11.97 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Υγείας και Πρόνοιας, σχετικά με την επίλυση των προβλημάτων των κατοίκων του κέντρου της Αθήνας, αναβάθμιση των περιοχών αυτών κλπ.

Η ερώτηση έχει ως εξής:

"Μπορεί και πρέπει η Αθήνα να ξαναγίνει ανθρώπινη πόλη. Να ξαναγεννηθούν οι γειτονιές της. Να πάψουν οι κάτοικοί της οδού Φυλής να ζουν σε "γκέτο". Να ξαναζωντανέψουν οι πλατείες μας τις βραδυνές ώρες.

Συγκεκριμένα, οι κάτοικοι της οδού Φυλής και της πλατείας Βικτωρίας εμπαίζονται.

Υπάρχει αδιαφορία, υπάρχει αναποτελεσματικότητα.

Μεγάλες κοινωνικές ομάδες βρίσκονται αντιμέτωπες. Πρέπει επιτέλους να δοθεί μία υπεύθυνη και ουσιαστική απάντηση στους πολίτες γι'αυτό το σοβαρό πρόβλημα που αγγίζει όλους μας.

Ερωτάται ο κύριος Υπουργός:

Τι έγινε με το περιβόητο πόρισμα του Υπουργείου Υγείας για τη χωροθέτηση;

Πότε θα γίνει η τροποποίηση του ν. 1193/81;

Πότε θα προχωρήσει το έργο της επιτροπής του Υπουργείου Υγείας και Πρόνοιας;".

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, το θέμα το οποίο η αγαπητή συνάδελφος με την επίκαιρη ερώτησή της έφερε σήμερα προς συζήτηση στη Βουλή, είναι λεπτό, είναι ευαίσθητο και αρκετά δύσκολο. Και σε αυτούς τους λόγους νομίζω ότι οφείλεται και η καθυστέρηση της νομοθετικής ρύθμισης.

Πράγματι, συνεστήθη επιτροπή το 1995 με απόφαση του Υπουργού Υγείας και Πρόνοιας με σκοπό να εισηγηθεί προτάσεις για την αναθεώρηση του νομικού πλαισίου που διέπει τα επ'αμοιβή εκδιδόμενα πρόσωπα. Η επιτροπή συνέταξε το πόρισμά της και χαίρομαι που θα σας πω ότι το σχέδιο αυτό νόμου βρίσκεται στην τελική του επεξεργασία και σύντομα θα υποβληθεί στη νομική υπηρεσία για να πάρει το δρόμο της Βουλής.

Το σχέδιο αυτό νόμου συμπεριλαμβάνει και τη χωροθέτηση του οικήματος εγκατάστασης των εκδιδόμενων επ'αμοιβή προσώπων.

Σήμερα, μάλιστα, είχα έγγραφη ενημέρωση από το Υπουργείο Δημόσιας Τάξης, το οποίο με ενημερώνει ότι έχει ολοκληρωθεί η διαδικασία, έχουν υποβάλει τα συναρμόδια Υπουργεία Εσωτερικών, Δημόσιας Διοίκησης και Αποκέντρωσης, Δικαιοσύνης και Υγείας καιι Πρόνοιας, τις προτάσεις τους προκειμένου να οριστικοποιηθούν οι ρυθμίσεις. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Και με διαβεβαιώνει ότι, εάν δεν υπάρξει κανένα πρόβλημα, θα έρθει στη Βουλή ως σχέδιο νόμου τους πρώτους μήνες του 1998.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Αξιότιμε, κύριε Υπουργέ, ειλικρινά βρίσκομαι σε δύσκολη θέση. Και γιατί αυτό; 'Ηταν 5/12/94, όταν κατέθεσα την πρώτη επίκαιρη ερώτηση, γιατί υπάρχει ατέλεια του νόμου και για να προστατεύσουμε τους πολίτες, για να μην καταδικάσουμε τις γειτονιές της Αθήνας, για να υπάρξει τέλος πάντων, κάποια υπευθυνότητα απέναντι στους πολίτες.

Κύριε Υπουργέ, έχω κάνει τις ίδιες επίκαιρες ερωτήσεις και σε σας αλλά και στον Υπουργό Δημοσίας Τάξεως, κ. Ρωμαίο. Πρέπει κάποια στιγμή να αποφασίσετε τι θα γίνει. Θεωρώ, λοιπόν, ότι όχι μόνο εμπαίζονται οι κάτοικοι αλλά και εγώ.

Κύριε Υπουργέ, λυπάμαι που το λέω, καταλαβαίνω τη δυσκολία σας, καταλαβαίνω ότι το θέμα πάει απο την κ. Μαυροειδή στον κ. Παπουτσάκη και από τον κ. Παπουτσάκη στην κ. Μαρκόσογλου, από την κ. Μαρκόσογλου...

Το θέμα πότε θα λυθεί; Οι κάτοικοι στέλνουν τελεσίγραφο: "Παρακαλούμε βοηθήστε μας και δεχόμαστε οι υπάρχοντες οίκοι ανοχής να λειτουργούν με άδεια μόνο και να τηρούν αυστηρά τις προϋποθέσεις, και μάλιστα να εγκατασταθούν σε απόσταση τριακόσια μέτρα από εκκλησίες, σχολεία, φροντιστήρια, δημόσιες υπηρεσίες, ειδάλλως να κλείσουν αμέσως" λένε οι κάτοικοι. Η Αστυνομία πραγματικά βοηθάει σ' αυτήν την κατεύθυνση. Και εγώ δεν είμαι μόνο η γυναίκα πολιτικός που είμαι εναντίον των εκδιδομένων γυναικών.

Πρέπει να 'μαι. Απαντήστε σαφώς. Πότε θα γίνουν όλα αυτά; Δηλαδή θα λέμε, ξέρετε, μας συγχωρείτε, δεν προλάβαμε;

Μα, κύριε Σκουλάκη, σας παρακαλώ! Επιτέλους, εδώ και τώρα να μας πείτε: "κυρία Ανουσάκη, δεν γίνεται". Κάνω αυτήν την ερώτηση σε σας, αξιότιμε κύριε συνάδελφε, Υπουργέ. Θα την κάνω και στον κ. Ρωμαίο και από εκεί και πέρα θα παραδώσω όλον αυτόν το φάκελο στον κύριο Εισαγγελέα.

Γιατί, κύριε Πρόεδρε, με κάλεσε ο κύριος Εισαγγελέας πριν τρία χρόνια. Δεν είμαι εναντίον των εκδιδομένων γυναικών. Είμαι άνθρωπος και όχι απάνθρωπη. Ειδικά γι' αυτές τις γυναίκες, τις οποίες κανείς δεν τις προστατεύει. Γιατί πρέπει να δούμε και την άλλη διάσταση του προβλήματος. Τι γίνεται από εδώ και πέρα, τι ηλικίες κυκλοφορούν τη νύχτα στις παράνομες συνοικίες:

Αυτές τις γυναίκες τις σέβομαι, όπως σέβομαι κάθε άνθρωπο. Αλλά δεν μπορώ να κλείνω τα μάτια μου.

Δεν με καλύπτετε με την απάντηση, αξιότιμε κύριε Υπουργέ. Με ενοχλεί που δεν με καλύπτετε.

Το θέμα από εδώ και πέρα είναι η κ. Μαρκόσογλου, που θα προωθήσει τους φακέλους στους νομικούς συμβούλους και μετά θα υπογραφεί από τον Υφυπουργό και μετά στη Βουλή. Και από κει και πέρα τι γίνεται;

Λοιπόν, πραγματικά είμαστε για γέλια και για κλάματα.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Δύο λόγια, κύριε Πρόεδρε.

Στην τοποθέτησή μου, κυρία συνάδελφε, σας είπα ότι είναι και δύσκολο το θέμα και ευαίσθητο και πολύ λεπτό και χρειάζεται συνεργασία πολλών εμπλεκόμενων υπηρεσιών για να ρυθμισθεί και συναρμόδιων Υπουργείων. Εγώ, νομίζω ότι τούτη τη φορά, στην απάντησή μου, σε σχέση με την προηγούμενη σας είπα οτι το Υπουργείο Δημόσιας Τάξης σε συνεργασία με εμάς, ετοιμάζει το σχέδιο νόμου...

ΕΛΕΝΗ ΑΝΟΥΣΑΚΗ: 'Εχω κάνει αυτήν την ερώτηση στο Υπουργείο Δημόσιας Τάξης να μου πει τα ίδια.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Λοιπόν, σας είπα ότι με σημερινή ενημέρωσή του, το Υπουργείο Δημόσιας Τάξης με διαβεβαιώνει ότι βρίσκεται το σχέδιο νόμου στην τελική του φάση.

ΕΛΕΝΗ ΑΝΟΥΣΑΚΗ: Είμαστε και συγγενείς. Σας αγαπώ, αλλά σας στενοχωρώ. Τι να κάνω;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κυρία Ανουσάκη! 

Δεν πρέπει να διακόπτετε.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Μάλιστα, λέει εδώ ότι: Εκτιμάται ότι θα κατατεθεί στη Βουλή τους πρώτους μήνες του 1998". 'Ετσι με ενημέρωσαν, έτσι σας ενημερώνω.

ΕΛΕΝΗ ΑΝΟΥΣΑΚΗ: Η επιτροπή του Υπουργείου Υγείας, αυτό μας ενδιαφέρει.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Υπέβαλε το πόρισμά της στο Υπουργείο Δημόσιας Τάξης, το οποίο ετοιμάζει το προσχέδιο νόμου.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 365/18.11.97 επίκαιρη ερώτηση του Βουλευτή της


 

  

Σελίδα 2136 

Νέας Δημοκρατίας, κ. Αντωνίου Φούσα προς τον Υπουργό Υγείας και Πρόνοιας, σχετικά με τη λήψη μέτρων για την εύρυθμη λειτουργία του Κέντρου Υγείας Κόνιτσας.

Η ερώτηση του κ. Φούσα έχει ως εξής:

"Δεν φτάνουν τα πολλά προβλήματα της ακριτικής και μαρτυρικής Κόνιτσας από τους σεισμούς του 1996, αλλά δέχεται, δυστυχώς, και την εγκληματική αδιαφορία της Κυβέρνησης για πολούς τομείς, και ιδίως στο θέμα υγείας, που αφορά, τόσο στην πόλη της Κόνιτσας, όσο και σ' όλη την επαρχία με τα σαράντα ορεινά χωριά της.

Συγκεκριμένα, από επιτόπια προσωπική μου επίσκεψη το Σάββατο (15/11), διεπίστωσα ότι είναι ανάστατοι οι κάτοικοι και οι φορείς όλης της επαρχίας διότι το Κέντρο υγείας, σχεδόν δεν λειτουργεί, αφού δεν υπάρχουν οι απαραίτητοι ιατροί και το βοηθητικό ιατρικό προσωπικό, δεν έχει τα αναγκαία ιατρικά μηχανήματα, το μικροβιολογικό εργαστήριο διέκοψε την λειτουργία του, το δε ασθενοφόρο που υπάρχει στην Κόνιτσα δεν κινείται όλο το 24ωρο, ενώ το δεύτερο, που είναι πολύ απαραίτητο, δεν πήγε ακόμη στο εκεί Κέντρο Υγείας".

Για το λόγο αυτό συγκεντρώθηκαν στις 12.11.97 στην Κόνιτσα οι φορείς της περιοχής και συζήτησαν το μέγα πρόβλημα της υπολειτουργίας της αποκεντρωμένης νοσηλευτικής μονάδας -Κέντρο Υγείας- Κόνιτσας και κατέληξαν στο να διαμαρτυρηθούν αρμοδίως και να διαδηλώσουν ότι "είναι διατεθειμένοι να παλαίψουν με κάθε τρόπο και μέσο για την κανονική λειτουργία του Κέντρου Υγείας Κόνιτσας". Το τραγικό δε είναι ότι παρά τις επανειλημμένες κυβερνητικές υποσχέσεις, το πρόβλημα παραμένει άλυτο και πηγαίνει από το κακό στο χειρότερο.

Κατόπιν των ανωτέρω και ιδίως των πολλών προβλημάτων της ακριτικής και μαρτυρικής Κόνιτσας και του ήδη ενσκύψαντος εκεί βαρύτατου χειμώνα, ερωτάται ο κύριος Υπουργός Υγείας: 

1. Γιατί έχει εγκαταλειφθεί το Κέντρο Υγείας Κόνιτσας;

2. Γιατί δεν εκπληρώνονται οι επανειλημμένες σχετικές υποσχέσεις για το θέμα αυτό της Κυβέρνησης; 

3. Σε ποια άμεσα μέτρα προτίθεται να προβεί για την ταχύτατη επίλυση του τεράστιου αυτού προβλήματος της Κόνιτσας το οποίο γίνεται ακόμη μεγαλύτερο λόγω των γνωστών σεισμών της περιοχής;"

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, κυρίες και κύριοι συνάδελφοι, πράγματι το Κέντρο Υγείας Κόνιτσας αντιμετωπίζει προβλήματα. Βέβαια εάν προσέξει κανείς την απάντηση που μου δίνει σήμερα το Διοικητικό Συμβούλιο του Νοσοκομείου και την οποία θα σας μεταφέρω ως απάντηση και δική μου, θα δει ότι τα πράγματα δεν είναι έτσι όπως τα παρουσιάζετε στην επίκαιρη ερώτησή σας αγαπητέ συνάδελφε.

Θα σας διαβάσω τι μου λέει το διοικητικό συμβούλιο. Ποιοι εργαζόμενοι υπάρχουν σήμερα στο Κέντρο Υγείας. Μη ιατρικό προσωπικό: "Δύο ΤΕ νοσηλεύτριες, ένας ΤΕ ιατρικών εργαστηρίων, επτά αδελφές νοσοκόμες, δύο χειρίστριες-εμφανίστριες, δύο διοικητικού λογιστικού, ένας συντηρητής κτιρίων, ένας οδηγός ασθενοφόρου, δύο μάγειροι, ένας τραυματιοφορέας, ένας βοηθητικό προσωπικό και δύο ΥΕ καθαριότητας". Είναι σε διαδικασία μετάταξης μιας αδελφής νοσηλεύτριας και ενός ΔΕ οδηγού ασθενοφόρου αυτοκινήτου από το ΙΓΜΕ.

Συνεχίζω: "Προσφέρουν υπηρεσία με αλλότρια καθήκοντα. 'Ενας ΥΕ τραυματιοφορέας σε θέση οδηγού ασθενοφόρων αυτοκινήτων για να καλυφθεί μέρος των κενών που προκύπτουν σε αυτόν τον τομέα.

Βρίσκονται σε απόσπαση: Ο ένας από τους δύο μαγείρους στη μαθητική εστία Κόνιτσας επειδή στο Κέντρο Υγείας δεν είχε αντικείμενο εργασίας, ενώ η μαθητική εστία είχε έλλειψη μαγείρων, δύο ΔΕ χειρίστιες-εμφανίστριες στο Περιφερειακό Γενικό Νοσοκομείο Ιωαννίνων Χατζηκώστα λόγω μη ύπαρξης προσωρινά αντικειμένου στο Κέντρο Υγείας Κόνιτσας και έλλειψης προσωπικού της συγκεκριμένης ειδικότητας στο Νοσοκομείο."

Πρέπει να σας πω ότι το ακτινολογικό εργαστήριο δεν λειτούργησε από τότε που εγκαταστάθηκε. Πρόσφατα και με τη μετάταξη και την πρόσληψη δύο χειριστριών, διαπιστώθηκαν προβλήματα στο εμφανιστήριο, έγινε προμήθεια και εγκατάσταση νέου αυτόματου εμφανιστηρίου, ενώ επίκειται η παράδοση εντός των ημερών και των κασετών εμφάνισης προκειμένου αυτό να μπορεί να λειτουργήσει. Με την παράδοση και των κασετών θα ανακληθεί η απόσπαση της μιας από τις δύο εμφανίστριες που είπα παραπάνω, ώστε να λειτουργήσει αμέσως το ακτινολογικό εργαστήριο.

Tώρα από πλευράς ιατρικού προσωπικού υπάρχουν δύο γιατροί γενικής ιατρικής επιμελητές Α', ένας διευθυντής παθολόγος, ένας μαιευτήρας γυναικολόγος, ένας οδοντίατρος και ένας παιδίατρος. Μέχρι 15 Νοεμβρίου υπηρετούσε μία μικροβιολόγος, η οποία παραιτήθηκε γιατί ανέλαβε υπηρεσία στο Περιφερειακό Γενικό Νοσοκομείο Ιωαννίνων Χατζηκώστα μετά την προκήρυξη της θέσης.

Αποσπασμένοι γιατροί είναι ο ένας από τους δύο γενικούς γιατρούς, ο κ. Ζυγούρης και είναι αντιπρόεδρος στο Περιφερειακό Πανεπιστημιακό Νοσοκομείο Ιωαννίνων πλήρους απασχόλησης, ενώ στη δεύτερη ιατρό στην κα Κοκκάλα χορηγήθηκε, απ' ό,τι με ενημερώνουν, απόσπαση για Κέντρο Υγείας στο Νομό Θεσσαλονίκης για σοβαρούς οικογενειακούς λόγους.

Υπάρχουν και άλλα για τα οποία θα σας ενημερώσω και θα σας πω και την πρόβλεψή μου. Θα λειτουργήσει πολύ σύντομα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Αντί, κύριε Υπουργέ, να πάρετε ένα έγγραφο και να μας το αναγνώσετε, δεν είχατε, παρά να τηλεφωνήσετε στο Δήμαρχο Κόνιτσας, ο οποίος πρόσκειται και στο δικό σας το κόμμα -και είναι ένας αξιόλογος άνθρωπος-και να βλέπατε τι ακριβώς συμβαίνει στην Κόνιτσα. Αντί, λοιπόν, να ενημερωθείτε από το φίλο του κόμματός σας, ο οποίος είναι Πρόεδρος του Νοσοκομείου "Χατζηκώστα" και σας τα είπε, όπως σας τα είπε, αυτό έπρεπε να κάνετε.

Τα σαράντα χωριά της Κόνιτσας είναι ανάστατα. Δηλαδή, εκεί που υπήρχε, όπως ξέρετε, ένα νοσοκομείο του Ελληνικού Ερυθρού Σταυρού και λειτουργούσε θαυμάσια παλιότερα, σήμερα δεν έχουμε ούτε ένα Κέντρο Υγείας.

Και ομιλούμε για μία πόλη τεσσάρων χιλιάδων κατοίκων, για σαράντα κοινότητες ορεινές και ακριτικές, για μια περιοχή, η οποία επλήγει κατά τον τραγικότερο τρόπο από τους σεισμούς του 1996, για μια περιοχή που έχει, όπως ξέρετε, δριμύτατο χειμώνα, που αρχίζει από τον Οκτώβριο και φθάνει μέχρι το Μάρτιο. Γι'αυτήν την περιοχή ομιλούμε.

Και μας λέτε τώρα ότι ο γιατρός της πόλης Κόνιτσας, αυτού του Κέντρου Υγείας, έπρεπε -ακούστε- να πάει Αντιπρόεδρος στο Νοσοκομείο Ιωαννίνων. Μα, σοβαρά μιλάμε! Γιατί; Δεν υπήρχε άλλος στην πόλη των Ιωαννίνων και έπρεπε να μεταφερθεί εκείνος που υπηρετούσε στο Κέντρο Υγείας Κόνιτσας και να πάει Αντιπρόεδρος στο Νοσοκομείο Ιωαννίνων, ώστε σε αυτήν την περιοχή να μην μπορούν να προσφερθούν αυτές οι αναγκαίες υπηρεσίες;

Σημειώστε δε ότι το θέμα του Κέντρου Υγείας Κόνιτσας έχει πάρει τεράστιες διαστάσεις σε όλο το Νομό Ιωαννίνων και στην Κόνιτσα.

Σημειώστε, επίσης, ότι πριν από δέκα ημέρες, άνθρωπος-ασθενής στην πόλη της Κόνιτσας έπρεπε να μεταφερθεί σε νοσοκομείο στα Γιάννενα. Δεν υπήρχε ασθενοφόρο για να μεταφερθεί. Απεβίωσε στην Κόνιτσα. Και γι'αυτό, συγκεντρώθηκαν οι φορείς και διαμαρτύρονται κατά τον πλέον σκληρό τρόπο.

Εγώ πρέπει να σας πώ ότι αμέσως πήγα στην Κόνιτσα. Συζήτησα με το δήμαρχο. Συζήτησα με τους φορείς. Η κατάσταση είναι τραγική και επικίνδυνη. Και η Κυβέρνηση έχει τεράστιες ευθύνες για μια ακριτική περιοχή και με μια τόσο μεγάλη εθνική προσφορά.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός κ. Σκουλάκης έχει το λόγο.


 

  

Σελίδα 2137 

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγίείας και Πρόνοιας): Κύριε Πρόεδρε, να ολοκληρώσω την απάντηση σύμφωνα με τα στοιχεία που μου έστειλε, επαναλαμβάνω, η διοίκηση του νοσοκομείου, λέγοντας το εξής:

Η λειτουργία του ακτινολογικού εργαστηρίου, όπως σας είπα προηγούμενα, είναι υπόθεση ολίγων ημερών και εξαρτάται από την ολοκλήρωση της παράδοσης του εξοπλισμού.

'Οσον αφορά το μικροβιολογικό εργαστήριο το θέμα προέκυψε με το να φύγει η ιατρός η μικροβιολόγος και να καταλάβει θέση στο Νοσοκομείο "Χατζηκώστα". Τώρα, εδώ με διαβεβαιώνουν, ότι οι ανάγκες του εργαστηρίου θα καλύπτονται, τουλάχιστον για τρεις μέρες την εβδομάδα, με μετακίνηση μικροβιολόγου είτε από το Νοσοκομείο είτε από άλλα κέντρα υγείας, μέχρι να προσληφθεί γιατρός, μετά την επαναπροκήρυξη της θέσης, που ελπίζουμε να υπάρξει ενδιαφέρον.

Με ενημερώνουν, επίσης, ότι εκεί υπηρετούν τέσσερις αγροτικοί και ότι εκεί είναι καλυμμένες όλες οι θέσεις αγροτικών γιατρών στα περιφερειακά ιατρεία της περιοχής ευθύνης Κέντρου Υγείας Κόνιτσας.

'Οσον αφορά τα δύο ασθενοφόρα, η διαδικασία προμήθειας για τα κέντρα υγείας για αντικατάσταση του υπάρχοντος της Κόνιτσας και των Πραμάντων για πρώτη φορά, κινήθηκε από το νοσοκομείο από το 1995. Και ευτυχώς σήμερα, η διαδικασία βρίσκεται στην τελική της φάση και το θέμα εκκρεμεί στο Υπουργείο Ανάπτυξης. Δεν υπάρχει άλλος τρόπος προμήθειας, αγαπητέ συνάδελφε.

Τώρα, όσον αφορά τον οδηγό, πρέπει εδώ να ομολογήσουμε ότι έγινε προκήρυξη της θέσης, αλλά δεν παρουσιάστηκε κάποιος υποψήφιος. Το ξέρετε:

Θα πρέπει να τονιστεί ότι κατά την προκήρυξη πρόσληψης προσωπικού από το ΑΣΕΠ το 1995, προκηρύχθηκε μεταξύ άλλων και μια θέση οδηγού ασθενοφόρων για το κέντρο υγείας. 'Ομως, δεν υπήρξε κανένας υποψήφιος που να έχει τα τυπικά προσόντα.".

Πώς μπορούσε να διορίσουμε οδηγό πέραν από τις κείμενες διατάξεις;

Αυτήν τη στιγμή εκκρεμεί προκήρυξη δύο θέσεων οδηγών ασθενοφόρων. Θα προκηρυχθούν οι θέσεις. Ελπίζω, τούτη τη φορά, να υπάρξουν υποψήφιοι που να θέλουν να εργαστούν στο κέντρο υγείας ως οδηγοί.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση είναι η με αριθμό 391/19.11.97 του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Εθνικής Οικονομίας και Οικονομικών, Γεωργίας, σχετικά με τις προθέσεις της Κυβέρνησης να καταβάλει στους ελαιοπαραγωγούς τις σχετικές επιδοτήσεις και τους τόκους καθυστέρησης.

Η ερώτηση του κ. Μπούτα σε περίληψη έχει ως εξής:

"Μεγάλη αναταραχή έχει προκαλέσει στους ελαιοπαραγωγούς της χώρας η αδικαιολόγητη καθυστέρηση καταβολής των σχετικών επιδοτήσεων.

Η αναταραχή εντείνεται από ενεπίσημες, αλλά βάσιμες μάλλον πληροφορίες ότι οι κοινοτικές αυτές επιδοτήσεις παράνομα και καταχρηστικά παρακρατήθηκαν από το ελληνικό δημόσιο για να χρησιμοποιηθούν στην αντιμετώπιση της κρίσης του Χρηματιστηρίου, που δημιουργούν ντόπιοι και ξένοι κερδοσκόποι.

Επειδή οι ελαιοπαραγωγοί δεν έχουν καμία ευθύνη γι' αυτή την κρίση, δεν έχουν καμία σχέση με το Χρηματιστήριο και οι τόκοι υπερημερίας της Αγροτικής Τράπεζας για τα δάνειά τους τρέχουν κανονικά, ερωτώνται οι κύριοι Υπουργοί:

1. Γιατί καθυστερούν να καταβάλουν το οφειλόμενο ποσό στους ελαιοπαραγωγούς;

2. Θα καταβάλουν και τους προβλεπόμενους τόκους της καθυστέρησης, οι οποίοι αυτήν την περίοδο είναι ιδιαίτερα σημαντικοί ή οι αγρότες θα χρησιμοποιηθούν για άλλη μια φορά σαν στυλοβάτες του Χρηματιστηρίου και της "εθνικής" οικονομίας;".

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, κατ' αρχήν χαίρομαι διότι ο κ. Μπούτας παρ' όλο που ο ίδιος δεν είναι ελαιοπαραγωγός -αν και στην περιοχή του έχει φυτέψει καλοπιστικά κάποια τέτοια δένδρα- δείχνει το ανάλογο ενδιαφέρον και αυτό είναι ευχάριστο.

Επί της ουσίας, μετά τις 26.10.97 και μετά την κρίση που δημιουργήθηκε διεθνώς με την ταυτόχρονη υπερβολική άνοδο των επιτοκίων της διατραπεζικής αγοράς, η επιβάρυνση του ελληνικού δημοσίου άγγιξε το 50% έως 150%. Για το χρονικό διάστημα της κρίσης το επιτόκιο της ημέρας κινούνταν ακριβώς σ' αυτό το επίπεδο, από το 50% έως 150%, με συνέπεια να είναι ζημιογόνες όλες οι πληρωμές και οι δυνατότητες πληρωμών του ίδιου του Υπουργείου Γεωργίας.

'Ετσι οφείλω με κάθε ειλικρίνεια να δηλώσω και να αναγνωρίσω ότι υπήρξαν ολιγοήμερες καθυστερήσεις στην έκβαση των εντολών πληρωμής, τόσο στην ενίσχυση της παραγωγής ελαιολάδου, όσο και σε άλλες σχετικές κοινοτικές επιδοτήσεις. Οι καθυστερήσεις οφείλονται σε κάποιους λόγους που ανέφερα και κυρίως σε τεχνικούς λόγους και ειδικότερα για το ελαιόλαδο, στην εκτύπωση των συγκεντρωτικών καταστάσεων των εντολών πληρωμής. Μας δόθηκαν αρκετά λαθεμένα στοιχεία και αυτό το γεγονός έφερε σαν αποτέλεσμα τον επανέλεγχο όλων των καταστάσεων και να χαθούν κάποιες ημέρες.

Το πρόβλημα αυτό έχει ήδη αποκατασταθεί και οι πληρωμές εντολών εκτελούνται κανονικά με συνολικές πληρωμές στο ελαιόλαδο περίπου εκατόν εβδομήντα δισεκατομμύρια (170.000.000.000) δραχμές. Μέχρι σήμερα έχουν πληρωθεί ενενήντα πέντε δισεκατομμύρια (95.000.000.000) δραχμές, δηλαδή, το 65% περίπου και προβλέπεται τις επόμενες μέρες, το αργότερο μέχρι τις 15 Δεκεμβρίου, να καταβληθεί όλο το υπόλοιπο ποσό στο σύνολο των δικαιούχων παραγωγών.

Είναι φυσικό, κύριοι συνάδελφοι, ότι σε περιόδους κρίσης της χώρας και μάλιστα τέτοιας μορφής, να μην υπάρχει δυνατότητα να γίνεται ευνοϊκή ή αρνητική ρύθμιση στη μία ή στην άλλη παραγωγική τάξη του προϊόντος της κρίσης. Συνολικά όλη η χώρα βάλλεται από τέτοιες κρίσεις και η αλλαγή χαρτοφυλακίων λόγω της νομισματικής κρίσης, είχε και σε μας σημαντικές συνέπειες. Οι λιγότερες συνέπειες φαίνεται ότι είναι αυτήν τη στιγμή στις ολιγοήμερες πληρωμές. Πιστεύω ότι και οι παραγωγοί ελαιολάδου θα δείξουν απόλυτη κατανόηση, διότι δεν υπήρξε εσκεμμένη καθυστέρηση προς αυτήν την κατεύθυνση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, έχουμε το προνόμιο να είμαστε πανελλαδικοί Βουλευτές και αφού είμαστε λίγοι, πρέπει να υπερασπιστούμε τα συμφέροντα και άλλων περιοχών, ανεξάρτητα αν στην περιοχή που εκλεγόμαστε υπάρχει ή όχι το προϊόν. Ωστόσο, όμως, κάτι υπάρχει και στην Καρδίτσα από ελιές.

Κύριε Πρόεδρε, οι επιδοτήσεις κατά παραγωγό μπορεί να είναι μικρές, ωστόσο είναι απαραίτητα αυτά τα χρήματα για τους φτωχούς αγρότες, για να μπορέσουν να συνεχίσουν την παραγωγική διαδικασία.

Είναι απαράδεκτο να χρησιμοποιούνται τα χρήματα φτωχών ανθρώπων για να στηριχθούν το Χρηματιστήριο και τα παιχνίδια των αεριτζήδων και των κερδοσκόπων.

Βέβαια αυτό δεν συμβαίνει μόνο στους ελαιοπαραγωγούς, όπως παραδέχθηκε ο κύριος Υφυπουργός. Συμβαίνει και σε μία άλλη σειρά προϊόντων όπως συνέβαινε και στις εξισωτικές αποζημιώσεις τα προηγούμενα χρόνια. Και δεν είναι η πρώτη φορά που συμβαίνει αυτό, να υπάρχει καθυστέρηση στην καταβολή των επιδοτήσεων.

Η Κυβέρνηση έχει υποχρέωση να λύσει το πρόβλημα και όχι να δημιουργεί. Και την κρίση δεν μπορεί να την πληρώνει ο λαός, δεν μπορεί να την πληρώνουν οι φτωχοί άνθρωποι. Ας μην ψάχνει για υποκινητές των αγώνων των αγροτών όπως κάνει ο κύριος Υπουργός Γεωργίας. Αυτό το Σαββατοκύριακο υπήρχε σωρεία δημοσιευμάτων ότι υποκινούνται οι αγώνες. Η ίδια η πολιτική της Κυβέρνησης είναι αυτή που υποκινεί τους


 

  

Σελίδα 2138 

αγώνες. 

Και μετά έρχεται και ποινικοποιεί τους αγώνες, χρησιμοποιεί μία αυταρχική πολιτική. Υπάρχει το σημερινό ολίσθημα που έγινε στην Ολυμπιάδα Χαλκιδικής. Με απόφαση που εξέδωσε ο αστυνομικός διευθυντής, απαγορεύονται οι συγκεντρώσεις πάνω από πέντε άτομα. Ανασύρθηκε ο χουντικός νόμος. Αυτό είναι αποτέλεσμα μιας γενικότερης πολιτικής που θέλει να στηριχθεί και με αυταρχικό τρόπο. 

Πιστεύουμε ότι η Κυβέρνηση οφείλει να δώσει και τους τόκους σε αυτά τα χρήματα γιατί τα χρησιμοποίησε. Βέβαια οι ίδιοι οι αγρότες πληρώνουν τους τόκους υπερημερίας για τα δάνεια που έχουν πάρει από την Αγροτική Τράπεζα, που γίνεται κεφαλαιοποίηση των τόκων κλπ. 'Ετσι συσσωρεύονται τα χρέη τους. 

Πιστεύουμε ότι δεν θα ξανασυμβεί αυτό το φαινόμενο εις βάρος των αγροτών και ότι η Κυβέρνηση θα αποδώσει τα οφειλόμενα στους αγρότες ελαιοπαραγωγούς και όχι μόνο, αλλά και με τους τόκους που οφείλει.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Γεωργίας έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, προσπάθησα να είμαι αρκετά ειλικρινής γιατί είμαστε στο ελληνικό Κοινοβούλιο. Δεν εκταμιεύουσαμε, κύριοι συνάδελφοι, τα χρήματα, αλλά η ΔΙΔΑΓΕΠ -ξέρω ότι γνωρίζετε την πρακτική πληρωμών- έπρεπε να πάρει τα χρήματα αυτά σε δραχμές από την Αγροτική Τράπεζα. Κάθε φορά που παίρνουμε χρήματα πληρώνουμε και εμείς ως Υπουργείο Γεωργίας τους ανάλογους τόκους. Ακριβώς εκείνες τις μέρες της κρίσης για να μην επιβαρύνουμε τον Προϋπολογισμό από το υψηλό επιτόκιο για τα χρήματα που οφείλαμε στους 'Ελληνες παραγωγούς δεν κάναμε εκταμίευση και είχαμε μία πολύ μικρή ολιγοήμερη καθυστέρηση για να μην δώσουμε αν θέλετε, την ευκαιρία στη μεγάλη κρίση και στους κερδοσκόπους που δεν είχαν στόχο τους μόνο την αγροτική οικονομία αλλά συνολικότερα την εθνική οικονομία.

Είμαι βέβαιος ότι και εσείς και εγώ, αν πούμε όλη την αλήθεια γι αυτή την ολιγοήμερη καθυστέρηση στους 'Ελληνες παραγωγούς, θα δείξουν όπως δείχνουν εξάλλου για μια σειρά θέματα, απόλυτη κατανόηση.

'Ομως στις τοποθετήσεις σας επεκταθήκατε και άλλα πράγματα και μιλήσατε για την ποινικοποίηση των κοινωνικών αγώνων και των αγώνων των αγροτών. Κύριε συνάδελφε, η προσπάθεια όλων μας -και η δική σας- είναι γνωστή χρόνια ολόκληρα. Δουλέψαμε έτσι ώστε αυτός ο τόπος, οι εργαζόμενοι και οι αγρότες να έχουν το δικαίωμα της διεκδίκησης και του αγώνα. Υπάρχουν όμως κάποια όρια που προβλέπονται από το Σύνταγμα και από τους νόμους του κράτους. Γι αυτά τα όρια και για το Σύνταγμα δεν θα σας υποδείξω εγώ ποιος πρέπει να είναι ο δρόμος και ο αγώνας των αγροτών και των εργαζομένων. Είναι δικό τους θέμα κάθε φορά να εκτιμήσουν πότε βλάπτουν τα συμφέροντα των άλλων. Και βεβαίως οφείλουμε ως Ελληνικό Κοινοβούλιο να προστατεύσουμε την ανεξάρτητη αρχή της δικαιοσύνης και να μην εμπλέκετε κάθε φορά την Κυβέρνηση ή τα κόμματα στη δουλειά της δικαιοσύνης που οφείλει να ενεργεί όπως πρέπει στα πλαίσια του Συντάγματος.

ΕΥΑΓΓΕΛΟΣ ΜΠΟΥΤΑΣ: Και τους χουντικούς νόμους; Ανασύρθηκε ήδη χουντικός νόμος.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 387/19.11.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης να ρυθμίσει τις οφειλές των ιδιοκτητών αστικών λεωφορείων προς το 'Ιδρυμα Κοινωνικών Ασφαλίσεων (ΙΚΑ).

Η επίκαιρη ερώτηση του κ. Κουβέλη έχει ως εξής:

"Είναι γνωστό ότι υφίστανται οφειλές πολλών Αστικών ΚΤΕΛ προς το Ι.Κ.Α. Η αδυναμία τους ν'ανταποκριθούν στις υποχρεώσεις τους προς το Ι.Κ.Α. είναι πραγματική και οφείλεται κατά κύριο λόγο στο γεγονός ότι υποχρεούνται στην άσκηση κοινωνικής πολιτικής με την εκτέλεση υποχρεωτικών δρομολογίων, αλλά και δρομολογίων με κόμιστρα κάτω του κόστους μεταφοράς, καθώς και με τη διατήρηση υπεραρίθμου προσωπικού.

Η Πανελλαδική Ομοσπονδία Επαγγελματιών Ιδοκτητών Αστικών Λεωφορείων, πρότεινε προσφάτως στη Διοίκηση του Ι.Κ.Α. τη ρύθμιση των οφειλών των οικονομικά ασθενεστέρων ΚΤΕΛ, με έγκαιρη πληρωμή των τρεχουσών οφειλών και με πληρωμή των προηγουμένων οφειλών με μηνιαίες δόσεις.

Με δεδομένη και αναμφισβήτητη την υποχρέωση των Αστικών ΚΤΕΛ να καταβάλουν τις προς το Ι.Κ.Α. οφειλές τους, αλλά και με δεδομένη επίσης την πραγματική αδυναμία τους να ανταποκριθούν σε άμεση εξόφληση των προς το Ι.Κ.Α. χρεών τους

Ερωτάται ο αρμόδιος Υπουργός:

Πώς αντιμετωπίζει το προαναφερόμενο ζήτημα και

Εάν προτίθεται να αποδεχθεί την πρόταση της Πανελλαδικής Ομοσπονδίας Επαγγελματιών Ιδιοκτητών Αστικών Λεωφορείων για τη ρύθμιση των προς το Ι.Κ.Α. οφειλών των Αστικών ΚΤΕΛ".

Ο Υφυπουργός Εργασίας και Κοινωνικών Ασφαλίσεων έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, το σύνολο των οφειλών των Αστικών ΚΤΕΛ προς το Ι.Κ.Α., όπως μας πληροφορεί η αρμόδια υπηρεσία, ανέρχεται στα τρία δισεκατομμύρια (3.000.000.000) δραχμές. Από αυτά τα δύο δισεκατομμύρια (2.000.000.000) αποτελούν την κύρια οφειλή και το ένα δισεκατομμύριο (1.000.000.000) τις προσαυξήσεις. Κατά καιρούς έχει δοθεί η δυνατότητα να ρυθμιστούν αυτά τα χρέη και όχι μόνο στα αστικά ΚΤΕΛ αλλά σε όλες τις επιχειρήσεις της χώρας. Η τελευταία δυνατότητα ρύθμισης δόθηκε πριν ένα χρόνο περίπου. 'Εληξε στις 30-9-1996 η υποβολή των σχετικών αιτημάτων προς το 'Ιδρυμα Κοινωνικών Ασφαλίσεων.

Τα αστικά ΚΤΕΛ και άλλες επιχειρήσεις της χώρας είτε δεν εκμεταλλεύτηκαν αυτήν τη δυνατότητα, δηλαδή, δεν θέλησαν να ζητήσουν τη ρύθμιση των οφειλών είτε έκαναν τη ρύθμιση που προέβλεπε ο νόμος. Πλήρωσαν την πρώτη δόση και εξασφάλισαν κατόπιν τούτου τη χορήγηση της ασφαλιστικής ενημερότητας που τους ήταν απαραίτητη για να κινηθούν. Δηλαδή, πλήρωσαν μια δόση και μετά εγκατέλειψαν τη ρύθμιση. Δεν πλήρωσαν τις υπόλοιπες δόσεις.

Αυτό γίνεται κάθε φορά που προχωρούμε σε τέτοιου είδους ρυθμίσεις. Από την επομένη δε της λήξεως της προθεσμίας υποβολής αιτήσεων για τις ρυθμίσεις, άρχισαν τα αιτήματα για τη χορήγηση της δυνατότητας νέων ρυθμίσεων πάλι, για να εξασφαλίσουν την ασφαλιστική ενημερότητα που τους είναι απαραίτητη για να κάνουν τη δουλειά τους.

Και οι παλαιότερες ρυθμίσεις, αλλά και η τελευταία ελάχιστα απέδωσαν στους ασφαλιστικούς οργανισμούς και συνεπώς και στο Ι.Κ.Α. Κάθε φορά που γίνονται τέτοιες ρυθμίσεις είναι σαν να επιβραβεύουμε τους κακοπληρωτές και ενθαρρύνουμε όσους πληρώνουν να μην πληρώσουν διότι πιστεύουν πλέον, ότι θα έρθει κάποια άλλη ρύθμιση για να τους δώσει τη δυνατότητα να ωφεληθούν.

Κατά συνέπεια, απαντώ ευθέως, κύριε Πρόεδρε, στον κ. Κουβέλη ότι δεν αντιμετωπίζουμε θέμα νέας ρύθμισης. Η περσινή ρύθμιση έδινε τη δυνατότητα των τριάντα έξι δόσεων και μάλιστα για πρώτη φορά διαγραφής μέρους των προσαυξήσεων μέχρι ποσοστού 60%. 'Αραγε πόσο ευνοϊκότερη θα ήταν μια νέα ρύθμιση; Βέβαια δεν μπορεί να γίνει για συγκεκριμένο κλάδο επιχειρήσεων. Ποτέ στο παρελθόν δεν έγινε αυτό. Πρέπει να αφορά όλους τους οφειλέτες σε όλους τους ασφαλιστικούς οργανισμούς. Γι'αυτό θεωρούμε ότι πρέπει κάποτε να κλείσει αυτό το θέμα και να μη δίδεται η δυνατότητα τέτοιων ρυθμίσεων και μάλιστα σε σύντομα χρονικά διαστήματα.

'Αλλωστε η οικονομική κατάσταση των ασφαλιστικών οργανισμών δεν επιτρέπει τη μετακίνηση βάρους στην ασφάλιση, από τα προβλήματα των επιχειρήσεων και από τα εξυγιαντικά μέτρα ή από διευκολύνσεις που πρέπει να γίνουν προς αυτές. Εάν πρόκειται να συμβεί αυτό -ίσως καμία φορά είναι


 

  

Σελίδα 2139 

αναγκαίο- πρέπει τα χρήματα να βρίσκονται από άλλες πηγές έτσι, ώστε η ασφάλιση να μην επιβαρύνεται από τέτοιες ρυθμίσεις.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Υπουργέ, θέλω να σας βεβαιώσω ότι κι εμείς δεν θέλουμε να επιβραβεύσουμε τους κακοπληρωτές.

Eπίσης θέλω να σας βεβαιώσω ότι η πρότασή μας να υπάρξει αυτή η ρύθμιση, όπως θα το διαπιστώσατε και από την ανάγνωση της επικαίρου ερωτήσεως, αφορά τα οικονομικά ασθενέστερα αστικά ΚΤΕΛ, αυτά δηλαδή που έχουν υποχρέωση να πραγματοποιούν συγκεκριμένα δρομολόγια, αυτά που έχουν υποχρέωση να διατηρούν συγκεκριμένο αριθμό προσωπικού, που δεν τους χρειάζεται και αυτά, τα οποία χρόνια τώρα, παλεύουν να επιβιώσουν.

Να κάνω μία συναφή επισήμανση. Δεν είναι ακριβές ότι δεν μπορείτε να κάνετε ειδική ρύθμιση για ειδική κατηγορία επιχειρήσεων. Σας λέω χαρακτηριστικά ότι προκειμένου για τα αστικά ΚΤΕΛ, η νομοθεσία μας έχει ειδικές ρυθμίσεις, ακριβώς γιατί εκτιμά πως υπάρχουν ιδιαίτερα χαρακτηριστικά.

Η δική μας η πρόταση είναι να τους δώσετε τη δυνατότητα, αφού θα ελέγξετε τα οικονομικά τους -δεν υπάρχει καμία απολύτως αντίρρηση- και αφού επιλέξετε τα ασθενέστερα αστικά ΚΤΕΛ, να καταβάλουν τις τρέχουσες οφειλές, όπως έχουν υποχρέωση και σε ό,τι αφορά τις οφειλές των προηγουμένων ετών, να τις ρυθμίσετε. Και να τις ρυθμίσετε με τρόπο, που δεν θα τους επιτρέψετε αύριο, μεθαύριο να επανέλθουν, προκειμένου να επαναληφθεί, στο πλαίσιο μιας άλλη ρύθμισης, η ίδια τακτική.

Φοβάμαι, κύριε Υπουργέ -και πάντοτε με την παραδοχή ότι το ΙΚΑ πρέπει να παίρνει τα χρήματά του, γιατί είναι χρήματα που αφορούν τους εργαζόμενους- ότι αν δεν κάνετε αυτήν τη ρύθμιση και τα αστικά ΚΤΕΛ θα τα οδηγήσετε σε χρεοκοπία και το σπουδαιότερο, δεν θα μπορέσει να πάρει το ΙΚΑ αυτά, τα οποία πράγματι δικαιούται.

Το ΙΚΑ, κύριε Υπουργέ, έχει κάνει ρυθμίσεις σε άλλες περιπτώσεις, έχει κάνει ρυθμίσεις για επιτηδευματίες. Γιατί επιτέλους, δεν κάνει γι' αυτήν την κατηγορία των αστικών ΚΤΕΛ, που λίγο πριν σας είπα, όταν μάλιστα αυτά τα αστικά ΚΤΕΛ σε κάποιες περιοχές της χώρας επιτελούν και ένα κοινωνικό έργο; Ακριβώς αυτό σας ζητάμε και όχι να επιβραβεύσετε, επαναλαμβάνω, εκείνους, οι οποίοι είναι κακοπληρωτές.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, δεν είπα ότι δεν μπορούμε να κάνουμε ειδική ρύθμιση για τα ΚΤΕΛ. Είπα ότι δεν έγινε στο παρελθόν χρήση μιας τέτοιας δύνατότητας. Βουλή είμαστε, μπορούμε να κάνουμε ό,τι θέλουμε. Αλλά επειδή υπάρχουν πολλοί κλάδοι, που έχουν προβλήματα από τα χρέη τους προς τους ασφαλιστικούς οργανισμούς, θα πρέπει, αν πάμε να ρυθμίσουμε ειδικώς τις οφειλές των ΚΤΕΛ, να δούμε τι γίνεται και με τους άλλους κλάδους. Δηλαδή, πρέπει να ξαναπάμε σε μία ρύθμιση σαν κι αυτή που έγινε πριν από ένα χρόνο και που σας είπα ότι δεν απέδωσε. Δεν απέδωσε, γιατί όλοι κάνουν χρήση της ρύθμισης, μόνο και μόνο, με την πληρωμή μιας δόσης να πάρουν την ασφαλιστική ενημερότητα, που τους χρειάζεται.

'Ενας χρόνος έχει περάσει από τότε, που δόθηκε η τελευταία αυτή δυνατότητα. Γιατί δεν πήγαν τα ΚΤΕΛ να ρυθμίσουν τα χρέη τους; Τους δίναμε τη δυνατότητα των τριάντα έξι δόσεων και της διαγραφής των οφειλών, ανάλογα με τις δόσεις, μέχρι και του 60% για πρώτη φορά και δεν απέδωσε αυτό. 'Αλλωστε, παγίως, όποιος επιθυμεί μέσω της διαδικασίας της Επιτροπής Αναστολών του ΙΚΑ, μπορεί να κάνει ρύθμιση. Κι αυτήν την ώρα. Και παρά το γεγονός ότι πρέπει να πληρώσει το 10% και να έχει μία μεταχείριση δώδεκα μηνιαίων δόσεων, συνήθως με κάποια δυνατότητα εντελώς ευνοϊκή, που δίνεται από το ΙΚΑ, οι δόσεις δεν είναι δώδεκα, έχουν γίνει και τριάντα έξι και θα σας πω πώς. Δίνουν ό,τι μπορούν στις έντεκα πρώτες δόσεις και στην τελευταία δόση τη δωδεκάτη, που πρέπει να εξοφλήσουν το σύνολο των οφειλών που απέμειναν, ζητούν νέα ρύθμιση και παίρνουν άλλες δώδεκα κλπ.

Φοβούμαι ότι δεν θα λυθεί το οικονομικό πρόβλημα και των ΚΤΕΛ μέσω μίας νέας ρύθμισης. Θέτουν ένα τέτοιο αίτημα μετ' επιμονής, για να πάρουν την ασφαλιστική ενημερότητα και τίποτα περισσότερο.

Δεν απέδωσαν οι ρυθμίσεις, όσες φορές έγιναν και επί των δικών μας Κυβερνήσεων, αλλά και επί των Κυβερνήσεων της Νέας Δημοκρατίας. Το αποτέλεσμα για το ΙΚΑ από πλευράς εισπράξεων ήταν πενιχρότατο, τόσο που το ΙΚΑ εισηγείται να μην ξαναγίνει ποτέ ρύθμιση.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 378/19.11.97 επίκαιρη ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ.Ιωάννη Δημαρά προς τους Υπουργούς Υγείας και Πρόνοιας, Εθνικής Οικονομίας, Οικονομικών, σχετικά με τις προθέσεις της Κυβέρνησης για την εφαρμογή του ιατρικού μισθολογίου σύμφωνα με τις προτάσεις των γιατρών του Εθνικού Συστήματος Υγείας (ΕΣΥ).

Η επίκαιρη ερώτηση διαγράφεται με αίτηση του ερωτώντος συναδέλφου.

Εισερχόμαστε στη συζήτηση των επικαίρων ερωτήσεων δεύτερου κύκλου.

Πρώτη είναι η με αριθμό 363/17.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων προστασίας των εργαζομένων στην Πολυεθνική Επιχείρηση ΠΕΣΙΝΕ.

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Αποστολίδη.

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Επειδή μια παρόμοια επίκαιρη ερώτηση συζητήθηκε την Παρασκευή και ο κύριος Υφυπουργός έδωσε τις απαντήσεις και υπήρξε μια εξέλιξη από μέρους της Κυβέρνησης να καλέσει τριμερή την Τετάρτη, καλώντας και τη διοίκηση της ΠΕΣΙΝΕ, αλλά και τη διοίκηση των εργαζομένων, ευελπιστούμε ότι θα υπάρξει κάποια λύση. Διαφορετικά θα επανέλθουμε με άλλη επίκαιρη ερώτηση.

ΠΡΟΕΔΡΕΥΩΝ (Παναγιώτης Ν. Κρητικός): Διαγράφεται λοιπόν και αυτή η επίκαιρη ερώτηση.

Δεύτερη είναι η με αριθμό 373/18.11.97 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς την Υπουργό Ανάπτυξης σχετικά με τα προβλήματα που δημιουργούνται στον ελληνικό τουρισμό από παραλείψεις των αρμόδιων φορέων του Ελληνικού Τουρισμού (ΕΟΤ).

Η επίκαιρη ερώτηση σε περίληψη έχει ως εξής:

"Δημοσιεύματα εφημερίδων αναφέρουν ότι το γραφείο του ΕΟΤ στο 'Οσλο της Νορβηγίας είναι κλειστό για διάστημα μεγαλύτερο από ένα μήνα.

Μάταια τουριστικά γραφεία και επιχειρηματίες που ασχολούνται με τον τουρισμό προσπαθούν να επικοινωνήσουν.

Η Διεύθυνση του ΕΟΤ για τις Σκανδιναβικές χώρες πληροφορεί πως είναι κλειστό διότι δεν λειτουργεί το τηλέφωνο και το ηλεκτρικό αφού κόπηκαν λόγω χρέους. Τραγικό εάν σκεφθεί κανείς ότι η Ελλάδα υποδέχεται περισσότερους από εκατό χιλιάδες Νορβηγούς κάθε χρόνο και ότι η περίοδος αυτή είναι περίοδος αιχμής στις Ευρωπαϊκές χώρες όπου ο προγραμματισμός για θερινές διακοπές γίνεται τώρα.

Γι'αυτό ερωτάσθε κυρία Υπουργέ:

Γνωρίζετε εσείς ή οι αρμόδιες υπηρεσίες σας το περιστατικό; Είναι μεμονωμένο ή συμβαίνει και σε άλλα μέρη;

Πώς θα υπηρετήσετε τους στόχους τουριστικής προβολής της χώρας μας με τους αρμόδιους φορείς υπό διάλυση;

Τι ζημία υφίσταται ο ελληνικός τουρισμός από τέτοιες


 

  

Σελίδα 2140 

παραλείψεις;".

Ο Υφυπουργός Ανάπτυξης κ. Χρυσοχοίδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπουργός Ανάπτυξης): Κύριε Πρόεδρε, στο γραφείο του ΕΟΤ στο 'Οσλο, υπηρετούν δύο υπάλληλοι. Πράγματι, δημιουργήθηκαν κάποια προβλήματα στη λειτουργία του γραφείου, αλλά δεν είναι ακριβές ότι το γραφείο στο 'Οσλο παρέμεινε κλειστό ή ότι διεκόπη το τηλέφωνο και το ηλεκτρικό, λόγω χρέους.

Κάποια προβλήματα που ανέκυψαν, επιλύθηκαν αμέσως. Πρέπει να σας πω ακόμα ότι ο ΕΟΤ αναγνωρίζοντας την αναγκαιότητα της διαφημιστικής προβολής στις Σκανδιναβικές χώρες, έχει προχωρήσει ένα εκτεταμένο πρόγραμμα διαφήμισης και προβολής της χώρας μας και του τουρισμού μας στη διάρκεια του 1997. 'Εχει διατεθεί ένα κονδύλι συνολικά διακοσίων εβδομήντα οκτώ εκατομμυρίων (278.000.000) δραχμών περίπου για μια διαφημιστική εκστρατεία που υποστηρίχθηκε από τον ΕΟΤ και στη Νορβηγία συγκεκριμένα δόθηκαν περίπου εξήντα εκατομμύρια (60.000.000) δρχ. για διαφήμιση.

Πρέπει να σας πω ότι για το 1997 είχαμε αύξηση των Σκανδιναβών τουριστών στη χώρα μας της τάξεως του 10% περίπου και προβλέπεται για την επόμενη τουριστική περίοδο, μια αύξηση της τάξεως πλέον του 5%.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Βέβαια, δεν είστε ο καθ'ύλην αρμόδιος για να απαντήσετε και αυτό δυσκολεύει τον κοινοβουλευτικό έλεγχο.

Πράγματι, ομολογήσατε ότι υπήρξε ένα πρόβλημα, αλλά δεν κάνατε αναφορά στη φύση των προβλημάτων που ανέκυψαν. Πάντως, γεγονός παραμένει ότι τα δημοσιεύματα δεν διαψεύσθηκαν από την αρμόδια Υπουργό. Από τη στιγμή που δεν διαψεύσθησαν και υπάρχουν μάλιστα και καταγγελίες και από τον επαρχιακό Τύπο όπου έγιναν επανειλημμένες επαφές με το συγκεκριμένο γραφείο και ήταν αδύνατη η επικοινωνία και η επίσημη απάντηση ότι διεκόπη το ηλεκτρικό και το νερό, ήταν από το γραφείο της Σκανδιναβίας του ΕΟΤ, θεωρώ ότι έχουν δόση αληθείας.

Δεν αρκούν, λοιπόν, μόνο οι διαθέσεις εκατομμυρίων για τη διαφημιστική προβολή της χώρας, εάν δεν υπάρχει το κατάλληλο έμψυχο υλικό και η κατάλληλη υποδομή στους αρμόδιους χώρους να το αξιοποιήσουν. Διότι τότε θα πρέπει να συζητάμε και για κακή διάθεση και για κακή διαχείριση.

Εύχομαι το περιστατικό να είναι μεμονομένο και να μην απεικονίζει τη συνολική κατάσταση που υπάρχει στα τουριστικά γραφεία ανά τον κόσμο. Διότι σε αυτήν την περίπτωση, αποτίμηση της ζημίας δεν μπορεί να γίνει αν έχουμε σαν στόχο πώς θα αυξήσουμε την έλευση τουριστών στη χώρα μας. Και με δεδομένο αυτό, θα μπορούσαμε ίσως να πούμε, ότι απωλέσαμε τόσο για παραλήψεις ή από κακή λειτουργία των γραφείων.

Μετά από ένα χρόνο παραμονής της κυρίας Υπουργού στον αρμόδιο τομέα τουρισμού, θεωρώ ότι δεν θα έπρεπε εγώ να της επισημάνω τους στόχους του τουρισμού για την εθνική οικονομία αλλά και για τη χώρα μας γενικότερα. Είναι ένας τομέας που εκτός από συνάλλαγμα και άλλα πολιτικά οφέλη, προβολής της χώρας μας, ασφαλώς θα λειτουργήσει ως εξισορροπητικός παράγοντας ιδιαίτερα στη σημερινή εποχή που η χώρα μας μαστίζεται από υψηλά ποσοστά ανεργίας, ιδιαίτερα μεταξύ των νέων. Και όπως γνωρίζετε, ο τομέας του τουρισμού είναι ίσως από τους μοναδικούς που δίνει διέξοδο και είναι ένας τομέας που μπορεί να απασχολήσει στο μέλλον αρκετούς νέους ανθρώπους.

Συνεπώς, ας μη διαμαρτυρόμαστε, ότι για την μειωμένη έλευση τουριστών ευθύνεται το υψηλό κόστος ίσως διαβιώσης εδώ στην Ελλάδα ή ευθύνονται άλλοι παράγοντες που μας κατηγορούν για κακή παροχή υπηρεσιών κ.λπ, όταν αυτά τα απλά πράγματα που εμείς οι ίδιοι μπορούμε να κάνουμε για να διαφημίσουμε και να προβάλλουμε τη χώρα μας, δεν τα κάνουμε σωστά.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπουργός Ανάπτυξης): Είναι αυτονόητα αυτά τα οποία είπατε περί της χρησιμότητας της τουριστικής βιομηχανίας στη χώρα μας. 'Οσον αφορά τους λόγους, βεβαίως, για τους οποίους στερήθηκε η χώρα μας από τη βιομηχανία αυτή δεκαετίες τώρα και αντιμετωπίζει προβλήματα σήμερα, τα σύγχρονα προβλήματα, στα πλαίσια της συνολικότερης κρίσης που περνάει η χώρα μας, αυτοί, λοιπόν, οι λόγοι νομίζω ότι χωρούν σε μια μεγάλη συζήτηση.

Εκείνο το οποίο έχω να σας πω είναι ότι γίνεται μια μεγάλη προσπάθεια, η οποία είναι ορατή, και για τη σωστή προβολή της χώρας, αλλά ταυτόχρονα για να αποκτήσουμε εκείνες τις υποδομές και εκείνη την ποιότητα και την τουριστική παιδεία, προκειμένου να υπηρετήσουμε αυτούς τους στόχους κατά αποτελεσματικότερο τρόπο απ' ό,τι τις προηγούμενες δεκαετίες.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση είναι η με αριθμό 392/19.11.97 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς την Υπουργό Ανάπτυξης, σχετικά με τις προθέσεις της Κυβέρνησης να προστατεύσει τους ιδιοκτήτες των ιδιωτικής χρήσης αυτοκινήτων από τις αυξήσεις που επιβάλλουν οι ασφαλιστικές εταιρείες.

Η επίκαιρη ερώτηση του κ. Παναγιώτου σε περίληψη έχει ως εξής:

"Αν και τα τελευταία χρόνια υπήρξε τεράστια αύξηση των ασφαλίστρων των Ι.Χ. αυτοκινήτων, όλα δείχουν ότι με την ανοχή του Υπουργείου οι ασφαλιστικές εταιρείες ετοιμάζονται για νέα μεγάλη αύξηση. 

Σαν δικαιολογία φαίνεται ότι θα επικαλεστούν την ενίσχυση του επικουρικού τους κεφαλαίου που θα επιβαρυνθεί από την ανάκληση της άδειας λειτουργίας και άλλων εταιρειών.

Ερωτάται η κυρία Υπουργός: 

Αν θα επιτρέψει την αύξηση των ασφαλίστρων με οποιοδήποτε πρόσχημα ή θα πάρει συγκεκριμένα μέτρα προστασίας των ιδιοκτητών Ι.Χ. από την "αρπακτική βουλιμία" των ασφαλιστικών μέτρων;

Αν θα ανακληθούν άδειες και από ποιες ασφαλιστικές εταιρείες και αν θα εξασφαλιστούν πλήρως οι μέχρι τώρα ασφαλισμένοι σ' αυτές χωρίς να πληρώσουν τίποτε επιπλέον;

Αυτή η επίκαιρη ερώτηση είναι της πλήρους αρμοδιότητας του κυρίου Υφυπουργού, ενώ η προηγούμενη ήταν της κυρίας Υπουργού, αλλά η κυρία Υπουργός είναι στην Σαγκάη και δεν μπορεί να βρίσκεται εδώ.

Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπουργός Ανάπτυξης): Κύριε Πρόεδρε, πριν από λίγες μέρες το Υπουργείο ανακάλεσε την άδεια έξι ασφαλιστικών εταιρειών στα πλαίσια της πολιτικής εξυγίανσης της ασφαλιστικής αγοράς, προκειμένου να προστατεύσει τα συμφέροντα των ασφαλισμένων και να εξυγιάνει πλήρως την ασφαλιστική αγορά. Οι συγκεκριμένες εταιρείες δεν πλήρωναν τις ζημίες που είχαν υποχρέωση να πληρώσουν στους δικαιούχους και επίσης, οι συγκεκριμένες ασφαλιστικές εταιρείες δεν είχαν τα απαραίτητα περιθώρια φερεγγυότητας και τα αποθέματα που προβλέπει ο νόμος.

Πρέπει να σας πω ότι οι κάτοχοι των αυτοκινήτων που έχουν να λαμβάνουν αποζημιώσεις από τις συγκεκριμένες εταιρείες, θα αποζημιωθούν πλήρως και εις ολόκληρον από το επικουρικό κεφάλαιο και μπορούν να απευθύνονται σ'αυτό από σήμερα, προκειμένουν να εισπράξουν τις αποζημιώσεις τους. Γιατί αυτοί οι άνθρωποι προσέτρεχαν και σέρνονταν στα δικαστήρια στην κυριολεξία επί μήνες τώρα, συναντώντας την αδιαφορία των συγκεκριμένων ασφαλιστικών εταιρειών. Οι ασφαλισμένοι στις εταιρείες αυτές, για ένα μήνα είναι ασφαλισμένοι στο επικουρικό και στη συνέχεια θα πρέπει να προσφύγουν να ασφαλιστούν σε άλλη ασφαλιστική εταιρεία.

Εκείνο το οποίο έχω να σας πω, αγαπητέ συνάδελφε, που κάνετε την ερώτηση, είναι ότι εδώ δεν έχουμε να κάνουμε μόνο με μέτρα καταστολής, έχουμε να κάνουμε με μια δέσμη μέτρων που έχει σαν στόχο την εξυγίανση της αγοράς, το


 

  

Σελίδα 2141 

διαρκή έλεγχο και τη συνεχή εποπτεία. Οργανώθηκε μία ομάδα ελεγκτών, η οποία καθημερινά πλέον, κάνει ελέγχους μέσα στην ασφαλιστική αγορά.'Εχουμε προχωρήσει στην έκδοση υπουργικής απόφασης που καθορίζει το ποσοστό της υποαποθεματοποίησης, δηλαδή, της υποτίμησης των ζημιών. 'Εχουμε υποχρεώσει τις ασφαλιστικές εταιρείες να υποβάλουν επιχειρησιακά σχέδια τριετή, τα οποία θα παρακολουθούνται από το Υπουργείο, για το κατά ποιον τρόπο θα γίνονται οι επενδύσεις από τις ασφαλιστικές επιχειρήσεις και επίσης, θα δημοσιεύεται δύο φορές το χρόνο ενημερωτικό δελτίο με εκλαϊκευμένα τα οικονομικά στοιχεία των επιχειρήσεων, ούτως ώστε να γνωρίζει ο κάθε πολίτης, ο υποψήφιος ασφαλισμένος πού και σε ποια εταιρεία θα ασφαλιστεί και πόσο συνεπής είναι αυτή με τους πελάτες και τους δικαιούχους των αποζημιώσεων.

Πρέπει να σας πω ακόμη ότι για το Υπουργείο, για μας, κρίσιμο θέμα για τη συμπεριφορά μιας εταιρείας, για τη βιωσιμότητας μιας εταιρείας, αποτελεί η συμπεριφορά της απέναντι στους δικαιούχους των αποζημιώσεων, δηλαδή κατά πόσο πληρώνει. Γιατί αυτή είναι η δουλειά της ασφαλιστικής εταιρείας, η δουλειά της είναι να πληρώνει.'Οπως η τράπεζα δίνει τόκο στον καταθέτη, κατά τον ίδιο τρόπο η ασφαλιστική επιχείρηση πρέπει να πληρώνει τις ζημιές που έχουν προκαλέσει οι πελάτες της και είναι υποχρεωμένες οι ασφαλιστικές επιχειρήσεις μέσα σε ένα μήνα από την ημέρα που γίνεται η υποβολή της δήλωσης να πληρώνουν.

Τώρα σε ό,τι αφορά το ζήτημα των ασφαλίστρων, το οποίο αναφέρετε στην ερώτησή σας, πρέπει να σας πω ότι δεν υπάρχει λόγος να ανησυχείτε, ούτε εσείς ούτε οι ασφαλισμένοι. Δεν πρόκειται να υπάρξει καμία αύξηση στα ασφάλιστρα, δεν υπάρχουν λόγοι για ανατιμήσεις στα ασφάλιστρα. Αυτή είναι η εκτίμηση μας, αυτή είναι και η εκτίμηση των ανθρώπων της αγοράς και το δήλωσαν, ούτως ώστε το 1998 να είναι ένας χρόνος συγκράτησης των ασφαλίστρων, δεν υπάρχει απολύτως κανένας λόγος αύξησης. 'Εχουν αυξηθεί τα όρια κάλυψης σε εβδομήντα εκατομμύρια (70.000.000) για τις υλικές ζημίες και σε εκατόν πενήντα εκατομμύρια (150.000.000) για τις σωματικές βλάβες. Συνεπώς, ούτε απ'αυτήν την άποψη υπάρχει κανένα ζήτημα και ζημιά και επιβάρυνση για τους καταναλωτές.

Επίσης, κανένα πρόβλημα δεν υπάρχει με το επικουρικό κεφάλαιο να αποζημιώσει όλους αυτούς οι οποίοι πρέπει να πάρουν τα χρήματά τους από τις ζημιές που έχουν προκληθεί από τους πελάτες των εταιρειών.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, τα μέτρα που υποχρεώθηκε να πάρει η Κυβέρνηση, δείχνουν ότι υπάρχει πρόβλημα στον κλάδο. Γιατί δεν είναι η πρώτη φορά, που καταφεύγετε στη λήψη τέτοιου είδους μέτρων σε βάρος των ασφαλιστικών εταιρειών.

Παραπέρα, υπάρχει ευθύνη της Κυβέρνησης γιατί καθυστέρησε να ελέγξει το χώρο και να προλάβει τις εξελίξεις, πριν υποχρεωθεί να καταφύγει στην ανάκληση των αδειών από τις έξι ασφαλιστικές εταιρείες και να επιβάλει άλλα μέτρα σε άλλες δεκαοκτώ ακόμα ασφαλιστικές εταιρείες. 

Κανείς δεν διαφωνεί με την άποψη, ότι προτιμότερο είναι να παίρνονται μέτρα ουσιαστικά για την αντιμετώπιση και λύση των προβλημάτων, παρά στο να καταφεύγετε σε διοικητικά μέτρα ή σε κατασταλτικά μέτρα, όπως έχετε πει.

Και σήμερα θεωρούμε ότι εξακολουθούν να υπάρχουν προβλήματα στον κλάδο, σχετικά με τους ελέγχους, γιατί γνωρίζουμε ότι οι ασφαλιστικές εταιρείες συντάσσουν και κοινοποιούν τους τιμοκαταλόγους, που όμως στη συνέχεια δεν τηρούν. Γι'αυτό παρουσιάζονται αυτά τα προβλήματα. Επίσης, από το 1994, η ασφαλιστική αγορά έχει απελευθερωθεί πλήρως, κατά συνέπεια, απελευθερώθηκαν και τα τιμολόγια των ασφαλιστικών εταιρειών, δηλαδή, τα ασφάλιστρα που πληρώνουν σήμερα οι ιδιοκτήτες των αυτοκινήτων βρίσκονται σε πολύ υψηλά επίπεδα. 

Επίσης, θέλω να σημειώσω πως λόγω της υποχρεωτικής ασφάλισης των αυτοκινήτων οι περισσότερες ασφαλιστικές εταιρείες επιδιώκουν να ασφαλίσουν το αυτοκίνητο, γιατί εκτός του ότι εξασφαλίζουν ωφέλεια από την ασφάλιση του αυτοκινήτου, εξασφαλίζουν και πελάτες για τους άλλους κλάδους.

Θέλουμε να πιστεύουμε πως τα μέτρα που παίρνετε, θα προστατεύσουν τους πελάτες των εταιρειών και δεν θα επανεμφανισθούν μελλοντικά ανάλογα προβλήματα. Θέλουμε να πιστεύουμε ότι επιτέλους θα εξυγιανθεί η κατάσταση, θα υπάρξει μια ομαλή κατάσταση.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπουργός Ανάπτυξης): Αυτή είναι και η δική μας επιδίωξη, κύριε συνάδελφε, να υπάρξει πράγματι ομαλοποίηση και εξυγίανση στην αγορά, για να εξυπηρετηθεί πράγματι ο πολίτης, ο ασφαλισμένος, ο καταναλωτής.

Εμείς δεν έχουμε πλέον πρόθεση να προχωρήσουμε σε άλλα τέτοια παρόμοια μέτρα καταστολής, πλην όμως, εάν υπάρξουν φαινόμενα μη πληρωμής δικαιούχων από εταιρείες, τότε θα υπάρξουν μέτρα και μάλιστα πολύ αυστηρά. Σ' αυτό το θέμα θα είμαστε αμείλικτοι.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 386/19.11.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων επίλυσης του προβλήματος υδροδότησης της Κοινότητας Ζαππείου Λάρισας.

Η ερώτηση της κυρίας συναδέλφου έχει ως εξής:

"Οι κάτοικοι της Κοινότητας Ζαππείου Λάρισας βρίσκονται στη δυσάρεστη θέση να αντιμετωπίζουν εδώ και τρία χρόνια ολοκληρωτικό πρόβλημα υδροδότησης. Κατόπιν μικροβιολογικών και φυσικοχημικών εξετάσεων της Χημικής Υπηρεσίας Διεύθυνσης Υγιεινής της Νομαρχίας, προέκυψε από το 1994 η ακαταλληλότητα της χρήσης του νερού, λόγω της συγκέντρωσης νιτρικών πάνω από τα επιτρεπόμενα όρια. 'Εκτοτε, η Κοινότητα Ζαππείου υδροδοτείται μέσω της μεταφοράς του νερού από άλλες πηγές. Πέραν από την ταλαιπωρία που υφίστανται οι κάτοικοι, για να ανταπεξέλθουν κατά το δυνατόν στα έξοδα της μεταφοράς, επιβαρύνονται με πρόσθετες υψηλές αυξήσεις στα τέλη ύδρευσης και στα δημοτικά τέλη. Παρ' όλα αυτά η κοινότητα αδυνατεί να καλύψει τις υποχρεώσεις της προς το μεταφορέα, διατηρώντας ένα χρέος περί τα δύο εκατομμύρια (2.000.000) δραχμές. 

Στη σύσταση συνδέσμου ύδρευσης για την ανόρυξη νέων γεωτρήσεων, όπως προβλέπεται σε σχετική προμελέτη από την ΤΥΔΚ Λάρισας με σκοπό την υδροδότηση όλων των χωριών της ευρύτερης περιοχής, φαίνεται να έχουν εναποθέσει τις τελευταίες τους ελπίδες.

Ερωτάται ο κύριος Υπουργός:

1. Ποια υπηρεσία είναι αρμόδια για την ύδρευση στην περιοχή και γιατί παρουσιάζεται αυτή η καθυστέρηση στην εξεύρεση λύσης για την Κοινότητα Ζαππείου και τα γύρω χωριά;

2. Θα μεριμνήσει για την επίσπευση των διαδικασιών που προβλέπει η σχετική προμελέτη της ΤΥΔΚ Νομού Λάρισας;

3. Θα ενισχύσει την Κοινότητα Ζαππείου με το απαιτούμενο εκείνο ποσό, για να καλύψει το χρέος της απέναντι στο μεταφορέα;".

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας, έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Kύριε Πρόεδρε, κύριοι συνάδελφοι, το πρόβλημα που αναφέρει η αξιότιμη συνάδελφος είναι ένα γενικότερο πρόβλημα. Αφορά πολλές περιοχές της χώρας και έχει να κάνει με την αλόγιστη χρήση λιπασμάτων και φυτοφαρμάκων, τα οποία έχουν μολύνει σε μεγάλη έκταση τον υπόγειο υδροφόρο ορίζοντα σε πάρα


 

  

Σελίδα 2142 

πολλές περιοχές. 

Μία απ' αυτές είναι και αυτή στην οποία ανήκει η Κοινότητα Ζαππείου. Το πρόβλημα είναι γνωστό, το έχει αντιμετωπίσει η Νομαρχιακή Αυτοδιοίκηση με την προμελέτη την οποία έχει ήδη στα χέρια της και η οποία προβλέπει ένα κόστος τριακοσίων εκατομμυρίων (300.000.000) για την αντιμετώπιση του προβλήματος. Απ' αυτήν την προμελέτη ένα κομμάτι κόστους δεκαπέντε εκατομμυρίων (15.000.000) έχει πλήρη μελέτη και αφορά την ανόρυξη και αξιοποίηση της γεώτρησης.

Η ανόρυξη της γεώτρησης όμως έχει ένα στάδιο ερευνητικό, όπου θα πρέπει να δουν αν υπάρχει η ανάλογη ποσότητα νερού. Εφόσον το έργο αυτό, το οποίο είναι υπό δημοπράτηση, ολοκληρωθεί στη συνέχεια, το υπόλοιπο έργο των τριακοσίων εκατομμυρίων (300.000.000) θα ενταχθεί στο Ε.Π.Τ.Α. δηλαδή, στο Ειδικό Πρόγραμμα Τοπικής Αυτοδιοίκησης, που βάσει του νόμου που ψηφίσαμε πριν από μια εβδομάδα, θα ξεκινήσει από την 1η του έτους.

'Οσον αφορά το τρίτο ερώτημα της κ. Λουλέ, για την ενίσχυση της Κοινότητας του Ζαππείου, ήδη η Κοινότητα του Ζαππείου έχει ενισχυθεί από το Υπουργείο Εσωτερικών όχι με δύο εκατομμύρια (2.000.000), αλλά με τρία εκατομμύρια (3.000.000), γιατί η εκτίμησή μας ήταν ότι δεν θα επαρκούσαν τα δύο εκατομμύρια (2.000.0000), για να καλύψουν τις ανάγκες χρηματοδότησης του μεταφορέα.

ΠΡΟΕΔΡΕΥΩΝ (Παναγιώτης Ν.Κρητικός): Η κ. Λουλέ έχει το λόγο.

ΑΝΔΡΙΑΝΗ ΛΟΥΛΕ: Χαίρομαι, κύριε Πρόεδρε, που ο κύριος Υπουργός δέχθηκε πως αυτό συμβαίνει σε πολλές περιοχές της χώρας. Χαίρομαι επίσης που δέχεται ότι αυτό συμβαίνει από τη μακρόχρονη και αλόγιστη χρήση επικίνδυνων φυτοφαρμάκων στις καλλιέργειες των αγροτών. Νομίζω ότι αυτό, κύριε Υπουργέ, κάποια στιγμή θα πρέπει ίσως να το συζητήσουμε μέσα σ' αυτήν την Αίθουσα.

Για τα πληγέντα χωριά γύρω από το Ζάππειο, εκτός από το Ζάππειο που έχω αναφέρει, έχει βρεθεί σαν προσωρινή λύση η σύνδεσή τους με λάστιχα ή με αγωγούς από τη Λάρισα. Πηγαίνουν στις βρύσες της πλατείας του χωριού οι γυναίκες με τη στάμνα και παίρνουν το νερό για να πίνουν. Βέβαια αυτό μπορεί να είναι πολύ γραφικό σαν εικόνα, αλλά δεν είναι καθόλου ωραίο για το 2000.

Σαν προσωρινή λύση, λύση ανάγκης, για την υδροδότηση της Κοινότητας Ζαππείου θα ξέρετε ότι αυτή γίνεται με τη μεταφορά νερού με υδροφόρα από άλλες πηγές. Αναγκάστηκαν, λοιπόν, οι άνθρωποι για να ανταπεξέλθουν στις νέες τους υποχρεώσεις προς το μεταφορέα του νερού, να συμφωνήσουν στην αύξηση του 50% στα τέλη ύδρευσης, όπως και στα δημοτικά τέλη. 'Ομως και πάλι τα έσοδα που προκύπτουν δεν αρκούν, με αποτέλεσμα να έχουν ένα μόνιμο χρέος προς τον μεταφορέα ύψους δύο εκατομμυρίων (2.000.000) δραχμών σήμερα.

Εκτός από αυτό, η ΔΕΗ για ένα άλλο χρέος ύψους πεντακοσίων εξήντα χιλιάδων (560.000), τους απειλεί ότι θα τους κόψει την παροχή του ρεύματος πρώτα στο αντλιοστάσιο, για να μην έχουν, δηλαδή, νερό ούτε να πλυθούν και μετά σ' ολόκληρη την κοινότητα.

Εγώ θα ήθελα από εσάς, κύριε Υπουργέ, να τους ενισχύσετε απέναντι σε αυτά τα χρέη που έχουν, που τους πνίγουν και είναι στην Αθήνα το πρόβλημα της ύδρευσης που αντιμετωπίζουν. Θα πρέπει να φροντίσετε ίσως να γίνει ένας διακανονισμός με τη ΔΕΗ για τις πεντακόσιες εξήντα χιλιάδες (560.000), όταν μία σειρά από μεγάλες επιχειρήσεις, το ξέρουμε όλοι, χρωστούν δεκάδες εκατομμύρια, αν και χρεώνονται πολύ φθηνότερα το νερό, που καταναλώνουν.

Τελειώνοντας, θα ήθελα να πω ότι ξέρω για την πρόταση που έχουν κάνει και για την προσπάθεια του Υπουργείου να γίνει μία ανόρυξη νέων γεωτρήσεων στην Κοινότητα Αγίου Γεωργίου. Αυτό, όμως, πότε θα γίνει; Εν πάση περιπτώσει, αν δεν μπορέσει να γίνει αυτό και αν οι χημικοί δουν ότι το νερό δεν είναι πόσιμο, τότε θα μπορούσατε να επεκτείνετε το σύστημα ύδρευσης της Λάρισας στην περιοχή, ώστε να μπορέσουν μια μέρα και αυτοί να πίνουν νερό από τη βρύση του σπιτιού τους και όχι της πλατείας.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ασφαλώς υπάρχει ένα πρόβλημα, όπως τόνισα και στην πρωτολογία μου, περιβαλλοντολογικών επιπτώσεων από αλόγιστη χρήση των γεωργικών φαρμάκων, που απασχολεί αυτήν τη στιγμή την Κυβέρνηση και τα συναρμόδια Υπουργεία, το Υπουργείο Γεωργίας, το Υπουργείο Υγείας και το δικό μας. Αυτό αντιμετωπίζεται μόνο με την κατάλληλη παιδεία των αγροτών στο θέμα της χρήσης των γεωργικών φαρμάκων και των φυτοφαρμάκων.

Για το θέμα της οριστικής επίλυσης του προβλήματος στη συγκεκριμένη περιοχή, όπως είπα και πριν, η προμελέτη που υπάρχει αυτήν τη στιγμή, έχει δύο στάδια. Το πρώτο στάδιο είναι να εξασφαλιστεί, να βρεθεί νερό. Και να βρεθεί νερό, σε περιοχή στην οποία δεν έχει θιγεί, δεν έχει ρυπανθεί ο υπόγειος υδροφόρος ορίζοντας.

ΑΝΔΡΙΑΝΗ ΛΟΥΛΕ: 'Εχει βρεθεί στον 'Αγιο Γεώργιο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι ακριβώς έτσι. Γίνεται τώρα ερευνητική γεώτρηση. Αν στην ερευνητική γεώτρηση το νερό, που θα αναπηδήσει, σταλεί στο χημείο, αναλυθεί και φανεί ότι πραγματικά δεν έχει ρυπανθεί από νιτρώδη, από εκεί και πέρα θα είναι κατάλληλο και θα μπορέσει αυτή η γεώτρηση να αξιοποιηθεί και να γίνει ο κεντρικός αγωγός ύδρευσης, ο οποίος προορίζεται όχι για να υδρεύσει το Ζάππειο μόνο, αλλά όλα τα χωριά της περιοχής, τα οποία είναι έξι χωριά, που έχουν αυτήντη στιγμή άμεσο πρόβλημα προς επίλυση.

'Οσον αφορά την κάλυψη, όπως είπαμε, των δαπανών, για το μεταφορέα το Υπουργείο την υπερκάλυψε, γιατί τα δύο εκατομμύρια (2.000.000) δραχμές που ζήτησε ο κοινοτάρχης, ήδη του έχουν δοθεί και μάλιστα του δόθηκαν τρία. Είχα προχθές την ευκαιρία να τον δω στο συνέδριο της ΚΕΔΚΕ στη Θεσσαλονίκη και εξέφρασε θερμές ευχαριστίες για την ανταπόκριση του Υπουργείου πάνω στο αίτημά του.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 377/19.11.97 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Καραγιάννη-Αράπη προς τους Υπουργούς Γεωργίας, Εθνικής Οικονομίας και Οικονομικών, σχετικά με τη λήψη μέτρων προκειμένου να ανεγερθεί το Πνευματικό Κέντρο των Ηπειρωτών.

Η ερώτηση της κυρίας συναδέλφου έχει ως εξής:

"Αγανακτισμένοι είναι οι εκατοντάδες χιλιάδες απόδημοι Ηπειρώτες από τον εμπαιγμό που υφίστανται από την πολιτεία σχετικά με τη "Στέγη του Ηπειρώτη", όπου πρόκειται να ανεγερθεί "Πνευματικό Κέντρο" διάσωσης της πλούσιας πολιτισμικής προσφοράς των Ηπειρωτών.

Μετά από χρονοβόρες γραφειοκρατικές διατυπώσεις και διαδικασίες, το οικόπεδο όπου πρόκειται να ανεγερθεί το "Πνευματικό Κέντρο" με κοινή υπουργική απόφαση κατοχυρώθηκε στην Πανηπειρωτική Συνομοσπονδία Ελλάδος (ΠΣΕ). 'Ομως σήμερα, ένα χρόνο μετά, η Κτηματική Εταιρεία του Δημοσίου, επανέρχεται σε ένα θέμα που εθεωρείτο λήξαν, απαιτώντας πενήντα εκατομμύρια (50.000.000) δραχμές για την παραχώρηση του οικοπέδου. 

Μετά τα παραπάνω, ερωτώνται οι κύριοι Υπουργοί:

Ποιες πρωτοβουλίες θα αναλάβουν για την άρση των αξιώσεων της Κτηματικής Εταιρείας του Δημοσίου, προκειμένου να ανεγερθεί το "Πνευματικό Κέντρο" των Ηπειρωτών που θα αποτελέσει κιβωτό διάσωσης της πλούσιας πολιτιστικής τους κληρονομιάς".

Ο Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, το έτος 1996 η Πανηπειρωτική Συνομοσπονδία Ελλάδας ζήτησε την παραχώρηση έκτασης για την ανέγερση της "Στέγης των Ηπειρωτών". Για το σκοπό αυτό, με κοινή υπουργική απόφαση των Υπουργών Εθνικής Οικονομίας, Οικονομικών και Γεωργίας, παραχωρήθηκε στην


 

  

Σελίδα 2143 

Κτηματική Εταιρεία του Δημοσίου το ποσοστό συνιδιοκτησίας ακινήτου του Υπουργείου Γεωργίας επί εκτάσεως 4.224, 5 τετραγωνικών μέτρων για να παραχωρηθεί στη συνέχεια στη Συνομοσπονδία, σύμφωνα με τις διατάξεις του άρθρου 6, του ν. 973/79 περί λειτουργίας της Κτηματικής Εταιρείας του Δημοσίου.

Το ακίνητο αυτό ανήκε κατά ποσοστό 71,2% στο Υπουργείο Γεωργίας και κατά το υπόλοιπο ποσοστό στο Υπουργείο Οικονομικών και βρίσκεται στη θέση Νέα Φιλοθέη- Καλογρέζα του Δήμου Αμαρουσίου.

Η πραγματική αξία του ακινήτου αυτού, σύμφωνα με εκτίμηση της Κτηματικής Εταιρείας του Δημοσίου, ανέρχεται σε τριακόσια τριάντα εκατομμύρια (330.000.000) δραχμές. Το Διοικητικό Συμβούλιο της Κτηματικής Εταιρείας του Δημοσίου προχωρώντας στην υλοποίηση του σκοπού της Κοινής Υπουργικής Απόφασης, απεφάσισε την παραχώρηση της χρήσης του ακινήτου αυτού για αόριστο χρόνο στη Συνομοσπονδία, έναντι τιμήματος πενήντα εκατομμυρίων (50.000.000) δραχμών που θα καταβληθεί σε πέντε άτοκες ετήσιες δόσεις.

Επειδή η περιουσία του δημοσίου αποτελεί κοινωνικό αγαθό, που πρέπει να αξιοποιείται προς όφελος του ελληνικού λαού, έχουν δοθεί σαφείς οδηγίες προς όλες τις αρμόδιες υπηρεσίες ώστε να μην παραχωρούνται τα ακίνητα του δημοσίου σε Νομικά Πρόσωπα Ιδιωτικού Δικαίου χωρίς αντίστοιχο έσοδο για τον κρατικό προϋπολογισμό. Με την απόφαση αυτή καθορίστηκε ένα μικρό τίμημα, έναντι της πραγματικής αξίας του ακινήτου και αυτό γιατί συνεκτιμήθηκε ο κοινωφελής και πολιτιστικός χαρακτήρας των χρήσεων που θα αναπτύξει στο ακίνητο αυτό η Συνομοσπονδία.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, μας διαβάσατε την απόφαση του Υπουργείου και μας είπατε ότι είναι κοινωνικό αγαθό το έργο αυτό που θα γίνει. Νομίζω ότι η ΚΕΔ ανήκει στο Υπουργείο σας και όταν ένα οικόπεδο το ζητάει για τρίτη φορά η Πανηπειρωτική Συνομοσπονδία Ελλάδας και υπογράφεται από τους τρεις σπουδαιότερους Υπουργούς, είναι δώρο-άδωρο να το παραχωρείτε σε μία συνομοσπονδία, η οποία δεν είναι κερδοφόρα και να της ζητάτε πενήντα εκατομμύρια (50.000.000) δραχμές. Ξεχνάτε- μιάς και περνάτε από την 'Ηπειρο- ότι η Αθήνα είναι γεμάτη από τα ωραιότερα κτίρια που Ηπειρώτες ευεργέτες, έχουν προσφέρει στο έθνος.

'Οφειλε, λοιπόν, η πολιτεία -και έχει ηθικό χρέος- να το προσφέρει στην Πανηπειρωτική, διότι το θέλει για να στεγάσει την πνευματική της και την πολιτιστική της κληρονομιά. Πρέπει να μάθετε ότι παράγουμε πολύ σπουδαίο έργο, μιας και η πολιτεία εθελοτυφλεί πάντα, όσον αφορά την παράδοση.

Νομίζω ότι η παράδοση, κύριε Υπουργέ, στηρίζεται σ' αυτούς καθ' εαυτούς τους συλλόγους. Εμείς, λοιπόν, έχουμε ένα σύλλογο που έχει τριακόσια πενήντα σωματεία. Λυπάμαι που σκέπτεσθε μόνο με αριθμούς και σας νοιάζουν μόνο τα χρήματα και δεν κοιτάτε το συμφέρον του πολιτισμού μας, της ιστορίας μας, της παράδοσής μας. 

Είναι η τρίτη φορά, κύριε Υπουργέ. Εμείς πάντως είμαστε αγανακτισμένοι Ηπειρώτες και είμαστε πάρα πολλοί στην Αθήνα. Είμαστε πεντακόσιες χιλιάδες. Νομίζω, ότι αυτό ήταν ένα προεκλογικό πυροτέχνημα. Φωτογραφήθηκαν οι κύριοι Υπουργοί στην εφημερίδα μας, ψηφίστηκαν από τους Ηπειρώτες της Αθήνας και της επαρχίας και αυτήν τη στιγμή έρχεσθε -εσείς φυσικά είσθε Υφυπουργός- και μας παίρνετε πίσω αυτό που μας δώσατε. Το μυαλό μου πηγαίνει κάπου αλλού, στην προεκλογική καμπάνια. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κυρία συνάδελφε, επειδή ακριβώς αισθανόμεθα την ίδια ευαισθησία για τα προβλήματα του πολιτισμού και της κουλτούρας γενικότερα, θέλω να σας διαβεβαιώσω ότι ακριβώς γι' αυτόν το λόγο παραχωρούμε στην Πανηπειρωτική Συνομοσπονδία το ακίνητο αυτό, αξίας τριακοσίων τριάντα εκατομμυρίων (330.000.000) δραχμών, έναντι του μικρού τιμήματος των πενήντα εκατομμυρίων (50.000.000) δραχμών. Τα χρήματα αυτά θα χρησιμοποιηθούν πάλι από το Υπουργείο Οικονομικών για την ενίσχυση άλλων πολιτιστικών φορέων. Ευχαριστώ.

ΗΛΙΑΣ ΒΕΖΔΡΕΒΑΝΗΣ: Δεν είναι συμβολικό το ποσό των πενήντα εκατομμυρίων (50.000.000), κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Είμαι και εγώ μαζί σας συναισθηματικά, αλλά δεν μπορώ να εκφρασθώ.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ο κύριος Υπουργός είπε ότι πρόκειται περί συμβολικού ποσού, ενώ πρόκειται για πενήντα εκατομμύρια (50.000.000) δραχμές. Πού να τα βρει τα χρήματα αυτά η Πανηπειρωτική; 

ΠΡΟΕΔΡΕΥΩΝ (Παναγιώτης Ν. Κρητικός): Διασχίζει την 'Ηπειρο ο κύριος Υπουργός, για να πάει στην Κέρκυρα. Πάρτε του το διαβατήριο. 

ΗΛΙΑΣ ΒΕΖΔΡΕΒΑΝΗΣ: Είναι ευπρόσδεκτος και στα σπίτια μας.

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση των επικαίρων ερωτήσεων.

Θα διακόψουμε δι' ολίγον, αναμένοντας τον κύριο Υπουργό των Συγκοινωνιών, τον οποίο φαίνεται δεν διευκολύνουν, ούτε αυτόν οι συγκοινωνίες.

(ΔΙΑΚΟΠΗ)


 

  

Σελίδα 2144 

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν. Κρητικός): Επαναλαμβάνεται η διακοπείσα συνεδρίαση. 

Εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ' αριθμ. 13/19.11.97 επερώτηση των συναδέλφων της Νέας Δημοκρατίας κυρίων Αθανασίου Χειμάρα, Αθανασίου Γιαννόπουλου, Βασιλείου Βύζα, Ευάγγελου Μπασιάκου, Κωνσταντίνου Καραμηνά, Γεωργίου Ορφανού, Γεράσιμου Γιακουμάτου, Ιωάννη Παπαδημόπουλου, Χρήστου Βυζοβίτη και Ευάγγελου Μεϊμαράκη προς τον Υπουργό Μεταφορών και Επικοινωνιών, που αφορά στη λειτουργία της Υπηρεσίας Πολιτικής Αεροπορίας.

Την επερώτηση θα αναπτύξουν κατά τον Κανονισμό οι πέντε εκ των υπογραφόντων, με πρώτο τον εισηγητή κ. Αθανάσιο Χειμάρα.

Ο κ. Αθανάσιος Χειμάρας έχει το λόγο.

ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, κύριοι συνάδελφοι, βρισκόμαστε σε μια εποχή, όπου η οικονομία μας διεθνοποιείται, η νέα τεχνολογία εξελίσσεται ραγδαία και ο ανταγωνισμός μεγαλώνει. Επομένως, είναι απαίτηση των καιρών να αντιμετωπισθούν με επιτυχία οι προκλήσεις και τα νέα δεδομένα που δημιουργήθηκαν, αν θέλουμε να επιβιώσουμε, ως χώρα και μάλιστα, ως μέλος της μεγάλης οικογένειας της Ευρωπαϊκής 'Ενωσης.

Ο μεγαλύτερος τομέας της πατρίδας μας που επηρεάζεται από αυτές τις εξελίξεις είναι ο τομέας μεταφορών και επικοινωνιών, ο οποίος δυστυχώς, αντί εκσυγχρονισμού και νοικοκυρέματος στους οργανισμούς που εποπτεύονται από το Υπουργείο Μεταφορών και Επικοινωνιών -διαπιστώνουμε με λύπη μας- οδηγείται από το κακό στο χειρότερο. Στη διάλυση, θα έλεγα, καλύτερα.

Και να σκεφθεί κανείς, ότι αυτοί οι οργανισμοί ελέγχονται από μία κυβέρνηση, η οποία αυτάρεσκα αυτοαποκαλείται εκσυγχρονιστική. Φυσικά οι "εκσυγχρονιστές" το μόνο που κάνουν με επιτυχία είναι να προσθέτουν κάθε χρόνο χίλια δισεκατομμύρια (1.000.000.000.000) δραχμές στις πλάτες του φορολογούμενου, όπως έγινε με τον περσινό και το φετινό προϋπολογισμό.

'Ερχομαι στο σημερινό μας θέμα, την υπηρεσία Πολιτικής Αεροπορίας που αποτελεί χαρακτηριστικό παράδειγμα κατάρρευσης και διάλυσης οργανισμού.

Η κακοδιοίκηση με την κατάργηση κάθε έννοιας ιεραρχίας και αξιοκρατίας -η οποία εκτός των άλλων έχει αφήσει ακέφαλα όλα σχεδόν τα αεροδρόμια της χώρας- η κακοδιαχείρηση, η σπατάλη και η παράνομη διακίνηση των εσόδων του οργανισμού, η αδιαφάνεια στις αποφάσεις για την εκτέλεση των έργων, η στασιμότητα στον εκσυγχρονισμό των αεροδρομίων, -κυρίως στο σημαντικότατο σύστημα ελέγχου εναέριας κυκλοφορίας- και η έλλειψη αξιοπιστίας στις κατά καιρούς υποσχέσεις και διαβεβαιώσεις της Κυβέρνησης και προς τους διεθνείς οργανισμούς, έχουν ζημιώσει τη χώρα μας οικονομικά με εκατοντάδες δισεκατομμύρια και εθνικά με το διασυρμό της Ελλάδος, αλλά και τον άμεσο κίνδυνο απώλειας βασικών αεροδιαδρόμων, λόγω των καθυστερήσεων στις υπερπτήσεις, που σχεδιάζεται να δοθούν στους Ιταλούς και στους Τούρκους.

Για όλα αυτά, κύριε Υπουργέ, θα δώσουμε πλήρη στοιχεία εγώ και οι συνάδελφοι μου σήμερα και θα απαιτήσουμε για μια ακόμη φορά -το κάναμε πολλές φορές στο παρελθόν- να δώσετε εξηγήσεις στον ελληνικό λαό και κυρίως να αλλάξετε τακτική, μήπως και κάτι περισώσουμε από αυτήν την πρωτοφανή κατάρρευση.

Εγώ προσωπικά, θα αναλύσω στο Σώμα, λόγω έλλειψης χρόνου, μόνο το μείζον θέμα του ελέγχου της εναέριας κυκλοφορίας, το οποίο μας έχει διασύρει διεθνώς, αφού μόνο εμείς και η Αλβανία χρησιμοποιούμε ακόμη παρόμοιο απαρχαιωμένο σύστημα του 1965, ενώ ακόμη και τα Σκόπια τον τελευταίο καιρό έχουν εκσυγχρονιστεί.

Κύριοι συνάδελφοι, η προσπάθεια εκσυγχρονισμού του συστήματος ελέγχου εναέριας κυκλοφορίας ξεκίνησε το 1984 από την τότε Κυβέρνηση του ΠΑΣΟΚ. Τελικά, όμως, η Νέα Δημοκρατία το 1991 κατάφερε να δώσει λύση, δηλαδή, να υπογράψει σύμβαση με την Γαλλική εταιρεία Thomson για την προμήθεια, εγκατάσταση και λειτουργία έξι συνολικά συστημάτων, τα οποία προβλεπόταν να τεθούν σε πλήρη λειτουργία, το Δεκέμβριο του 1994. Ο εκσυγχρονισμός αυτού του συστήματος έχει σαν στόχο την αύξηση της χωρητικότητας του εναέριου χώρου, F.I.R. Αθηνών σε τριπλάσια, έως οκταπλάσια αεροσκάφη, δηλαδή τεράστια αύξηση.

Δεύτερον την ασφαλέστερη διεξαγωγή των πτήσεων.

Τρίτον τον τερματισμό των καθυστερήσεων. Θα έχετε παρακολουθήσει κυρίως τους θερινούς μήνες τι γίνεται με τις ουρές, τις καθυστερήσεις λόγω της μη λειτουργίας του συστήματος εναέριας κυκλοφορίας.

Τέταρτον την αύξηση των τελών πτήσεων, την αύξηση του τουρισμού και τη διεθνή αναβάθμιση της χώρας μας. Αυτός είναι ο προορισμός και ο στόχος αυτού του νέου συστήματος.

Επί Νέας Δημοκρατίας, δηλαδή, μέχρι το 1993 είχαν ήδη παραληφθεί με μικρή καθυστέρηση τα τρία πρώτα συστήματα, το αυτόματο τηλετυπικό κέντρο και το ραντάρ αεροδρομίου Αθηνών, καθώς και το σιμουλέιτορ. Ερωτώ, κύριε Υπουργέ, τα υπόλοιπα γιατί δεν τοποθετήθηκαν μέχρι το τέλος του 1994 που προέβλεπε η σύμβαση; Ποιος ευθύνεται για την καθυστέρηση και πόσα δισεκατομμύρια και μάλιστα σε συνάλλαγμα έχει χάσει το ελληνικό δημόσιο από τη μη αύξηση του αριθμού των πτήσεων, των τελών για κάθε πτήση και κυρίως όλων αυτών του τουρισμού; Γιατί αυτός είναι ο κύριος στόχος η αύξηση του τουρισμού. Θα καταθέσω στο Ελληνικό Κοινοβούλιο τις διαμαρτυρίες διεθνών οργανισμών και τα στοιχεία που αποδεικνύουν, ότι έχουμε τις περισσότερες καθυστερήσεις στην Ευρώπη. Δηλαδή και εδώ δυστυχώς διεκδικούμε την τελευταία θέση. 

Κύριε Υπουργέ, η εταιρεία Thomson έχει εισπράξει μέχρι σήμερα το 90% περίπου των χρημάτων της συμφωνίας που ήταν δεκατέσσερα δισεκατομμύρια (14.000.000.000) χωρίς ακόμα να έχει παραδώσει σε λειτουργία το όλο σύστημα.

Τέλος ποιος θα ευθύνεται εάν καθυστερήσει ακόμη το έκτο και τελευταίο υποσύστημα var να τεθεί σε λειτουργία, γιατί χωρίς αυτό δεν λειτουργεί συνολικά το όλο σύγχρονο σύστημα ελέγχου εναέριας κυκλοφορίας και καθίσταται μη εκμεταλλεύσιμο. Πέστε μας και σεις πότε θα λειτουργήσει επιτέλους. Προσέξτε όμως κύριε Υπουργέ, γιατί ο προκάτοχός σας είχε δηλώσει -και αυτά που θα πω θα τα καταθέσω στο Ελληνικό Κοινοβούλιο- στη Βουλή στις 17.5.1996 σε εμένα προσωπικά ως επερωτώντα ότι αρχές του 1997 θα ολοκληρωθεί και το Μάρτιο θα λειτουργεί πλήρως.

Επίσης σε συνέντευξή του αργότερα, όπως γράφει και στην εφημερίδα ΤΑ ΝΕΑ, την οποία και θα καταθέσω δήλωνε. Στις 25.6.97 θα αρχίσει να λειτουργεί και επίσημα το νέο αυτοματοποιημένο σύστημα.

Επίσης, ακόμη πιο σημαντικό είναι αυτό που θα καταθέσω τώρα. Οι Η.Π.Α. εξέδωσαν νότα, ότι από 25.6.1997 ο έλεγχος της εναέριας κυκλοφορίας θα γίνεται με ραντάρ, ενώ το ολοκληρωμένο σύστημα δεν έχει ακόμη τεθεί σε λειτουργία. Θα τα καταθέσω όλα αυτά στο Ελληνικό Κοινοβούλιο.

Ελπίζω εσείς, κύριε Υπουργέ, να είστε περισσότερο προσεκτικός στις απαντήσεις σας για να μη βρεθείτε στη δυσάρεστη θέση του προκατόχου σας, ο οποίος τελικά αναγκάστηκε να παραιτηθεί, μια και στην ουσία άλλοι κατά την άποψή μας διοικούσαν τους οργανισμούς και αυτός απλά είχε την ευθύνη, όπως άλλωστε φάνηκε και κατά την ημέρα της παραίτησής του από τις δηλώσεις του.

'Αλλη ερώτηση που θα ήθελα να κάνω: Είναι αλήθεια, ότι λόγω των καθυστερήσεων και των υποσχέσεων που είχαν δοθεί για τον πλήρη επιχειρησιακό έλεγχο που δεν ήταν αληθής, ότι σας επισκέφθηκαν εκπρόσωποι των διεθνών οργανισμών Eurocontrol και ΕΚΑΚ, οι κύριοι Λαμπέρ και Γκόλντμαν και σας επεσήμαναν ότι αν συνεχιστεί η καθυστέρηση λειτουργίας του νέου συστήματος, γιατί ήταν και άλλος,


 

  

Σελίδα 2145 

εκτός από σας, κύριε Υπουργέ, θα διοχετεύσουν την κίνηση των διερχομένων αεροσκαφών πάνω από την Ελλάδα μέσω της Ιταλίας και Τουρκίας όπως γράφηκε σε αθηναϊκή εφημερίδα την οποία και θα καταθέσω; Τα είπαν μόνο σε υπηρεσιακούς παράγοντες;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνίων): 'Οχι.

ΑΘΑΝΑΣΙΟΣ ΧΕΙΜΑΡΑΣ: Βέβαια, θα μας τα πείτε εσείς, τι είπαν. Δεν στηριζόμαστε μόνο στο έγκυρο δημοσίευμα, αλλά επειδή ανησυχούμε περισσότερο από σας -έτσι τουλάχιστον φαίνεται μέχρι τώρα- γνωρίζουμε αρκετά.

Γιατί η ΥΠΑ αύξησε τα τέλη πτήσεων από δεκαέξι ECU ανά τονοχιλιόμετρο σε 34,8 ECU, πράγμα που προϋποθέτει την πλήρη λειτουργία του αυτοματοποιημένου συστήματος; Δεν φοβάστε μην πάθουμε τα ίδια που πάθαμε με το καλαμπόκι του κ. Αθανασόπουλου;

Θέλουμε και το τονίζουμε ιδιαίτερα αυτό, να μας πείτε, κύριε Υπουργέ, ξεκάθαρα και υπεύθυνα, πότε θα λειτουργήσει η πλήρης λειτουργία του σύγχρονου συστήματος ελέγχου εναέριας κυκλοφορίας; Τι συζητήσατε με τους εκπροσώπους της Ευρωπαϊκής 'Ενωσης που σας επισκέφθηκαν; Γιατί φοβόμαστε ότι η χώρα μας δεν αντέχει άλλους διασυρμούς.

Μπαίνω σε μια άλλη σοβαρή σύμβαση, την 22/94 με την οποία εγκρίθηκε η προμήθεια εγκατάστασης και λειτουργίας τεσσάρων συστημάτων τερματικών ραντάρ για τους διεθνείς αερολιμένες Θεσσαλονίκης, Ηρακλείου, Κέρκυρας και Ρόδου. Αυτά τα ραντάρ διευκολύνουν τα μέγιστα την κίνηση των αεροσκαφών εξήντα μίλια γύρω από το αεροδρόμιο. 'Επρεπε σύμφωνα με τη σύμβαση να λειτουργήσουν ένα χρόνο μετά την υπογραφή της, δηλαδή, από Νοέμβριο του 1996. 'Εχουμε τώρα Νοέμβριο του 1997 και κανένα απ'αυτά τα ραντάρ δεν έχει εγκατασταθεί, ενώ έχουν σχεδόν πληρωθεί στην ιταλική εταιρεία ΑΛΕΝΙΑ, με διάφορες μεθοδεύσεις και ορθά θα έλεγα, διότι απ'ό,τι έχω διαπιστώσει δεν ευθύνεται η εταιρεία, αλλά άλλοι για τη μη τοποθέτηση και λειτουργία. Θέλω, λοιπόν, να ρωτήσω γιατί δεν τηρήσατε ούτε αυτήν τη σύμβαση; Και φυσικά απευθύνομαι σε σας, κύριε Υπουργέ, ως εκπρόσωπο της Κυβερνήσεως.

Ποιός ευθύνεται γι'αυτήν την καθυστέρηση; Απ'ό,τι γνωρίζω ευθύνεται η ΥΠΑ, αλλά εσείς θα μας το πείτε γιατί ξέρετε καλύτερα. Και εν τοιαύτη περιπτώσει αν κάποιος ευθύνεται, ποιος τιμωρήθηκε για να συμμορφωθούν και οι υπόλοιποι;

Αληθεύει, κύριε Υπουργέ, ότι τα ραντάρ όχι μόνο δεν έχουν εγκατασταθεί, αλλά βρίσκονται ακόμα σε αποθήκες; Και φυσικά, όπως είπα και προηγουμένως, είναι σχεδόν πληρωμένα.

Επίσης, αληθεύει ότι τα προοριζόμενα για Θεσσαλονίκη και Ηράκλειο δεν έχει ακόμα εξευρεθεί, ούτε ο χώρος εγκατάστασής τους; Δηλαδή, υπογράψαμε μια σύμβαση χωρίς να έχουμε εξασφαλίσει ούτε το χώρο αυτών των μηχανημάτων, των σύγχρονων, στον οποίο θα τα εγκαθιστούσαμε; Απορώ πώς υπογράψατε αυτήν τη σύμβαση.

Θέλω, επίσης, να ρωτήσω -δεν περιέχεται μέσα στην επερώτησή μας- τι σκέφτεσθε να πράξετε με τους χίλιους περίπου εργαζόμενους του αεροδρομίου Ελληνικού, όταν αυτό κλείσει μετά το 2001; Αυτό το ρωτώ και θέλω να μας απαντήσετε, για να σταματήσει η αγωνία των ανθρώπων αυτών.

Μια ακόμα ερώτηση για ένα επίσης σοβαρό θέμα. Το νέο κέντρο ελέγχου περιοχής Αθηνών για το οποίο δόθηκαν τρία δισεκατομμύρια είναι ολοκληρωμένο από το 1993. Σας το παρέδωσε έτοιμο η Νέα Δημοκρατία τότε. Γιατί δεν το χρησιμοποιείτε; Μήπως σκέπτεσθε να το μετατρέψετε σε μουσείο; Να μας το πείτε για να το γνωρίζουμε και εμείς.

Τελικά, κύριε Υπουργέ, πιστεύω ότι η Κυβέρνησή σας έχει χάσει τελείως τον έλεγχο της λειτουργίας των οργανισμών, αφού δεν τιμά καμία υπογραφή της στις συμβάσεις, καμία δέσμευσή της στη Βουλή -εννοώ τις προηγούμενες δηλώσεις του προκατόχου σας στη Βουλή, τις οποίες θα καταθέσω- αλλά και γενικότερα δεν καταβάλλει καμία θετική προσπάθεια για τον εκσυγχρονισμό των αεροδρομίων με αποτέλεσμα οι οργανισμοί παρά τις φιλότιμες προσπάθειες των συνδικαλιστών και των εργαζομένων, εκτός εξαιρέσεων, να μπαίνουν ολοταχώς προς κατάρρευση με τεράστιες οικονομικές και εθνικές επιπτώσεις στη χώρα μας.

Εκτός και εάν ηθελημένα μεθοδεύεται η διάλυσή τους προκειμένου στο τέλος να παραδώσετε το φιλέτο εξ αυτών, όπως είναι τα τέσσερα μεγάλα αεροδρόμια της χώρας- τα ανέφερα να μην τα επαναλάβω- σε κάποιους φίλους σας που βάζουν πλάτη και παραμένετε στην εξουσία, ενώ έχετε αποτύχει κατά την άποψή μας παταγωδώς σε όλα τα επίπεδα.

Ευχαριστώ πολύ και καταθέτω στο Ελληνικό Κοινοβούλιο όλα όσα υποστήριξα προηγουμένως.

(Χειροκροτήματα από την πτέρυγα της Νέας Δημοκρατίας)

(Στο σημείο αυτό ο Βουλευτής, κ. Χειμάρας, καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αθανάσιος Γιαννόπουλος έχει το λόγο.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, είναι πραγματικά εποικοδομητικό, ωραίο, μέσα στο δικαίωμα που έχουμε του κοινοβουλευτικού ελέγχου, να συζητάμε, να κάνουμε τις επερωτήσεις και πραγματικά οι κύριοι Υπουργοί όταν μάλιστα και προσφάτως έχουν αναλάβει τόσο σοβαρούς τομείς, να δίνουν εξηγήσεις ή τουλάχιστον να προσπαθούν να βελτιώσουν. Γιατί όπως πιστεύουμε ότι μήτηρ μαθήσεως είναι η επανάληψη, έτσι, κύριε Υπουργέ, μήτηρ μαθήσεως και επανορθώσεως κακών και τόσων δεινών είναι η επανάληψη συγκεκριμένων επερωτήσεων.

Είναι γεγονός ότι θα ξέρετε, κύριε Υπουργέ, ότι η Υπηρεσία Πολιτικής Αεροπορίας ανέκαθεν διοικείτο από ένα διοικητή και έναν υποδιοικητή. Το 1995 με τον ν.2338 συστάθηκαν δύο πρόσθετες θέσεις υποδιοικητών και πραγματικά σε αυτούς τους υποδιοικητές δεν ξέρουμε ακόμα τι καθήκοντα έχουν εκχωρηθεί. Εις εκ των οποίων τυγχάνει να είναι και αδελφός σημαίνοντος στελέχους πρώην Υπουργού, βρίσκεται στη Θεσσαλονίκη, εκτελεί χρέη αερολιμενάρχη, τη στιγμή που ο εκεί αερολιμενάρχης μετετέθη, τοποθετήθηκε αλλού, χωρίς να του έχουν εκχωρηθεί συγκεκριμένες αρμοδιότητες. Και αυτό θίγει, τραυματίζει όλη την υπαλληλική οικογένεια, να πω και το άλλο, ιδιαίτερα τραυματίζει και το χώρο σας γιατί έχετε καταφέρει όλα αυτά τα χρόνια να έχετε κάνει ένα εκκολαπτήριο πρασίνων στελεχών.

Εγώ απορώ για τα βιογραφικά σημειώματα τα οποία δεν τα έχω, θα τα ζητήσω. Πληροφορίες τις οποίες έχω συλλέξει δεν μου δίνουν τη δυνατότητα να κρίνω αν αυτοί οι συγκεκριμένοι που στελεχώνουν την ΥΠΑ είναι αυτού του γνωστικού αντικειμένου που θα περίμενε η ΥΠΑ να έχει για την υψηλή εθνική αποστολή της.

Και βλέπει κανείς το περίεργο ότι οι γενικοί διευθυντές δεν συνεργάζονται καθόλου με τη διοίκηση. Και αυτό δεν αποτελεί δική μας μαρτυρία, είναι μαρτυρία στελεχών της δικής σας συγκεκριμένης παράταξης.

Πώς είναι δυνατόν να δέχεσθε εσείς, κύριε Υπουργέ, τη στιγμή που ο προκάτοχός σας δεν είχε την απόφαση του Α'Τμήματος του Νομικού Συμβουλίου και έτσι δεν δεσμευόταν να μας δώσει τη δική του απόφαση λέγοντας ότι είναι σύννομη η τοποθέτηση αυτών των τριών υποδιοικητών, εσείς όμως τους βρήκατε καλώς ή κακώς οπότε έχετε το δικαίωμα νομίζω να εφαρμόσετε την απόφαση του Νομικού Συμβουλίου, ότι δεν είναι δυνατόν οι υπάλληλοι της αεροπλοϊας να είναι και υποδιοικητές της ΥΠΑ. Νομίζω, ότι αυτό θα πρέπει να σας απασχολήσει διότι δεν είναι δυνατόν να συνεχίζεται και να διαιωνίζεται αυτή η παραφωνία που υπάρχει.

'Ενα άλλο στοιχείο το οποίο μας απασχολεί -και πιστεύω ότι και εσάς σας προβληματίζει σε κατ'ιδίαν συζητήσεις που θα είχατε- είναι το θέμα της μισθοδοσίας, για το οποίο ουδέν γνωρίζουμε εάν μισθοδοτούνται και από τις δύο θέσεις, τόσο από τη θέση την οποία νόμιμα κατέχουν ως υπάλληλοι της συγκεκριμένης υπηρεσίας, αλλά παράλληλα μισθοδοτούνται, όπως έχουμε πληροφορηθεί χωρίς να είμαστε βέβαιοι σ'αυτό, διότι πείσμονα δεν μας δίνουν τα στοιχεία καίτοι έχει ερωτηθεί


 

  

Σελίδα 2146 

η αρμόδια υπηρεσία και θα πρέπει εσείς να μας δώσετε πλέον συγκεκριμένα στοιχεία, εάν μισθοδοτούνται και ως υποδιοικηταί. Θα πρέπει να το γνωρίζουμε αυτό.

Παράλληλα, θα ήθελα να πω ότι όλα αυτά τα στοιχεία τα οποία έχουμε, είναι στοιχεία που προέρχονται από τις διαμαρτυρίες, από ανακοινώσεις, από υπομνήματα, από παρεμβάσεις των συγκεκριμένων διευθυντών, του κ. Γεροντούκου, του κ. Μαλτέζου, του Προέδρου της ΠΟΣΥΥΠΑ, του κ. Αλεβιζόπουλου, που γράφουν συγκεκριμένα "παράνομη η διοίκηση της ΥΠΑ". Τι έχετε να απαντήσετε σε αυτούς; Τι έχετε να απαντήσετε σε όλες αυτές τις καταγγελίες που έχουμε διαχρονικά; Και βλέπει κανείς ότι η διοίκηση δεν συνεργάζεται με τους γενικούς διευθυντές. Αυτό είναι φοβερό. Μετά δε το συμβάν του Ντορνιέ, πήρατε μία εκρηκτική θέση, κύριε Υπουργέ και βάλατε σε διαθεσιμότητα τους τρεις γενικούς διευθυντές, κατά την ταπεινή μου άποψη ολίγον άκριτα ή και ολίγον φαρισαϊκά. Και δεν έχετε αναπληρώσει ακόμα τις θέσεις αυτών...

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Θα ήθελα, κύριε Πρόεδρε, να κάνω χρήση των δύο λεπτών του χρόνου του κ. Χειμάρα.

ΠΡΟΕΔΡΕΥΩΝ (Παναγιώτης Ν. Κρητικός): Τέτοιου είδους συμψηφισμοί δεν προβλέπονται από τον Κανονισμό. Εν πάση περιπτώσει, ολοκληρώστε.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν έχετε αναπληρώσει τις θέσεις αυτές, τις οποίες οφείλατε να έχετε αναπληρώσει και νομίζω, ότι δόξα τω Θεώ έχετε μία δεξαμενή ατόμων που πρόσκεινται στην παράταξή σας. Ψάξτε να βρείτε τους καλύτερους και όχι αυτούς που φίλα πρόσκεινται στο εκσυγχρονιστικό σας πνεύμα. Μπορείτε να βρείτε κάποιους επαγγελματίες που θα μπορέσουν να στελεχώσουν τις τρεις διευθύνσεις, θα μπορέσουν να στελεχώσουν τους αερολιμένες. Αυτήν τη στιγμή βλέπετε, υπάρχει ορφάνια.

Κύριε Υπουργέ αντί να την πληρώσουν -ας μου επιτραπεί η λέξη αυτή- οι τρεις διευθυντές, μήπως θα ήταν καλύτερο αυτή η παχυδερμία που υπάρχει μέσα στην όλη διοίκηση να έφθανε στο σημείο του να παραιτηθούν ή αν δεν παραιτούντο να τους παραιτήσετε; Θα ήταν καλύτερο νομίζω, προς όφελος της Υπηρεσίας, να μπουν κάποιοι άλλοι άνθρωποι οι οποίοι συνεργάζονται, άνθρωποι οι οποίοι έρχονται σε επαφή με τους γενικούς διευθυντές που μοχθούν, που έχουν "ζυμωθεί" μέσα στην Υπηρεσία της Πολιτικής Αεροπορίας, άνθρωποι οι οποίοι έχουν θυσιάσει την προσωπική τους ζωή και την οικογένεια τους ακόμα και όχι να έρχονται κάποιοι αλεξιπτωτιστές, οι οποίοι να παρουσιάζονται ως δήθεν εκσυγχρονιστές και οι οποίοι να εμφανίζουν όλη αυτήν την τραγική εικόνα.

Κύριε Υπουργέ, επειδή πρόσφατα αναλάβατε αυτό το Υπουργείο και επειδή τυχαίνει και γνωριζόμαστε από τα μαθητικά μας χρόνια, θα σας έλεγα το εξής: Κάντε τομές. Βάλτε το μαχαίρι βαθιά. Διώξτε κάποια παχύδερμα από εκεί μέσα. Δώστε αναπνοή σε αυτήν την Υπηρεσία που είναι νευραλγικής σημασίας. Σας είπα ότι έχετε μία δεξαμενή ολόκληρη, έχετε ένα ολόκληρο εκκολαπτήριο τόσα χρόνια. Βρείτε τους καλύτερους πια και στελεχώστε τις υπηρεσίες.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Ευάγγελος Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε και κύριε Υπουργέ, είναι αυτονόητη η σημασία που όλοι πρέπει να αποδίδουμε στην καλή λειτουργία των αεροδρομίων της χώρας και ιδιαίτερα των διεθνών αεροδρομίων, μία και αυτά αποτελούν τις πύλες εισόδου των ξένων και δείχνουν, αν θέλετε, την καλή ή κακή εικόνα της χώρας μας στους ξένους τουρίστες.

Δυστυχώς, με την κακή πορεία της Υπηρεσίας Πολιτικής Αεροπορίας αλλά και την έλλειψη πολιτικής και στρατηγικής στον τομέα αυτό από την Κυβέρνηση, η εικόνα που εμφανίζουν τα αεροδρόμια είναι, το λιγότερο που μπορεί να πει κανείς, κακή. 

Η κακή διοίκηση της Υπηρεσίας της Πολιτικής Αεροπορίας και η έλλειψη έργων υποδομής, έργων εκσυγχρονισμού, και της προμήθειας του αναγκαίου εξοπλισμού στα αεροδρόμια, έχει οδηγήσει τα αεροδρόμια σε αυτή την απαράδεκτη εικόνα στην οποία βρίσκονται σήμερα.

Για να εκσυγχρονιστούν τα αεροδρόμια και να κατασκευαστούν αυτά τα έργα υποδομής με την αξιοποίηση και των κονδυλίων του δευτέρου Πακέτου Ντελόρ, η Νέα Δημοκρατία έχει εισαγάγει και θεσμοθετήσει ένα ειδικό τέλος για τα αεροδρόμια αυτά, το γνωστό Σπατόσημο, το οποίο άρχισε να εισπράττεται από το Νοέμβριο του 1992 μέχρι σήμερα.

Για την πορεία αυτού του λογαριασμού της Τραπέζης Ελλάδος, υπάρχουν πάρα πολλές καταγγελίες, υπάρχουν πάρα πολλές ανησυχίες ότι αυτά τα ποσά κατασπαταλώνται και ότι δεν αξιοποιούνται, δεν χρησιμοποιούνται δηλαδή για το σκοπό για τον οποίο έχουν θεσμοθετηθεί.

Συγκεκριμένα έχουμε καταγγελίες του κ. Αλεβιζόπουλου, του Προέδρου της ΟΣΥΥΠΑ, ο οποίος έχει καταθέσει και σε πταισματοδίκη για τα θέματα αυτά και αναφέρεται όχι μόνο στην αδυναμία επισημάνσεως των εσόδων, στο πού αυτά τα έσοδα καταχωρούνται, αλλά και στην κακή διαχείρισή τους όταν κατασπαταλώνται για κάλυψη της μαύρης τρύπας του κρατικού προϋπολογισμού ή για αμοιβές συμβούλων ή για κάλυψη χρεών και ελλειμμάτων της Ολυμπιακής Αεροπορίας.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Και βέβαια δεν αναφερόμαστε μόνο στη δική σας διαχείριση και στη δική σας διοίκηση, κύριε Υπουργέ. Είστε νέος Υπουργός. Αναφερόμαστε σε όλες τις πολιτικές ηγεσίες του Υπουργείου Μεταφορών, που τα τελευταία τέσσερα χρόνια, με την κακή τους πολιτική, έχουν οδηγήσει στην απαράδεκτη εικόνα που παρουσιάζουν τα αεροδρόμια και η Υπηρεσία Πολιτικής Αεροπορίας.

Συγκεκριμένα, καταγγέλλει ο κ. Αλεβιζόπουλος ότι τα τελευταία τρία χρόνια είναι αδιαφανής η διαχείριση των πόρων. "Αναζητούμε την τύχη διακοσίων δισεκατομμυρίων δραχμών (200.000.000.000)." Αυτά λέει ο κ. Αλεβιζόπουλος. Και λέει ότι για το δεύτερο Πακέτο Ντελόρ και τα έργα του κατανεμήθηκαν είκοσι οκτώ δισεκατομμύρια (28.000.000.000) σε περιφερειακά αεροδρόμια, τα οποία ποσά όμως εν συνεχεία αποσύρθηκαν.

Μετά τις καταγγελίες αυτές ως προς τα έσοδα, διενεργείται επιθεώρηση από το Υπουργείο Οικονομικών και η επιθεωρήτρια του Υπουργείου Οικονομικών κ. Καρδιασμένου, τον Φεβρουάριο του 1997 καταγγέλει ότι:

"Είναι φανερό ότι οι υπηρεσίες της Πολιτικής Αεροπορίας είναι αδύνατες στο να γνωρίζουν, ποιος κατέβαλε έναντι των οφειλών του και ποιο ακριβώς ποσό."

Και επισημαίνει ότι :"Είναι αδύνατος ο προσδιορισμός του ύψους των βεβαιωθέντων και εισπραχθέντων εσόδων υπέρ Υπηρεσίας Πολιτικής Αεροπορίας και πολύ περισσότερο των διαφυγόντων εσόδων σε βάρος του δημοσίου."

"Με αποτέλεσμα, κατά τη γνώμη μας, να επισύρονται τεράστιες ευθύνες σε βάρος των υπευθύνων διευθύνσεων, για τη βεβαίωση και είσπραξη των εσόδων και κατ' επέκταση του δημοσίου, οι οποίες θα πρέπει να αναζητηθούν σε όλους τους κατά καιρούς διατέλεσαντες διευθυντές των σχετικών διευθύνσεων". 'Εχετε κάνει τίποτε γι' αυτό, κύριε Υπουργέ; 'Εχετε αναζητήσει ευθύνες από τους κατά καιρούς διευθυντές των αρμοδίων αυτών υπηρεσιών;

'Εχετε κάνει τίποτε προς την κατεύθυνση βελτίωσης της μηχανοργάνωσης, ώστε να υπάρξει επιτέλους μηχανογράφηση, ώστε να γνωρίζετε και εσείς, πώς κατανέμονται τα έσοδα αυτά, ποιος πλήρωσε, ποιος δεν πλήρωσε και να αναζητήσετε τα έσοδα τα οποία οφείλονται; Υπάρχουν συγκεκριμένες καταγγελίες. Και βέβαια, υπάρχουν και επισημάνσεις και συστάσεις για τη μηχανοργάνωση της υπηρεσίας αυτής, ώστε να μπορείτε να βρείτε και εσείς μια άκρη.

'Εχετε όμως εν συνεχεία καταγγελίες ως προς την κατανομή των εσόδων αυτών, ως προς τις δαπάνες τις οποίες είναι υποχρεωμένη η Υπηρεσία Πολιτικής Αεροπορίας να προχωρεί, για να εκσυγχρονίζει τα αεροδρόμια και να προμηθεύεται τον απαραίτητο εξοπλισμό.


 

  

Σελίδα 2147 

Μέχρι τον Οκτώβριο του 1996, τα έσοδα από το λογαριασμό αυτόν της Τράπεζας της Ελλάδος, του σπατόσημου, ανήρχοντο σε διακόσια τρία δισεκατομμύρια (203.000.000.000),το δε υπόλοιπο διάστημα σε εξήντα δύο δισεκατομμύρια δραχμές (62.000.000.000).Το αεροδρόμιο των Αθηνών εισέπραξε εξήντα επτά δισεκατομμύρια (67.000.000.000) από τα οποία το 65% αφορούν την κατασκευή του αεροδρομίου των Σπάτων, το δε υπόλοιπο 35% κατανέμεται αποκλειστικά για σκοπούς της Πολιτικής Αεροπορίας.

'Ομως εδώ υπάρχουν καταγγελίες -και θα καταθέσω για τα Πρακτικά τις σχετικές αποφάσεις- ως προς την κατανομή και την εκταμίευση ποσών για άλλους σκοπούς από αυτούς για τους οποίους έγινε το σπατόσημο:

Εκατόν πενήντα εκατομμύρια δραχμές (150.000.000) για δαπάνες των συμβούλων που χρησιμοποιήθηκαν από την Επιτροπή των Μεγάλων 'Εργων. Ο "Αερολιμήν Αθηνών", χάριν του οποίου εκταμιεύθηκε το ποσόν αυτό, καταργήθηκε το 1978.

Υπάρχει καταγγελία για παράνομη εκταμίευση για αμοιβές συμβούλων ύψους επτακοσίων εκατομμυρίων (700.000.000), πεντακοσίων εκατομμυρίων (500.000.000), δέκα πέντε εκατομμυρίων (15.000.000), πεντακοσίων εκατομμυρίων (500.000.000) , εκατόν πενήντα εκατομμυρίων (150.000.000). 

Υπάρχουν καταγγελίες για εκταμίευση, με υπογραφή του Υπουργού των Οικονομικών, ποσού ύψους τεσσάρων δισεκατομμυρίων (4.000.000.000), έξι δισεκατομμυρίων (6.000.000.000), τριών δισεκατομμυρίων (3.000.000.000), δύο δισεκατομμυρίων (2.000.000.000) για ενίσχυση των εσόδων του κρατικού προϋπολογισμού, για τη μαύρη τρύπα του κρατικού προϋπολογισμού.

Υπάρχουν καταγγελίες για εκταμίευση δέκα πέντε δισεκατομμυρίων (15.000.000.000) για λογαριασμούς περιφερειακών αεροδρομίων, για ενίσχυση και επιδότηση της εταιρείας Διεθνής Αερολιμήν Αθηνών.

Υπάρχει καταγγελία για εκταμίευση δώδεκα δισεκατομμυρίων επτακοσίων εκατομμυρίων δραχμών (12.700.000.000) για την επιδότηση της εταιρείας Διεθνής Αερολιμήν Αθηνών.

Οι καταγγελίες αυτές και τα σχετικά παραστατικά θα σας κατατεθούν, εφόσον δεν τα γνωρίζετε. Είμαι βέβαιος όμως ότι τα γνωρίζετε, αλλά δεν έχετε κάνει απολύτως τίποτε.

Θεωρώ ότι η πολιτική του Υπουργείου για την εύρυθμη λειτουργία των αεροδρομίων είναι αποτυχημένη. Και αυτό προκύπτει από την εμπειρία μας, από τις επισκέψεις μας στα αεροδρόμια. Θα σας καταγγελθεί από τον κ. Βυζοβίτη τι συμβαίνει στο αεροδρόμιο της Θεσσαλονίκης. Για το αεροδρόμιο Ηρακλείου υπάρχει σχετική ερώτηση κυβερνητικού Βουλευτή για το τι συμβαίνει εκεί. Πάντως, η γενικότερη εικόνα είναι απαράδεκτη.

Είναι απαράδεκτο η Κυβέρνηση του ΠΑΣΟΚ να μη διακρίνεται πλέον μόνο για τη χαμηλή απορροφητικότητα κοινοτικών κονδυλίων, αλλά και για την αδυναμία της να διαθέσει το ειδικά καθορισμένο ποσό του Πακέτου Ντελόρ για τα μεγάλα έργα και να το διαθέτει σε μαύρες τρύπες ή σε αμαρτωλές αμοιβές συμβούλων και πάντως, για σκοπό τελείως διαφορετικό από αυτόν για τον οποίο έχει καθορισθεί.

Είναι ανάγκη η Κυβέρνηση να αλλάξει πολιτική και να βοηθήσει στον εκσυγχρονισμό και στην ανάπτυξη των ελληνικών αεροδρομίων.

(Στο σημείο αυτό ο Βουλευτής κ. Μπασιάκος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βυζοβίτης έχει το λόγο.

ΧΡΗΣΤΟΣ ΒΥΖΟΒΙΤΗΣ: Κύριε Πρόεδρε, άκουσα προηγουμένως το συνάδελφο κ. Γιαννόπουλο, που είπε ότι μήτηρ μαθήσεως είναι η επανάληψη. 

Εμείς κατ' επανάληψη έχουμε αναφερθεί στα προβλήματα της ΥΠΑ, αλλά φαίνεται ότι η Κυβέρνηση είναι ανεπίδεκτη μαθήσεως. Και επειδή είναι εδώ και ο καλός φίλος και συνάδελφος, που έχει χρηματίσει Υπουργός Μεταφορών, ο κ. Χαραλάμπους, που ελπίζω να με ακούει, θα ήθελα να πω, κύριε Υπουργέ, ότι δεν είναι ότι πάμε από το κακό στο χειρότερο. Δεν υπάρχει χειρότερο. Η κατάσταση είναι απαράδεκτη και δεν το λέω εγώ, κύριε Υπουργέ.

'Εχετε εδώ μία ανακοίνωση από το Σωματείο Εργαζομένων στην ΥΠΑ Θεσσαλονίκης. Δεν πρόσκειται σε μας το σωματείο, και το ξέρετε. Δεν το επικαλούμαι για καθαρά αντιπολιτευτικούς λόγους. Εδώ συμβαίνουν πάρα πολλά και φρικτά πράγματα.

Γιατί σταμάτησαν οι εργασίες τον Αερ/να Θεσ/νίκης; Δεν με ενδιαφέρει ποιος είναι ο εργολάβος, αν ήταν η Πολιτιστική Πρωτεύουσα ή όχι. Το θέμα είναι τι έγινε παρακάτω.

Θα σας διαβάσω μία φράση, γιατί δεν έχω χρόνο να πω περισσότερα. Διαβάζω λοιπόν: "Η αντιμετώπιση των προβλημάτων, τα οποία προέκυψαν μεθοδευμένα, κατά τη γνώμη μας, από το σταμάτημα των έργων, επιχειρείται να γίνει από πλευράς διοίκησης του αερολιμένα μέσω του υπευθύνου τμήματος Τεχνικής Συντήρησης, με μεθόδους και τρόπους τριτοκοσμικούς". Ποιος τα λέει αυτά τα πράγματα; Παρακάτω λέει για το παζάρι, που γίνεται εκεί μέσα.

Για όλα αυτά που σας καταγγέλλουν, τι κάνατε; Η καταγγελία έγινε στις 17 Οκτωβρίου και σήμερα, κύριε Υπουργέ, είναι 24 Νοεμβρίου. Για να μην ανησυχεί ο συνεργάτης σας, θα το καταθέσω για τα Πρακτικά. Μην το ψάχνετε τώρα, δεν πειράζει είναι πιο εύκολο να το καταθέσω, για να μπορέσετε να αντιμετωπίσετε και τις καταγγελίες, που γίνονται.

(Στο σημείο αυτό ο Βουλευτής κ. Χρήστος Βυζοβίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

Χαίρομαι, κύριε Υπουργέ, που περάσατε κι εσείς προχθές από το αεροδρόμιο και καθήσατε δεκαπέντε λεπτά. Αφού πήγατε, κύριε Υπουργέ -και και καλά κάνατε, μακάρι να καθόσαστε μία μέρα εκεί, να δείτε τα προβλήματα- θα ήθελα να σας πω το εξής: Αυτά τα ηλεκτροπαραγωγά ζεύγη που έχουμε στη Θεσσαλονίκη, τα οποία τα έχουμε για την αντιμετώπιση εκτάκτων αναγκών, και θα έπρεπε να είναι σε συγκεκριμένη θερμοκρασία, πού βρίσκονται; 'Ηταν στις αποθήκες. Τώρα είναι στο ύπαιθρο. Ξέρετε τι θερμοκρασίες έχουμε στη Θεσσαλονίκη; Εγώ γύρισα χθες το βράδυ από εκεί, κύριε Υπουργέ, και η θερμοκρασία ήταν τέσσερις βαθμούς κάτω από το μηδέν. 'Εκαναν δοκιμές οι δικοί σας τεχνικοί, οι τεχνικοί της ΥΠΑ δηλαδή και θα έπρεπε μέσα σε επτά-οκτώ δευτερόλεπτα να μπορούν να παίρνουν εμπρός. Δεν μπόρεσαν να ξεκινήσουν σε λιγότερο χρόνο από τα είκοσι πέντε δευτερόλεπτα.

Ξέρετε τι σημαίνει να μην υπάρχει ρεύμα -και επικαλούμαι πάλι εσάς, κύριε Χαραλάμπους- να μην υπάρχει φωτισμός για είκοσι πέντε με τριάντα δευτερόλεπτα, την ώρα που υπάρχει διακοπή και προσγειώνεται ένα αεροπλάνο; Θα ήθελα να μου δώσετε μία απάντηση σ' αυτό.

Ποιος ανησυχεί γι' αυτά τα πράγματα; Ποιος είναι αυτός που σκέφτεται την ασφάλεια των επιβατών, που ταξιδεύουν; Αυτή είναι η αξιοπιστία της Κυβέρνησης, αυτή είναι η αξιοπιστία μιας υπηρεσίας. Κι εδώ δεν υπάρχει αξιοπιστία ούτε της Κυβέρνησης ούτε της υπηρεσίας.

Θα ήθελα να σας πω μερικά άλλα πράγματα, αλλά ο χρόνος είναι λίγος.

Αναφέρθηκε ο κ. Γιαννόπουλος και ο κ. Χειμάρας στο ασυμβίβαστο. Επικαλούμεθα συνήθως μία γνωμοδότηση. Εγώ θα σας πω κάτι άλλο. Γιατί δεν μιλάτε για το νομοθετικό διάταγμα 714 του '70, όπου στο άρθρο 12 περί ασυμβιβάστου για τις θέσεις αυτές, λέει "Βουλευτές, υπάλληλοι ΥΠΑ, εργολάβοι που παίρνουν έργα από την ΥΠΑ και όχι αυτοί που ασκούν αρμοδιότητες, που συνδέονται με την ΥΠΑ". Ποιες είναι οι αρμοδιότητες και ποιοι είναι οι υποδιοικητές, που έχετε; Είναι ο κ. Γεωργακάκης, είναι ο κ. Χρήστου, οι οποίοι είναι υπάλληλοι της Ολυμπιακής Αεροπορίας, υπηρεσία που είναι άμεσα συνδεδεμένη με την ΥΠΑ. Υπάρχει το ασυμβίβαστο. Εγώ ερωτώ: Πώς νομιμοποιούνται οι αποφάσεις τους,


 

  

Σελίδα 2148 

όταν υπάρχει το ασυμβίβαστο;

Μίλησα για τα ηλεκτροπαραγωγά ζεύγη. 'Ηθελα όμως να σας πω και κάτι άλλο. Υπάρχει ένα σλόγκαν σε μία εταιρία, που λέει "η λεπτομέρεια είναι ένδειξη ποιότητας".

Θα πω μερικά πράγματα, που ίσως δεν φαίνονται ότι είναι τόσο σοβαρά, αλλά είναι σαφές ότι πρέπει να τα αντιμετωπίσετε.

Δεν έχετε κεντρική θέρμανση στο αεροδρόμιο της Θεσσαλονίκης. Δεν έχετε κεντρική θέρμανση στα γραφεία της ΥΠΑ, ούτε στον πύργο ελέγχου ούτε στα άλλα γραφεία. Να σας πω κάτι; Ντρέπομαι που είμαι Μακεδόνας και περνάω από εκεί. Σας είπα ότι προχθές έκανε κρύο και έτρεχε ένας υπάλληλος, να φέρει ένα καλοριφέρ, να βάλει μέσα τα σύρματα, για να θερμανθούν οι υπάλληλοι. Για όνομα του Θεού! Είναι ρεζιλίκι να μας βλέπουν οι ξένοι. Και ξέρετε πολύ καλά ότι η Υπηρεσία της Πολιτικής Αεροπορίας είναι δίπλα από την αίθουσα VΙP.

Αυτή είναι η εικόνα. 

'Ενα άλλο πιο σοβαρό θέμα, κύριε Υπουργέ, είναι το εξής: Τι γίνεται με το πάρκινγκ; Παρακαλώ να σημειώσετε μια πληροφορία. Είναι αλήθεια ότι ο προηγούμενος εκμισθωτής -θα πω και το όνομά του- ο κ. Τεμπερεκίδης χρωστάει περίπου ένα δισεκατομμύριο διακόσια εκατομμύρια (1.200.000.000);

Είναι γεγονός σήμερα ότι έχετε εκμισθώσει χωρίς διαγωνισμό το πάρκινγκ στο Δήμο Θέρμης και ότι θα πρέπει να σας δίνει τα εισπραττόμενα χρήματα τα οποία δεν παίρνετε, έναντι 50,0 εκ. το χρόνο για αποζημιώσεις υπαλλήλων του Δήμου; Και πώς θα δώσετε στο δήμο αυτά τα χρήματα; Δεν είμαι κατά της ενισχύσεως ή μη των δήμων. Είμαι υπέρ της διαφάνειας.

Δεύτερον, κύριε Υπουργέ, έχετε ανάγκη να έχετε ως δανειστές πλέον τους υπαλλήλους της Υ.Π.Α.; 'Εχετε να τους πληρώσετε περίπου πέντε μήνες. Το θέμα είναι τι κερδίζετε απ'αυτήν την αναστολή καταβολής αυτών των χρημάτων, αφού θα τα πληρώσετε; Θα κερδίσετε τον τόκο των πέντε μηνών; Αυτό είναι που σώζει την Υ.Π.Α.; Αν ήταν έτσι, ευχαρίστως οι άνθρωποι θα σας έλεγαν να τους πληρώνετε μια φορά το χρόνο. Μιλάω για τα δεδουλευμένα, μιλάω για τα νυχτερινά, μιλάω για τις υπερωρίες.

Κύριε Υπουργέ, είναι πολλά τα θέματα και ο χρόνος είναι λίγος. Εμείς, θέλουμε να λειτουργήσει η Υ.Π.Α., έτσι ώστε να ανταποκρίνεται στις ανάγκες της υπηρεσίας. Εμείς δεν θέλουμε να πούμε αν είναι καλός ή κακός ο Υπουργός, ούτε θα μας ικανοποιήσει ο σημερινός Υπουργός αν μας πει "εγώ είμαι καινούριος". Αυτό δεν είναι άλλοθι. Θέλω να πιστεύω ότι κάθε κυβέρνηση έχει συνέχεια.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΧΡΗΣΤΟΣ ΒΥΖΟΒΙΤΗΣ: Δεν ξέρω αν έχει συνέπεια. 

Κύριε Πρόεδρε, ευχαριστώ πολύ για την ανοχή σας. Κερδίζω το χρόνο από τη δευτερολογία μου που δεν θα κάνω, γιατί έχω κάποια ανειλημμένη υποχρέωση.

Είπε προηγουμένως ο κ.Γιαννόπουλος, που είναι συμμαθητής του κυρίου Υπουργού, ότι είναι συμπαθής. Και εμένα μου είναι συμπαθής. Εδώ όμως, δεν μιλάμε για συνοικέσιο, μιλάμε για το Υπουργείο. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κύριο Υπουργό, θέλω να ανακοινώσω στο Σώμα ότι από μέρους του Κομμουνιστικού Κόμματος Ελλάδας, ορίζεται Κοινοβουλευτικός Εκπρόσωπος ο συνάδελφος κ.Δημήτρης Κωστόπουλος και από μέρους του Συνασπισμού της Αριστεράς και της Προόδου, η συνάδελφος κ.Στέλλα Αλφιέρη.

Ο Υπουργός κ.Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, το θέμα το οποίο συζητάμε, είναι αρκετά ενδιαφέρον, διότι αν ήθελε να δει κανείς ποιο είναι το συμπέρασμα απ'όσα είπαν οι συνάδελφοι, θα έλεγε ότι είχαμε μια υπέροχη λειτουργία των αεροδρομίων της χώρας και μάλιστα, την περίοδο που οι συνάδελφοι "ήταν στα πράγματα" τότε ήταν η λαμπρή περίοδος των αεροδρομίων, γίνονταν επενδύσεις, τα αεροδρόμια είχαν τα κτίριά τους, τους αεροδιαδρόμους τους, τους τροχοδρόμους τους. 'Ολα ήταν περίφημα και ξαφνικά από τη στιγμή που ανέλαβε η Κυβέρνηση του ΠΑΣΟΚ, όλα άλλαξαν. Κακό και μόνο δυστυχία υπάρχει αυτήν τη στιγμή στον τόπο μας, σε σχέση με τα αεροδρόμια. Εγώ, είμαι βέβαια νέος Υπουργός, αλλά η ευθύνη πράγματι είναι συνολική και όταν μιλάω εγώ, μιλάω βέβαια και για τους συναδέλφους, που ήταν σ' αυτήν τη θέση και πριν από μένα.

Επειδή, λοιπόν, παρουσιάστηκε αυτή η εικόνα, αναγκάζομαι να ανατρέξω στο τι είχε γίνει στο παρελθόν και τι γίνεται αυτήν τη στιγμή. Επενδύσεις για όλα τα αεροδρόμια της χώρας: Το 1991, μόλις τρία δισεκατομμύρια τριακόσια εβδομήντα οκτώ εκατομμύρια (3.378.000.000). Το 1992 πέντε δισεκατομμύρια τετρακόσια σαράντα εκατομμύρια (5.440.000.000). Το 1993 πέντε δισεκατομμύρια οκτακόσια πενήντα έξι εκατομμύρια (5.856.000.000). Το 1994 εννέα δισεκατομμύρια εννιακόσια ενενήντα πέντε εκατομμύρια (9.995.000.000). Το 1995 δέκα δισεκατομμύρια εξακόσια τριάντα οκτώ εκατομμύρια (10.638.000.000). Το 1996 δεκατέσσερα δισεκατομμύρια εννιακόσια εβδομήντα οκτώ εκατομμύρια (14.978.000.000). Το 1997 τριάντα επτά δισεκατομμύρια εννιακόσια είκοσι τέσσερα εκατομμύρια (37.924.000.000). Το 1998 έως το 2001 προγραμματίζεται να επενδυθούν τριακόσια δισεκατομμύρια (300.000.000.000). 'Ολα αυτά δε, εκτός του αεροδρομίου των Σπάτων.

Διαπιστώνει κανείς ότι η σημερινή κατάσταση είναι εκ διαμέτρου αντίθετη από την εικόνα που παρουσιάστηκε από τους συναδέλφους. Εγώ θα δεχόμουν οποιαδήποτε κριτική και ορισμένα από τα σημεία που λέχθηκαν ήδη τα σημείωσα αλλά να μην αναστρέφουμε την πραγματικότητα. Βρισκόμασταν σε μια κατάσταση τέλματος και έχουμε μια κατάσταση διαρκούς βελτίωσης. Ας δούμε λοιπόν ακριβώς τι γίνεται αναφέροντας συγκεκριμένα αριθμητικά στοιχεία. 

Επενδύσεις: Υφιστάμενα κτίρια αεροσταθμών μέχρι το 1990, όσο ήταν κυβέρνηση η Νέα Δημοκρατία- εκατόν εξήντα έξι χιλιάδες οκτακόσια πέντε τετραγωνικά μέτρα.

ΧΡΗΣΤΟΣ ΒΥΖΟΒΙΤΗΣ: H Nέα Δημοκρατία ήταν το 1990.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Ναι. Θα σας πω τα στοιχεία που έχω.

Υφιστάμενα μήκη διαδρόμων-τροχοδρόμων μέχρι το 1990: εβδομήντα εννιά χιλιάδες μέτρα.

Υφιστάμενα δάπεδα στάθμευσης αεροσκαφών ως το 1990: ένα εκατομμύριο τριακόσια ενενήντα πέντε χιλιάδες τετραγωνικά μέτρα.

Περατωθέντα έργα της περιόδου 1990-1995, περίοδος που ήταν και η Νέα Δημοκρατία και το ΠΑ.ΣΟ.Κ. κυβέρνηση: 

'Εργα αεροσταθμών: εξήντα χιλιάδες τετραγωνικά μέτρα.

Μήκη διαδρόμων-τροχοδρόμων: επτά χιλιάδες μέτρα. 

Δάπεδα στάθμευσης αεροσκαφών διακόσια είκοσι δύο χιλιάδες τετραγωνικά μέτρα. 

Αντιπαραβάλλοντάς τα αυτά με τις μελέτες και τα υπό κατασκευή έργα της διετίας 1996-1997 τα τελευταία καλύπτουν πάνω από το 60%, του ό,τι έχει γίνει μέχρι το 1996. Αυτήν τη στιγμή μελετώνται και κατασκευάζονται στα αεροδρόμια της χώρας ενενήντα δύο χιλιάδες τετραγωνικά μέτρα.

Διάδρομοι και τροχόδρομοι -στο ίδιο χρονικό διάστημα- δεκαέξι χιλιάδες μέτρα. Θυμίζω ότι είναι περισσότερα απ' ότι ήταν για όλο το προηγούμενο χρονικό διάστημα μέχρι το 1996, περίοδος που κυβέρνηση ήταν και η Νέα Δημοκρατία και το ΠΑ.ΣΟ.Κ.

ΝΙΚΟΛΑΟΣ ΓΚΕΛΕΣΤΑΘΗΣ: Επιτρέπετε, κύριε Υπουργέ;

ΠΡΟΕΔΡΕΥΩΝ (Λουκάς Αποστολίδης): Δεν θα ζητήσετε από τον κύριο Υπουργό το λόγο, αλλά από το Προεδρείο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, τα στοιχεία αυτά θα τα καταθέσω, θα είναι στα Πρακτικά της Βουλής και θα είναι υπό τον έλεγχό σας. 

ΝΙΚΟΛΑΟΣ ΓΚΕΛΕΣΤΑΘΗΣ: 'Εχουν υπογραφές και σφραγίδες ή είναι δακτυλογραφημένες σελίδες;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι πρόγραμμα εν εξελίξει και όλο αυτό


 

  

Σελίδα 2149 

μπορείτε να το ελέγξετε εσείς και με τις δυνατότητες που πράγματι έχει ο κοινοβουλευτικός έλεγχος, για να το επιβεβαιώσετε.

ΝΙΚΟΛΑΟΣ ΓΚΕΛΕΣΤΑΘΗΣ: Για να μπορούμε να ελέγξουμε και τους συντάκτες, κύριε Υπουργέ. Γι' αυτό πρέπει να ζητάτε να είναι υπογεγραμμένα και σφραγισμένα.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Ναι, κύριε συνάδελφε.

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, να σταματήσει όλος αυτός ο διάλογος ο αυθαίρετος.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δάπεδα στάθμευσης τετρακόσιες είκοσι τρεις χιλιάδες τετραγωνικά μέτρα.

ΝΙΚΟΛΑΟΣ ΓΚΕΛΕΣΤΑΘΗΣ: Δεν είμαι αυθαίρετος, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Είστε αυθαίρετος, κύριε συνάδελφε, όταν δεν ζητάτε την άδεια του Προεδρείου. Σας κάνω μία παρατήρηση, σας κάνω μία δεύτερη παρατήρηση. Πώς αλλιώς θα καταλάβετε;

ΝΙΚΟΛΑΟΣ ΓΚΕΛΕΣΤΑΘΗΣ: Πολιτικό ζωντανό Σώμα είμαστε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Είμαστε πολιτικό ζωντανό Σώμα, αλλά υπάρχει και ένας Κανονισμός για να διαφυλάττει να γίνεται αυτός ο διάλογος μέσα σε ορισμένους τύπους.

ΝΙΚΟΛΑΟΣ ΓΚΕΛΕΣΤΑΘΗΣ: Μία λέξη είπα.

ΠΡΟΕΔΡΕΥΩΝ (Λουκάς Αποστολίδης): Μα, δεν ήταν μόνο μία λέξη, κύριε Γκελεστάθη. Σας παρακαλώ!

ΝΙΚΟΛΑΟΣ ΓΚΕΛΕΣΤΑΘΗΣ: Μην κάνετε τέτοιους χαρακτηρισμούς.

ΠΡΟΕΔΡΕΥΩΝ (Λουκάς Αποστολίδης): Δεν χαρακτηρίζω εσάς, κύριε Γκελεστάθη και το γνωρίζετε. Λέω ότι ο διάλογος είχε αυτά τα χαρακτηριστικά. Δεν χαρακτηρίζω εσάς.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι φυσιολογικό κάποια πράγματα να μας ευχαριστούν και κάποια να μη μας ευχαριστούν. Αυτά που σας αναφέρω είναι αριθμητικά στοιχεία και είναι όλα υπό έλεγχο και υπό παρακολούθηση. Μπορείτε να τα ελέγξετε. Δεν υπάρχει λόγος να ενοχλούμαστε γι' αυτό το ζήτημα.

Να προχωρήσω παραπέρα. Ποια είναι τα προς μελέτη έργα αυτήν τη στιγμή της περιόδου 1997-2001: 

Αεροσταθμοί: εκατόν δεκαπέντε χιλιάδες τετραγωνικά μέτρα. 

Διάδρομοι και τροχόδρομοι: επτά χιλιάδες μέτρα. 

Δάπεδα στάθμευσης αεροσκαφών: τριακόσιες πενήντα οκτώ χιλιάδες τετραγωνικά μέτρα.

Στο αεροδρόμιο των Σπάτων, το κτίριο του αεροσταθμού είναι εκατόν ενενήντα επτά χιλιάδες εξακόσια σαράντα τετραγωνικά μέτρα, οι διάδρομοι και τροχόδρομοι δεκαπέντε χιλιάδες μέτρα και το δάπεδο στάθμευσης αεροσκαφών εννιακόσια εξήντα πέντε τετραγωνικά μέτρα.

Θα έβλεπε, λοιπόν, κανείς ότι με την εφαρμογή του πενταετούς προγράμματος 1996-2001 η χώρα μας θα διαθέτει το 2001 υποδομές στα αεροδρόμια -εκτός του αεροδρομίου των Σπάτων- που θα φτάνουν σε αεροσταθμούς συνολικής επιφάνειας πεντακοσίων είκοσι οκτώ χιλιάδων επτακοσίων εξήντα πέντε τετραγωνικών μέτρων, σε διαδρόμους - τροχόδρομους εκατόν δεκαεπτά χιλιάδων τριακοσίων τεσσάρων μέτρων εκτός του αεροδρομίου των Σπάτων και σε δάπεδα στάθμευσης αεροσκαφών συνολικής επιφάνειας δύο εκατομμυρίων οκτακοσίων είκοσι δύο χιλιάδων τριακόσιων τετραγωνικών μέτρων, εκτός του αεροδρομίου των Σπάτων.

(Στο σημείο αυτό, ο κύριος Υπουργός καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Είναι, λοιπόν, φανερή η υφιστάμενη κατάσταση. Αν θέλετε να αναφερθώ και σε άλλα ζητήματα, θα μπορούσα να σας πω: 'Οταν ολοκληρωθεί αυτό το πρόγραμμα μέχρι το 2001, το αποτέλεσμα θα είναι να έχουμε σαράντα τέσσερα αεροδρόμια, τα οποία θα λειτουργούν πλήρως με σωστούς αεροσταθμούς, με σωστούς αεροδιαδρόμους, με σωστές εγκαταστάσεις. Θα έχουμε σαράντα τέσσερα αεροδρόμια, συμπεριλαμβανομένου της Κέρκυρας, της Κω, του Ηρακλείου, της Ρόδου, της Καβάλας, της Αλεξανδρούπολης.

Πέραν αυτών, υπάρχει ένα δίκτυο εξήντα ελικοδρομίων, το οποίο επίσης αναπτύσσεται αυτήν τη στιγμή. Θα μπορούσα να επεκταθώ και να αναφερθώ σε καθένα από τα αεροδρόμια ξεχωριστά.

ΑΘΑΝΑΣΙΟΣ ΧΕΙΜΑΡΑΣ: Είναι μέσα στην επερώτηση αυτά;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι μέσα στην απάντηση. 

Θα μπορούσαμε να εξετάσουμε ένα-ένα τα αεροδρόμια και να δούμε τι γίνεται με το αεροδρόμιο της Θεσσαλονίκης που αναφέρατε. Για το αεροδρόμιο αυτό, υπάρχουν δύο προγραμματικές συμφωνίες.

ΑΘΑΝΑΣΙΟΣ ΧΕΙΜΑΡΑΣ: Το ραντάρ όμως μπήκε, που σας ρωτήσαμε; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, θα έρθει και η σειρά του ραντάρ.'Ολα με τη σειρά τους. Μη σας πειράζει που αναπτύσσουμε τι γίνεται.'Ολα θα τα πούμε.

Αεροδρόμιο Θεσσαλονίκης: Ξέρουμε ποια ήταν η κατάστασή του.'Εχουν γίνει δύο προγραμματικές συμφωνίες με τον Οργανισμό Πολιτιστική Πρωτεύουσα της Θεσσαλονίκης. Αυτές γίνονται απολογιστικά. Υπάρχει πλήρης έλεγχος της πορείας καθώς και πλήρης απολογισμός.'Ομως, σε ποια κατάσταση ήταν το αεροδρόμιο της Θεσσαλονίκης πριν γίνουν οι βελτιώσεις και τα έργα και σε ποια κατάσταση είναι σήμερα; Πραγματικά αν λέτε ότι δεν έχει αλλάξει η εικόνα του αεροδρομίου της Θεσσαλονίκης, τότε νομίζω ότι μιλάμε σε διαφορετικές γλώσσες ή να πω καλύτερα, έχουμε διαφορετικά μάτια. Εγώ το επισκέφθηκα. Το είχα επισκεφθεί και στο παρελθόν και όχι μία μόνο φορά. Η κατάσταση του αεροδρομίου της Θεσσαλονίκης ήταν αχαρακτήριστη, ενώ τώρα έχουμε αναβαθμισμένες εγκαταστάσεις στο υφιστάμενο κτίριο, που πραγματικά είναι άξιες για τους πολίτες και τους επιβάτες που χρησιμοποιούν αυτό το αεροδρόμιο.

ΧΡΗΣΤΟΣ ΒΥΖΟΒΙΤΗΣ: Θέρμανση δεν έχει.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Και θέρμανση υπάρχει και θέρμανση κατασκευάζεται. Το ξέρετε πολύ καλά. Πρόβλημα θέρμανσης δεν υπήρχε. Εγώ ξέρω τις διαμαρτυρίες που υπάρχουν και τα έγγραφα που έρχονται από το ένα και το άλλο συνδικάτο. Εμείς τα συνδικάτα τα στηρίζουμε και τα θέλουμε. Δεν θέλουμε όμως αυτά να ασκούν διοίκηση. Τα συνδικάτα έχουν το ρόλο τους. Τα συνδικάτα είναι μέσα από την καρδιά μας, τα στηρίζουμε, τα πιστεύουμε, αυτά όμως έχουν το ρόλο τους και πρέπει να έχουν ρόλο και στις επιχειρήσεις, δημόσιες και ιδιωτικές. Είναι και αυτό βάθρο με το οποίο λειτουργεί η δημοκρατία.'Ομως ο ρόλος τους δεν είναι να ασκούν διοίκηση. Και εγώ ξέρω πολλές φορές -το έχετε ζήσει και εσείς και εμείς- ότι όταν δεν μας αρέσει κάτι από πλευράς διοίκησης, σπεύδουμε να στείλουμε ένα χαρτί. Είδα αυτό το χαρτί που ανέφερε ότι δήθεν δεν υπάρχει θέρμανση στο αεροδρόμιο. Τα έργα έχουν προχωρήσει και τώρα υπάρχει θέρμανση.

Βέβαια πρέπει να σας πω, ότι για κάποια στιγμή σταμάτησε αυτό να γίνεται. Και το σταμάτησα, εγώ επειδή ήθελα να μη γίνονται πράγματα που δεν έχω ελέγξει και να μην εκτελούνται έργα που δεν είναι μέσα στις συμφωνίες. Βέβαια αυτά είναι έργα που ήταν προγραμματισμένα, που γίνονται έτσι όπως έχουμε συμφωνήσει όμως αυτό ακριβώς έπρεπε να ελέγξω- και γι' αυτό σταμάτησαν υποχρεωτικά για ένα μικρό χρονικό διάστημα. Από τη στιγμή όμως που αυτά τελείωσαν -ξέρετε πολύ καλά, έχετε πάει στο αεροδρόμιο και πιστεύω ότι το διαπιστώσατε την τελευταία φορά που ήσασταν εκεί- θα είδατε ότι λειτουργούσε η θέρμανση.

'Ομως ας έλθουμε και πάλι στο αεροδρόμιο της Θεσσαλονίκης. Είναι ένα μικρό μέρος του, αυτό που υπάρχει σήμερα. Το αεροδρόμιο της Θεσσαλονίκης θα αλλάξει μορφή μέχρι το 2001. Γι'αυτό έχουν ανατεθεί ειδικές μελέτες, έχει ανατεθεί εκπόνηση ενός στρατηγικού σχεδίου, ενός master plan για


 

  

Σελίδα 2150 

το αεροδρόμιο της Θεσσαλονίκης. Οι σκέψεις μας και οι στόχοι μας γι'αυτό το αεροδρόμιο δεν είναι να παραμείνει όπως ήταν στο παρελθόν, μιας πόλης της Βόρειας Ελλάδας, της Θεσσαλονίκης ή αν θέλετε της πρωτεύουσας της Βόρειας Ελλάδας, για να το πούμε καλύτερα. Εμείς θέλουμε το αεροδρόμιο αυτό να είναι αεροδρόμιο που να εξυπηρετεί όλη την περιοχή της νοτιοανατολικής Ευρώπης.

Πρέπει να παίξει στρατηγικό ρόλο. Να είναι στρατηγικός κόμβος για τις αερομεταφορές της χώρας και όχι μόνο για την εξυπηρέτηση της Βόρειας Ελλάδας, αλλά και για την εξυπηρέτηση των γειτονικών χωρών. Πρέπει να αναπτύξει ένα πλέγμα αερομεταφορών στην περιοχή της Βαλκανικής και στην περιοχή του Ευξείνου Πόντου. Τα έργα που γίνονται, που είναι της τάξεως των τριών ή τεσσάρων δισεκατομμυρίων δραχμών είναι λίγα μπροστά στον συνολικό προγραμματισμό, τον οποίο έχουμε. Προβλέπουμε πολύ μεγαλύτερο κτίριο, δηλ. επέκταση του σημερινού υφιστάμενου κτιρίου, επέκταση του υφιστάμενου διαδρόμου και κατασκευή νέου λοξού τροχόδρομου, ο οποίος θα μπαίνει χίλια μέτρα μέσα στη θάλασσα. Ακόμη, προβλέπεται εξοπλισμός του αεροδρομίου με συστήματα πλοήγησης και σήμανσης, έτσι ώστε να μη σταματά η λειτουργία του όταν υπάρχει ομίχλη και να μπορούν τα αεροσκάφη να κατεβαίνουν με καλύτερες προϋποθέσεις σε μικρό ύψος και να προσγειώνονται κάτω απ' όλες τις καιρικές συνθήκες.

Παρόμοια έργα γίνονται στο αεροδρόμιο Ηρακλείου και στο αεροδρόμιο της Ρόδου. Σας παρακαλώ να επισκεφθείτε το αεροδρόμιο της Ρόδου και να αναλογιστείτε πώς ήταν πριν από πέντε χρόνια και πώς είναι σήμερα. Και ακόμη περισσότερο κάνουμε ειδικές επεκτάσεις για την εφαρμογή της Συνθήκης Σένγκεν σε πέντε αεροδρόμια της χώρας και όχι σε ένα, όπως κάνουν άλλες χώρες, δηλ. στα αεροδρόμια του Ελληνικού, της Θεσσαλονίκης, της Κέρκυρας, του Ηρακλείου και της Ρόδου. Μέχρι το Μάρτιο, σύμφωνα με τα στοιχεία που μου δίνουν οι υπηρεσίες της Πολιτικής Αεροπορίας, αυτά θα είναι έτοιμα. Πολλά απ' αυτά τελειώνουν μέσα στο Δεκέμβριο. Μέχρι το Μάρτιο, όμως, του 1998 το σύνολο των πέντε διεθνών αεροδρομίων της χώρας μας θα είναι σε θέση να σηκώσει όλο το βάρος της εφαρμογής της Συνθήκης Σένγκεν, όταν την ίδια στιγμή σε άλλες χώρες της Ευρωπαϊκής 'Ενωσης δεν υπάρχουν πέντε αεροδρόμια, αλλά δύο ή τρία, τα οποία καλύπτονται από τη Συνθήκη και μ' αυτά προσπαθούν σήμερα να εκπληρώσουν τις προϋποθέσεις αυτής της Συνθήκης.

Ας έρθουμε τώρα στο ζήτημα της εναερίου κυκλοφορίας. Αυτά τα οποία λέχθησαν με εξέπληξαν, διότι με ελαφρά τη καρδία έρχεσθε και λέτε ότι κινδυνεύει το F.I.R. Αθηνών και οι αεροδιάδρομοι της χώρας, όταν δεν έχετε στοιχεία για κάτι τέτοιο. Αυτό το θέμα θέλει μεγάλη προσοχή, κύριοι συνάδελφοι, διότι, αν τυχόν εμείς με την πρώτη διαμαρτυρία που υπάρχει από κάποιο συνδικαλιστή που έχει τον οποιοδήποτε λόγο για να προβάλει τα πράγματα έτσι ή αλλιώς, βάζουμε τέτοια ζητήματα, τότε εμείς έχουμε πραγματικά το πρόβλημα. Αλίμονο, αν ως χώρα θέλουμε να εμφανίζουμε ότι διατρέχουν κίνδυνο οι δικοί μας αεροδιάδρομοι. Σε ποιο όργανο και πότε έγινε τέτοια συζήτηση; Ποιο όργανο πήρε τέτοιες αποφάσεις; 'Οπως ξέρετε, τέτοιες συζητήσεις γίνονται στην Παγκόσμια Οργάνωση Διεθνών Αερομεταφορών. 'Εγινε ποτέ συζήτηση σ' αυτήν την οργάνωση για τους αεροδριαδρόμους της χώρας;

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Εγινε στις Βρυξέλλες τον Οκτώβρη.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, δεν έχει γίνει κουβέντα σε αρμόδιο όργανο γι' αυτό το θέμα. Είναι υποχρέωσή μας να ξεκαθαρίσουμε αυτό το ζήτημα. Γι' αυτό πρέπει να πω τα εξής: Το 1996 αυξήσαμε την εναέρια χωρητικότητα της χώρας κατά 10%. Αυτό το επιβεβαίωσε και η Διεθνής Οργάνωση του Ευρωκοντρόλ Εναερίου Κυκλοφορίας.

Επίσης το 1997 έχουμε αύξηση κατά 10% της εναέριας χωρητικότητας της χώρας. Στη συνέχεια έχουμε επιστολή του ίδιου του Γενικού Διευθυντού του Ευρωκοντρόλ, που μας έστειλε συγχαρητήρια για την αύξηση της χωρητικότητας του εναερίου χώρου μας. Μετά, έχουμε επιστολή του Περιφερειακού Διευθυντή της ΙΑΤΑ με την οποία μας συγχαίρουν για την αύξηση της εναέριας χωρητικότητας της χώρας. Στη συνέχεια θα καταθέσω τα έγγραφα αυτά για τα Πρακτικά. Αύξηση της εναέριας χωρητικότητας της χώρας, χωρίς να υπάρχει πληρότητα στη λειτουργία των αεροδρομίων και στα μέσα δεν μπορεί να νοηθεί. Μετά, έχω επιστολή του Προέδρου της Διεθνούς 'Ενωσης Αερομεταφορέων, όπου σημειώνονται οι συγκεκριμένες βελτιώσεις των ελληνικών αεροδρομίων. 

Και αυτό πρέπει να το χειροκροτούμε και όχι να μεμψιμοιρούμε, γιατί τα αεροδρόμια της χώρας μας, τα οποία είχαν κατά το παρελθόν κάποια προβλήματα, συνεχώς βελτιώνονται και αυτό αναγνωρίζεται διεθνώς. Δεν έχουμε φθάσει στο επίπεδο λειτουργίας του αεροδρομίου της Φραγκφούρτης ή του 'Αμστερνταμ, αλλά μπορούμε να πούμε ότι η προσπάθεια που κάνουμε για τη συνεχή βελτίωση των αεροδρομίων αναγνωρίζεται από τα διεθνή όργανα των αερομεταφορέων.

Θα σας καταθέσω επιστολή του Προέδρου της Ευρωπαϊκής Συνδιάσκεψης Πολιτικής Αεροπορίας, με το οποίο λόγω της εικόνας που παρουσιάζει η εναέρια κυκλοφορία της χώρας υποδεικνύεται να συμμετάσχει πλέον στο Προεδρείο ο Διοικητής της Υπηρεσίας Πολιτικής Αεροπορίας, ως αναγνώριση της προσφοράς του στη βελτίωση της λειτουργίας των αερομεταφορών της Ευρώπης.

(Στο σημείο αυτό ο Υπουργός Μεταφορών και Επικοινωνιών κ.Α. Μαντέλης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Τέλος, μια και αναφερθήκατε στον Τύπο, επειδή αναγνωρίστηκε σε ευρωπαϊκό επίπεδο ότι τα αεροδρόμια της χώρας και ιδιαίτερα του Ελληνικού, υπήρξε το πρώτο σε βελτιώσεις, θέτω μια σειρά από δημοσιεύματα στη διάθεσή σας κύριοι συνάδελφοι εφημερίδων όπως είναι η "ΕΞΟΥΣΙΑ", "Πρώτο σε βελτιώσεις το αεροδρόμιο του Ελληνικού", "Ερευνα της ΙΑΤΑ σε πενήντα τέσσερα διεθνή αεροδρόμια". Επίσης δημοσίευμα της εφημερίδας "ΑΔΕΣΜΕΥΤΟΣ ΤΥΠΟΣ", που λέει ότι "πετάει το Ελληνικό" και έχει όλα τα στοιχεία. Δημοσίευμα της εφημερίδας "ΑΠΟΓΕΥΜΑΤΙΝΗ", το οποίο αναφέρεται σε βραβείο της ΙΑΤΑ στο αεροδρόμιο του Ελληνικού και ακόμα, δημοσίευμα από την εφημερίδα "ΤΑ ΝΕΑ", "Διεθνής διάκριση για το αεροδρόμιο του Ελληνικού". 'Ολα αυτά τα δημοσιεύματα είναι του τρέχοντος έτους. Τέλος, υπάρχει και το δημοσίευμα της εφημερίδας "ΚΕΡΔΟΣ", που αναφέρει: "Πρωτιά για το Ελληνικό, το πλέον βελτιωμένο αεροδρόμιο της χρονιάς".

(Στο σημείο αυτό ο Υπουργός Μεταφορών και Επικοινωνιών κ.Α. Μαντέλης καταθέτει για τα Πρακτικά τα προαναφερθέντα δημοσιεύματα των εφημερίδων τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Αυτή είναι η εικόνα των αεροδρομίων μας και είναι ακριβώς αντίθετη απ'αυτήν που θελήσατε να παρουσιάσετε.

Ας έρθουμε τώρα στα επιμέρους έργα στα οποία αναφέρθηκε ο κύριος συνάδελφος.

Πράγματι, έχουμε τη Σύμβαση της Τhomson, μια σύμβαση που υπέγραψε η Νέα Δημοκρατία το 1991 και έπρεπε να είχε πλήρως τεθεί σε εφαρμογή μέχρι το 1994. Μέχρι το 1994, η Τhomson δεν είχε ικανοποιήσει τις συμβατικές υποχρεώσεις της. Δυστυχώς, η σύμβαση που είχατε υπογράψει άφηνε αυτά τα περιθώρια στην Thomson να καθυστερεί, γι'αυτό και καθυστέρησε υπερβολικά την περίοδο που είχατε τη διακυβέρνηση της χώρας. Συνεχίζει δε, να καθυστερεί και συνεχώς την πιέζουμε για να ολοκληρώσει τις συμβατικές της υποχρεώσεις. Δεν θα τις κρύψω, αλλά θα σας τις πω, όπως τις καταγράφει η Υπηρεσία της Πολιτικής Αεροπορίας. Τι περιλάμβανε η Σύμβαση της Thomson; Κατ' αρχήν, ένα αυτόματο τηλετυπικό κέντρο. Αυτό είναι το απλούστερο, είναι ένα telex και έπρεπε να είχε παραδοθεί μέχρι τον Ιούλιο του 1993, παραδόθηκε όμως με ένα μήνα καθυστέρηση. Δεύτερον, έναν προσομοιωτή των ελεγκτών εναέριας κυκλοφορίας, ο οποίος παραλήφθηκε το Δεκέμβρη του 1993 με δέκα μήνες καθυστέρηση,


 

  

Σελίδα 2151 

λειτουργεί δε πλήρως από το Γενάρη του 1995 για την εκπαίδευση των ελεγκτών. Τρίτον, σύστημα Τερματικού Ραντάρ για τον έλεγχο της προσέγγισης των Αθηνών, το οποίο παρελήφθη το Μάιο του 1995 με μεγάλη καθυστέρηση. 'Επρεπε να είχε παραδοθεί από το Μάιο του 1992. Δεν μπορέσατε ούτε εσείς ούτε εμείς να το παραλάβουμε έγκαιρα, ακριβώς γιατί η Thomson έπαιζε με τις ρήτρες και τις διεξόδους που της είχατε δώσει με τη σύμβαση που είχατε υπογράψει. 'Εχει όμως τεθεί σε πλήρη επιχειρησιακή εκμετάλλευση και ήδη λειτουργεί. Τέταρτον, δίκτυο τεσσάρων μονοπαλμικών δευτερευόντων ραντάρ και ενός πρωτεύοντος μακράς εμβέλειας, τα οποία παρελήφθηκαν το Σεπτέμβρη του 1996, μετά από μεγάλη καθυστέρηση. Η συμβατική υποχρέωση ήταν να παραδοθεί το Νοέμβριο του 1993. Εξαιτίας αυτής της καθυστέρησης, άργησε να τεθεί σε πλήρη λειτουργία.

ΧΡΗΣΤΟΣ ΒΥΖΟΒΙΤΗΣ: Τώρα λειτουργεί;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Ναι, λειτουργεί πλήρως.

ΧΡΗΣΤΟΣ ΒΥΖΟΒΙΤΗΣ: Στη Θεσσαλονίκη, λειτουργεί;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Αυτά είναι για το Πήλιο, τη Λευκάδα, κλπ. Είναι μονοπαλμικό δευτερεύον ραντάρ.

Μετά έχουμε το αυτόματο σύστημα (Πάλλας) επεξεργασίας και απεικόνισης πληροφοριών ραντάρ και σχεδίων πτήσεων. Αυτό παρελήφθη τον Ιούνιο του 1996, με μεγάλη καθυστέρηση η οποία οφείλεται και πάλι στην ανάδοχο εταιρεία. 'Εως σήμερα έχει παρουσιάσει αρκετά σοβαρά προβλήματα σε επίπεδο software, τα οποία προσπαθεί να αντιμετωπίσει η ΥΠΑ σε συνεργασία με την Thomson. Ακριβώς λόγω αυτών των καθυστερήσεων και δυσλειτουργιών της Thomson, ο ίδιος ο γενικός διευθυντής της Eurocontrol έχει απευθύνει επιστολή όχι στην Ελλάδα αλλά στην εταιρεία αυτή, να φροντίσει να συμμορφωθεί προς τις συμβατικές της υποχρεώσεις και να θέσει σε πλήρη λειτουργία τα συστήματα που έχει παραδόσει.

Το Σύστημα Αεροναυτικών Επικοινωνιών, το σύστημα VAR, στο οποίο αναφέρεστε, βρίσκεται σε διαδικασία ελέγχου και παραλαβής του, που όμως καθυστερεί εξαιτίας παραλείψεως της εταιρείας και αδυναμίας της να ανταποκριθεί στις αποκλίσεις που παρουσιάζει το σύστημα, σε σχέση με αυτά που έπρεπε να παραδόσει. Ειδική επιστολή του Γενικού Διευθυντή του Euro control, εστάλη όχι προς την ελληνική Κυβέρνηση, όχι προς την ΥΠΑ, αλλά προς την Τhomson, ώστε να φροντίσει να διορθώσει τις αποκλίσεις.

Αυτά, λοιπόν, όσον αφορά τη Σύμβαση της Thomson.

ΑΘΑΝΑΣΙΟΣ ΧΕΙΜΑΡΑΣ: Λειτουργεί το VAR;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Το VAR είπαμε όχι. Σας το είπα.

ΧΡΗΣΤΟΣ ΒΥΖΟΒΙΤΗΣ: Ούτε το σύστημα μπορεί να λειτουργήσει αν δεν ολοκληρωθεί.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Σας είπα ποια είναι η κατάσταση.

Κύριοι συνάδελφοι, προχωρούμε. 'Οσον αφορά το σύστημα των τεσσάρων ραντάρ, των Alenia, έχουν παραλειφθεί αυτά τα τέσσερα ραντάρ. 'Εχουν τελειώσει οι υποδομές για την εγκατάσταση των δύο από αυτά, τα οποία αφορούν τους αερολιμένες Ρόδου και Κερκύρας. 'Εχουν τελειώσει οι υποδομές και στην πορεία εγκαθίστανται τα ραντάρ.

Τα ραντάρ που αντιστοιχούν στους αερολιμένες της Θεσσαλονίκης και του Ηρακλείου παρουσιάζουν προβλήματα όσον αφορά την υποδομή, όπως είπατε εσείς. Αυτό οφείλεται στο γεγονός, ότι στις περιοχές αυτές οι κάτοικοι αντιδρούν και θεωρούν ότι υπάρχει περιβαλλοντικό πρόβλημα και πρόβλημα υγείας. Δεν ισχύει στην πραγματικότητα. Αλλά αυτό βέβαια χρειάζεται μια επεξεργασία για να γίνει. 'Οπως ξέρετε, όλες οι κεραίες, όλες οι εγκαταστάσεις που εκπέμπουν ακτινοβολία, δημιουργούν σήμερα ανησυχίες στους κατοίκους των περιοχών στις οποίες εγκαθίστανται. Είναι δικαιολογημένη η ανησυχία που πολλές φορές υπάρχει, διότι πρόκειται για νέα τεχνολογία, για νέα συστήματα για τα οποία ο κόσμος ακούει πολλά και είναι δικαιολογημένο να ανησυχεί και να ζητά να λαμβάνονται όλα αυτά τα μέτρα που απαιτούνται.

Εδώ ακριβώς γίνονται όλες οι ενέργειες ώστε να πεισθούν οι κάτοικοι πως δεν υπάρχει κανένα πρόβλημα υγείας. Διότι εάν υπήρχε τέτοιο πρόβλημα όπως ξέρετε, σαφώς θα προηγείτο. Δεν μπορούμε λοιπόν εμείς να προχωρήσουμε διότι υπάρχουν και θέματα περιβαλλοντικών όρων κλπ., που τίθενται σαν προϋποθέσεις για να ξεκινήσουν κάποια έργα. Αλλά και αν αυτά είχαν ξεπερασθεί, δεν θα μπορούσαμε να προχωρήσουμε στα έργα υποδομής και στην εγκατάσταση των δύο αυτών ραντάρ, αν δεν είχε εξασφαλισθεί πως δεν υπάρχει πρόβλημα υγείας και αν δεν είχαν πεισθεί και οι κάτοικοι ότι δεν υπάρχει τέτοιο πρόβλημα. Αυτή είναι, λοιπόν, η πραγματική κατάσταση, όσον αφορά τα συστήματα ελέγχου που έχουν τοποθετηθεί.

Με επισκέφθηκαν πράγματι οι δύο κύριοι, τους οποίους ανέφερε ο κύριος συνάδελφος μιλώντας, ο Γενικός Διευθυντής του Eurocontrol και ο Πρόεδρος του Eurocontrol. Τα ονόματα νομίζω είναι ο κ. Κόνταν και ο κ. Λάμπερ.

Κύριοι συνάδελφοι, δεν θέλω ούτε να υποκριθώ ούτε να πω ψέματα στο τι ελέχθη μεταξύ μας. Η πραγματικότητα είναι ότι μου έδωσαν συγχαρητήρια για τα βήματα που έχουν γίνει, ότι είναι ικανοποιημένοι από τον έλεγχο που έκαναν. Μάλιστα, εκεί ακριβώς έγινε η συζήτηση και μου είπαν ότι ακριβώς λόγω της εικόνας, που παρουσίαζει σήμερα ο έλεγχος εναερίου κυκλοφορίας από πλευράς της Ελλάδος, λόγω της βελτίωσης που έχει παρατηρηθεί και των έργων που επιταχύνονται ζητούν, ο Διοικητής της Υπηρεσίας Πολιτικής Αεροπορίας να συμμετάσχει στο προεδρείο της ένωσης τους.

Αυτή, λοιπόν, είναι η κατάσταση από την πλευρά του ελέγχου εναέριας κυκλοφορίας.

Τώρα, έχουν τεθεί και ορισμένα άλλα μικροερωτήματα. Λέχθηκε παραδείγματος χάρη για κάποιες συμβάσεις, για παρκινγκ κλπ. Είναι μία κατάσταση η οποία συστηματικά πλέον αντιμετωπίζεται και παράδειγμα αυτής της αντιμετώπισης είναι ότι την τελευταία διετία έγιναν ογδόντα πέντε εξώσεις μισθωτών, οι οποίοι καθυστερούσαν να δώσουν τα ενοίκιά τους. Δεν λυπηθήκαμε κανέναν.

'Ερχονται πολλοί και παραπονούνται. Ας πληρώσουν τα ενοίκιά τους εγκαίρως και μείνουν. Εάν δεν πληρώσουν, φεύγουν. Συνολικά έχει γίνει έξωση σε ογδόντα πέντε μισθωτές, γιατί δεν ήταν σύμφωνοι με τις υποχρεώσεις τους, πολλοί από τους οποίους είναι σοβαρά ονόματα στο χώρο της δραστηριότητάς τους. Πλέον όλοι έχουν πάρει ένα δίδαγμα. Γνωρίζουν όλοι τι πρέπει να γίνει.

Θα σας πω ότι μέχρι το 1994, αν δεν κάνω λάθος ή εν πάση περιπτώσει μέχρι εκείνη την εποχή, υπήρχαν συσσωρευμένα χρέη από όλους αυτούς τους μισθωτές, τα οποία έφθαναν τα τριάντα δισεκατομμύρια (30.000.000.000) δραχμές. Αυτά τα χρέη είχαν συσσωρευθεί την τελευταία πενταετία προ του 1994. Σήμερα είναι μηδέν, εισπράχθηκαν όλα και όποιος δεν πλήρωσε, του έγινε έξωση.

Θέλω επιπλέον να σας πω το εξής: Προ ημερών ο λαός μας, οι επιβάτες που πηγαίνουν στο αεροδρόμιο, χάρηκαν ένα πράγμα, ότι επιτέλους το καροτσάκι είναι ελεύθερο, ότι επιτέλους μπορείς να βάλεις τη βαλίτσα σου, μπορείς να βάζεις τα μπαγκάζια σου στο καροτσάκι χωρίς αντίτιμο. Θα μου πείτε είναι πολύ σπουδαίο αυτό ; Κατά τη γνώμη μου είναι σπουδαίο. Θεωρώ σπουδαίο ότι δεν χρειάζεται να υποχρεώνεται ο πολίτης να δίνει το τρακοσάρι για να μεταφέρει μία βαλίτσα ή δύο τσάντες από την πόρτα μέχρι τογκισέ για να εξυπηρετηθεί. Μάλιστα ήταν και κακόγουστα όλα αυτά τα καροτσάκια.

Αλλά δεν είναι εκεί το ζήτημα. Το ζήτημα είναι τι είδους σύμβαση είχατε υπογράψει, κύριοι συνάδελφοι. 

Κύριοι συνάδελφοι, επιτρέψτε μου να σας το πω. Είναι ένα πράγμα που και εσείς πρέπει να το ξέρετε. Είσαστε και εσείς Βουλευτές που εκπληρώνετε τα καθήκοντά σας σε μία νέα θητεία. Καλό είναι να ξέρουμε τι είχε γίνει πριν από εμάς και πώς έγιναν ορισμένα πράγματα. Γι'αυτό το καροτσάκι που φαίνεται απλό πράγμα θα πρέπει να σας πω ότι το 1990 υπεγράφη απευθείας ανάθεση για την εκμετάλλευση. Και τι ανέφερε αυτή η απευθείας ανάθεση; Είναι τραγικό. 'Εδινε τη


 

  

Σελίδα 2152 

δυνατότητα σε αυτόν που παρελάμβανε κάποιον φίλο του διαχειριστή αυτών των θεμάτων -και μάλιστα εγώ θα ήθελα να συγχαρώ τον τότε Υπουργό που έδιωξε εν νυκτί τον υποδιοικητή που προχωρούσε σε αυτού του είδους τις ρυθμίσεις στην ΥΠΑ-....

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Υπουργέ, μου επιτρέπετε;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Να τελειώσω παρακαλώ, κύριε συνάδελφε, γιατί έτσι μου τρώτε το χρόνο.

ΠΡΟΕΔΡΕΥΩΝ (Λουκάς Αποστολίδης): Θα πάρετε το λόγο μετά, κύριε Γκελεστάθη, ως πρώην Υπουργός, που δικαιούστε, σύμφωνα με τον Κανονισμό. Μη διακόπτετε τώρα.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Υπεγράφη τότε σύμβαση απευθείας ανάθεσης με την οποία παραχωρείτο δωρεάν η διαφήμιση έναντι ενοικίου εξακόσιες έντεκα (611) δρχ. το καροτσάκι ανά μήνα και σταθερό ενοίκιο για όλο το χρόνο από το 1990 έως σήμερα. Ο μισθωτής είχε δικαίωμα να εισπράξει διακόσιες (200) δρχ. για κάθε φορά που χρησιμοποιείτο το καροτσάκι -και ξέρετε πόσο συχνά χρησιμοποιούνται. Την ημέρα εισέπραττε τουλάχιστον δεκαπλάσια από όσα πλήρωνε μηνιαίο ενοίκιο στο Κράτος και είχε και δωρεάν την διαφήμιση. Το πόσο χρήμα έβγαλε από αυτήν τη σύμβαση, την πέρα για πέρα παράνομη, διαβλητή και αδιαφανή, μετριέται σε δισεκατομμύρια. Τέτοια λάθη δεν πρέπει να ξανακάνει κανείς. Τέτοια λάθη ούτε εμείς ούτε εσείς κανείς, δεν πρέπει να κάνει. 'Ηταν από τις σοβαρότατες παραλείψεις.

Κύριε Πρόεδρε, δεν πρόλαβα να ολοκληρώσω τα άλλα ζητήματα που τέθηκαν. Είναι αρκετά εκτεταμένη η ερώτηση και θίγει σοβαρότατα ζητήματα. Θα μου επιτρέψετε να συμπληρώσω στην δευτερολογία μου.

ΠΡΟΕΔΡΕΥΩΝ (Λουκάς Αποστολίδης): Καλώς, κύριε Υπουργέ, και σας ευχαριστώ.

Ο Κοινοβουλευτικός Εκπρόσωπος της Νέας Δημοκρατίας έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, πρέπει να μου δώσετε για ένα λεπτό το λόγο, να δώσω μία απάντηση.

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Γκελεστάθη. Στο τέλος της συζήτησης έχετε το δικαίωμα ως πρώην Υπουργός να ζητήσετε το λόγο για πέντε λεπτά. Τώρα όμως όχι.

ΝΙΚΟΛΑΟΣ ΓΚΕΛΕΣΤΑΘΗΣ: 'Ολα αυτά τα οποία ισχυρίστηκε είναι τελείως ανακριβή. 

ΠΡΟΕΔΡΕΥΩΝ (Λουκάς Αποστολίδης): Θα έχετε το λόγο στο τέλος, κύριε Γκελεστάθη. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, επειδή ο κύριος συνάδελφος λέει ότι είναι ανακριβή αυτά που είπα, καταθέτω για τα Πρακτικά την απευθείας ανάθεση χωρίς διαγωνισμό κάποιων δισεκατομμυρίων δωρεάν.

(Στο σημείο αυτό, ο Υπουργός Μεταφορών και Επικοινωνιών κ. Α. Μαντέλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΝΙΚΟΛΑΟΣ ΓΚΕΛΕΣΤΑΘΗΣ: Είναι ψευδέστατα όλα αυτά που ισχυρίζεστε, κύριε Υπουργέ. 'Εγινε τρεις φορές προκήρυξη διαγωνισμού.

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, έχω ήδη δώσει το λόγο στον Κοινοβουλευτικό σας Εκπρόσωπο. 

ΝΙΚΟΛΑΟΣ ΓΚΕΛΕΣΤΑΘΗΣ: Πείτε στον κύριο Υπουργό να είναι προσεκτικός. Αυτό δεν είναι εκσυγχρονισμός, είναι σκοταδισμός. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μεϊμαράκη, έχετε το λόγο.

ΕΥΑΓΓΕΛΟΣ ΜΕΙΜΑΡΑΚΗΣ: Κυρίες και κύριοι συνάδελφοι, εντυπωσιάστηκα από την απάντηση που έδωσε ο κύριος Υπουργός -θα μου επιτρέψετε την έκφραση- διότι δεν απήντησε σε τίποτε απ ό,τι αφορούσε την επερώτηση. Δεν απαντήσατε ούτε σε ένα ερώτημα το οποίο υπάρχει.

Κύριε Υπουργέ, δεν επερωτάσθε ούτε για το πόσα τετραγωγικά μέτρα κτίσατε, τα οποία μας τα είπατε για εντυπώσεις, ούτε τι έκανε η Νέα Δημοκρατία το 1990-1993. Δεν επερωτάσθε εσείς γι' αυτό και δεν νομίζω ότι και εσείς αναπτύσσετε επερώτηση για το τι έκανε η Νέα Δημοκρατία το 1990-1993.

Τρίτον, εντυπωσιάζομαι και εκπλήσσομαι, γιατί δεν επερωτάσθε εσείς για τα καροτσάκια, ούτε για όλα τα άλλα, τα οποία αναφέρονται για λόγους εντυπώσεων. Εσείς νομίζετε εδώ ότι μιλάτε σε κανένα ακροατήριο, το οποίο θα πείσετε απαντώντας για το τι έκανε η Νέα Δημοκρατία το 1990-1993; Αντί να σκεφθείτε ειλικρινά τις δικές σας ευθύνες, το τι έγινε το 1994-1997 -και μη σας πω 1981-1990- μας λέτε τώρα, απαντώντας σε κάθε θέμα της επερώτησης, για το τι έκανε η Νέα Δημοκρατία.

Ξαναζεσταμένο φαγητό, κύριε Υπουργέ, πολύ ξαναζεσταμένο, ιδιαίτερα δε και μετά τις εκλογές του 1996 ή δεν έχετε καταλάβει ότι είσαστε τόσα χρόνια στην κυβέρνηση; Δηλαδή από το 1981 μέχρι το 1997, εσείς το μόνο μοτίβο που έχετε είναι τι έγινε το 1990-1993 και το τι έγινε στα αεροδρόμια και τα καρατσάκια την περίοδο 1990-1993.

Ε, φτάνει πια, κύριε Υπουργέ, έλεος. 'Ελεος για όλη την Κυβέρνηση. Δεν το αντέχει αυτό ούτε η Νέα Δημοκρατία ούτε τα άλλα κόμματα ούτε πολύ περισσότερο ο ελληνικός λαός. Δεν μπορεί να χρησιμοποιείτε συνεχώς ως άλλοθι το τι έγινε το 1990-1993.

Τι κάνετε, κύριε Υπουργέ; Μα είναι γνωστό. Φαίνεται ότι αυτά σας τα έχει δώσει ο κ. Τσουκάτος και ο κ. Πανταγιάς για να μας βάζετε στην απολογία του έργου μας του 1990-1993. Ο αξιότιμος πρώην Υπουργός, κ. Γκελεστάθης θα αναφερθεί, εγώ δεν πρόκειται να φάω το χρόνο μου, θα σας πω όμως ότι έγινε έργο και είμαστε υπερήφανοι για το έργο που έγινε.

Αν γίνει σύγκριση των δεδομένων της περιόδου 1990-1993 με τα δεδομένα του 1994-1997 και το έργο το οποίο έγινε θα καταλάβετε και ποια είναι η μεγάλη διαφορά υπέρ της Νέας Δημοκρατίας. Αυτήν τη σύγκριση την κάνει ο ελληνικός λαός τώρα πια, δεν την αντέχετε και μην την κάνετε γιατί δεν είναι υπέρ σας.

Το δεύτερο που θα ήθελα να τονίσω σ' αυτό είναι ότι μπορεί, κύριε Υπουργέ, να έγιναν λάθη ή παραλείψεις το 1990-1993, αλλά αυτό σας δίνει άλλοθι για να κάνετε τα δικά σας λάθη και τις δικές σας παραλείψεις; Δεν καταλάβατε ότι κρίνεσθε πλέον; Δηλαδή εσείς θα κρίνεσθε μονίμως με το ποιες είναι οι προτάσεις της Νέας Δημοκρατίας και το τι έκανε η Νέα Δημοκρατία το 1990-1993; Εγώ πια δεν μπορώ να το καταλάβω αυτό. Κάθε φορά που κουβεντιάζουμε κάτι, μας λέτε: "Και ποιες είναι οι δικές σας προτάσεις;". Μα κατ'αρχήν οι δικές σας κρίνονται. Για να γυρίσουμε δηλαδή, πάλι στο "αυτές είναι οι προτάσεις μας, α, δεν είναι καλές, είναι κακές" και να ξεχάσουμε το τι έχει γίνει; Ε, εμείς, σε αυτό το παιχνίδι δεν πρόκειται πλέον να παίξουμε.

Να καταλάβετε ειλικρινά, κύριε Υπουργέ, ότι την επερώτηση την κάνουμε εμείς. Επερώτηση είναι βαριάς μορφής έλεγχος για τα τεκταινόμενα της περιόδου την οποία κυβερνάτε και δεν πρόκειται με κανέναν τρόπο να δεχθούμε αυτό το γύρισμα, το οποίο είναι συνδικαλιστικό -επιτρέψτε μου- και όχι κοινοβουλευτικό.

Το δεύτερο που θέλω να σας πω είναι ότι εκτός από τον εντυπωσιασμό, στο ότι δεν απαντήσατε σε τίποτα, ανησυχώ περισσότερο από όσο πριν. Και αυτό γιατί; Γιατί, σε όσα από τα θέματα της επερώτησης απαντήσατε, μας επιβεβαιώσατε, κύριε Υπουργέ. Δεν είπατε πουθενά ότι έχουμε λάθος ή άδικο. Βεβαίως αυτά όλα τα ντύσατε με το πως ήταν τα αεροδρόμια πριν, πως είναι σήμερα κλπ. Μα εμείς δεν σας ρωτάμε αυτό. Δεν σας ρωτάμε πόσα τετραγωνικά μέτρα χτίσατε και αν καταργήσατε το τριακοσάρι στα καροτσάκια και το πόσα έργα ξεκινήσατε, που δεν ξεκινήσατε ούτε ένα, γιατί όλα τα βρήκατε και τα συνεχίσατε με δεδομένο το πρόγραμμα και τις πιστώσεις.


 

  

Σελίδα 2153 

Εαν θέλετε, όμως, κύριε Υπουργέ, να σας ξαναπώ την επερώτηση.Πρώτον, για τους υποδιοικητές και για το αν υπάρχει ασυμβίβαστο ή όχι και δεν απαντήσατε. Δεύτερον, για τη διοίκηση την οποία ασκείτε και θα τα αναπτύξω ένα-ένα. Τρίτον, για τη μη συνεννόηση που υπάρχει μεταξύ όλων αυτών και την κατάργηση της ιεραρχίας και το συντονισμό που δεν υπάρχει. Τέταρτον, για το σπατόσημο, το οποίο αναφέρθηκε που πάλι δεν είπατε τίποτα. Πέμπτον, γι' αυτό που είπατε για τη γαλλική εταιρεία και την προμήθεια του ολοκληρωμένου συστήματος ελέγχου και ουσιαστικά μας επιβεβαιώσατε.

Είπατε και στην ερώτηση του κ. Βυζοβίτη, ότι ναι, το ΒΑΡ δεν έχει τεθεί ακόμη σε ισχύ και δεν μπορεί να προχωρήσει, όπως πρέπει να προχωρήσει. Αυτό ακριβώς σας είπαμε και γι'αυτό σας εγκαλούμε, για το πότε θα το προχωρήσετε, όχι για να μας πείτε ότι δεν έχει προχωρήσει.

Για το ραντάρ, επίσης μας επιβεβαιώσατε ότι δεν εγκατεστάθησαν τα τέσσερα ραντάρ. Για το θέμα του Αερολιμένα της Μακεδονίας και εκεί εμείς δεν σας είπαμε ούτε αν γίνεται έτσι ο αερολιμένας ούτε αν γίνεται αλλιώς, όσο το ότι έχει καταγγελθεί για αδιαφάνεια πολλών δισεκατομμυρίων τόσο καιρό τώρα σε αυτές τις προγραμματικές, τις οποίες έχει αναθέσει στην "Πολιτιστική Πρωτεύουσα".

Κατά συνέπεια, κύριε Υπουργέ, είναι οκτώ συγκεκριμένα ερωτήματα. Στη συντριπτική πλειοψηφία τους, δεν απαντήσατε και σε όσα απαντήσατε, μας επιβεβαιώσατε. 'Αρα ανησυχούμε.

Σας το λέω αυτό, κύριε Υπουργέ, διότι είδα ότι εσείς δεν ανησυχείτε. Εσείς μας παρουσιάσατε μία εικόνα, φαίνεται ότι έτσι την παρουσιάζετε και στον κ. Σημίτη και προς την Κυβέρνηση σας, ότι όλα πάνε καλά, ότι τα ραντάρ είναι εντάξει, ότι ο αερολιμένας είναι εντάξει, ότι με το Ντορνιέ έτυχε και έγινε αυτό, ότι να, πήραμε μέτρα. Τα παρουσιάζετε φαίνεται τόσο ρόδινα και δεν τα ζείτε ή δεν τα βλέπετε, παρ'όλο που και εσείς συμμερίζεστε ότι όλα αυτά, τα οποία σας αναφέρουμε, συντρέχουν.

Μας παρουσιάζετε εδώ τα συγχαρητήρια, όλο συγχαρητήρια, τόσα συγχαρητήρια πια, που και από τον πρόεδρο ζήτησαν, γιατί πάει πολύ καλά η ΥΠΑ, να συμμετέχει στην ΙΑΤΑ και όλα τα σχετικά.

Δεν είναι εκεί το θέμα μας, κύριε Υπουργέ. Για να εξηγούμεθα: Κατ'αρχήν, ορίσατε με το νέο νόμο τρεις υποδιοικητές. Ναι ή όχι; Ναι. Σας είπαμε εξ'αρχής ότι είναι παράνομος ο διορισμός, πολύ περισσότερο των δύο υποδιοικητών, που είναι και μέλη της αεροπλοϊας. Μας είπατε ότι δεν είναι παράνομος. Και απάντησε η Κυβέρνησή σας. Το αν είσαστε εσείς ή δεν είσαστε εσείς, αυτό λίγο ενδιαφέρει και εμάς και τον ελληνικό λαό. Υπάρχει αυτή η απάντηση.

Και τι γίνεται τώρα; Προσφεύγουν στο Συμβούλιο της Επικρατείας και στο Νομικό Συμβούλιο, για να απαντήσει το Νομικό Συμβούλιο ότι είναι παράνομη τελικά η απόφαση του διορισμού των δύο υποδιοικητών. Ενώ το έχετε στα χέρια σας, κύριε Υπουργέ, και ενώ εντέχνως δεν μας απαντήσατε στην πρωτολογία σας, δεν ξέρω τι θα πείτε στη δευτερολογία σας, τους κρατάτε και τους καλύπτετε. 

Αναρωτιέμαι πραγματικά, εφόσον το γνωρίζετε, γιατί τους καλύπτετε; 'Ολες οι πράξεις, τις οποίες εκτελούν τώρα και τις οποίες υπογράφουν, γνωρίζετε ότι μπορεί να είναι ανίσχυρες; Τι θα κάνει η ελληνική πολιτεία και η ΥΠΑ κυρίως, αν υπάρξουν προσφυγές στο Συμβούλιο της Επικρατείας, οι οποίες μπορεί να δικαιωθούν και να υποχρεωθούμε σε αποζημιώσεις δισεκατομμυρίων, γιατί όλο αυτό το χρονικό διάστημα, παρ'όλες τις οχλήσεις τις δικές μας, αλλά και των εργαζομένων στην Υ.Π.Α., εσείς κωφεύετε.

Και δεν είναι μόνο αυτό, κύριε Υπουργέ. Σας είπαμε ότι δεν θεσμοθετήσατε και τις αρμοδιότητες του κάθε υποδιοικητή, διότι μέχρι τώρα είχαμε έναν υποδιοικητή. Από τη στιγμή που βάλατε τρεις, έπρεπε να θεσμοθετήσετε και τις αρμοδιότητες. Ποιες είναι οι αρμοδιότητες του κάθε υποδιοικητή; Δεν έχουν δοθεί ούτε καν στη δημοσιότητα, αλλά ούτε και τις ξέρουν μεταξύ τους.

Και υπάρχει και το εξής πρόβλημα, ότι δεν είναι μόνο αυτό το ζήτημα, ότι δεν θεσμοθετήσατε τις αρμοδιότητες, αλλά τους μειώσατε και το ηθικό κύρος για να διοικήσουν, εκτός αν τους βάλατε εκεί, για να μη διοικήσουν. Σας το λέω αυτό, γιατί οι ίδιοι οι εργαζόμενοι προσέφυγαν και ζητούν να ακυρωθεί ο διορισμός των υποδιοικητών. 

'Αρα, λοιπόν, μόνοι σας ήλθατε και τα γνωρίζετε αυτά τα σχετικά περί διοίκησης, διότι διατελέσατε και σε συγκεκριμένο Υπουργείο, ότι δηλαδή από τη στιγμή που ίδιοι οι εργαζόμενοι από την αρχή δεν αποδέχονται αυτόν το διορισμό, για το συγκεκριμένο λόγο και θεωρούν παράνομες τις αποφάσεις των συγκεκριμένων υποδιοικητών, γνωρίζετε ότι δεν θα τις εκτελέσουν και δεν θα ενεργήσουν για να πραγματοποιηθούν.

Κατά συνέπεια, μόνη της η Κυβέρνηση επιμένοντας θέτει την όλη διοίκηση και λειτουργία της ΥΠΑ σε αναποτελεσματικότητα. Απόδειξη, δε, αυτού είναι ότι κανείς εκεί δεν ακούει κανένα, διότι ακριβώς μετά από αυτό έχουμε το δεύτερο γεγονός. Ποιο; 'Οτι δεν συναντώνται καν, κύριοι συνάδελφοι, όχι ότι δεν πάνε στις συσκέψεις, δεν μιλάνε, δεν συναντώνται οι γενικοί διευθυντές, οι αναπληρωτές και οι υποδιοικητές. 

Και αυτό δεν το λέμε στην τύχη, υπάρχουν εδώ οι επιστολές, δηλαδή το "ξεφωνίζουν" οι άνθρωποι, για να το πούμε έτσι χοντρά, για να το καταλάβει η Κυβέρνηση, αν δεν το καταλαβαίνει.

Υπάρχουν επιστολές των γενικών διευθυντών -κατατέθηκαν και τα Πρακτικά- που λένε ότι για το τάδε θέμα που είμαι αρμόδιος, δεν μ' έχει καλέσει ο κύριος υποδιοικητής. Υπάρχει άλλη επιστολή που λέει ότι, για το τάδε θέμα που χρειάζεται η υπογραφή μου, δεν μου τη ζητάνε και δεν με κάλεσαν και στη σύσκεψη. 

Τα έχετε υπόψη σας, κύριε Υπουργέ; Και βέβαια τα έχετε, γιατί έχουν κοινοποιηθεί και σε σας. Δεν καταλαβαίνετε, λοιπόν, ότι αυτή η ασυνενοησία και ο μη συντονισμός είναι εις βάρος της Πολιτικής Αεροπορίας; Και τι κάνει η Κυβέρνηση; Θεάται; Κωφεύει; Μήπως δεν μπορεί; 

Δεν μπορώ να πιστέψω ότι υπαρχει άγνοια. Γιατί δεν υπάρχει, κοινοποιούνται και σε σας. 'Αρα ή θέλετε και δεν μπορείτε ή δεν μπορείτε, κύριε Υπουργέ. 'Οποιο όμως και από τα δύο να επιλέξετε, εις βάρος σας είναι. 

Θα μου επιτρέψετε να σας πω ότι δεν μπορείτε. Και δεν μπορείτε, γιατί είσθε δέσμιος και εσείς, όπως και ο προκάτοχός σας, σε συγκεκριμένα συμφέροντα, τα οποία θέλετε να μη στενοχωρήσετε, για να μη σας πω βαρύτερα, ότι θέλετε να υπηρετήσετε. Και ακριβώς γι' αυτόν το λόγο, εφόσον τα ξέρετε και δεν παίρνετε τα απαραίτητα μέτρα ή δεν τους φωνάζετε για να συνεννοηθούν, επιτέλους, και να μη γίνονται αυτά, τα οποία γίνονται, τότε είμαι σίγουρος ότι ο λόγος, για τον οποίο δεν το κάνετε, είναι αυτός.

Αλλά υπάρχει και άλλος λόγος. Γιατί δεν προχωράτε στην κάλυψη των κενών θέσεων που υπάρχουν; Δεν προχωράτε τόσον καιρό, παρ' όλο που το συζητάτε και το συζητάτε τακτικά. Γνωρίζετε, κύριε Υπουργέ, ότι λέγεται ότι τα μαγειρεύετε και ότι προσπαθείτε να βρείτε μία κοινή εναλλακτική πρόταση, που θα ικανοποιεί όλες τις πλευρές του κόμματός σας. Θεωρείσθε δε, όχι μόνο στην ΥΠΑ, ως ένας σκληρός κομματικός εκπρόσωπος. Αυτό δεν είναι κάτι κακό. Και μάλιστα, θα έλεγα και σκληρός προσωπικός εκπρόσωπος του Πρωθυπουργού. Ούτε αυτό είναι κακό. 'Ομως, κακό είναι μέσα από αυτή τη σκληράδα, που καταγγέλλουν της δικής σας παράταξης εργαζόμενοι, να κάνετε τέτοιου είδους αλισβερίσι μάλιστα προσπαθώντας να το κρατήσετε σε κάποιο συνωμοτικό επίπεδο. Και αυτά κύριε Κοινοβουλευτικέ Εκπρόσωπε του ΠΑ.ΣΟ.Κ., επειδή βλέπω ότι με ακούτε με προσοχή, καταγγέλλονται από τον Πρόεδρο, ο οποίος ανήκει στην ΠΑΣΚΕ, -έτσι έχουν κατατεθεί- και γι' αυτό ακριβώς ...

ΚΟΣΜΑΣ ΣΦΥΡΙΟΥ: Με "τιμάτε" που απευθύνεσθε προσωπικά σε μένα.

ΕΥΑΓΓΕΛΟΣ ΜΕΙΜΑΡΑΚΗΣ: 'Οχι, ξέρω ότι θα απαντήσετε. Και πιστεύω ότι θα στηρίξετε κιόλας την απάντηση του κυρίου Υπουργού, παρ' όλο που δεν υπήρξε απάντηση επί της συγκεκριμένης επερώτησης. 

Γι' αυτό ακριβώς, κύριε Υπουργέ, έχετε υποχρέωση να παρέμβετε. Θέλετε να εξυπηρετήσετε τους κομματικούς


 

  

Σελίδα 2154 

ημετέρους. Εμείς σας λέμε ότι δεν έχετε την πολυτέλεια πια να βάζετε στο "ψυγείο ανθρώπους", που δεν είναι της αρεσκείας της κομματικής. Δεν την έχει την πολυτέλεια η Ελλάδα. Πώς θα γίνει, δηλαδή; Και όμως σε κάθε οργανισμό, αυτό γίνεται και μάλιστα -θα έλεγα- με σκληράδα και με τρόπο βάναυσο, με καταγγελίες και δικών σας ανθρώπων. 'Ομως, έστω και αν είναι έτσι, επιλέξτε, επιτέλους, τους ανθρώπους. Βάλτε τους σε συγκεκριμένες θέσεις.

Θέσατε σε διαθεσιμότητα τέσσερις με το θέμα του Ντορνιέ τότε. Καλά κάνατε που, κατά τη γνώμη μου, θα έπρεπε να προχωρήσετε στη διοίκηση, την οποία θα έπρεπε να την κλαδεύατε επιτόπου και λυπούμαι που δεν την κλαδέψατε. 'Ησασταν άλλωστε φρέσκος Υπουργός και θα είχατε κάθε δικαίωμα να το κάνετε. Και γνωρίζετε ότι η Αντιπολίτευση θα στεκόταν συμπαραστάτης σ' αυτό, διότι ήταν ένα γεγονός, το οποίο σε όλο τον κόσμο θα είχε αντίκτυπο. Και μη μου λέτε εμένα τα θετικά των αεροδρομίων μας, γιατί γνωρίζετε ότι ένα αρνητικό άμα συμβεί και μάλιστα τέτοιου μεγέθους, αρκεί για να πάρει την κάτω βόλτα ολόκληρη η Ελλάδα ως προς τον τουρισμό της. 'Αρα, λοιπόν, και δέκα καλά να γίνουν, για το συγκεκριμένο θέμα και μόνο, γνωρίζετε το τι δυσφήμιση υπέστημεν σαν Ελλάδα.

Κατά συνέπεια, αφού τους θέσατε σε διαθεσιμότητα, θα έλεγα γιατί δεν ορίζατε και τους καινούριους; Τελειώστε κάποτε αυτές τις κομματικές σας διαπραγματεύσεις. Αναφερθήκατε σε όλα τα άλλα αεροδρόμια, για τα οποία δεν επερωτάσθε, όμως. Επερωτάσθε όμως και σας αναφέρω ότι λείπουν αερολιμενάρχες και απο τα άλλα αεροδρόμια. Γιατί δεν τους τοποθετείτε; Προχθές, δεν βρίσκατε κανέναν καλύτερο για Πρόεδρο του Ο.Σ.Ε. και μας φέρατε τον κύριο του Συνασπισμού.

Ελπίζω και εύχομαι να μην το επαναλάβετε. Αλλά εν πάση περιπτώσει, ακόμα και αν θέλετε να το επαναλάβετε, γιατί αυτό σας επιτάσσει ο διάλογος της Κεντροαριστεράς, ολοκληρώστε το, τελειώνετε. Δεν μπορεί να θυσιάζετε τους αερολιμένες στο βωμό μιας στενής κομματικής σκοπιμότητας.

Γι' αυτό ακριβώς σας λέω, κύριε Υπουργέ, μια και έχετε αυτήν την ταμπέλα -την οποία δεν είναι κακό που την έχετε- μην την επιτείνετε, μην προσπαθείτε να το αποδείξετε κιόλας.

Σας είπαμε για τις εκταμιεύσεις και για το σπατόσημο. Δεν μας απαντήσατε σε τίποτα, κύριε Υπουργέ, δεν μας είπατε τίποτα. Το λέω γιατί το περάσατε και αυτό πλαγίως, ενώ γνωρίζετε ουσιαστικά ότι είναι ένας μεγάλος πόρος, ένα έσοδο για την Πολιτική Αεροπορία και για τη συνεχή καλυτέρευση όλων των αεροδρομίων, γιατί ακριβώς υπάρχει ανάγκη χρημάτων για τη συντήρησή τους, τον καλλωπισμό τους και όλα τα συναφή και σχετικά.

Εδώ, όμως, τα χρήματα, όπως βλέπουμε πάνε κυρίως στον κρατικό προϋπολογισμό. Τα σαράντα δισεκατομμύρια (40.000.000.000), τα οποία θα είχε επιπλέον, που χαρίστηκαν στην Ολυμπιακή Αεροπορία και τα εκατό με διακόσια δισεκατομμύρια (100.000.000.000-200.000.000.000) -δε θυμάμαι ακριβώς πόσα είπε ο κ. Μπασιάκος- τα οποία ζητούνται να ευρεθούν, που δεν ξέρουμε πού έχουν πάει και αυτά, όλα αυτά εμείς σας τα επισημάναμε και εσείς δεν απαντάτε. 

Δεν απαντάτε, κύριε Υπουργέ, γιατί πράγματι αυτές οι καταγγελίες είναι αληθείς. Δεν είναι αναληθείς. Και ενώ είναι αληθείς, εσείς προσπαθείτε με άλλους τρόπους να ωραιοποιήσετε το θέμα, ώστε να μπορέσετε να κερδίσετε, αν μη τι άλλο τις εντυπώσεις.

Για το σύστημα επικοινωνιών, επιβεβαιώσατε αυτό που σας είχαμε πει.

Για τα ραντάρ, θα μου επιτρέψετε, κύριε Υπουργέ, να σας πω ότι οι περιβαλλοντικές μελέτες είναι το πρώτο μας θέμα για κάθε εγκατάσταση τέτοιας κεραίας και κάθε εγκατάσταση τέτοιων ραντάρ. Λυπούμα που μου λέτε ότι δεν έχει υπάρξει συμφωνία ή ότι δεν θέλουν, όταν είναι γνωστό ότι αυτό έχει να κάνει κύρια με την ασφάλεια των πτήσεων και του αεροδρομίου.

Θα σας πω, κύριε Υπουργέ -δεν ξέρω αν είναι αλήθεια, αλλά στην Κρήτη τουλάχιστον κυκλοφορεί- ότι το πάρκινγκ του αεροδρομίου το δώσατε στο Δήμο Αλικαρνασσού, θέλοντας και περιμένοντας να πάρετε το χώρο για τις κεραίες και ο χώρος δεν σας δίδεται. Εάν είναι αληθές αυτό, πιαστήκατε δύο φορές κορόιδο. Βεβαίως, μπορεί να μην αφορά αυτό εσάς, το συγκεκριμένο Υπουργό, αλλά η πολιτική την οποία κουβεντιάζουμε δεν είναι πολιτική προσώπων. Είναι συγκεκριμένη πολιτική και θα έλεγα στους συμβούλους σας ότι καλό είναι να σας ενημερώσουν για να απαντήσετε, γιατί έχει βουίξει ο τόπος και μάλιστα όχι μόνο το Ηράκλειο.

Θα πρέπει να ξέρετε κιόλας ότι ανοίξατε κακό παράθυρο, γιατί όπου θα πηγαίνετε να κάνετε κάτι παρόμοιο, αν όχι σε ραντάρ σε άλλα θέματα, θα έχετε ανοίξει μία πόρτα η οποία δεν κλείνει. Κάθε δήμος θα σας λέει "δώσε μου το πάρκινγκ του αεροδρομίου, για να σου δώσω ένα χώρο".

Δε θυμάμαι και δε γνωρίζω αν αυτή η συμφωνία είχε γίνει επί εποχής δικής σας, αλλά είμαι σίγουρος ότι το 1993 δεν είχε συζητηθεί καν το θέμα των ραντάρ για το Ηράκλειο και για το θέμα με την Αλικαρνασσό. Το ίδιο έγινε και με τη Θέρμη, κύριε Υπουργέ.

Θέλω να γνωρίζετε ότι εμείς θα μπορούσαμε ίσως σ' αυτό το θέμα να συμφωνήσουμε, φθάνει να ξέρουμε τα επιχειρήματά σας και τα δεδομένα τα οποία υπάρχουν. Εάν μας πείτε "αυτά είναι τα δεδομένα και πρέπει να τα δώσω εκεί", τότε θα σταθμίσουμε άλλους παράγοντες.

'Οσον αφορά το όγδοο θέμα, το οποίο έχει τεθεί για την Πολιτιστική Πρωτεύουσα και για το αεροδρόμιο της Θεσσαλονίκης, μας είπατε τι καλό έχει γίνει και πόσο καλά και ωραία λειτουργεί.

Εμείς δεν σας επερωτάμε γι' αυτό το θέμα, παρ' όλο που θεωρούμε ότι δεν είναι, δα, και το κόσμημα, για το οποίο μπορείτε να επαίρεσθε και να υπερηφανεύεσθε. Δώσατε, όμως, τεσσεράμισι δισεκατομμύρια (4.500.000.000) για να διαπραγματευθεί η "Πολιτιστική Πρωτεύουσα" για τις προγραμματικές συμφωνίες τις οποίες είπατε. Τόσα ήταν περίπου, δεν ξέρω ακριβώς πόσα. Αυτά καταγγέλλονται για ύπαρξη λοβιτούρας, αρπαχτής και για μη διαφάνεια.

Θα πρέπει να γνωρίζετε, κύριε Υπουργέ, ότι αυτό καταρχήν αφορά την επερώτησή μας στο ερώτημα οκτώ. Δεν σας ρωτάμε εμείς για το αεροδρόμιο τίποτε άλλο, σας λέμε όμως ότι έχουμε καταγγελίες -και σεις έχετε- όχι μόνο από το Σύλλογο των Υπαλλήλων του Αερολιμένα, αλλά υπάρχει και γενικότερα η αίσθηση, η οσμή, ότι πράγματι εκεί υπάρχουν σκάνδαλα που άπτονται της διαφάνειας, κατά τέτοιο τρόπο, που είναι σκαστά.

Εσείς γιατί δεν παίρνετε μία θέση και μία άποψη;

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Τέλος, επειδή πράγματι θεωρείστε από τους εκσυγχρονιστές και σε άλλα σημεία οι προθέσεις σας μπορεί να είναι αγαθές, αλλά δεν μπορείτε να τα καταφέρετε, είμαι περίεργος πλέον,όπως έχει εξελιχθεί η κατάσταση, για το εξής: Τι μοντέλο διαχείρισης, διοίκησης και γενικότερα παροχής υπηρεσιών, θα βλέπατε την Υ.Π.Α.; Δεν μας το έχετε εξηγήσει, κύριε Υπουργέ. Η μη εξήγηση αφήνει αβεβαιότητα όχι στους υπαλλήλους, οι οποίοι, αν μη τι άλλο, δικαιούνται να γνωρίζουν τι γίνεται εκεί, αλλά σε όλους εκείνους που συνδιαλλάσσονται με την Υ.Π.Α.. Ξέρετε τι συμβαίνει σήμερα σε όσους συναλλάσσονται με την Υ.Π.Α.; Ο σώζων εαυτόν, σωθείτω και όσο πιο πολλά πάρουμε και φάμε. Σας καταγγέλλουμε τη διαφθορά, τη ρεμούλα και την αδιαφάνεια, η οποία υπάρχει αυτήν τη στιγμή σ' ό,τι πάει να γίνει και πάει να συμβεί. Αγαθές προθέσεις; Μπορεί. 'Ομως, ο δρόμος προς την κόλαση ήταν στρωμένος με αγαθές προθέσεις. Είμαι σίγουρος, κύριε Υπουργέ, ότι τα έχετε υπόψη σας και αφού τα έχετε υπόψη σας, γιατί δεν σκέφτεσθε τι οργανωτικό μοντέλο θα δώσετε και πώς θα τα πάτε. Είμαι σίγουρος ότι δεν μπορεί να ισχυρισθείτε άγνοια. 'Αρα, αφού τα ξέρετε, γιατί δεν προχωράτε; Δεν μπορείτε ή δεν θέλετε;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ ολοκληρώστε.

ΕΥΑΓΓΕΛΟΣ ΜΕΙΜΑΡΑΚΗΣ: Ολοκληρώνω, κύριε Πρόεδρε.


 

  

Σελίδα 2155 

Είμαι σίγουρος πλέον, έτσι όπως εξελίσσεται η κατάσταση, ότι δεν θέλετε, κύριε Υπουργέ, να στεναχωρήσετε κομματικούς σας φίλους, κομματικά σας συμφέροντα. Προσέξτε γιατί εδώ ο ελληνικός λαός απαιτεί και μία εξήγηση, του γιατί ο κ. Καστανίδης απεχώρησε, ο οποίος άφησε πολλά υπονοούμενα στη συνέντευξή του που έχει δημοσιευθεί σε περιοδικό. Δεν είναι ανάγκη να το λέμε και να το επαναλαμβάνουμε, αλλά όσο δεν παίρνουμε απάντηση πειστική από την Κυβέρνηση, εμείς θα καλούμε την Κυβέρνηση αν μη τι άλλο να προβληματισθεί και να αναλογισθεί.

Κύριε Υπουργέ, ενώ σαν Υφυπουργός στο προηγούμενο Υπουργείο πήγατε με πολύ καλές διαδικασίες, με ευφορία και πίστευαν όλοι ότι θα αποδώσετε, εδώ πήγατε κάτω από κακές συνθήκες. Πολύ κακές συνθήκες. Η αποπομπή, η παραίτηση του κ. Καστανίδη και το να συνοδευτεί η άμεση αποδοχή της παραίτησης, με την ανακοίνωση του δικού σας ονόματος από τον Πρωθυπουργό που θεωρείστε και φίλος του και γνωρίζοντας όλοι ότι εκεί είναι και κάποια φιλέτα επωνομαζόμενα....

ΠΡΟΕΔΡΕΥΩΝ (Παναγιώτης Ν. Κρητικός): 'Οχι υπερβάσεις καταχρηστικές, κύριε συνάδελφε, σας παρακαλώ πάρα πολύ.

ΕΥΑΓΓΕΛΟΣ ΜΕΙΜΑΡΑΚΗΣ: ...πρέπει να γνωρίζετε ότι δεν έχει συνοδευθεί με καλά σχόλια η δική σας τοποθέτηση.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει η σχετική ανοχή, αλλά όχι καθ' υπερβολή.

ΕΥΑΓΓΕΛΟΣ ΜΕΙΜΑΡΑΚΗΣ: Μη συνδέσετε το όνομά σας με αυτά, κύριε Υπουργέ. 'Ηδη, σας το προλέγουμε, σας προειδοποιούμε και περιμένουμε από σας αν μη τι άλλο να δείξετε ότι δεν θα κάνετε αυτά τα οποία σας καταλογίζουν. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.

Πολλά από αυτά που θίγει η επερώτηση της Νέας Δημοκρατίας έχουν βάση και όφειλε ο Υπουργός Μεταφορών και Επικοινωνιών να δώσει συγκεκριμένες απαντήσεις. Και αν δεν μπορούσε να δώσει συγκεκριμένες απαντήσεις, έπρεπε να δηλώσει ότι δεν μπορεί. Γιατί αν δεν γίνει έτσι, τότε δεν νομίζω ότι έχει κάποια σημασία ο έλεγχος που ασκούμε, πότε το ένα κόμμα και πότε το άλλο, στην Κυβέρνηση. Δηλαδή, καταντά μια δημοσιογραφική υπόθεση και δεν είμαστε για τέτοια δουλειά εδώ. 

'Ομως, με την ευκαιρία αυτής της συζήτησης θα μας επιτρέψετε να πούμε μερικές γενικότερες σκέψεις μας. Να ρωτήσουμε και τους επερωτώντες και την Κυβέρνηση, ώστε να μας πουν τη γνώμη τους για ορισμένα ζητήματα, που αφορούν το μέλλον της Υπηρεσίας Πολιτικής Αεροπορίας. Ποια είναι η γνώμη σας για το ιδιοκτησιακό καθεστώς της Υπηρεσίας Πολιτικής Αεροπορίας; Τι θα γίνει με το σταμάτημα λειτουργίας στο αεροδρόμιο του Ελληνικού και τη μεταφορά στα Σπάτα; Συμφωνείτε, να υπάρχει ενιαίο καθεστώς με ευθύνη του δημοσίου για όλα τα αεροδρόμια της χώρας ή δέχεσθε διαχωρισμό μεγάλων και μικρών, όπου τα μεγάλα θα ανήκουν σε ιδιώτες γιατί θα είναι κερδοφόρα και τα μικρά ενδεχομένως στο κράτος;

Πώς βλέπετε τους εργαζόμενους σε αυτό τον κρίσιμο τομέα και σήμερα αλλά και αύριο και πάρτε υπόψη σας και τη κατάσταση, η οποία επικρατεί και σε άλλες χώρες μέλη της Ευωρπαϊκής 'Ενωσης που δεν αντιμετωπίζουν αυτά τα προβλήματα που αντιμετωπίζει η Ελλάδα λόγω της γεωγραφικής της θέσης και των συνόρων της.

Τέτοια και ανάλογα ερωτήματα μπαίνουν σήμερα από τους εργαζόμενους και είναι ερωτήματα θεμελιακού χαρακτήρα. Βεβαιως και αυτά τα ερωτήματα που βάζει η επερώτηση έχουν τη σημασία τους αλλά αυτά, κατά τη γνώμη μας, προηγούνται γιατί ένα σπίτι το κτίζεις από τα θεμέλια και στο τέλος πας στο ρετιρέ.

Η κατάσταση στην Υπηρεσία Πολιτικής Αεροπορίας πράγματι δεν είναι καλή. Το γεγονός αυτό δεν οφείλεται στους εργαζόμενους, αλλά σε άλλες αιτίες που έχουν να κάνουν με στρατηγικές επιλογές της Κυβέρνησης και όλων όσων ψήφισαν συνθήκες, οι οποίες οδηγούν τα πράγματα σε μία κατάσταση που είναι ανεπιθύμητη για τον τόπο προοπτικά και για τους εργαζόμενους γενικότερα. Κατά την άποψή μας τα πάντα υποτάσσονται σε μια συγκεκριμένη λογική και σας επιτραπεί να πω σε μια συγκεκριμένη μεθόδευση. Δηλαδή να σωρευθούν τα λειτουργικά προβλήματα, να διαμορφώνεται μια ορισμένη συνείδηση στον ελληνικό λαό, ώστε στο τέλος να υπάρξουν εκείνες οι συνθήκες για τη διάλυση αυτής της υπηρεσίας, διάλυση του θεσμικού πλαισίου μέσα στο οποίο λειτουργεί η υπηρεσία πολιτικής αεροπορίας σήμερα. Αυτή, κατά τη γνώμη μας, είναι η γενικότερη αλήθεια και αυτήν την αλήθεια πρέπει να έχουν στο μυαλό τους τόσο οι εργαζόμενοι στην Υ.Π.Α. όσο και γενικότερα ο ελληνικός λαός. Τα προβλήματα που αφορούν τον εκσυγχρονισμό των μέσων στην Υ.Π.Α., τα προβλήματα που αφορούν την κατάρτιση και επανακατάρτιση των εργαζομένων στα νέα μέσα για τη λειτουργία της Υ.Π.Α., τα προβλήματα αεροδρομίων κλπ. μπορούσαν και μπορούν να αντιμετωπισθούν στη βάση των προτάσεων των εργαζομένων και την Ομοσπονδία τους, αλλά δεν αντιμετωπίζονται. Γιατί; Αυτό το γιατί εδώ και αρκετά χρόνια μπαίνει όχι μόνο από τους εργαζόμενους αλλά από πλήθος ανθρώπων που ανησυχούν.

'Ετσι φτάνουμε σήμερα σε ένα σημείο να γίνονται συζητήσεις για την ασφάλεια των ελληνικών αεροδρομίων, των πιο ασφαλών, μέχρι τώρα, αεροδρομίων διεθνώς. Συζήτηση για μετάθεση ευθυνών στους εργαζόμενους και όχι σε εκείνους που πραγματικά τις έχουν αυτές τις ευθύνες. Τόσο από τους αρμόδιους της Κυβέρνησης όσο και από την παράταξη των επερωτώντων συναδέλφων δίνονται όρκοι στο διαβόητο ελεύθερο ανταγωνισμό. Τέτοιο ζήτημα, ας το πούμε ζήτημα κερδών, δεν υπάρχει για την Υ.Π.Α., γιατί παρά τα προβλήματα, από τις πολιτικές παρεμβάσεις και συχνά από τη μη καλή διαχείριση του δημόσιου χρήματος, παραμένει μια κερδοφόρα μονάδα. Φεύγουμε, όμως, από αυτήν τη λογική και μπαίνουμε σε μία άλλη. Και αν ακόμη τα πράγματα ήταν αρνητικά, σε ό,τι αφορά το οικονομικό, τα αεροδρόμια δεν μπορεί να τα δει κανείς σαν σαγματοποιεία. Τα αεροδρόμια σχετίζονται απόλυτα με την ασφάλεια και την κυριαρχία της χώρας, επομένως δεν είναι δυνατόν να αντιμετωπίζονται, όπως σκέπτονται οι λάτρεις του πιο άγριου θατσερισμού, όπως μας προέκυψε ύστερα από τις ανατροπές που συντελέστηκαν στις πρώην σοσιαλιστικές χώρες. Μέσα σε αυτή τη λογική επιτρέψτε μας να πούμε ότι και τα γεγονότα σχετικά με το μικροατύχημα του Ντορνιέ μέσα σ' αυτό το πλαίσιο της γενικότερης πολιτικής που εντάσσεται.

Ποιες είναι οι επιλογές της Κυβέρνησης, που δεν θίγονται, κατά τη γνώμη μας στην επερώτηση της Νέας Δημοκρατίας; Το νέο αεροδρόμιο των Σπάτων, αν μπορέσει η Ολυμπιακή να αγοράσει εγκαταστάσεις, θα ανήκει σε ανώνυμη εταιρεία ή σε ιδιώτες και προφανώς ξένους; Εκεί πάνε τα πράγματα. Τα άλλα μεγάλα αεροδρόμια της χώρας, αυτά δηλαδή που θεωρούνται κερδοφόρα ή κερδοφόροι τομείς τους, θα ανωνυμοποιηθούν ή θα δοθούν αποκλειστικά στην εκμετάλλευση των ιδιωτών στο όνομα της ανταγωνιστικότητας; Τα μικρά και μη κερδοφόρα, ή αυτά που είναι ίσα βάρκα-ίσα πανιά, μπορεί να μείνουν στο δημόσιο έλεγχο.

Αν σήμερα από τα κέρδη των μεγάλων αεροδρομίων καλύπταμε τις ανάγκες των μικρών και υπήρχαν κάποια περιθώρια άσκησης κοινωνικής πολιτικής, αύριο κάτι τέτοιο δεν θα ισχύει.

Οι εργαζόμενοι στην ΥΠΑ -και κάνουμε λόγο για τους νέους κυρίως σε ηλικία- θα είναι τα μεγαλύτερα θύματα αυτών των επιλογών, αν τελικά γίνουν πράξη, θα χάσουν ό,τι μπόρεσαν να κατακτήσουν μέχρι σήμερα, θα χάσουν ακόμα και τη δουλειά τους. Αυτή είναι μια υπαρκτή, ζοφερή εξέλιξη και κανένας από τους εργαζόμενους, από τους συνδικαλιστές του χώρου, δεν θα μπορεί να τις αγνοεί με το σκεπτικό ότι "εγώ ίσως σωθώ".

Μέσα σ'αυτό το κλίμα της ανασφάλισης για τους εργαζόμενους, του γενικού και ενδεχόμενα μεθοδευμένου αλλαλούμ,


 

  

Σελίδα 2156 

είναι εύλογο τομείς που λειτουργούσαν ικανοποιητικά, να μην έχουν την ίδια απόδοση σήμερα, τομείς που δεν λειτουργούσαν ικανοποιητικά να εμφανίζουν τώρα χειρότερη εικόνα και αντί η Κυβέρνηση να δει αυτή την πραγματικότητα και να αφουγκρασθεί αυτά που λένε οι εργαζόμενοι, αφήνει τα πράγματα να εξελίσσονται προς την κατεύθυνση των ανωνυμοποιήσεων. Και όπως πληροφορούμαστε, η νέα πολιτική ηγεσία του αρμόδιου Υπουργείου, χρησιμοποιώντας την παμπάλαια μέθοδο του διαίρει και βασίλευε κάνει τα αδύνατα δυνατά να βάλει τους εργαζόμενους στην Υ.Π.Α. να τσακώνονται μεταξύ τους.

Θα θέλαμε να προειδοποιήσουμε, κύριε Πρόεδρε, κυρίως σε ό,τι αφορά την ασφάλεια των αεροδρομίων: Κανένας δεν μπορεί να παίζει μ'αυτήν. Δεν λέω ότι παίζει, αλλά θέλω από τώρα να είμαστε εντάξει για να μην παρεξηγούμαστε ύστερα. Δεν μπορούμε δηλαδή αύριο να ψάχνουμε για κάποιο αποδιοπομπαίο που δεν βρήκε τον "αφρό", όπως συνέβη με την υπόθεση του Ντορνιέ. Τι προτείνουμε;

Είπα ότι όλα τα αεροδρόμια της χώρας μαζί με το αεροδρόμιο των Σπάτων να ανήκουν στο δημόσιο, να γίνουν δεκτές οι προτάσεις των εργαζομένων, οι προτάσεις γενικά των συλλογικών τους οργάνων και της Ομοσπονδίας για την καλύτερη λειτουργία της Υ.Π.Α., για τον εκσυγχρονισμό, για τον έλεγχο, για τη διαχείριση, για τη στελέχωση, να προστατευθούν τα δικαιώματα των εργαζομένων και να απορριφθούν με κατηγορηματικό τρόπο οι μεθοδεύσεις για πρόσληψη στελεχών από χώρες της Ευρωπαϊκής 'Ενωσης. Και επιμένουμε σε αυτό, κύριε Υπουργέ.

Στις αρχές Οκτωβρίου έγινε σύσκεψη στις Βρυξέλλες -έτσι μάθαμε- υπάρχουν και δημοσιεύματα και μετά ήρθε ο Γενικός Διευθυντής του Eurocon trol εδώ είχατε μια συνάντηση και συζήτηση. Στη συνέχεια υπήρξαν και πάλι δημοσιεύματα. Οι πληροφορίες που έχουμε εμείς είναι ότι σας βάζουν τα εξής διλήμματα: Δεν λειτουργεί ο έλεγχος καλά ή θα το κάνετε όπως θέλουμε εμείς ή θα φέρουμε δικούς μας ανθρώπους, από το Βέλγιο, από τη Δανία, από την Ιταλία, από τη Μάλτα και από την Τουρκία ακόμα. Εμείς έτσι πληροφορηθήκαμε και θα πρέπει να δώσετε σ'αυτά μια κατηγορηματική απάντηση, ότι δεν είναι έτσι και άλλα κουβεντιάσατε. Να μας τα πείτε συγκεκριμένα τι κουβεντιάσατε, γιατί δεν ήρθε για καφέ ο κ. του Eurocon trol, ώστε να πάρει και ο κόσμος την έννοιά του.

Τέλος, κύριε Πρόεδρε, νομιμοποιούμαστε να καλέσουμε τους εργαζόμενους να αγωνισθούν για τα δικαιώματά τους για μια Υπηρεσία Πολιτικής Αεροπορίας στην υπηρεσία του ελληνικού λαού. Και επειδή των φρονίμων τα παιδιά πριν πεινάσουν μαγειρεύουν, οφείλουν να το κάνουν αυτό από τώρα. Ο λύκος είναι μπροστά τους, μην ψάχνουν για το ντόρο!

ΠΡΟΕΔΡΕΥΩΝ (Παναγιώτης Ν. Κρητικός): Η κα Στυλιανή Αλφιέρη, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, πριν προχωρήσω στην επερώτηση των δύο συναδέλφων θέλω να κάνω μια επισήμανση. Δεν θα συμφωνήσω -και ο κύριος Υπουργός μάλλον δεν συμφώνησε- ότι είναι καινούριος Υπουργός.

Είναι ένας Υπουργός αυτής της Κυβέρνησης, που συνεχίζει το έργο του προηγούμενου Υπουργού και βέβαια με ένα παραπάνω αβαντάζ, τις έντονες προσωπικές σχέσεις με τον κύριο Πρωθυπουργό. Σίγουρα του κάνει το έργο του ευκολότερο και μπορεί να λειτουργήσει με καλύτερους όρους.

Η επερώτηση της Νέας Δημοκρατίας έφερε στη Βουλή τα σοβαρά προβλήματα, που απασχολούν την Υπηρεσία Πολιτικής Aεροπορίας και τα οποία πολλές φορές έχουν έρθει στη δημοσιότητα και έχουν σχέση με ζητήματα διοίκησης, λειτουργίας, σεβασμού της ιεραρχίας, συνεργασίας ανάμεσα στη διοίκηση και τους εργαζόμενους και διαφανούς διαχείρισης των πόρων, που προέρχονται από το σπατόσημο, καθώς και τις διαδικασίες ανάθεσης των έργων σε συνδυασμό με τη νομιμότητα και τη σκοπιμότητα των συμβάσεων.

Κύριε Υπουργέ, επειδή ο Συνασπισμός θεωρεί ότι η καλή λειτουργία της Δημόσιας Διοίκησης είναι βαθιά πολιτικό θέμα, ζητούμε να μας εξηγήσετε γιατί επιμένετε, κατά παράβαση του ιδρυτικού νόμου 714/70 της Υ.Π.Α. και του οργανισμού 56/89, που ορίζουν ότι οι θέσεις διοικητών και υποδιοικητών είναι ασυμβίβαστες με την υπαλληλική ιδιότητα, αλλά και περιορίζουν σε μία τη θέση του υποδιοικητή, να διατηρείτε τρεις υποδιοικητές, εκ των οποίων οι δύο είναι υπάλληλοι της Ολυμπιακής Αεροπορίας, δεν έχουν παραιτηθεί και εξακολουθούν να αμείβονται από την υπηρεσία τους, με βάση τα στοιχεία που έχω στη διάθεσή μου και θα σας καταθέσω.

Χαρακτηριστικό της κατάστασης, που με δική σας πολιτική ευθύνη δημιουργήσατε και συντηρείτε, είναι η παραίτηση δύο γενικών διευθυντών, που αρνήθηκαν να συμπράξουν σε παράνομες πράξεις, που αφορούσαν την τοποθέτηση των δύο υποδιοικητών και που εσείς πολύ καλά γνωρίζετε.

Ο δε τρίτος υποδιοικητής βρίσκεται στη Θεσσαλονίκη, με τη δικαιολογία ότι χρειάζεται εκεί για την ανάπτυξη του αεροδρομίου, όπως σας αρέσει να λέτε, ενώ παράλληλα υπηρετεί στο Υπουργείο Περιβάλλοντος. Δύο μισθοί, κύριε Υπουργέ, χωρίς αρμοδιότητες. 

Και βέβαια με το ίδιο σκεπτικό θα μπορούσατε να μας πείσετε ότι θα πρέπει να πληρώνουμε σαράντα υποδιοικητές, όσα και τα αεροδρόμια της χώρας, για τα αναπτυξιακά έργα που θα γίνουν κατά παράβαση του οργανισμού της Υ.Π.Α. στο μέλλον

Βέβαια θέλω να επισημάνω ότι η Κυβέρνηση Σημίτη έχει πολύ καλές σχέσεις με τους αριθμούς. 'Οταν όμως τους αναλύσουμε, θα δούμε την πραγματικότητα, που τους κάνει δυστυχής.

'Ολες αυτές τις επισημάνσεις έχει κάνει και το Νομικό Συμβούλιο του Κράτους με την 509/96 γνωμοδότησή του.

Σας την καταθέτω, κύριε Υπουργέ, για να το λάβετε σοβαρά υπόψη σας αυτή τη φορά και να μην υπάρχουν δικαιολογίες για το μέλλον. 'Ολα αυτά είναι στη διάθεσή σας τελειώνοντας.

Το οργανωτικό σχήμα, που δημιουργήσατε, για να καλύψετε τρεις δικούς σας ανθρώπους, δεν εντάσσεται πουθενά. Δεν τους έχετε εκχωρήσει αρμοδιότητες, γιατί δεν ξέρετε ποιο να πρωτοδιαλέξετε. Και σήμερα τρεις άνθρωποι πληρώνονται διπλά για τρεις ανύπαρκτες θέσεις και επιπλέον δημιουργούν προβλήματα συνεργασίας με τα τμήματα, τις διευθύνσεις και τους γενικούς διευθυντές της υπηρεσίας, που δεν λογαριάζουν στον επιχειρησιακό σχεδιασμό.

Σας καταθέτω, όπως και οι άλλοι συνάδελφοι, αναφορές στελεχών της Υ.Π.Α., από τις οποίες προκύπτει ότι οι γενικοί διευθυντές χρησιμοποιούνται, για να προσυπογράφουν προειλημμένες αποφάσεις και με λίγα λόγια να είναι απλοί διεκπεραιωτές της αλληλογραφίας.

Υπάρχουν προς τούτο εμπιστευτικές επιστολές γενικών διευθυντών, που καταγγέλλουν την ισοπέδωση της ιεραρχίας.

Και βέβαια δεν θα θεωρήσουμε τυχαίες τις πολιτικές υποβάθμισης και προοδευτικής διάλυσης της Υ.Π.Α., με τη μετατροπή της σε Α.Ε., στο βαθμό που τα προβλήματα δεν σταματούν στην κάλυψη των ημετέρων υποδιοικητών. Προχωρούν στην αδιαφορία σας να τοποθετήσετε τους προϊσταμένους αερολιμένων μέσα στην προθεσμία, που ορίζει ο νόμος από τη λήξη της θητείας τους.

Αλήθεια, γιατί, κύριε Υπουργέ, υπάρχει αυτή η καθυστέρηση; Υπάρχει πρόβλημα στην επιλογή; Θα δούμε, περιμένουμε απάντηση. 

Πολιτική λοιπόν η επιλογή της συρρίκνωσης των υπηρεσιών, για να γίνει η Υ.Π.Α. εύκολη βορά στα διαπλεκόμενα συμφέροντα, που έχετε στο πίσω μέρος του κεφαλιού σας και για τα οποία ούτε οι εργαζόμενοι, ούτε οι πολίτες, άνδρες και γυναίκες, αυτής της χώρας γνωρίζουν.

Η πολιτική αυτή δημιουργεί τεράστια λειτουργικά προβλήματα και αυτά αποκαλύφθηκαν πρόσφατα με την αναγκαστική προσγείωση του "Ντορνιέ" στο αεροδρόμιο της Τανάγρας. Δεν έχει ακόμα κοινοποιηθεί, παρ' όλο που έχει ολοκληρωθεί το πόρισμα για το συγκεκριμένο γεγονός. Επίσης, από επίσημες και έγκυρες πληροφορίες, επιρρίπτονται σοβαρότατες ευθύνες στη διοίκηση της Υ.Π.Α., για την πλήρη έλλειψη σε έμψυχο και άψυχο υλικό για την περίπτωση ανωμάλων προσγειώσεων


 

  

Σελίδα 2157 

και άλλων περιστατικών. 

Θα πρέπει να σας υπενθυμίσω, και θα θυμάστε κι εσείς, ότι η Ομοσπονδία Εργαζομένων στην Υ.Π.Α. σας είχε ενημερώσει έγκαιρα για την περίπτωση ατυχήματος και δεν κάνατε τίποτα. Το μηχάνημα επίστρωσης αφρού εδώ και χρόνια έχει αποσυρθεί σε άλλες χώρες, λόγω κόστους και αναποτελεσματικότητας. Εσείς ψάχνετε ακόμα να το αντικαταστήσετε και δεν φροντίζετε να ενημερωθείτε για πολιτικές τεχνολογικού εκσυγχρονισμού, που όπως δηλώνετε κατά κόρον, είναι στις καθημερινές σας πολιτικές επιλογές.

Αυτό που με περισσή ευκολία κάνετε, είναι να χρεώσετε τα ατυχήματα σε τέσσερα εξιλαστήρια θύματα, να αποσβέσετε τις ευθύνες της διοίκησης και να μη χρεωθείτε πολιτικά το αλλαλούμ των υπηρεσιών, που με πολιτικές πράξεις και παραλείψεις δημιουργείτε.

Και βέβαια πρέπει να πούμε εδώ ότι στην πορεία ο ένας εκ των "ενόχων", γενικός διευθυντής, απαλλάχτηκε και αντικαταστάθηκε από έναν απλό υπάλληλο. Η προσπάθεια συγκάλυψης των ευθυνών όμως, δεν σταματά εδώ. Στο υπηρεσιακό συμβούλιο στις 2/10/1997 προλάβατε να διορίσετε με συνοπτικές διαδικασίες -στοιχείο δημοκρατίας- νέο μέλος στη θέση αυτού που παραιτήθηκε από το υπηρεσιακό συμβούλιο στις 1/10/1997 -ποιος ξέρει κάτω από ποιες πιέσεις στο υπηρεσιακό συμβούλιο- και δεν ειδοποιήθηκαν να συμμετέχουν οι αιρετοί εκπρόσωποι των εργαζομένων και βγήκε το συγκεκριμένο πόρισμα.

Θεωρώ, κύριε Υπουργέ, ότι είναι διαδικασίες που αν μη τι άλλο δημιουργούν υποψίες και ερωτηματικά. Καλό θα είναι να μας απαντήσετε και γι'αυτά.

Ξεσήκωσε θύελλα πριν πολλά χρόνια η επιβολή του σπατόσημου επί κυβέρνησης Νέας Δημοκρατίας. Η Αξιωματική Αντιπολίτευση τότε του ΠΑ.ΣΟ.Κ. το είχε καταγγείλει και είχε δεσμευτεί για την κατάργησή του. Νόμος 2271 περί εξυγίανσης της Ολυμπιακής Αεροπορίας, σύμβαση Υ.Π.Α.-Ολυμπιακής Αεροπορίας για τις νέες διοικητικές και οικονομικές σχέσεις.

Σήμερα τα στοιχεία που έχω στη διάθεσή μου -και που θα τα καταθέσω και αυτά- δείχνουν ότι χρησιμοποιείτε τα έσοδα του σπατόσημου για να καλύπτετε μαύρες τρύπες του προϋπολογισμού ή για την πληρωμή σε συνάλλαγμα αμοιβών και δαπανών των συμβούλων, που χρησιμοποιήθηκαν από την επιτροπή των μεγάλων έργων ή τη χρηματοδότηση της εταιρείας Αερολιμήν Α.Ε., η οποία ιδρύθηκε με το ν. 811/1978 και καταργήθηκε -το ξέρετε πολύ καλά- με τη σύσταση της νέας εταιρείας εκμετάλλευσης του νέου αεροδρομίου των Σπάτων.

Δεκαπέντε δισεκατομμύρια (15.000.000.000) έχουν δοθεί για την επιδότηση του Διεθνούς Αερολιμένα Αθηνών από τα έσοδα του σπατόσημου -ν. 2271- όπως επίσης, πολλά δισεκατομμύρια φεύγουν για να επιδοτηθούν εταιρείες και ιδιώτες. Και για να αμυνθείτε πολιτικά λέτε το αστείο σε κάθε έγγραφο: "Το ανώτερο συνολικό ποσό θα πρέπει να επιστραφεί στους ανωτέρω λογαριασμούς αεροδρομίων από τους οποίους αντλήθηκε". Γνωρίζουμε, όμως, όλοι, κύριε Υπουργέ, ότι τα χρήματα που μπαίνουν στους λογαριασμούς αυτούς δεν επιστρέφονται.

Ο κ.Παπαδόπουλος, που δίνει αυτήν την εντολή -και το αναφέρει- μήπως θεωρεί ότι δεν υπογράφει πράξεις σύννομες ή το χρησιμοποιεί για κάποιο πολιτικό άλλοθι; Καλό θα είναι να απαντηθεί. Βέβαια, δεν είναι εδώ ο κ.Παπαδόπουλος.

Τελειώνοντας, κύριε Υπουργέ, θα επισημάνουμε ότι επί Νέας Δημοκρατίας έγινε μία πρόχειρη σύμβαση με τους Γάλλους, για προμήθεια νέων συστημάτων εναέριας κυκλοφορίας, η οποία δεν είχε καμία ασφαλιστική δικλείδα, για τα συμφέροντα του ελληνικού δημοσίου, όπως επίσης και προβλέψεις περί τεχνικής και τεχνολογικής συμβατότητας του F.I.R. Αθηνών. Και σήμερα παρουσιάζονται τέτοια προβλήματα.

Προπληρώσαμε το 70% για μηχανήματα τρίτης γενιάς -εκεί είναι το πολιτικό θέμα, κύριε Υπουργέ- που σήμερα είναι ξεπερασμένα και το τραγικότερο ακόμα, δεν λειτουργούν. Δηλαδή, πληρώσαμε και δεν αγοράσαμε. 'Αλλη μία απόδειξη πρακτικών κακής αδιαφανούς διαχείρισης του δημόσιου χρήματος.

Ο Συνασπισμός επιμένει ότι ο έλεγχος της διαφανούς διαχείρισης του δημοσίου χρήματος θα πρέπει να ανήκει σε ανεξάρτητη διοικητική αρχή. Η Κυβέρνησή σας το απορρίπτει κατηγορηματικά, γιατί βέβαια την εξυπηρετεί να συνεχίζει τις αδιαφανείς διαδικασίες διαχείρισης του δημοσίου χρήματος, όπως έγινε με τη σύμβαση του Αεροδρομίου Μακεδονία, η οποία περιείχε απευθείας αναθέσεις τριάντα πέντε δισεκατομμυρίων (35.000.000.000), αλλά και στα Σπάτα.

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).

Τελειώνω, κύριε Πρόεδρε.

Δεν υπήρξαν προδιαγραφές, αλλά ούτε και μελέτες σκοπιμότητας του έργου.

Για όλες αυτές τις διαδικασίες επιλέξατε, παρ' όλο που η Υ.Π.Α. είναι δημόσια υπηρεσία, να δημιουργήσετε δύο φορολογικά μητρώα. Αλήθεια, κύριε Υπουργέ, τι εξυπηρετούν αυτά; Θα μας απαντήσετε;

Ο Συνασπισμός προτείνει, για να δοθεί τέλος στην αδιαφάνεια και την κακοδιαχείριση, να εφαρμόσετε το θεσμικό πλαίσιο της Υ.Π.Α. και τις μη διαφανείς πράξεις, διορισμούς, συμβάσεις κλπ., να τις παραπέμψετε στη δικαιοσύνη. Αυτή, κύριε Υπουργέ, είναι γενναία και εκσυγχρονιστική πράξη. Θα την αναλάβετε; Εμείς πάντως σαν Συνασπισμός θα την επικροτήσουμε και θα τη στηρίξουμε εάν την αναλάβετε.

Ευχαριστώ πολύ.

(Στο σημείο αυτό η Βουλευτής κ. Στυλιανή Αλφιέρη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Παναγιώτης Ν.Κρητικός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Κοσμάς Σφυρίου έχει το λόγο.

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.

Κύριοι συνάδελφοι, παρακολούθησα με προσοχή τις τοποθετήσεις των Κοινοβουλευτικών Εκπροσώπων της Αντιπολίτευσης και βέβαια στέκομαι περισσότερο σε αυτά που ανέφερε ο Εκπρόσωπος της Αξιωματικής Αντιπολίτευσης που κατέθεσε και ανέπτυξε τη συγκεκριμένη επερώτηση.

'Ακουσα ότι στενοχωρέθηκε ιδιαίτερα ο αγαπητός συνάδελφος κ.Μεϊμαράκης, γιατί είχαμε την ευκαιρία να ακούσουμε μία σαφή και συγκεκριμένη περιγραφή του έργου, το οποίο επιτελείται στα ελληνικά αεροδρόμια με προγραμματισμό της Κυβέρνησης και ειδικότερα του Υπουργείου Μεταφορών και Επικοινωνιών. Και βεβαίως, με φορέα υλοποίησης την Υπηρεσία Πολιτικής Αεροπορίας. Ακούσαμε να αποκηρύσσει περίπου την περίοδο 1990-1993. Δεν θέλει να συζητούμε γι' αυτά. Λέει "ας σταθούμε μόνο σε αυτά που περιλαμβάνει η επερώτηση".

'Ομως έχει πολύ μεγάλη σημασία, κύριε Πρόεδρε και κύριοι συνάδελφοι, να δούμε κατά πόσο, με το συγκεκριμένο τρόπο, με τον οποίο διοικείται η Υπηρεσία Πολιτικής Αεροπορίας και ασκείται...

ΕΥΑΓΓΕΛΟΣ ΜΕΙΜΑΡΑΚΗΣ: Αφού είπα ότι είμαι υπερήφανος γι'αυτήν την περίοδο.

ΠΡΟΕΔΡΕΥΩΝ (Παναγιώτης Ν.Κρητικός): Ο Κανονισμός δεν είναι καθόλου υπερήφανος με τις αυθαίρετες διακοπές, πάντως. Περιμένετε. 'Εχετε το δικαίωμα δευτερολογίας και τριτολογίας. Τα πυρομαχικά σας θα τα χρησιμοποιήσετε τότε.

ΚΟΣΜΑΣ ΣΦΥΡΙΟΥ: Θα μιλήσουμε για την "περηφάνεια" σας. Είπα ότι ενοχληθήκατε πολύ από την περιγραφή του έργου που επιτελείται. Και βέβαια, δεν μπορώ να καταλάβω: Αφού είστε τόσο υπερήφανοι για το έργο που δεν επιτελέστηκε την περίοδο 1990-1993, γιατί χάνετε την ψυχραιμία σας, διακόπτετε και δεν έχετε την υπομονή να περιμένετε και όταν θα πάρετε το λόγο, δευτερολογώντας, να απαντήσετε σε αυτά.

ΕΥΑΓΓΕΛΟΣ ΜΕΙΜΑΡΑΚΗΣ: Γιατί τη διαστρέβλωση...

ΚΟΣΜΑΣ ΣΦΥΡΙΟΥ: Δεν είναι διαστρέβλωση. Είναι αλήθεια ότι δεν θέλατε να συζητηθεί στην Εθνική Αντιπροσωπεία η σύγκριση του έργου που επιτελείται τώρα, έναντι του τότε,


 

  

Σελίδα 2158 

από την Υπηρεσία Πολιτικής Αεροπορίας, που είναι ιδιαίτερα σημαντικό. Και αυτό ενδιαφέρει περισσότερο από τα άλλα τον ελληνικό λαό και όχι τα διάφορα επί μέρους ζητήματα τα οποία έχετε επιστρατεύσει, για να ασκήσετε τον κοινοβουλευτικό σας έλεγχο, παραποιώντας μάλιστα πολλές φορές την αλήθεια ή μεγεθύνοντας γεγονότα τα οποία μικρή έως ανύπαρκτη σημασία έχουν.

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, εκεί στην κολώνα, είναι ηλίου φαεινότερο ότι θορυβείτε, διαβλέποντας Ηλείου στο μέσο!

ΚΟΣΜΑΣ ΣΦΥΡΙΟΥ: Αναφέρθηκαν οι συνάδελφοι, αναπτύσσοντας την επερώτησή τους -το αναφέρουν και στο κείμενο- ότι ο διορισμός των υποδιοικητών είναι παράνομος. Και μάλιστα, άρχισαν να λένε ότι μπορεί να υπάρξει απόφαση του Συμβουλίου της Επικρατείας, αν κάποιοι προσφύγουν, όταν είναι γνωστό ότι είναι νομιμότατος ο διορισμός, που στηρίζεται και στο ν.δ. 713/1970 και στους ν. 1840/1983 και 2338/1995. Δεν μπορούν οι συνάδελφοι να δημιουργούν εντυπώσεις. Δεν μπορεί να προκαλείται ανησυχία ότι θα υπάρξει απόφαση του Συμβουλίου της Επικρατείας και τι θα γίνει μετά... Δεν θα έχετε αυτήν την ικανοποίηση, κύριοι συνάδελφοι. Και δεν νομίζω ότι θα πρέπει να συνεχίσετε στο ίδιο μοτίβο περί δήθεν παρανόμων διορισμών.

Λέτε ότι μαγειρεύονται, τάχα, οι τοποθετήσεις των προϊσταμένων των αεροδρομίων, όταν είναι γνωστό ότι για να κριθεί από το υπηρεσιακό συμβούλιο όλος ο αριθμός των υπαλλήλων, οι οποίοι έκαναν τις αιτήσεις τους, θα πρέπει απαραιτήτως να τελειώσουν όσα αφορούν προσφυγές, δικαστήρια, πειθαρχικές εμπλοκές διαφόρων προσώπων. Δεν θα έπρεπε να μείνουν έξω από την κρίση, αλλά να ληφθούν υπόψη όλοι, για να γίνει αξιοκρατικά η επιλογή των καλύτερων.

Εάν προχωρούσε γρήγορα το υπηρεσιακό συμβούλιο και η διοίκηση της Υπηρεσίας Πολιτικής Αεροπορίας, θα κάνατε άλλη επερώτηση και θα λέγατε: "Γιατί σπεύδετε; Για να διορίσετε τους κομματικούς σας φίλους; Αφήνετε απέξω τους άλλους, οι οποίοι έχουν αυτήν τη στιγμή εκκρεμότητες με προσφυγές, πειθαρχικές εμπλοκές κλπ." Θα ήταν από άλλη οπτική γωνία η επερώτησή σας και η κριτική σας.

Τώρα που πράγματι κρίνονται όλοι, αφού ολοκληρωθούν αυτές οι διαδικασίες, τώρα πάλι σπεύδετε και αιτιάστε άλλα, προκειμένου να τεκμηριώσετε, χωρίς φυσικά κανένα αποδεικτικό στοιχείο, ότι τάχα ως μοναδικό κριτήριο είναι η κομματική επιλογή.

Και το λένε ποιοι; Το 1990 έψαχνα ειλικρινά σε όλα τα Υπουργεία, όταν έγιναν οι κρίσεις, να βρω έστω και ένα διευθυντή, ο οποίος να μην είναι περασμένος από τη στενή κομματική διαδικασία των γραφείων της Ρηγίλλης και δεν έβρισκα κανέναν. Αν βρείτε έναν, να μου τον υποδείξετε. Εγώ τρία χρόνια προσπάθησα και δεν μπόρεσα να βρω κανένα.

'Eχετε το ηθικό ανάστημα και το δικαίωμα να λέτε ότι τώρα τάχα γίνονται κομματικές επιλογές, όταν μπαίνουν όλοι στη διαδικασία των υπηρεσιακών συμβουλίων, αξιολογούνται και κρίνονται; 

Είπε η κ. Αλφιέρη "πώς θα επιστρέψουν τα χρήματα ύψους δεκαπέντε δισεκατομμυρίων (15.000.000.000) δρχ., που εδόθησαν υπό μορφή επιδότησης της εταιρείας "Διεθνής Αερολιμήν Αθηνών", στο λογαριασμό της Τράπεζας Ελλάδας"; 'Οταν είναι ρητή η εντολή του Υπουργού των Οικονομικών και προς τους υπηρεσιακούς παράγοντες του Υπουργείου Οικονομικών, ασφαλώς οφείλουν -και έτσι θα γίνει- όταν πρόκειται να χορηγηθούν στη χώρα μας τα αντίστοιχα ποσά του Ταμείου Συνοχής, ως κοινοτική αρωγή στο έργο του αεροδρομίου των Σπάτων, να επιστραφεί το συγκεκριμένο ποσόν, διότι μ' αυτόν τον όρο έγινε η εκταμίευση. Δεν θα μπορούσε δηλαδή να διευκολυνθεί σ'αυτό το διάστημα η ελληνική πολιτεία για την επιδότηση, μέχρι να έλθουν τα χρήματα από το Ταμείο Συνοχής; Το βλέπετε παράλογο αυτό;

Δεν είναι ούτε παράνομο. Είναι νομιμότατο και ασφαλώς θα υπάρξει η κατάθεση στο συγκεκριμένο λογαριασμό, όταν θα εισπραχθούν τα χρήματα από το Ταμείο Συνοχής. 

Ακούσαμε πολλούς αφορισμούς για διαφθορά, για ρεμούλα. Είπε, μάλιστα, η κυρία συνάδελφος -και με έκπληξή μου την άκουσα να το υπογραμμίζει- απευθυνόμενη στον Υπουργό "έχετε στο πίσω μέρος του κεφαλιού σας τα διαπλεκόμενα συμφέροντα". Ο πολιτικός λόγος με τους αφορισμούς είναι κενός περιεχομένου. Αν υπάρχει οποιαδήποτε συγκεκριμένη καταγγελία, να γίνει και τότε θα σπεύσουμε και εμείς εκ μέρους της Πλειοψηφίας, εάν είναι κατονομασμένη και τεκμηριωμένη, να καταδικάσουμε και εμείς. 'Οχι όμως με αφορισμούς για να δημιουργούνται εντυπώσεις, προκειμένου να ασκήσετε μια πολιτική, η οποία δεν συνιστά υπεύθυνο πολιτικό λόγο στο Κοινοβούλιο.

ΠΡΟΕΔΡΕΥΩΝ (Παναγιώτης Ν.Κρητικός): Εισερχόμαστε στο στάδιο των δευτερολογιών.

Το λόγο έχει ο κ.Αθανάσιος Χειμάρας.

ΑΘΑΝΑΣΙΟΣ ΧΕΙΜΑΡΑΣ: Κύριοι συνάδελφοι, ειλικρινά με αγωνία περίμενα ν'ακούσω, τόσο τον κύριο Υπουργό,όσο και τον Κοινοβουλευτικό Εκπρόσωπο του ΠΑ.ΣΟ.Κ. να δίνουν απαντήσεις στα αγωνιώδη ερωτήματά μας. Εδώ, βέβαια, δεν ήλθαμε για να περάσουμε το χρόνο μας, αλλά ήλθαμε για να βοηθήσουμε την Κυβέρνηση να λύσει κάποια προβλήματα.

Ο Κοινοβουλευτικός Εκπρόσωπος της Νέας Δημοκρατίας, κύριε Κοινοβουλευτικέ Εκπρόσωπε του ΠΑ.ΣΟ.Κ., τόνισε ότι είναι περήφανος για το έργο που επετέλεσε η Νέα Δημοκρατία το 1990-1993. Το ίδιο ισχύει και για μας τους υπολοίπους, να είστε σίγουρος και όχι αυτά που είπατε εσείς. 

'Ετσι γίνεται όμως. 'Οταν δεν έχει κάποιος απαντήσεις, λέει ό,τι θέλει για να παραπληροφορήσει. Φαντάζεται ότι κάποιοι τον ακούν και θα τον ακούσουν αύριο, όταν θα μεταδοθούν από κάποια τηλεοπτικά κανάλια και λέει ό,τι θέλει.

Διαπίστωσα σήμερα και θα το διαπιστώσατε και σεις, κύριοι της Κυβέρνησης, ότι όλα τα Κόμματα της Αντιπολίτευσης συνέπεσαν στις διαπιστώσεις μας. Ξέρετε γιατί; Αυτή είναι η πραγματικότητα, αυτή είναι η αλήθεια και η αλήθεια δεν αλλάζει, όσα τεχνάσματα και αν βρούμε. 'Αλλωστε, καμία διάψευση δεν ακούσαμε, ούτε από τα χείλη του κυρίου Υπουργού ούτε από τα χείλη του Κοινοβουλευτικού Εκπροσώπου του ΠΑ.ΣΟ.Κ..

Ο κύριος Υπουργός -θα έλεγα για πρώτη φορά έγινε σε επερώτηση- διέθεσε δεκατρεισήμισι λεπτά -κρατούσα χρόνο, κύριε Υπουργέ- για απαντήσεις εκτός επερώτησης, για άλλα θέματα.

Μας είπατε για την ανάπτυξη, μας είπατε για ο,τιδήποτε άλλο, εκτός από τα ερωτήματα. Μετά μπήκατε στο θέμα και βεβαίως, δεν δώσατε καμία ουσιαστική και συγκεκριμένη απάντηση αλλά κυρίως, δεν καταφέρατε να διαψεύσετε, ούτε ένα από τα ερωτήματά μας.

Να ξεκινήσω από τις επενδύσεις.

Τα έσοδα της Υ.Π.Α. μέχρι το 1992 -και διαφωνούμε με τα στοιχεία που δώσατε- ανήρχοντο στο ποσό των είκοσι δισεκατομμυρίων (20.000.000.000) και τα έξοδα περίπου στο ίδιο ποσό.

'Οπως καταλαβαίνετε, δεν υπήρχαν άλλες πιστώσεις για να γίνουν πολλά έργα. Γιατί δεν υπήρχαν; Γιατί δεν υπήρχε σπατόσημο. Εμείς καθιερώσαμε το σπατόσημο και ανεβάσαμε τα έσοδα. Μας κυνηγήσατε τότε, το καταψηφίσατε και χαλάσατε τον κόσμο. Εάν θυμάμαι καλά, γιατί δεν ήμουν τότε Βουλευτής, γινόταν ο χαμός μέσα στο Ελληνικό Κοινοβούλιο. Και τώρα, όμορφα και ωραία που τα έσοδα αυξήθηκαν κατά ογδόντα δισεκατομμύρια (80.000.000.000), αντί να αυξηθούν και τα έργα -εσείς μόνο το '94 τα αυξήσατε κατά ένα δισεκατομμύριο (1.000.000.000)- τα υπόλοιπα φροντίζετε να τα δίνετε στη μαύρη τρύπα, σε κάποιους ειδικούς συμβούλους και πάει λέγοντας, πράγμα το οποίο τόνισαν αρκετοί συνάδελφοι εδώ, όλων των κομμάτων.

'Ερχομαι τώρα στα άλλα ερωτήματα που δεν απαντήθηκαν ή που δεν ειπώθηκε η πραγματικότητα. 

Το τερματικό ραντάρ Aθηνών παραλήφθηκε το 1993 από τη Νέα Δημοκρατία, αλλά δυστυχώς, μπήκε σε λειτουργία το 1995, δύο χρόνια μετά. Μην το παρουσιάζετε, λοιπόν, για δικό σας έργο.


 

  

Σελίδα 2159 

Σας έδωσαν συγχαρητήρια για την ασφάλεια των πτήσεων. Δεν αμφισβήτησα εγώ την ασφάλεια των πτήσεων, κύριε Υπουργέ, και αν είχα τέτοιες πληροφορίες, που δεν έχω, δεν θα την αμφισβητούσα ποτέ, τουλάχιστον δημοσίως γιατί είμαι και εγώ τόσο 'Ελληνας, όσο είσθε και εσείς.

Η ασφάλεια των πτήσεων οφείλεται στις τεράστιες προσπάθειες που καταβάλλουν οι ελεγκτές εναέριας κυκλοφορίας, αυτοί οι ήρωες. Και είναι λιγοστοί.

Σας είπα ότι ο προκάτοχός σας έκανε επίσημες δηλώσεις. Εκδώσατε ΝΟΤΑΜ, την έχω εδώ και θα σας τη δώσω να τη διαβάσετε. Τα δικά σας στοιχεία, δεν ξέρω αν είχαν καμία υπογραφή, τα δικά μας, όμως, είναι επίσημα. Στις 25.6.1997 ώρα 05.00' Γκρίνουϊτς εκδώσατε ΝΟΤΑΜ με την οποία αυξάνετε -και καλά κάνετε- τα έσοδα για την κάθε πτήση, αλλά διαβεβαιώνετε όμως ότι λειτουργεί το όλο σύστημα, το οποίο δεν λειτουργεί ακόμα. Το είπατε και εσείς. Το έχω εδώ το έγγραφο και το καταθέτω για να το πάρετε και εσείς.

(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Επίσης, ο προηγούμενος Υπουργός Μεταφορών διαβεβαίωνε στα "ΝΕΑ" ότι "Στις 25 Ιουνίου θα αρχίσει να λειτουργεί και επίσημα το νέο αυτοματοποιημένο σύστημα ελέγχου της εναέριας κυκλοφορίας στον ελληνικό εναέριο χώρο με τη χρήση σύγχρονων ραντάρ. Αποτέλεσμα το FΙR Αθηνών να μετατραπεί σε ελκυστική εναέρια λεωφόρο. Αυτό ανακοίνωσε χθές ο Υπουργός Μεταφορών και Επικοινωνιών κ. Χ.Καστανίδης". Λειτούργησε; 'Οχι. Δεν πήραμε καμία απάντηση.

(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Δεν ξέρω πού βρήκατε εσείς τα συγχαρητήρια, αλλά "Η ΒΡΑΔΥΝΗ" στις 5 Νοεμβρίου έγραψε "ύποπτα σενάρια με τους αεροδιαδρόμους". Στο ρεπορτάζ αυτό γράφει "στα σκαριά δύο νέοι διάδρομοι εναέριας κυκλοφορίας που απομονώνουν και αφήνουν την Ελλάδα εκτός τελών υπερπτήσεων".

Μακάρι να μην είναι έτσι και για τις καθυστερήσεις και για όλα τα άλλα.

(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Τώρα όμως να πούμε και για τις καθυστερήσεις.

'Εχω μπροστά μου στατιστικά στοιχεία για όλη την Ευρώπη. Λέει, λοιπόν, ότι η Ελλάδα έχει καθυστερήσεις σε ποσοστό 49%. Είναι πλήρη τα στοιχεία, κύριε Υπουργέ. Δεν είναι στον αέρα. Ο μέσος όρος στην Ευρώπη είναι 12%. Αυτό το έγγραφο ήρθε στα χέρια μας.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):Το Σεπτέμβριο πόσο ήταν;

ΑΘΑΝΑΣΙΟΣ ΧΕΙΜΑΡΑΣ: Διακόψτε με όσο θέλετε. Γνωρίζω καλά το θέμα. Το γνωρίζω άριστα.

(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Για να αυξηθεί η χωρητικότητα του εναερίου χώρου μας θα πρέπει να λειτουργήσει πλήρως το νέο σύστημα. Εάν λειτουργήσει το νέο σύστημα θα μπορέσει να αυξηθεί η χωρητικότητα από τρεις μέχρι οκτώ φορές. Θα σας πω μετά λεπτομέρειες γι'αυτό.

Η ΙΑΤΑ με έγγραφό της λέει: "Σημαντική αύξηση χωρητικότητας επιβάλλεται στους τομείς ελέγχου για τα αεροδρόμια της Ελλάδος που δημιουργούνται καθυστερήσεις για πέντε συνεχή χρόνια κλπ.". Λέει ότι έχουμε έλλειψη προσωπικού.

Το καταθέτω και αυτό για να το διαβάσετε.

(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

Για το αν λειτουργεί το νέο σύστημα εναέριας κυκλοφορίας μας είπατε "όχι". 'Αρα, συμφωνούμε. Δεν μας είπατε, όμως, πότε θα λειτουργήσει.

Με ακούτε, κύριε Υπουργέ; Αφού δεν είστε ενημερωμένος να διακόψουμε για να σας ενημερώσουν καλά οι συνεργάτες σας.

Είπα ότι αγοράσατε τέσσερα τερματικά ραντάρ με τη σύμβαση που ανέφερε -να μην την επαναλαμβάνω- τα οποία έπρεπε να λειτουργήσουν από το Νοέμβριο του 1996. Τα έχετε στις αποθήκες και μάλιστα ούτε το χώρο δεν έχετε εξασφαλίσει ακόμη για να λειτουργήσουν. Μας είπατε, επίσης, ότι υπάρχουν προβλήματα με τον κόσμο. Αυτά δεν τα είχατε προβλέψει πριν τα αγοράσετε; Δώσαμε τρία δισεκατομμύρια (3.000.000.000) δραχμές και τώρα τα βάζουμε στις αποθήκες και δεν ξέρουμε πότε θα λειτουργήσουν;

Εξασφαλίζουμε πρώτα κάποιες συνθήκες και μετά κάνουμε συμβάσεις. Δεν υπογράφουμε και μετά δεν τιμούμαι την υπογραφή μας. Βεβαίως δεν είσασταν εσείς, αλλά εσείς θα απαντήσετε τώρα. Τι να κάνουμε; 

Σας ρώτησα τι θα κάνετε με το νέο κέντρο ελέγχου περιοχής Αθηνών, το οποίο σας παρέδωσε η Νέα Δημοκρατία το 1993. 'Ηταν έργο του κ. Γκελεστάθη. Και λάθος που δεν τον είχαμε σήμερα εδώ για να σας τα πει ακόμη καλύτερα από εμάς. Τα ξέρει από πρώτο χέρι. Δεν απαντήσατε. Σας είπα να το κάνετε μουσείο. Δεν περιμένω να το κάνετε μουσείο. Αλλά δεν απαντήσατε αν θα λειτουργήσει και πότε.

Σας ρώτησα τι θα κάνετε με τους εργαζόμενους. Το έθεσε και ο εκπρόσωπος του Κ.Κ.Ε. Δεν αναφέρεται μέσα στην επερώτηση και αν θέλετε μας απαντάτε. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα σας απαντήσω.

ΑΘΑΝΑΣΙΟΣ ΧΕΙΜΑΡΑΣ: 'Ερχομαι στο τελευταίο, που ήταν και η κύρια δική μου εισήγηση. Ακούστε, λοιπόν, λεπτομέρειες.

Το νέο σύστημα ελέγχου εναέριας κυκλοφορίας δεν πρόκειται κατά την άποψή μας -και μακάρι να διαψευστώ- να λειτουργήσει στις αρχές του 1998. Θα πάει πολύ πιο πίσω.

Η επιτροπή παραλαβής του έκτου συστήματος αεροναυτικών επικοινωνιών έχει απορρίψει για τρίτη φορά το σύστημα, γιατί παρουσιάζει σοβαρές αποκλίσεις από τη σύμβαση και το θεωρεί επικίνδυνο να τεθεί σε λειτουργία. Συμφωνούμε;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Ετσι σας είπα και εγώ. 

ΑΘΑΝΑΣΙΟΣ ΧΕΙΜΑΡΑΣ: Η εταιρεία "ΤΗΟMSON" δεν φαίνεται διατεθειμένη να λύσει τα προβλήματα, διότι δεν έχει δεχθεί την πρέπουσα από μας πίεση. Εγώ αν ήμουν Υπουργός θα πήγαινα ο ίδιος στη Γαλλία να τους πιέσω. Δεν μπορεί να καθυστερεί άλλο. Δεν φταίει η σύμβαση, όπως λέτε εσείς. 

'Ενα από τα εγκληματικότερα λάθη που έκανε το ΠΑ.ΣΟ.Κ. το 1994 είναι ότι κατήργησε μια τριμελή επιτροπή ελέγχου ποιότητας και καταλληλότητας των συστημάτων, που μάλιστα είχε εγκατασταθεί εντός του εργοστασίου της "ΤΗOMSON" και ήλεγχε την ποιότητα, αλλά και πίεζε. Κακώς το έκαναν αυτό οι προκάτοχοί σας. Και τώρα δεν ξέρουμε τι μας γίνεται.

Γιατί το ΝΟΤΑΜ έληξε στις 31.10.97, κύριε Υπουργέ; Γνωρίζω λεπτομέρειες και μπορώ να σας πω για το σύστημα το τελευταίο, το ΒΑΡ, που αν δεν λειτουργήσει, δεν πρόκειται να διατηρήσουμε τα προηγούμενα. Δεν βγάζει αυτούσιο το διάλογο πιλότου-ελεγκτή. Κόβει συλλαβές κλπ. Μην μπω σε άλλες λεπτομέρειες, γιατί δεν αξίζει τον κόπο. 

Πρέπει να γίνει παρέμβαση δυναμική από την Κυβέρνηση στην "THOMSON, για να μπορέσει να αλλάξει τις προδιαγραφές.

Το τραγελαφικό απ' ότι μας ενημερώνουν -και παρακαλώ να μας πείτε αν είναι αλήθεια- είναι ότι προσπαθεί η διοίκηση να φέρει κάποιους απ' έξω, από την Ευρώπη -εμείς τους εμπιστευόμαστε σε γενικές γραμμές- οι οποίοι θα παρέμβουν για να τους πιέσουν, γιατί η επιτροπή που έχουμε εδώ από τους 'Ελληνες ειδικούς δεν παραλαμβάνει το σύστημα. Ελέγξτε το σας παρακαλώ πολύ. Σας το δίνω σαν πληροφορία.

Τα τέσσερα τερματικά ραντάρ Ηρακλείου, Ρόδου και


 

  

Σελίδα 2160 

Κέρκυρας δεν μας είπατε πότε πρόκειται να μπουν σε λειτουργία. Αν μπορείτε, υποθέστε ή έστω πέστε μας περίπου.

Δυστυχώς δεν πήραμε απαντήσεις, αλλά εν τοιαύτη περιπτώσει τουλάχιστον πιστεύω ότι σας προβληματίσαμε.

Σας ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννόπουλος έχει το λόγο.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υπουργέ, πραγματικά μου άρεσε πολύ η ξενάγηση που μας κάνατε μέσα σ' αυτά τα χιλιάδες μέτρα σ' αυτούς τους θαλασσοδιαδρόμους που θα γίνουν και στο πρόγραμμα το οποίο βέβαια έχει κάποιο ονειρικό στοιχείο, αλλά εύχομαι κάποτε να εκπληρωθεί. 

Αφήσατε κάποιες αιχμές για τους προκατόχους σας, όσον αφορά το αεροδρόμιο Θεσσαλονίκης, ότι δεν πληρούσε αυτές τις προδιαγραφές και θα θέλατε σεις ο ίδιος να έχετε την εμπειρία και γι' αυτό έχει ανασταλεί όλο το έργο. 

Τέλος πάντων, δώστε μας μια εξήγηση πότε θα ολοκληρωθεί. Και θα ήθελα να επανέλθω σ' αυτήν ακριβώς τη διαπίστωση που έκανα, εγώ και άλλοι συνάδελφοι, για τους υποδιοικητές, για το σύννομο ή μη -θα μας απαντήσετε πιστεύω- εάν μισθοδοτούνται ή όχι. Και χάρηκα που μας είπατε ότι ο κ. Καλόφωνος έχει τύχει αυτής της ευρωπαϊκής διακρίσεως. Εάν έχει τύχει της ευρωπαϊκής διακρίσεως, τουλάχιστον δεν έχει τύχει της ελληνικής εκτιμήσεως. Και νομίζω ότι καλά θα κάνετε,κάποιους άλλους να βάλλετε με άλλο πνεύμα και με άλλες ιδιότητες.

Αναφερθήκατε στο θέμα της "THOMSON", όπως και ο συνάδελφος. Εγώ θα ήθελα να πω: Δεν υπάρχουν ασφαλιστικές δικλείδες να ελεγχθεί πια αυτή η αποικιοκρατική, όπως τη χαρακτηρίσατε, σύμβαση "THOMSON". Αυτή η "THOM SON" πώς λειτουργεί; Αυθαίρετα λειτουργεί μέσα στην αγορά; Υπάρχει δυνατότητα να την ελέγξετε. Αλλά μήπως είσαστε και εσείς και όλο το Υπουργείο εγκλωβισμένο σε μια πρακτική αυτής της δέσμευσης που υπάρχει από την "ΤΗΟΜSON"; Νομίζω ότι μπορείτε να επιχειρήσετε με άλλους μηχανισμούς να αποδεσμευθείτε απ' αυτήν τη διάθεση που έχει η "THOMSON" να είναι αρνητική σ' αυτά που έχει προσυπογράψει, γιατί υπάρχουν και άλλες εταιρείες και άλλοι τομείς στους οποίους εμπλέκεται αυτή. Γι' αυτό σας αναφέρω αυτά, γιατί θέλω να σας επικεντρώσω το ζήτημα πιο συγκεκριμένα.

Και κάνατε και μια αναφορά, ότι ήταν ατυχής η δική μας σύμβαση με τα τροχήλατα κλπ. Πείτε μας εσείς τι κάνατε τώρα; Κάνατε πλειοδοτικό διαγωνισμό, ή τα έχετε εκχωρήσει εξωδιαδικαστικά κάπου αλλού; Γιατί αφήσατε κάποιες αιχμές, οι οποίες νομίζω ότι δεν σας τιμούν ιδιαίτερα, διότι αυτές είναι πληροφορίες οι οποίες σέρνονται μέσα στους διαδρόμους. Είναι γνωστό το πηλοφόρι της λάσπης που κυκλοφορεί πάντοτε και παντού, αλλά πείτε μας και σείς λοιπόν αυτήν τη στιγμή, που καταδικάζεται αυτό το μέτρο, πού τα έχετε εκχωρήσει. Γιατί εγώ γνωρίζω ότι κάπως εξωδιαδικαστικά τα έχετε εκχωρήσει. Συμφωνούμε σ' αυτήν την αρχή, του να μην πληρώνει κανείς, αλλά πείτε μας πού αλλού τα πληρώνουμε, κάπως αλλιώς σε κάποιους άλλους.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, όταν οι Βουλευτές καταθέτουν και συζητούν επερώτηση, το κάνουν για ένα συγκεκριμένο σκοπό. Για να τύχουν απαντήσεως σ'αυτά τα οποία θέτουν. Και θα ήσασταν περήφανοι, αν είχατε κάτι να μας πείτε σε εκείνα τα οποία σας καταλογίζουμε και για τα οποία επερωτάσθε.

Λυπάμαι, διότι στο τμήμα της επερώτησης το οποίο αφορούσε τη δική μου τοποθέτηση -και αυτό αναφέρεται στο σπατόσημο και στη δυνατότητα αντλήσεως εσόδων από τη λειτουργία των αεροδρομίων, ώστε να κατασκευαστούν κάποια στιγμή κάποια έργα υποδομής, να αλλάξει η μορφή των αεροδρομίων, να βελτιωθεί η εικόνα των πυλών εισόδων των ξένων τουριστών και γενικότερα, να αναβαθμιστεί η εικόνα που παρουσιάζει η ελληνική περιφέρεια, αλλά και να ολοκληρωθούν τα έργα του αεροδρομίου των Σπάτων-δεν υπήρξε καμία απάντηση.

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Δεν μας είπατε τίποτε για τα έσοδα, δεν μας είπατε τίποτε για το ενδεχόμενο να υπάρξει η μηχανοργάνωση στην Υπηρεσία Πολιτικής Αεροπορίας. Δεν μας είπατε πού βρίσκονται αυτά τα διακόσια δισεκατομμύρια, πώς έχουν κατανεμηθεί. Υπάρχουν συγκεκριμένες καταγγελίες και του κ. Αλεβιζόπουλου καθώς και έρευνα από τη δικαστική αρχή, από τον πταισματοδίκη, υπάρχουν συγκεκριμένες καταγγελίες της επιθεωρητού του Υπουργείου Οικονομικών, στις οποίες αναφέρθηκα πως υπάρχουν συγκεκριμένες ευθύνες διευθυντών των αρμόδιων διευθύνσεων. Δεν μας απαντήσατε σε τίποτε από αυτά. Και δεν μας είπατε απολύτως τίποτε ως προς τη λανθασμένη κατανομή, την απαράδεκτη κατανομή που γίνεται των διατεθειμένων για τα αεροδρόμια κονδυλίων, ύψους πολλών δισεκατομμυρίων δραχμών, που αν υπήρχαν στον ανάλογο λογαριασμό της Τράπεζας Ελλάδος θα μπορούσαμε να μιλήσουμε για επίσπευση των αναπτυξιακών έργων στην ελληνική περιφέρεια και στο αεροδρόμιο των Σπάτων.

'Ηδη, όπως είπα και πάλι, η Κυβέρνηση αδυνατεί να αντλήσει κοινοτικούς πόρους για να προχωρήσει στα μεγάλα έργα του δεύτερου Πακέτου Ντελόρ. Φαίνεται πως κωφεύετε και ανέχεστε μία απαράδεκτη εικόνα και κατάσταση, να μην υπάρχουν ούτε καν οι εθνικοί πόροι, η εθνική συμμετοχή που είναι απολύτως απαραίτητη για να προχωρήσουν τα έργα αυτά.

Επερωτάσθε για την ολιγωρία που επιδεικνύετε και εσείς, αλλά κυρίως οι προκάτοχοί σας, ως προς την αδυναμία εισπράξεως των εσόδων του σπατόσημου και ως προς την κατανομή των πιστώσεων αυτών. Δεν υπήρξε καμία απάντηση, όπως δεν υπήρξε και καμία απάντηση σχετικά με τις συγκεκριμένες ευθύνες που καταλογίζονται στους διευθυντές και σε όλους τους αρμοδίους για την αδυναμία εντοπισμού των εσόδων στο λογαριασμό της Τραπέζης Ελλάδος, αλλά και για την απαράδεκτη κατάσταση της κατανομής σε άλλους σκοπούς και σε άλλες δραστηριότητες, όπως για τη μαύρη τρύπα του κρατικού προϋπολογισμού, των εσόδων που η Νέα Δημοκρατία θεσμοθέτησε, που η Νέα Δημοκρατία σας έδωσε την ευκαιρία να αντλήσετε και να απορροφήσετε, ώστε να γίνουν αυτά τα έργα.

Είστε υπεύθυνος και σας καταλογίζουμε την αποκλειστική ευθύνη για την κακή διαχείριση των πόρων του σπατόσημου. Περιμένω, έστω στη δευτερολογία σας κάποιες εξηγήσεις.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βυζοβίτης έχει το λόγο.

ΧΡΗΣΤΟΣ ΒΥΖΟΒΙΤΗΣ: Κύριε Υπουργέ, δεν μου απαντήσατε σε ορισμένα συγκεκριμένα ερωτήματα που έκανα. Σας ρώτησα τι έγινε με τα πάρκινγκ. Μου είπατε ότι ο προηγούμενος που διαχειριζόταν το πάρκινγκ χρωστά ένα δισεκατομμύριο διακόσια εκατομμύρια (1.200.000.000). Θα ήθελα να το επαληθεύσετε ή να το διαψεύσετε. Μου είπατε ότι όσους δεν πλήρωσαν τους αποβάλατε. Το θέμα είναι τι έγιναν τα λεφτά που χρωστάνε. Το να αποβληθούν σημαίνει ότι σταμάτησε να υπάρχει η απαίτηση του Υπουργείου;

Ακόμη δεν μου είπατε για τα ηλεκτροπαραγωγά ζεύγη. Σας εξήγησα ποιο είναι το πρόβλημα. Είναι πρόβλημα ασφαλείας. Κι εδώ δεν απαντήσατε. Αν σας απαντήσουν οι συνεργάτες σας, θα σας πουν ότι έτσι συμβαίνει. 

Στο θέμα με τα καρότσια, διασκεδάσατε. Εγώ ειλικρινά θέλω να περνά ο Υπουργός και να βλέπει και τα καρότσια και τις τουαλέτες, γιατί η εικόνα προς τα έξω πρέπει να είναι πάντοτε θετική. 'Αρα, εγώ συμφωνώ ότι πρέπει να γίνει έλεγχος και στα καρότσια. Ακόμη πρέπει να σας πω ότι την ώρα που έφευγα χθες από τη Θεσσαλονίκη, ένας πολίτης κατήγγειλε ότι πήγε να φάει και πλήρωσε για ένα φραπέ γλυκό εννιακόσιες πενήντα (950) δραχμές και για μια σόδα "ΔΟΥΜΠΙΑ" οχτακόσιες (800) δραχμές. Και ρώτησε: Δεν υπάρχει κάποιος που να τα ελέγχει αυτά; Μα, αφού δεν έχετε αερολιμενάρχη, αφού δεν έχετε υπηρεσίες, αφού δεν έχετε κάποιον ελεγκτή που να περνά και να ενημερώνει, τι θέλετε να γίνει; Και σεις κάπου-κάπου να περνάτε και να βλέπετε


 

  

Σελίδα 2161 

αν αυτές οι εντολές που δίνετε υλοποιούνται πραγματικά.

Δυστυχώς, κύριε Υπουργέ, η ουσία είναι ότι δεν μας απαντήσατε. 'Εχετε τη δικαιολογία ότι είστε καινούριος. Αυτό όμως από την άλλη μεριά αντιβαίνει στην αρχή της συνέχειας της Κυβέρνησης. Κανονικά πρέπει να έχει και συνέπεια, αλλά τουλάχιστον συνέχεια, για να μπορέσει αυτός ο τόπος να πάει μπροστά.

Να μας πείτε και για τις πληρωμές, κύριε Υπουργέ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα σας πω για όλα, αλλά βάζετε συνέχεια ζητήματα, τα οποία έχουν τύχει απαντήσεως και από τον προκάτοχό μου και από εμένα. Για το τελευταίο που αναφέρατε έχει ερωτηθεί επανειλημμένα και έχουν δοθεί απαντήσεις, δηλαδή, για το ζήτημα του μπαρ. Είναι γνωστό κάτω από ποιες συνθήκες και κάτω από ποιες προϋποθέσεις λειτουργούν τα μπαρ και ποια είναι τα τιμολόγιά τους. 

Είπα στην αρχή ότι θα συμπλήρωνα στη δευτερολογία μου κάποια από τα ζητήματα στα οποία δεν πρόλαβα να απαντήσω στην πρωτολογία μου. Κατ' αρχήν, όμως, πρέπει να πω ότι διαδέχθηκα στη θέση του Υπουργού Μεταφορών τον κ. Καστανίδη. Ο κ. Καστανίδης παραιτήθηκε. Δεν υπήρξε κανένα ζήτημα αποπομπής του. Μας συνδέει φιλία και σχέση κοινών αγώνων. Επομένως, δεν υπάρχει διάθεση από μένα να επικαλεσθώ κάποιο ιδιαίτερο προνόμιο, ούτε, βέβαια, κρύβει κάτι η παραίτηση του κ. Καστανίδη, εκτός από την προσωπική του ευαισθησία η οποία αφορά τον ίδιο. Η θέση του έπρεπε να καλυφθεί. Ούτε σημαίνει ιδιαίτερη εύνοια ή ιδιαίτερη δυσμένεια προς τα πρόσωπα που επιτελούν το καθήκον τους στη θέση του Υπουργού Μεταφορών ή στη θέση του Υπουργού οποιουδήποτε Υπουργείου.

Στη λειτουργία μου ως Υπουργού Μεταφορών έχω την πεποίθηση ότι πρέπει να επιλέγουμε πάντοτε εκείνους οι οποίοι είναι ικανοί, ακέραιοι, ηθικοί, έχουν δεξιοσύνη, δηλαδή κυρίως να χρησιμοποιούμε αξιοκρατικά κριτήρια. Αυτό πρέπει να γίνεται παντού και όταν τοποθετούμε τους επικεφαλής διαφόρων διοικήσεων, αλλά και όταν αναφερόμαστε στους υπαλλήλους που τοποθετούνται σε διάφορες θέσεις. Αυτήν την αρχή θα την τηρήσω απαρέγκλητα. 'Ηδη σε μία περίπτωση την ετήρησα και θα την τηρήσω στο μέλλον. Δεν έχει να κάνει με κομματικές παρωπίδες. Εάν τυχόν ζητάς να βρεις ικανούς ανθρώπους, βρίσκεις. Και εάν οι ικανοί άνθρωποι δέχονται να υπηρετήσουν ένα σκοπό, αυτό πρέπει κατά τη γνώμη μου να γίνεται.

Το ίδιο ισχύει και στις σχέσεις μας με τους υφιστάμενους στις διάφορες υπηρεσίες. Κριτήριο για την τοποθέτηση γενικού διευθυντή, διευθυντή, ή επικεφαλής οποιασδήποτε υπηρεσιακής μονάδας, θα πρέπει απαρέγκλιτα να είναι η αξιοσύνη και όχι οποιοδήποτε άλλο κριτήριο.

Με βάση, λοιπόν, αυτήν την αρχή έχω δώσει εντολή να προχωρήσουμε προς αυτήν την κατεύθυνση και να γίνει σαφές σε όλους μας ότι με αυτόν τον τρόπο εγώ σκέφτομαι να πορευτώ. Το γιατί και εάν καθυστέρησαν ένα ή δύο μήνες οι τοποθετήσεις των διευθυντών -διότι περί τέτοιων καθυστερήσεων μιλάμε- όταν είναι γνωστές οι καθυστερήσεις που υπάρχουν, το θεωρώ πολύ δευτερεύον ζήτημα και δεν έχει καθόλου να κάνει με τη βασική επιλογή, την οποία σας ανέφερα προηγουμένως.

Ετέθη ένα ερώτημα, τι θα γίνουν οι εργαζόμενοι που δουλεύουν σήμερα στο Ελληνικό, όταν θα πάμε στο αεροδρόμιο των Σπάτων; Είναι γύρω στους οκτακόσιους εργαζόμενους. 'Ενα μεγάλο μέρος από αυτούς θα υπηρετήσουν στο νέο αεροδρόμιο. Ιδιαίτερα ο τομέας της εναερίου κυκλοφορίας θα στελεχωθεί από τους εργαζόμενους στο Ελληνικό. Αλλά, πέραν τούτου, η πολιτεία θα κάνει μέριμνα για όλους όσους εργάζονται σήμερα στο Ελληνικό. Δεν έχει κάποιο λόγο να μη λάβει μέριμνα. 'Οπως έχει λάβει και στο παρελθόν, θα κάνει και στο μέλλον. Και βέβαια, με πολλή περίσκεψη μελετάμε συστηματικά και συγκροτημένα -και όχι βιαστικά- την εξέλιξη την οποία πρέπει να παρουσιάσουν οι αερομεταφορές και ιδιαίτερα όταν μιλάμε για τα αεροδρόμια, λαμβάνοντας υπόψη μας και τη μετεγκατάσταση στα Σπάτα, λαμβάνοντας υπόψη και το τι γίνεται στις υπόλοιπες ευρωπαϊκές χώρες και τι γίνεται και με τους εργαζόμενους.

'Ολα αυτά θα είναι προϊόν συστηματικής και προϊούσας μελέτης και όλα αυτά θα εκδηλωθούν στο εγγύς μέλλον.

Ετέθη τώρα και ένα ζήτημα για τους τέσσερις, που ελέχθη ότι απομακρύνθηκαν. Στην πραγματικότητα τους αφαιρέθησαν τα καθήκοντα τα οποία ασκούσαν και ειπώθηκε ότι θα έπρεπε ενδεχόμενα το ίδιο να γίνει και για τη διοίκηση.

Κύριοι συνάδελφοι, θα σας πω μια εμπειρία, την οποία και εσείς νομίζω ότι την έχετε ζήσει και τη ζούμε κατά καιρούς, όλοι μας. Υπάρχει μία λειτουργία η οποία είναι καθαρά η λειτουργία της γραφειοκρατίας. Η γραφειοκρατία, με την αφηρημένη έννοια της λέξης, ούτε θετική ούτε αρνητική, είναι μία δομή που εκτελεί τα καθήκοντά της. Αυτή η γραφειοκρατία λειτουργεί διαχρονικά, πέρα από Υπουργεία, πέρα από κυβερνήσεις. 'Οταν η γραφειοκρατία κάνει ορθά τη δουλειά της, τότε έχει καλώς, εάν όχι, τότε δεν φταίει η γραφειοκρατία, αλλά φταίει ενδεχόμενα ο Υπουργός, ο επικεφαλής της υπηρεσίας αυτής -ενδεχομένως στην περίπτωση αυτή η ΥΠΑ- ή ο πρόεδρος μιας ΔΕΚΟ κλπ. Με αυτόν τον τρόπο, με το να μην εξατομικεύουμε τις ευθύνες, με το να μην πλήττουμε εκεί ακριβώς που υπάρχει το πρόβλημα και κάθε φορά να το αναγάγουμε σε ζήτημα πολιτικής ευθύνης, αυτό σημαίνει ότι εκτρέφουμε μέσα στην καλώς εννοουμένη γραφειοκρατία και την κακώς εννουμένη γραφειοκρατία. Είναι αυτό που λέμε, ότι οι μανδαρίνοι μένουν στη θέση τους αμετακίνητοι και κάθε φορά πλήττουμε και κτυπάμε τις πολιτικές ηγεσίες, χωρίς αυτό να σημαίνει ότι οι πολιτικές ηγεσίες έχουν ή δεν έχουν ευθύνη για το συγκεκριμένο ζήτημα, ενώ το θέμα κύρια ανάγεται στη λειτουργία της ίδιας της γραφειοκρατίας.

Στη συγκεκριμένη περίπτωση, στην οποία αναφερθήκατε, στην περίπτωση του Ντορνιέ, δεν ήταν το ζητούμενο εάν εκείνο το μηχάνημα λειτουργούσε ή δεν λειτουργούσε. Γιατί, στην πραγματικότητα, δεν χρειαζόταν καν όπως μας διαβεβαίωσαν οι διάφορες υπηρεσίες και αυτοί που ανεμείχθησαν και ήλεγξαν τα γεγονότα. Το αεροδρόμιο του Ελληνικού ήταν και είναι πλήρως ασφαλές. Και πρέπει να το τονίσω και σήμερα, όπως το τόνισα και στο παρελθόν, ότι δεν υπήρχε κανένα ιδιαίτερο ζήτημα.

'Ομως ο τρόπος με τον όποιο οι συγκεκριμένες υπηρεσίες ανεμείχθησαν στο γεγονός, το διαχειρίστηκαν και θέλησαν να το αντιμετωπίσουν, ήταν πέρα για πέρα λανθασμένος. Ο τρόπος που το αντιμετώπισαν δεν ήταν εκείνος που έπρεπε, όταν μάλιστα κινδύνευε η ζωή δεκαεπτά επιβατών και δύο μελών πληρώματος.

Δεν μπορεί να μου υποβάλλεται πόρισμα και από αυτό να συνάγεται ότι τελικά υπεύθυνος είναι ο πιλότος του αεροπλάνου. Δεν μπορούμε να λέμε ότι φταίει η πολιτική ηγεσία, δεν μπορούμε να λέμε ότι φταίει ο διοικητής της ΥΠΑ, ότι φταίει η διοίκηση, όταν εκεί ήταν το πρόβλημα. Υπάρχει σχέδιο έκτακτης ανάγκης. Τι κάνουν εκείνοι που ο νόμος και οι κανονισμοί καθορίζουν να έχουν συγκεκριμένα καθήκοντα και αρμοδιότητες, όταν τίθεται ζήτημα εκτάκτου ανάγκης; Θα ξεχάσουμε τι γίνεται και θα πάμε κατ' ευθείαν να πούμε, η διοίκηση, η πολιτική ηγεσία, ο Υπουργός, η Κυβέρνηση και δεν θα πλήξουμε ποτέ το πρόβλημα εκεί που εντοπίζεται; Εάν δεν το κάνουμε αυτό, συνέχεια θα αναπαράγεται το ζήτημα.

'Ομως να προχωρήσω παρακάτω, γιατί υπάρχουν και κάποια ερωτήματα και εύλογα θα μου πουν οι συνάδελφοι ότι δεν απάντησα στα διάφορα επί μέρους ζητήματα.

Για το ασυμβίβαστο της διοίκησης, ιδιαίτερα των τριών υποδιοικητών της ΥΠΑ, σύμφωνα με κάποια γνωμοδότηση του Νομικού Συμβουλίου του Κράτους, πρώτα απ' όλα πρέπει να πω ότι είναι νόμιμη η τοποθέτησή τους. Προβλέπεται από το νόμο. Τον Ιούνιο του 1996 έκανε τη γνωμοδότηση το Νομικό Συμβούλιο και αυτή δεν έγινε δεκτή. Και όπως ξέρετε πολύ καλύτερα από εμένα, όταν δεν γίνεται δεκτή η γνωμοδότηση, δεν υπάρχει. Για μένα δεν υπάρχει αφ' ης στιγμής απερρίφθη


 

  

Σελίδα 2162 

και λειτούργησε επί ένα χρόνο χωρίς να έχει τεθεί ζήτημα. Το μόνο θέμα είναι εάν καλώς πληρώνονται οι υποδιοικητές από το Ελεγκτικό Συνέδριο. Τα πρακτικά που έχουμε από εκεί αναφέρουν ότι καλώς γίνεται η πληρωμή των υποδιοικητών το σοβαρότερο ζήτημα είναι αν κάνουν καλά τη δουλειά τους. Αν όχι δεν πρέπει να παραμείνουν στη θέση τους. Από το έργο που έχουν κάνει μέχρι τώρα και από την ανάπτυξη του σχεδίου στο οποίο οι ίδιοι ήταν συμμέτοχοι τόσο στη διαμόρφωσή του όσο και στην υλοποίησή του, έχω τη σαφή εικόνα ότι κάνουν καλά τη δουλειά τους.

Τώρα, όσο για τη σχέση με γενικούς διευθυντές και διευθυντικό κατεστημένο, προφανώς δεν υπάρχει ζήτημα. Υπάρχει συνεργασία. Αλίμονο αν δεν υπήρχε. Πιθανόν να θέλουν να συμμετέχουν σε όλα τα ζητήματα. Γι' αυτά που τους αρμόζουν, καλώς συμμετέχουν και κανείς δεν λέει κουβέντα. Πιθανόν όμως να έχουν και ζητήματα που να μη χρειάζεται να έχουν το ρόλο που θέλουν να έχουν, γιατί τη διοίκηση την ασκεί η διοίκηση της ΥΠΑ και όχι ο γενικός διευθυντής. 'Εχω μια περίπτωση υπόψη μου, όπου στην εκτέλεση των διαφόρων έργων ήθελαν να έχουν ιδιαίτερο ρόλο, πέραν απ' αυτόν που προβλέπουν οι διατάξεις. Στάλθηκε ερώτημα στο Υπουργείο Εσωτερικών και απάντησε ότι η αλληλογραφία που έχει σχέση με την εκτέλεση έργων υπογράφεται από τις αρμόδιες τεχνικές διευθύνσεις και προωθείται στο διοικητή της ΥΠΑ με υπηρεσιακό σημείωμα, στο οποίο τα ενδιάμεσα ιεραρχικά όργανα, γενικός διευθυντής και υποδιοικητής, μπορούν να διατυπώνουν τις παρατηρήσεις τους μη παρεμβαίνοντας όμως ουσιαστικά επί του περιεχομένου.

Τώρα να μιλήσουμε για τα έσοδα από το σπατόσημο. Σύμφωνα με τα στοιχεία που μου δίνει το Υπουργείο των Οικονομικών, ανέρχονται σε διακόσια δεκαπέντε δισεκατομμύρια (215.000.000.000) δραχμές περίπου. Απ' αυτά, εξήντα τέσσερα δισεκατομμύρια τετρακόσια εβδομήντα εκατομμύρια (64.470.000.000) δραχμές αναφέρονται για την αντιμετώπιση δαπανών εξοπλισμού, εκτέλεσης εργασιών, κατασκευής επειγόντων έργων, εγκαταστάσεων αερολιμένων κλπ. Ακόμα τριάντα επτά δισεκατομμύρια είκοσι ένα εκατομμύρια (37.021.000.000) δραχμές υπέρ του Διεθνή Αερολιμένα Αθηνών "Ελευθέριος Βενιζέλος". Εκατόν τρία δισεκατομμύρια επτά εκατομμύρια (103.007.000.000) δραχμές για το Διεθνή Αερολιμένα Αθηνών. Υπάρχουν ακόμα ειδικοί σύμβουλοι και ανατίθενται μελέτες που είναι της τάξεως του ενός δισεκατομμυρίου ογδόντα πέντε εκατομμυρίων (1.085.000.000) δραχμών. Ο Οργανισμός Πολιτιστικής Πρωτεύουσας της Θεσσαλονίκης απορρόφησε τρία δισεκατομμύρια, δύο εκατομμύρια (3.002.000.000) δραχμές. 'Εχουμε ακόμα τριακόσια τριάντα δύο εκατομμύρια (332.000.000) δραχμές για λογιστικές εγγραφές τακτοποίησης, που αφορούν επιστροφές αχρεωστήτως καταβληθέντων ποσών και τέσσερα δισεκατομμύρια εκατόν ενενήντα τέσσερα εκατομμύρια (4.194.000.000) δραχμές, υπόλοιπο του λογαριασμού, ο οποίος συστήθηκε κλπ.

Αυτά είναι τα οικονομικά στοιχεία και τα θέτω υπόψη σας. Τα έχει και το Υπουργείο Οικονομικών που διαχειρίζεται αυτόν τον λογαριασμό.

ΕΥΑΓΓΕΛΟΣ ΜΠΑΣΙΑΚΟΣ: Για να καλύψετε τη μαύρη τρύπα.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μαύρη τρύπα το λέτε εσείς. Εσείς μιλήσατε για πολλά και αόριστα πράγματα. Δώστε μας στοιχεία. Εγώ σας αναφέρω συγκεκριμένα στοιχεία που έχω πάρει, καταγράφηκαν στα Πρακτικά και είναι στη διάθεσή σας. Και ο,τιδήποτε άλλο έχετε, το ελέγχετε, το επαναφέρετε το συζητάμε.

Με ρωτάτε τι έγιναν τα διακόσια δισεκατομμύρια. Σας απαντάω: Δεν είναι διακόσια δισεκατομμύρια, είναι διακόσια δεκατέσσερα δισεκατομμύρια ενιακόσια πενήντα δύο εκατομμύρια ( 214.952.000.000.) και σας λέω πού πήγαν.

ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Μα, είναι δυνατόν να γίνει έτσι η συζήτηση μέσα στη Βουλή;

ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι πιο εποικοδομητική.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Εποικοδομητική, αλλά λίγο να τα μαζέψουμε.

ΠΡΟΕΔΡΕΥΩΝ (Παναγιώτης Σγουρίδης): Το θέμα, κύριε Γιαννόπουλε, είναι ότι ο χρόνος τρέχει. Ρωτήσατε κάποια πράγματα και σας απαντάει ο κύριος Υπουργός.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, σας ανέφερα την πραγματική κατάσταση. Εγώ δεν έχω κανένα λόγο να κρύψω την αλήθεια. Αυτή είναι η αλήθεια. Σας την είπα έτσι όπως είναι και κάποια από αυτά τα σημεία συμπίπτουν με αυτά που λέτε εσείς. Βέβαια η "THOMSON" δεν έχει παραδώσει όλο το υλικό έτσι όπως έπρεπε να το έχει παραδώσει. Υπάρχουν αποκλίσεις.

Και επειδή αναφερθήκατε σε μια επιτροπή, δεν το γνωρίζω, οι συνεργάτες μου με ενημέρωσαν ότι ο πρόεδρος της επιτροπής αυτής έγινε διευθυντής στη συνέχεια της "THOMSON". 'Οταν έχουμε και τέτοια φαινόμενα, πρέπει και αυτά να τα αντιμετωπίζουμε. Τοποθετήθηκε πρόεδρος αυτής της επιτροπής οψέποτε τοποθετήθηκε και αυτός πήγε μετά διευθυντής της "THOM SON".

ΝΙΚΟΛΑΟΣ ΓΚΕΛΕΣΤΑΘΗΣ: Το όνομά του.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν ξέρω όνομα, κύριε συνάδελφε. 

ΝΙΚΟΛΑΟΣ ΓΚΕΛΕΣΤΑΘΗΣ: 'Εχετε υποχρέωση να πείτε το όνομά του.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα ψάξουμε να το βρούμε. Είναι ο πρόεδρος της επιτροπής που είχατε ορίσει.

ΝΙΚΟΛΑΟΣ ΓΚΕΛΕΣΤΑΘΗΣ: Δεν έπρεπε να το ισχυρισθείτε, χωρίς να πείτε το όνομά του.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, όλα θα τα ψάξουμε και θα τα βρούμε. Τι δεν έπρεπε να το ισχυρισθούμε; Το λέμε έτσι, πετάμε διάφορα ζητήματα εδώ πέρα, πρέπει να εισπράττουμε και την απάντηση. Τι να το κάνουμε το όνομα; Να το φέρουμε το όνομα να σας το δώσουμε.

ΝΙΚΟΛΑΟΣ ΓΚΕΛΕΣΤΑΘΗΣ: 'Ηταν τέσσερις επιτροπές. Ποιας επιτροπής;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Σας απάντησα ότι θα βρω στοιχεία συγκεκριμένα, γιατί δεν βρίσκονται εδώ τα στοιχεία όταν τίθενται έτσι τα θέματα στην Αίθουσα. Θα σας τα φέρουμε.

ΝΙΚΟΛΑΟΣ ΓΚΕΛΕΣΤΑΘΗΣ: Εάν δεν έχετε στοιχεία, να μην αναφέρεσθε.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε ακόμη και τριτολογία και τεταρτολογία. 'Αρα οι συνεργάτες σας θα σας δώσουν και το όνομα και το όνομα της επιτροπής.

Συνεχίστε, παρακαλώ, κύριε Υπουργέ, και εσείς, κύριοι συνάδελφοι, μη διακόπτετε.

ΝΙΚΟΛΑΟΣ ΓΚΕΛΕΣΤΑΘΗΣ: Εάν δεν έχετε στοιχεία, να μην αναφέρεσθε, κύριε Υπουργέ.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Σας είπα ότι θα τα βρω τα στοιχεία και θα σας τα φέρω. Τι άλλο θέλετε;

ΝΙΚΟΛΑΟΣ ΓΚΕΛΕΣΤΑΘΗΣ:'Εχετε υποχρέωση ν' αναφέρετε το όνομά του.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οσον αφορά το κέντρο στο οποίο αναφερθήκατε, το Κέντρο Ελέγχου Περιοχής, για να λειτουργήσει χρειάζεται να λειτουργήσει όλο το σύστημα ελέγχου εναέριας κυκλοφορίας, δηλαδή τα ραντάρ της "ΤΗΟMSON".

ΑΘΑΝΑΣΙΟΣ ΧΕΙΜΑΡΑΣ: Πότε, κύριε Υπουργέ;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οταν τελειώσουν αυτές οι αποκλίσεις.

ΑΘΑΝΑΣΙΟΣ ΧΕΙΜΑΡΑΣ: Πότε θα τελειώσουν; Αυτό ρωτάω.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):Αυτό δεν εξαρτάται από μένα, εξαρτάται από


 

  

Σελίδα 2163 

την "THOMSON". Πιέζεται η "THOMSON" και γίνονται οι ενέργειες που επιβάλλεται να γίνουν, ώστε η "THOMSON" να άρει τις αποκλίσεις που υπάρχουν. Δεν μπορεί να λογοδοτεί η Κυβέρνηση για τις αποκλίσεις της "THOMSON". Πρέπει να λογοδοτήσει η ίδια η "THOMSON" και προς την Κυβέρνηση και προς τον ελληνικό λαό και προς όλους μας.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Και ο εμπορικός ακόλουθος...

ΠΡΟΕΔΡΕΥΩΝ (Παναγιώτης Σγουρίδης): H "THOMSON" θα πρέπει να ελεγχθεί από το ίδιο το Υπουργείο και θα ελεγχθεί πιστεύω.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Ναι, κύριε Πρόεδρε, ελέγχεται.

Και επειδή με ρώτησε συνάδελφος, επαναλαμβάνω τι έγινε στη συζήτησή μας με τον πρόεδρο και τον γενικό διεθυντή της "EUROCONTROL". Kαι οι δύο μου είπαν ότι έλεγξαν τα συστήματα της χώρας, έλεγξαν τις ενέργειες που γίνονται, είναι πλήρως ικανοποιημένοι και γι' αυτόν το λόγο προτείνουν για το προεδρείο της "EUROCONTROL" τον κύριο διοικητή της ΥΠΑ. Αυτό ήταν το περιεχόμενο της κουβέντας που έγινε.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μεϊμαράκη, έχετε το λόγο για δέκα λεπτά να δευτερολογήσετε.

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, ευτυχώς που υπάρχει και η δευτερολογία. Ο κύριος Υπουργός προσπάθησε στη δευτερολογία να απαντήσει στα θέματα της επερώτησης, γιατί στην πρωτολογία δεν μας είπε τίποτε.

Θα προσπαθήσω λοιπόν και εγώ στο δεκάλεπτό μου, όπως τα είπατε, κύριε Υπουργέ, με τη σειρά που τα είπατε, να σας πω τις απόψεις μας.

Κατ' αρχήν αισθανθήκατε την ανάγκη να απολογηθείτε όχι προς εμάς κυρίως θα έλεγα προς την Κοινοβουλευτική Ομάδα του κυβερνώντος κόμματος, αλλά και προς την κοινή γνώμη για την αποπομπή του κ. Καστανίδη και την άμεση ανακοίνωση του δικού σας ονόματος σαν Υπουργού Μεταφορών και Επικοινωνιών, ενώ ο ίδιος αποδέχεσθε ότι δεν είσθε ο κατ' εξοχήν αρμόδιος ή ο εξπέρ των θεμάτων αυτών για να πηγαίνατε εκεί.

Επιβεβαιώνετε τις ανησυχίες όλες που είχαν δημοσιευθεί εκείνη την περίοδο και συνεχίζουν να δημοσιεύονται, ότι η τοποθέτησή σας εκεί σαν "κολλητού" του Πρωθυπουργού είναι μόνο και μόνο για να διαχειρισθούν κατά τρόπο αδιαφανή όλα αυτά τα δισεκατομμύρια, τα οποία έχει το Υπουργείο στη διάθεσή του. Και θα έλεγα, δε, ότι αυτό βέβαια ...

ΚΟΣΜΑΣ ΣΦΥΡΙΟΥ: Μα, είναι σοβαρά πράγματα αυτά;

ΕΥΑΓΓΕΛΟΣ ΜΕΙΜΑΡΑΚΗΣ: 'Εχει δίκιο ο κύριος Κοινοβουλευτικός Εκπρόσωπος, γιατί θέλει να κουβεντιάζουμε για το 1990-93, επειδή και ο ίδιος δεν αισθάνεται...

ΚΟΣΜΑΣ ΣΦΥΡΙΟΥ: Μα, τι είναι αυτά, κύριε συνάδελφε;

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Κοινοβουλευτικέ Εκπρόσωπε, επειδή εσείς δεν αισθάνεσθε υπερήφανος για την περίοδο 1994-97, δεν θα πάτε τη συζήτηση στο 1990-93 και τους κουβάδες λάσπης που πετάτε με τις ομιλίες σας, διαστρεβλώνοντας όλα αυτά, εγώ τα αντιπαρέρχομαι και σας απαντάω με συγκεκριμένα γεγονότα στην κοινή γνώμη.

Επειδή, λοιπόν, φαίνεται ότι ο Κοινοβουλευτικός Εκπρόσωπος του ΠΑ.ΣΟ.Κ. δεν είναι καθόλου υπερήφανος για την περίοδο 1994-97, δεν θέλησε να συζητήσει γι' αυτή, αλλά ήθελε να δει τι γίνεται για το 1990-93...

ΚΟΣΜΑΣ ΣΦΥΡΙΟΥ: Δεν αναφέρθηκα καθόλου στο 1993.

ΕΥΑΓΓΕΛΟΣ ΜΕΙΜΑΡΑΚΗΣ: Γι' αυτό ακριβώς δεν αναφερθήκατε καθόλου στο 1994-97!

Κύριε Υπουργέ, θα μου επιτρέψετε, επειδή σε σας αναφέρομαι: Είπατε για το θέμα των υπαλλήλων των διοικητών και το πώς εσείς κρίνετε ότι πρέπει να παρεμβαίνετε απευθείας στη γραφειοκρατία και όλα τα σχετικά. Είναι ένα θέμα, το οποίο αξίζει κάποτε να το κουβεντιάσουμε στη Βουλή, γιατί γνωρίζετε ότι όλοι οι Υπουργοί, καλυπτόμενοι πίσω από την αυτοδιοίκηση, η οποία υπάρχει σε όλες τις ΔΕΚΟ και στους οργανισμούς, δεν παρεμβαίνουν, με αποτέλεσμα να χρησιμοποιούν αυτό ως άλλοθι και να αφήνουν πράγματι τη "γραφειοκρατία" να κάνει αυτά τα οποία θέλει και νομίζει. 'Ομως η Κυβέρνηση ορίζει τους διοικητές και τους υποδιοικητές, οι οποίοι έχουν την υποχρέωση να παρεμβαίνουν στη γραφειοκρατία και οι ίδιοι να τιμωρούν τους μανδαρίνους, στους οποίους αναφέρεσθε.

Κατά συνέπεια δεν μπορεί να τα φορτώνετε εσείς σαν πολιτική ηγεσία στους μανδαρίνους απευθείας, πηδώντας ουσιαστικά, εντός εισαγωγικών και εκτός εισαγωγικών, τη διοίκηση και τους υποδιοικητές, τους οποίους εσείς διορίσατε, για να μπορούν αυτοί να διοικούν εκεί.

Κατά συνέπεια η διοίκηση την οποία ασκούν δεν είναι η πρέπουσα και αναγκάζουν την πολιτική ηγεσία να παρέμβει απευθείας και να αγνοήσει τους υποδιοικητές και τους διοικητές, δείχνοντας έτσι ότι αυτοί δεν έκαναν σωστά τη δουλειά τους. Αυτό το οποίο εσείς κάνατε, θα έπρεπε να το είχε κάνει η διοίκηση. Εσείς τη διοίκηση καλείτε και τους λέτε, γιατί δεν έγινε αυτό ή γιατί έγινε το άλλο και γιατί παραλείψεις υπήρχαν και δεν υπήρχαν. 'Ομως, κύριε Υπουργέ, την ευθύνη δεν την είχαν οι συγκεκριμένοι υπάλληλοι μόνο, την έχει ουσιαστικά η διοίκηση και η Κυβέρνηση.

Γιατί ένα χρόνο παρ' όλο που είχε καταγγελθεί επανειλημμένα από τους εργαζόμενους, από την Αξιωματική Αντιπολίτευση, από όλους, ότι δεν υπάρχει αερολιμενάρχης, ότι δεν τον τοποθετείτε, ότι δεν υπάρχουν οι άλλοι τρεις που είναι αναγκαίοι για τις προσγειώσεις και για να λειτουργήσει το μηχάνημα -ότι και τώρα δεν υπάρχει σε κανένα αεροδρόμιο, σας το λέμε και δεν μας απαντάτε- εσείς δεν καλείτε τη διοίκηση σε απολογία, αλλά τη χαϊδεύετε; Γιατί εσείς τους διορίσατε και τους είπατε, κάντε αυτά που κάνετε, εμείς από εδώ θα έχουμε στραβά τα μάτια και από εκεί και πέρα, μην ανησυχείτε για τίποτα. Πηδώντας αυτούς, λοιπόν, πάτε κατευθείαν πλέον στους μανδαρίνους, τους οποίους αποκαλέσατε.

Λυπούμαι πολύ, κύριε Υπουργέ, γι' αυτήν την τακτική και είσθε ο πρώτος διδάξας γι' αυτά τα θέματα και δεν τα ακολουθεί κανείς άλλος από τους Υπουργούς, οι οποίοι έχουν στην αρμοδιότητά τους ΔΕΚΟ και Οργανισμούς.

Μας είπατε επίσης ότι εσείς θα προχωρήσετε τις ανακατατάξεις και θα διορίσετε και αυτό δεν συζητείται στα κομματικά γραφεία ... Κάτι παρόμοιο προσπάθησε και ο κύριος Κοινοβουλευτικός Εκπρόσωπος να πει, παρ' όλο που θα του θυμίσω ότι εμείς ούτε στο Στρατό, ούτε στην Αστυνομία, ούτε και στα Υπουργεία προχωρήσαμε σε αντικαταστάσεις διευθυντών και ένα μεγάλο παράπονο που υπήρχε από την πλειοψηφία των οπαδών της Νέας Δημοκρατίας ήταν ότι ουσιαστικά η διοίκηση ασκούνταν από στελέχη του ΠΑ.ΣΟ.Κ. καθαρόαιμα στελέχη. Και σας πληροφορώ ότι ορισμένους τους σεβαστήκαμε και άλλους δεν μπορούσαμε, αν θέλετε, να τους αλλάξουμε. Σεις όμως, με βαρβαρότητα και βάναυσο τρόπο τους αλλάξατε και τους βάλατε στο ψυγείο. 'Οχι εσείς ο συγκεκριμένος Υπουργός, αλλά η Κυβέρνηση σαν Κυβέρνηση.

Πόσοι είναι στο ψυγείο, κύριε Υπουργέ; Είναι χίλιοι τουλάχιστον. Και ενώ είναι χίλιοι αυτοί που βρίσκονται στο ψυγείο, σεις συζητάτε για πρόσληψη άλλων διακοσίων. Τι θα τους κάνετε τους άλλους διακόσιους; Πού θα τους βάλλετε, τη στιγμή κατά την οποία σεις, με πομπώδη ανακοίνωση που δώσατε, αναφέρατε ότι θα καταργήσετε και θα συγχωνεύσετε οργανισμούς; Και αυτοί οι εργαζόμενοι πού θα πάνε; Θα τους μετατάξετε. Πού θα τους μετατάξετε; Και αφού θα τους μετατάξετε, γιατί κουβεντιάζετε για νέες προσλήψεις; 

Πρέπει λοιπόν να σας πω και να θυμίσω στον κύριο Κοινοβουλευτικό Εκπρόσωπο και σε σας ότι αλλάξατε ακόμη και τον πρόεδρο του Υπηρεσιακού Συμβουλίου, γιατί δεν έκανε τα κομματικά χατήρια ίσως στην έκταση την οποία εσείς θα θέλατε.

'Οσον αφορά τους υποδιοικητές, κύριε Υπουργέ, ο Κοινοβουλευτικός Εκπρόσωπος ήλθε αδιάβαστος, δεν είδε τη γνωμοδότηση, εσείς όμως, την ξέρετε και μας λέτε ότι "τη γράφω στα πεπαλαιωμένα μου". Μα εδώ δεν είναι γνωμοδότηση του Νομικού Συμβουλίου εκ των προτέρων για μία πράξη της διοίκησης που θα προχωρήσει, είναι εκ των υστέρων.


 

  

Σελίδα 2164 

Δεν κατάλαβα γιατί ενοχλείσθε και εσείς και το κόμμα, όταν λέμε ότι μπορεί το Συμβούλιο της Επικρατείας να βγάλει κάποιες τέτοιες αποφάσεις. Κακό είναι να σας προειδοποιούμε; Εάν ο κύριος Κοινοβουλευτικός Εκπρόσωπος το παίρνει αυτό ως κακό, τότε νομίζω ότι έχουμε διαφορετική αντίληψη για το πώς πρέπει να ασκούμε τα καθήκοντά μας. 

'Ομως, κύριε Υπουργέ, μπορεί πράγματι να αγνοήσετε μία γνωμοδότηση, καθ' ην περίπτωση ρωτάτε το Νομικό Συμβούλιο για πράξη την οποία μέλεται να πράξετε. Εδώ ήδη έχει γίνει η πράξη. Η γνωμοδότηση είναι ρητή. Τι αλαζονεία της Εκτελεστικής Εξουσίας είναι αυτή; Δεν την κατάλαβα. Και τι θα κάνετε εν τέλει; Θα πείτε στο Συμβούλιο της Επικρατείας να μη βγάλει τέτοιου είδους αποφάσεις ή να μην είναι σύννομες; Εδώ σας το λέει καθαρά. Τι τον έχετε τότε τον πάρεδρο; Απολύστε τον. Τι το θέλετε το Νομικό Συμβούλιο του Κράτους; Δεν το καταλαβαίνω αυτό, κύριε Υπουργέ.

Πρόκειται περί πρωτοφανούς αλαζονείας της Εκτελεστικής Εξουσίας. Δεν την έχω ξανασυναντήσει. Και νομίζω ότι εάν ρωτήσετε πέντε-δέκα συναδέλφους του δικού σας κόμματος, θα σας απαντήσουν. Το δεν έγινε δεκτή, δεν υπάρχει.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Αφού δεν έγινε; 

ΕΥΑΓΓΕΛΟΣ ΜΕΙΜΑΡΑΚΗΣ: Μα τι θα πει "δεν έγινε δεκτή"; Εδώ πρόκειται περί ερμηνείας νόμου, κύριε Υπουργέ, δεν πρόκειται περί γνώμης για το αν θα κάνετε μία προμήθεια ή όχι ή για το αν θα προχωρήσετε ή όχι κατ' αυτόν τον τρόπο. 'Αλλωστε δεν τη ζητήσατε εσείς αυτήν τη γνωμοδότηση για να βγει και να πείτε ότι γίνεται δεκτή ή δεν γίνεται.

Και, εν πάση περιπτώσει, τι σημαίνει "δεν γίνεται δεκτή"; 'Οτι το Νομικό Συμβούλιο του Κράτους μπορεί, δηλαδή, να δίνει γνωμοδοτήσεις, τις οποίες η Εκτελεστική Εξουσία τις γράφει στα πεπαλαιωμένα της, διότι έχει μία τέτοια αλαζονεία και έναν τέτοιον τσαμπουκά, που κάνει ό,τι θέλει; Χαίρω ιδιαιτέρως, κύριε Υπουργέ, δεν γνώριζα ότι ήσασταν και εσείς αυτής της άποψης.

'Οσον αφορά τους υποδιοικητές, να παραμείνω στο θέμα, είπατε -όπως και για τους γενικούς διευθυντές- ότι: "Εγώ θα προχωρήσω με σκέψη για ήθος, ικανότητα, αξιοσύνη". Φέρατε ως παράδειγμα την τοποθέτηση του διοικητή του ΟΣΕ.

Κύριε Υπουργέ, μου κάνει εντύπωση, πώς ψαρεύετε και θέλετε να εκμαυλίζετε και να εξαγοράζετε συνειδήσεις άλλων πολιτικών χώρων, παρ' όλο που θα έλεγα ότι κάτι τέτοιο ίσως να μην ήταν άσχημο, αν ζούσαμε σε μία άλλη δημοκρατία και είχατε δώσει διαφορετικά δείγματα και εσείς σαν Κυβέρνηση και εμείς σαν Αντιπολίτευση, όχι σαν κυβέρνηση, γιατί σαν κυβέρνηση δώσαμε άλλα δείγματα και δεν συμμερίζομαι την άποψη του δεν δικαιούσθε να ομιλείτε.

Κατά συνέπεια, λοιπόν, εκπλήσσονται οι πάντες εδώ που σας άκουσαν και αναρωτιούνται: "Δηλαδή εσείς στο ΠΑ.ΣΟ.Κ. δεν βρίσκετε κανέναν με αυτά τα προσόντα; Το ΠΑ.ΣΟ.Κ. δεν έχει στελέχη με ήθος, ικανότητα και αξιοσύνη και τα ψάχνετε στους άλλους πολιτικούς χώρους;". Δηλαδή από τόσες χιλιάδες στελέχη του ΠΑ.ΣΟ.Κ. δεν ήταν κανένας ικανός, ούτε ο πρόεδρος, ο οποίος ήταν και συνεκάλεσε το συμβούλιο -και ψευδώς μου είπατε ότι δεν συνεκλήθη εκείνη την ημέρα, φαίνεται ότι ούτε εσείς το γνωρίζατε- είχε ήθος, αξιοσύνη και ικανότητα; Φαίνεται, λοιπόν, ότι μόνο στελέχη άλλων κομμάτων έχουν.

'Οσον αφορά το σπατόσημο, κύριε Υπουργέ, πρέπει να σας πω ότι δεν είναι ντροπή να αλλάζετε θέσεις. Δεν είναι κάτι το κακό. Εσείς το πολεμήσατε λυσσαλέα. Μα, λύσσα, όχι αστεία. 'Ετυχε να είμαι Βουλευτής την προηγούμενη περίοδο, όταν ήλθε το θέμα του σπατόσημου και πολεμήθηκε λυσσαλέα από το ΠΑ.ΣΟ.Κ., όπως πολεμήσατε λυσσαλέα και την Κοινότητα και όλα αυτά. Τέλος πάντων, έχετε κάποιες ιδεοληψίες καλώς ή κακώς, θέλετε να τα ξεπερνάτε, μπράβο σας, βρείτε και το κουράγιο όμως να πείτε ότι δικαιολογημένα τέθηκε το σπατόσημο, διότι πράγματι απετέλεσε έναν ουσιαστικό πόρο εσόδων, για να μπορέσουμε να προχωρήσουμε σε όλα αυτά τα οποία έπρεπε να γίνουν και για τη συντήρηση των αεροδρομίων.

Σας επαναλαμβάνουμε, όμως, εδώ ότι το έγγραφο του Υπουργείου Οικονομικών, επί δικής σας κυβερνήσεως, αναφέρεται για τις ευθύνες των διευθυντών ως προς τα έσοδα, για τα διακόσια δεκατέσσερα δισεκατομμύρια (214.000.000.000). Το Υπουργείο Οικονομικών τα λέει, δεν τα λέμε εμείς. Δεν επικαλεσθήκαμε κανένα στοιχείο που είναι έξω από αυτά τα οποία λέγονται και κουβεντιάζονται μέχρι στιγμής και από τους συνδικαλιστές των εργαζομένων και από τη διοίκηση της ΥΠΑ και από τα άλλα συναρμόδια Υπουργεία.

Κατά συνέπεια θεωρούμε εντελώς αυθαίρετο αυτό που μας δώσατε για τα διακόσια δεκατέσσερα δισεκατομμύρια (214.000.000.000) δραχμές. Θα κατατεθεί, θα το δούμε, θα επανέλθουμε κιόλας και θα το ξανακουβεντιάσουμε.

Πάντως, κύριε Υπουργέ, εγώ σας λέω ότι εσείς πρέπει να πάρετε απόφαση. Υπουργός που δεν παίρνει αποφάσεις, δεν είναι Υπουργός. Καταλάβετέ το. Κλείστε τα θέματα, που και εσείς αναγνωρίζετε ότι είναι ανοιχτά. Κλείστε τα θέματα, που βλέπετε ότι δεν υπάρχει συντονισμός. Φωνάξτε τους να κουβεντιάσουν, να τα βρουν, δείτε πού δεν υπάρχουν γενικοί διευθυντές, πού δεν υπάρχουν διευθυντές, πού δεν υπάρχουν όλοι αυτοί. Κλείστε τα. Πάρτε τις αποφάσεις σας.

Δεν μπορείτε να συνεχίσετε έτσι, κύριε Υπουργέ. Είναι απλό το θέμα. Δεν λειτουργεί τίποτα. Μόνος σας είπατε ότι δεν συντονίστηκαν αυτοί και εκείνη την ημέρα θα γινόταν κάτι ή τι θα γινόταν. Μόνος σας το αποδέχεσθε. Πάρτε λοιπόν απόφαση και κυρίως απόφαση για το τι θα κάνετε με την ΥΠΑ.

Υπάρχει αβεβαιότητα, κύριε Υπουργέ. Παντού, όλο το σύστημα έχει μία αβεβαιότητα, ακριβώς γιατί κανείς δεν γνωρίζει αν αύριο το πρωί θα πουλήσετε πάλι ένα κομμάτι μετοχών στο χρηματιστήριο ή εάν θα προχωρήσετε σε μία μετοχοποίηση ή όχι. Το να μην παίρνετε θέση, εντείνει την αβεβαιότητα. Δεν μας απαντήσατε. Σας παρακαλώ πολύ, έστω για τελευταία φορά, να μας απαντήσετε. Το θέμα είναι κυρίαρχο, όχι μόνο για μας, αλλά για όλον τον ελληνικό λαό.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ο κύριος Υπουργός Μεταφορών και Επικοινωνιών με την ομιλία του έθεσε τρία θέματα. Το πρώτο είναι η διαδικασία προμήθειας του Συστήματος Ελέγχου Εναέριας Κυκλοφορίας. Το δεύτερο θέμα είναι τι έκανε και τι δεν έκανε η Νέα Δημοκρατία όταν ήταν στην εξουσία τα προηγούμενα χρόνια. Το τρίτο θέμα είναι διαχειριστικά και διαδικαστικά ζητήματα στην Υπηρεσία Πολιτικής Αεροπορίας.

Δεν μου επιτρέπει ο χρόνος να ασχοληθώ βεβαίως με το τι δεν έκανε το ΠΑΣΟΚ από το 1981 μέχρι το 1989 στον τομέα του Υπουργείου Μεταφορών και Επικοινωνιών, όπου μέσα σε οκτώ χρόνια άλλαξαν εννέα Υπουργοί, εφτά Υφυπουργοί και δεν ξέρω πόσοι Γενικοί Γραμματείς. Το αποτέλεσμα ήταν γνωστό.

Βεβαίως, δεν πρόκειται να αναφερθώ, κύριε Πρόεδρε, στο τι έγινε και δεν έγινε από τον Οκτώβριο του 1993, που ανέλαβε την Κυβέρνηση το ΠΑ.ΣΟ.Κ., μέχρι σήμερα, σε τέσσερα ολόκληρα χρόνια, που άλλαξαν έξι Υπουργοί. Ο παριστάμενος Υπουργός είναι ο έκτος και καταλαβαίνετε τι πάει να πει αυτό.

Κύριε Πρόεδρε, όταν είχα την τιμή να αναλάβω τα καθήκοντα του Υπουργού Μεταφορών και Επικοινωνιών τον Ιούλιο 1989 στην κυβέρνηση Τζαννετάκη, μία από τις πρώτες ενέργειές μου ήταν να ασχοληθώ και με το θέμα της προμήθειας του Συστήματος Ελέγχου Εναέριας Κυκλοφορίας.

Τότε διεπίστωσα ότι από το 1980-1981, που η Νέα Δημοκρατία είχε τελειώσει τις διαδικασίες και είχε δρομολογήσει την προμήθεια του συστήματος, αλλά μεσολάβησαν οι εκλογές και έφυγε από την εξουσία, ήρθε το ΠΑΣΟΚ και από το 1981 μέχρι το 1989, μεταξύ των άλλων και στο θέμα αυτό δεν έκανε τίποτα. 

Κατέληξε όμως μία "διαδικασία", για την οποία έχω αναφερθεί άλλες φορές στη Βουλή, ώστε το 1989 να γίνει προμήθεια του συστήματος αυτού από την ίδια γαλλική εταιρεία, την "ΤHOMSON", αλλά για λόγους ανεξήγητους δεν υπογράφτηκε


 

  

Σελίδα 2165 

τελικά τότε η σύμβαση.

Την περίοδο εκείνη σχημάτισα την πρώτη Επιτροπή από τεχνικούς, ειδικούς της Υπηρεσίας Πολιτικής Αεροπορίας και συνδικαλιστές όλων των πολιτικών παρατάξεων της Υ.Π.Α. Η Επιτροπή αυτή ασχολήθηκε και υπέβαλε ένα πρώτο πόρισμα.

'Οταν επανήλθα στο Υπουργείο Μεταφορών και Επικοινωνιών μετά τις εκλογές του Απριλίου του 1990, σχημάτισα τρεις Επιτροπές οι οποίες ασχολήθηκαν με το θέμα αυτό και κατέληξαν στο ότι έπρεπε να γίνει η προμήθεια από την ίδια συγκεκριμένη γαλλική εταιρεία.

Βεβαίως, στις Επιτροπές αυτές είχαν λάβει μέρος εκπρόσωποι των Υπουργείων Εθνικής 'Αμυνας, Εθνικής Οικονομίας, Οικονομικών, Εμπορίου, οι οποίοι είχαν ορισθεί με έγγραφα των Υπουργών των Υπουργείων αυτών. Οι Επιτροπές αυτές, όχι μόνο με εντιμότητα αλλά και με απόλυτη διαφάνεια, κατέληξαν στην απόφαση ότι πρέπει να γίνει η προμήθεια του Συστήματος Ελέγχου Εναέριας Κυκλοφορίας από την ίδια συγκεκριμένη γαλλική εταιρεία.

Πράγματι, προχωρήσαμε στην υπογραφή της συμβάσεως, η οποία υπεγράφη στις 24 Ιουλίου 1991 στο Υπουργείο Μεταφορών και Επικοινωνιών. Η σύμβαση αυτή έτυχε επεξεργασίας από όλους τους τεχνικούς, ειδικούς και διοικητικούς υπαλλήλους της Υπηρεσίας Πολιτικής Αεροπορίας όλων των πολιτικών παρατάξεων και από το Νομικό Σύμβουλο του Κράτους του Υπουργείου Μεταφορών και Επικοινωνιών, αλλά και από τους άλλους Νομικούς Συμβούλους των Υπουργείων που ανέφερα προηγουμένως.

'Ετσι πρόχειρα και αυθαίρετα προηγουμένως ο κύριος Υπουργός είπε ότι η σύμβαση αυτή είχε ατέλειες, χωρίς να αισθάνεται την υποχρέωση να αναφερθεί συγκεκριμένα στο ποιες ατέλειες είχε η σύμβαση αυτή και να μας προσκομίσει τώρα ένα έγγραφο της Υπηρεσίας Πολιτικής Αεροπορίας ή του Νομικού Συμβούλου του Κράτους στο Υπουργείο Μεταφορών και Επικοινωνιών, στο οποίο να αναφέρονται συγκεκριμένα οι ατέλειες αυτές.

'Ετσι, λοιπόν, προχωρήσαμε στην πραγματοποίηση του εκσυγχρονισμού του Συστήματος Ελέγχου Εναέριας Κυκλοφορίας.

Κύριε Πρόεδρε, η σύμβαση προέβλεπε ότι θα παρεδίδετο το σύστημα το 1994, εάν ενθυμούμαι καλώς. Αλλά από τον Οκτώβριο του 1993 μέχρι σήμερα είναι Κυβέρνηση το ΠΑ.ΣΟ.Κ.. Και οι προηγούμενοι πέντε Υπουργοί και ο παριστάμενος έκτος Υπουργός Μεταφορών και Επικοινωνιών τι έπραξαν, για να εφαρμόσουν τους όρους της συμβάσεως;

Η σύμβαση προβλέπει ποινικές ρήτρες. Η σύμβαση προβλέπει κυρώσεις. Τι κάνατε αυτά τα τέσσερα χρόνια; 'Επρεπε να ενημερώσετε τη Βουλή για το τι πράξατε στο θέμα αυτό.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

Κύριε Πρόεδρε, το συνολικό κόστος του προγράμματος, περιλαμβανομένης και της κτιριακής υποδομής, ανήρχετο στο ύψος των δεκαπέντε δισεκατομμυρίων (15.000.000.000) δραχμών, δηλαδή δώδεκα δισεκατομμύρια τετρακόσια εκατομμύρια (12.400.000.000) δραχμές για όλο το Σύστημα Ελέγχου Εναέριας Κυκλοφορίας και δύο δισεκατομμύρια εξακόσια εκατομμύρια (2.600.000.000) δραχμές για την κτιριακή υποδομή, τις κεραίες και άλλα.

Το σύστημα αποτελείται από έξι ηλεκτρονικά συστήματα: 1) Νέο αυτόματο τηλετυπικό κέντρο (AFTN.CIDIN). 2) Νέο τερματικό ραντάρ αεροδρομίου Αθηνών (ATARS), 3) Προσομειωτής ραντάρ (ATC PADAR SIMULATOR), 4) Δίκτυο ραντάρ μακράς εμβέλειας (HERAS), 5) Νέο αυτόματο κέντρο Αεροναυτικών Τηλεπικοινωνιών (VAP), 6) Σύστημα επεξεργασίας και απεικόνισης πληροφοριών ραντάρ και σχεδίων πτήσεως (PALLAS).

Για όλα αυτά δεν αναφέρθηκε λεπτομερώς ο κύριος Υπουργός στην ομιλία του, να μας πει πού υπήρξαν καθυστερήσεις. Και για τις καθυστερήσεις αυτές τι έπραξε η Κυβέρνηση του ΠΑΣΟΚ τέσσερα χρόνια; Εφάρμοσε τους σχετικούς όρους της σύμβασης;

Το τι θα ωφελήσει η λειτουργία του συστήματος αυτού, κύριε Πρόεδρε, είναι αυτονόητο, αλλά αναφέρω ενδεικτικά:

Πρώτον, καλύτερη επιτήρηση του εθνικού μας εναέριου χώρου. Δεύτερον, ουσιαστική βελτίωση στην ασφάλεια των πτήσεων. Τρίτον, αύξηση χωρητικότητας του ελληνικού εναέριου χώρου. Τέταρτον, αύξηση εσόδων της Υπηρεσίας Πολιτικής Αεροπορίας σε συνάλλαγμα από την αύξηση τελών υπερπτήσεων και τελών χρήσεως. Πέμπτον, αύξηση της τουριστικής κινήσεως. 'Εκτον, μείωση κόστους λειτουργίας αεροπορικών εταιρειών λόγω αποφυγής καθυστερήσεων. 'Εβδομον, ένταξη του συστήματος εναέριας κυκλοφορίας της Ελλάδος στο ολοκληρωμένο ευρωπαϊκό σύστημα και άλλα.

Η εγκατάσταση του Συστήματος προβλέπετο, όπως είπα προηγουμένως, να ολοκληρωθεί εντός του 1994. Ο εκσυγχρονισμός του Συστήματος Ελέγχου Εναέριας Κυκλοφορίας θα συμπληρωθεί με την εγκατάσταση συστημάτων τερματικών ραντάρ στα αεροδρόμια Θεσσαλονίκης, Ηρακλείου, Ρόδου και Κέρκυρας, συνολικού προϋπολογισμού περίπου οκτώ δισεκατομμυρίων (8.000.000.000) δραχμών περιλαμβανομένων και των αναγκαίων κτιριακών εγκαταστάσεων. Ταυτόχρονα τότε ...

ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, τελειώνετε.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μία μικρή ανοχή, σας παρακαλώ.

ΠΡΟΕΔΡΕΥΩΝ (Παναγιώτης Σγουρίδης): Πόσο μικρή, κύριε Γκελεστάθη!

ΝΙΚΟΛΑΟΣ ΓΚΕΛΕΣΤΑΘΗΣ: Αντιλαμβάνεστε ότι ο κύριος Υπουργός αναφέρθηκε στην περίοδο τη δική μας, που είχα την τιμή για τρία συνεχή χρόνια να είμαι Υπουργός Μεταφορών και Επικοινωνιών ...

ΠΡΟΕΔΡΕΥΩΝ (Παναγιώτης Σγουρίδης): Σας δίνω ένα λεπτό. Στα 8.22' λεπτά δεν θα γράφεται τίποτα. 

ΝΙΚΟΛΑΟΣ ΓΚΕΛΕΣΤΑΘΗΣ: 'Οχι, ένα λεπτό, κύριε Πρόεδρε. Επεδείχθη μία ανοχή του Προεδρείου προηγουμένως, που δεν ήσαστε ...

ΠΡΟΕΔΡΕΥΩΝ (Παναγιώτης Σγουρίδης): 'Ενα λεπτό.

ΝΙΚΟΛΑΟΣ ΓΚΕΛΕΣΤΑΘΗΣ: ...προς όλους τους ομιλητές.

ΠΡΟΕΔΡΕΥΩΝ (Παναγιώτης Σγουρίδης): Σας λέω, κύριε Γκελεστάθη, ένα λεπτό. Σας παρακαλώ!

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μία μικρή ανοχή. Τώρα δεν είναι ώρα να διαπληκτιζόμαστε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γκελεστάθη, ένα λεπτό.

ΝΙΚΟΛΑΟΣ ΓΚΕΛΕΣΤΑΘΗΣ: 'Αλλωστε είμαι ο τελευταίος ομιλητής, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Δεν είστε ο τελευταίος.

ΝΙΚΟΛΑΟΣ ΓΚΕΛΕΣΤΑΘΗΣ: Με λίγα λεπτά δεν πρόκειται να παραβλαφθεί η λειτουργία της συνεδριάσεως.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Χάνετε χρόνο.

ΝΙΚΟΛΑΟΣ ΓΚΕΛΕΣΤΑΘΗΣ: Ταυτόχρονα τότε άρχισε η διαδικασία και τελικά προκηρύξαμε το διαγωνισμό για την προμήθεια των τεσσάρων αυτών περιφερειακών ραντάρ. 

Κύριε Πρόεδρε, για τα οικονομικά επιτεύγματα της περιόδου 1990-1993 δεν ενημερώθηκε ο κύριος Υπουργός πριν έρθει σήμερα στη Βουλή. Το σύνθημα του ΠΑΣΟΚ ότι παρέλαβε καμένη γη το 1981, όπως ξέρετε, ήταν τόσο πολιτικά μολυσμένο, που το ίδιο το ΠΑΣΟΚ το ανεκάλεσε στην Αίθουσα αυτή το 1986 επισήμως από τους τότε εκπροσώπους του. Τώρα, το να ισχυρίζεστε εσείς ότι δεν έγινε κανένα έργο από την κυβέρνηση τη δική μας στο διάστημα 1990-1993, νομίζω ότι το λιγότερο είναι απαράδεκτο και δεν θέλω να κάνω χαρακτηρισμούς.

Δεν ενημερωθήκατε για τα έσοδα της περιόδου εκείνης. Δεν επιτρέπει ο κύριος Πρόεδρος να χρησιμοποιήσω δύο-τρία λεπτά ακόμα.

Η Υ.Π.Α. ότι επανέκτησε την απωλεσθείσα από το 1983 οικονομική της αυτοδυναμία με τη θέσπιση του τέλους ανάπτυξης και εκσυγχρονισμού αεροδρομίων ΤΕΑΑ, ν. 2065/1992.


 

  

Σελίδα 2166 

Επίσης, με το π.δ. 473/1991 απέκτησε δυνατότητα εκτελέσεως έργων προϋπολογισμού μέχρι εκατόν πενήντα εκατομμυρίων (150.000.000) δραχμών, έναντι πέντε εκατομμυρίων (5.000.000.) δραχμών που ίσχυε μέχρι τότε.

Η απόκτηση των ως άνω προϋποθέσεων εξασφάλισε τη δυνατότητα επεκτάσεως και βελτιώσεως των πάσης φύσεως εγκαταστάσεων της Υπηρεσίας Πολιτικής Αεροπορίας, που αποβλέπει στην παροχή υψηλού επιπέδου υπηρεσιών προς τους επιβάτες και τη βελτίωση των συνθηκών εργασίας και προσωπικού.

Τέλος, έχει τη δυνατότητα να χρηματοδοτεί την κατασκευή νέων αεροδρομίων και ελικοδρομίων.

Πολύ συνοπτικά, θα μπορούσα -με την ανοχή του κυρίου Προέδρου- να σας αναφέρω τα έσοδα. Θεσμοθετήθηκαν διαδικασίες ελέγχου εισπράξεως και αποδόσεως των εσόδων που μέχρι το 1989 δεν υπήρχαν. Η αύξηση των εσόδων από το 1989 μέχρι το 1993 υπήρξε θεαματική, της τάξεως των 461%. 'Ηταν δεκατέσσερα δισεκατομμύρια πεντακόσια εκατομμύρια (14.500.000.000) δραχμές το 1989 και το 1993 είχαν ανέλθει σε εξήντα έξι δισεκατομμύρια πεντακόσια εκατομμύρια (66.500.000.000) δραχμές, με πρόβλεψη για το 1994 ογδόντα δύο δισεκατομμύρια (82.000.000.000) δραχμές.

ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, τελειώσατε. Δεν γράφεται τίποτα στα Πρακτικά, απ' όσα λέει ο κ.Γκελεστάθης.

ΝΙΚΟΛΑΟΣ ΓΚΕΛΕΣΤΑΘΗΣ: ...

ΠΡΟΕΔΡΕΥΩΝ (Παναγιώτης Σγουρίδης): Δεν γράφεται τίποτα στα Πρακτικά, κύριε Γκελεστάθη. Και η υπομονή έχει τα όρια της.

ΝΙΚΟΛΑΟΣ ΓΚΕΛΕΣΤΑΘΗΣ: ...

ΠΡΟΕΔΡΕΥΩΝ (Παναγιώτης Σγουρίδης): Πείτε ό,τι θέλετε. Δεν γράφεται τίποτα στα Πρακτικά.

ΝΙΚΟΛΑΟΣ ΓΚΕΛΕΣΤΑΘΗΣ: ...

ΠΡΟΕΔΡΕΥΩΝ (Παναγιώτης Σγουρίδης): Είπα δεν γράφεται τίποτα στα Πρακτικά. 'Ο,τι είπατε, είπατε. Δεν γράφεται τίποτα στα Πρακτικά και τελείωσε η υπόθεση.

ΝΙΚΟΛΑΟΣ ΓΚΕΛΕΣΤΑΘΗΣ: ...

ΠΡΟΕΔΡΕΥΩΝ (Παναγιώτης Σγουρίδης): Δεν έχει γραφεί τίποτα στα Πρακτικά, από τη στιγμή που είπα να μη γραφεί τίποτα στα Πρακτικά.

ΝΙΚΟΛΑΟΣ ΓΚΕΛΕΣΤΑΘΗΣ: ...

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για πέντε λεπτά.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, πολύ συνοπτικά θα πω ότι στην περίοδο, που αναφέρθηκε ο κύριος συνάδελφος προηγούμενα, έγιναν επενδύσεις συνολικού ποσού δεκαπέντε δισεκατομμυρίων (15.000.000.000) δραχμών. Στο διάστημα από το 1994 μέχρι το 1997 έχουν γίνει επενδύσεις εβδομήντα πέντε δισεκατομμυρίων (75.000.000.000) δραχμών. Το πρόγραμμα που προβλέπεται από το 1998 έως το 2001 είναι τριακόσια δισεκατομμύρια (300.000.000.000) δραχμές. Αυτοί είναι οι προγραμματισμοί και οι απολογισμοί των έργων, αυτή είναι η εικόνα που έχουμε για την περίοδο 1998 έως το 2001.

Δεν έχει νόημα να επαναλάβω τώρα τα ίδια, τα οποία σας είπα και προηγούμενα. Αναφερθήκατε και πάλι στα περίφημα ραντάρ της "THOMSON". Σας εξήγησα ένα προς ένα, πώς είναι τα ραντάρ αυτά και ποια απ' αυτά έχουν παραληφθεί, ποια, ήδη, μετά από πολλές διορθώσεις, βελτιώσεις, προσπάθειες που κάναμε, έχουν τεθεί σε λειτουργία. Αυτήν τη στιγμή είναι δύο συστήματα τα οποία παρουσιάζουν αποκλίσεις και βαρύνουν την εταιρεία.

'Εχουν παρακρατηθεί ποσά, δεν έχει εξοφληθεί, η εταιρεία κρατιέται το 10%, κρατιούνται οι εγγυητικές επιστολές. Πιέζεται να τελειώσει το σύστημα "PALAS" που είναι το αυτόματο σύστημα επεξεργασίας και απεικόνισης πληροφοριών και το σύστημα "VAR", που είναι το σύστημα των αεροναυτικών επικοινωνιών.

Θα συνεχίσουμε τις προσπάθειές μας, ώστε να το παραδώσει η εταιρεία σύμφωνα με τις συμβατικές της υποχρεώσεις και από κει και πέρα θα δούμε όλα τα υπόλοιπα. Σας εξήγησα και με τα υπόλοιπα ραντάρ, πώς έχουν τα πράγματα. Τα δύο είναι εν εξελίξει και για τα άλλα δύο πρέπει να λύσουμε το πρόβλημα του χώρου με τους κατοίκους της περιοχής, οι οποίοι προβάλουν ζητήματα υγείας.

Πρέπει να τα σεβαστούμε και να τηρήσουμε τις διαδικασίες, ώστε και εκείνοι να είναι ήσυχοι ότι γίνεται σωστά η δουλειά τους.

Δεν σας κρύβω δε -και ενδεχομένως το ξέρετε- ότι προχωρούμε ακόμη περισσότερο. 'Εχει ήδη συσταθεί διακομματική επιτροπή με απόφαση του Υπουργικού Συμβουλίου και σύμφωνα με το νόμο περί προμηθειών, λόγω του ότι είναι υψηλής τεχνολογίας, επεκτείνουμε το σύστημα σε άλλα τέσσερα ραντάρ, ώστε να έχουμε μια πληρότητα. 'Ολα αυτά δείχνουν μία πορεία που έχει ξεκινήσει, αν θέλετε, από την εποχή σας, το 1991. Ξεκίνησε, όπως με πληροφορήσατε, πιο πριν, από το 1988-1989. 'Εγινε η σύμβαση το 1991 και προσπαθούμε να υλοποιήσουμε τη σύμβαση. Προμηθευόμαστε νέο εξοπλισμό, ώστε η χώρα μας να έχει πλήρη τεχνολογικό έλεγχο του εναερίου χώρου της.

Ταυτόχρονα, έχουμε κάνει άλλες σημαντικές βελτιώσεις, που έχουν αυξήσει τη χωρητικότητα του εναερίου χώρου. Αυτά είναι πολύ σημαντικά επιτεύγματα, δεν χρειάζεται να τα μειώνουμε. Διότι -γι'αυτά τα συγκεκριμένα που μιλάω, για την εναέρια κυκλοφορία- δεν είναι ότι τα κερδίζει η α' ή η β' κυβέρνηση. 'Εχουν σχέση με τις διεθνείς αερομεταφορές και όσο αυξάνει η χωρητικότητα του εναερίου χώρου μας και όσο διασφαλίζεται -και γι' αυτό πιστεύω ότι πρέπει να είμαστε λίγο αυστηροί σ'αυτά τα ζητήματα- αυτός ο εναέριος χώρος, τόσο καλύτερα για μας. Αυτό πρέπει να το λέμε και δεν πρέπει να κρύβουμε τις αδυναμίες που έχουν οι προμηθευτές όταν μας φέρνουν τα διάφορα συστήματα.

Τώρα, λέχθηκε ότι αυξήθηκαν τα έξοδα, χωρίς αυτό να δικαιολογείται από τα συστήματα. Δεν είναι έτσι. To Eurocontrol όταν αυξάνει τα τέλη κλπ. τα καθορίζει ανταποδοτικά. Με βάση την ανταπόδοση που υπάρχει, με βάση τις υπηρεσίες που προσφέρουμε, προσδιορίζονται και τα τέλη. Και εδώ έχει να κάνει η αύξηση ή η μείωση κατ'εξοχήν με το επίπεδο της μισθοδοσίας των εργαζομένων στην ΥΠΑ και ιδιαίτερα στην εναέρια κυκλοφορία.

'Οσον αφορά τα υπόλοιπα, νομίζω, κύριοι συνάδελφοι, ότι απάντησα σε όλα. Ετέθησαν και πάλι κάποια γενικότερα πολιτικά ζητήματα. Εγώ χαίρομαι τουλάχιστον, ότι ο πυρήνας της σκέψης είναι πως πρέπει και στις υπηρεσίες και στις επιλογές προσώπων να πρυτανεύει εκείνο που θεωρήθηκε από τον Εκπρόσωπό σας ως απομεμακρυσμένο όραμα. Δεν μπορεί να είναι απομεμακρυσμένο όραμα. Επιλέγουμε τους ικανούς, επιλέγουμε τους άξιους, υπάρχουν παντού άξιοι. Δεν χρειάζεται να είναι βασικό κριτήριο η κομματική ταυτότητα. Και μ' αυτήν τη λογική, επαναλαμβάνω, θα γίνουν και οι επιλογές του προσωπικού μέσα στην ίδια την ΥΠΑ, με αυτό το κριτήριο θα γίνουν οι τοποθετήσεις γενικών διευθυντών, διευθυντών, υποδιευθυντών. Αυτά, κύριοι συνάδελφοι, ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Πάρα πολύ σύντομα.

Κύριε Πρόεδρε, τελικά δεν πήραμε απάντηση σε όλα που να μας ικανοποιεί. Κύριε Υπουργέ, κατ' αρχήν δεν μας είπατε πότε επιτέλους θα πάρετε αυτές τις αποφάσεις για την πλήρωση αυτών των θέσεων. Μας το αφήσατε αναπάντητο. Δέχεσθε ότι πραγματικά σε όλα τα αεροδρόμια πλην του Ελληνικού Αερολιμένα δεν υπάρχει άκρη αυτήν τη στιγμή και αυτό δημιουργεί πρόβλημα στην όλη οργάνωση και διοίκηση των αερολιμένων και μπορεί οποτεδήποτε προκύψουν προβλήματα...

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικονωνιών): Κύριε συνάδελφε, επιτρέψτε μου να σας διακόψω.

ΕΥΑΓΓΕΛΟΣ ΜΕΪΜΑΡΑΚΗΣ: Να μας πείτε, κύριε Υπουργέ, μόνο να μου κρατηθεί ο χρόνος.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και


 

  

Σελίδα 2167 

Επικονωνιών): Τα καθήκοντα τα ασκούν εκείνοι που έχουν τους αντίστοιχους βαθμούς και όπως ξέρετε διατηρείται μέχρι...

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ.

ΕΥΑΓΓΕΛΟΣ ΜΕΙΜΑΡΑΚΗΣ: Το ίδιο ακριβώς έγινε λοιπόν και στο Ελληνικό με το Ντορνιέ. Το ίδιο ακριβώς έγινε. Κατά συνέπεια, γι' αυτό και σας λέω ότι έχετε την πολιτική ευθύνη, κύριε Υπουργέ. Προχωρήστε, πάρτε αποφάσεις, ορίστε τους αερολιμενάρχες. Επιτέλους, μας είπατε ότι δεν υπάρχει πράγματι, γιατί κάποιοι το αμφισβητούσαν.

Δεύτερον, δεν μου απαντήσατε στο εξής: Πήρε στην Αλικαρνασσό ο δήμος το πάρκινγκ του αεροδρομίου του Ηρακλείου; Το πήρε; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικονωνιών): Θα το διερευνήσουμε. 

ΕΥΑΓΓΕΛΟΣ ΜΕΙΜΑΡΑΚΗΣ: Θα το διερευνήσετε. Το αγνοείτε, κύριε Υπουργέ;

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικονωνιών): Κύριε συνάδελφε...

ΠΡΟΕΔΡΕΥΩΝ (Παναγιώτης Σγουρίδης): Θα απαντήσετε, κύριε Υπουργέ, σας παρακαλώ.

ΕΥΑΓΓΕΛΟΣ ΜΕΙΜΑΡΑΚΗΣ: Μα, δεν ξέρετε τις συμφωνίες του Υπουργείου σας, κύριε Υπουργέ. Σας είπα, ανοίξατε ένα παράθυρο και μάλιστα πολύ άσχημο. Η Θέρμη, όμως, έχει πάρει το άλλο, αυτό το ξέρετε, γιατί και αυτό αμφισβητήθηκε.

Τρίτον, γνωρίζετε ότι για τη διακομματική, κύριε Υπουργέ, η Νέα Δημοκρατία αφ' ενός μεν έχει αποχωρήσει, αφ' ετέρου η διακομματική δεν έχει το δικαίωμα να πάρει τις αποφάσεις τις οποίες είπατε. Τουλάχιστον, βάσει των νόμων και των διαταγμάτων που υπάρχουν, γιατί τον κανονισμό ή τον οργανισμό δεν το είδαμε ακόμη. Δεν προχώρησε το προεδρικό διάταγμα και έτσι δεν το είδαμε, αλλά τις αποφάσεις τις οποίες ισχυρίζεσθε, ότι θα πάρει η διακομματική, δεν τις έχει βάσει του νόμου για να τις πάρει. Και αν τις έχει, παρακαλώ να το γνωρίσετε στη Βουλή, διότι θα είναι κατά παράβαση του νόμου.

Και επιτέλους δεν μπορεί τους νόμους να μην τους δέχεστε και να τους αγνοείτε παντελώς.

Δεν μας είπατε τι θα κάνετε με τη γνωμοδότηση του νομικού συμβουλίου. Λέτε δεν έγινε δεκτή. Δηλαδή είναι ανύπαρκτη πλέον για εσάς; Εάν αύριο το πρωί υπάρξει προσφυγή στο Συμβούλιο της Επικρατείας, το ελληνικό δημόσιο θα παραστεί για να υπερασπιστεί την θέση του; Θα παραστεί λέτε. Γιατί ο κύριος Κοινοβουλευτικός Εκπρόσωπος δεν θέλει να τα κουβεντιάζουμε αυτά. Είναι άσχημα πράγματα αυτά. Να μην τα λέμε. Λοιπόν θα παραστεί. Και τι κάνετε σε περίπτωση ο μη γένοιτο -εύχομαι να μη βγει πράγματι- σε περίπτωση όμως που βγει και κηρυχθούν παράνομες και μάλιστα σοβαρές πράξεις της διοίκησης, τι θα κάνετε; Θα πείτε ότι εμείς βάλαμε τη δικαιοσύνη; Γιατί έτσι κάπως υπαινικτικά μίλησαν, διότι εδώ, κύριε Πρόεδρε, δεν πρέπει να κουβεντιάζουμε, δεν πρέπει να κάνουμε ερωτήσεις στην Κυβέρνηση, μην τυχόν και κατηγορηθούμε ότι εκπροσωπούμε κανέναν συμφέρον ή πιέζουμε κάποιον άλλο να λάβει μία άλλη απόφαση. Διότι εδώ μόνο έτσι μπορεί να καταλογίζονται πλέον οι όποιες απόψεις που εκφράζουμε.

Τέλος θα παρακαλούσα, κύριε Πρόεδρε, χωρίς να μου δώσετε απάντηση, δεν χρειάζεται, συνεννοηθήκαμε με το Προεδρείο να μιλήσει ο πρώην Υπουργός, ο αξιότιμος κ. Γκελεστάθης. Τώρα δεν νομίζω ότι όλη την αυστηρότητά σας έπρεπε να τη δείξετε εδώ. Βεβαίως δείξαμε μία επιείκια...

ΠΡΟΕΔΡΕΥΩΝ (Παναγιώτης Σγουρίδης): Είστε άδικος, κύριε Μεϊμαράκη. Τουλάχιστον έχετε θητεύσει σε αυτήν την Αίθουσα, με δικές μου Προεδρείες πρέπει να ξέρετε...

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, το ξέρω και γι' αυτό σας είπα ότι μπορούσατε να τον αφήσετε για δύο λεπτά, δεν ήταν τόσο μείζον το θέμα. 'Αλλωστε τελειώσαμε.

Εν πάση περιπτώσει, εμείς, κύριε Υπουργέ, θα επανέλθουμε στο θέμα της επερώτησης. Είμαι σίγουρος ότι μέχρι τότε και εσείς θα έχετε ενημερωθεί καλύτερα. Εύχομαι να μην έχει συμβεί τίποτα μέχρι τότε αλλά εμείς σας επισείουμε και σας συνιστούμε τις ευθύνες σας. Δεν κινδυνολογούμε. Αντιθέτως ήρθαμε εδώ με μία καλόπιστη επερώτηση. Ο Κοινοβουλευτικός Εκπρόσωπος τις έχει ακούσει όλες, διότι πράγματι ούτε κραυγές υπήρξαν ούτε τίποτα, ή, αν θέλετε, μέσα στο διάστημα των τριών ωρών να ελέχθησαν και κάποιες υπερβολές.'Ομως ήρθαμε εποικοδομητικά και να σας επισημάνουμε όλα αυτά τα ζητήματα τα οποία υπάρχουν και είναι ανάστατη η Υ.Π.Α. Δεν απαντήσατε σε ουσιαστικά θέματα, δεν μας απαντήσατε, αν υπάρξει ιδιωτικοποίηση τι θα κάνετε και αυτό δημιουργεί μία μεγάλη αβεβαιότητα.

Σας παρακαλώ, κύριε Υπουργέ, για το καλό της Υ.Π.Α. και όλων μας αυτά να τα ξεκαθαρίσετε το ταχύτερο δυνατόν.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Από αυτά που είπε ο κύριος συνάδελφος το μόνο που μπορώ να επισημάνω και να πω αυτήν τη στιγμή είναι, ότι για το τελευταίο θέμα, που θίγετε, σας επεσήμανα ότι μελετάται συστηματικά λαμβάνοντας υπόψη την εμπειρία έναντι όλων των άλλων χωρών της Ευρωπαϊκής 'Ενωσης. Και όταν θα έρθει η ώρα και συντόμως θα έρθει, θα μας δοθεί η ευκαιρία να συζητήσουμε αυτό το θέμα.

Για όλα τα υπόλοιπα ζητήματα εγώ δεν είπα ότι ήταν κακόπιστη η επερώτηση. Επερώτηση είναι, όλοι εδώ πρέπει να συζητάμε καλόπιστα, αλλά από εκεί και πέρα δεν χρειάζεται μέσα από τις επερωτήσεις να μειώνουμε την εικόνα της χώρας, όσον αφορά την εναέρια κυκλοφορία της και την ασφάλεια των αεροδρομίων της. Και αυτή η εικόνα προκύπτει από αυτή τη συζήτηση. 'Οσα για τα υπόλοιπα εδώ είμαστε, να τα ξεκαθαρίζουμε.

Δεν έχω να πω τίποτε άλλο, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμ. 13/19.11.97 επερώτησης των Βουλευτών της Νέας Δημοκρατίας κυρίων Αθανασίου Χειμάρα, Αθανασίου Γιαννόπουλου, Βασιλείου Βύζα, Ευάγγελου Μπασιάκου, Κωνσταντίνου Καραμηνά, Γεωργίου Ορφανού, Γεράσιμου Γιακουμάτου, Ιωάννη Παπαδημόπουλου, Χρήστου Βυζοβίτη και Ευάγγελου Μεϊμαράκη, προς τον Υπουργό Μεταφορών και Επικοινωνιών, σχετικά με την εύρυθμη λειτουργία και τις ενέργειες της διοίκησης στην Υπηρεσία Πολιτικής Αεροπορίας.

Κύριοι συνάδελφοι, έχουν διανεμηθεί τα Πρακτικά της Τετάρτης 5 Νοεμβρίου 1997 και της Πέμπτης 6 Νοεμβρίου 1997 και ερωτάται το Σώμα, αν επικυρώνονται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της 5ης Νοεμβρίου 1997 και 6ης Νοεμβρίου 1997 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 22.55' λύεται η συνεδρίαση για αύριο Τρίτη 25 Νοεμβρίου 1997 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη.


Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ



  

Σελίδα 2168  σε PDF   
