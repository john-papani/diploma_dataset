
ΣΥΝΕΔΡΙΑΣΗ ƒB' 
Παρασκευή 19 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας της Βουλευτού Μ. Γιαννάκου,
3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Αλίμου, το 2ο Πειραματικό Γυμνάσιο Αμπελοκήπων και το Γυμνάσιο Μολάων Λακωνίας,
4. Η Διαρκής Επιτροπή Δημόσιας Διιοίκησης, Δημόσιας Τάξης και
Δικαιοσύνης καταθέτει τις εκθέσεις της στις αιτήσεις άρσεως ασυλίας των Βουλευτών Μαρίας Δαμανάκη, Γαρυφαλλιάς Κανέλλη, Κωνσταντίνου Τασούλα και Κωνσταντίνου Τσίμα,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 22
Ιανουρίου 2001,
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με την αναβάθμιση της υγειονομικής περίθαλψης και των υπηρεσιών υγείας στην Επαρχία Καλαβρύτων (απαντά λόγω αποκλειστικής αρμοδιότητας ο Υπουργός Υγείας και Πρόνοιας),
β) Προς τον Υπουργό Εθνικής Αμυνας, σχετικά με δημοσιεύματα του Τύπου αναφερόμενα στη χρήση βλημάτων με απεμπλουτισμένο ουράνιο στα πεδία βολής του στρατού κλπ.,
γ) Προς τον Υπουργό Τύπου και Μέσων Μαζικής Ενήμερωσης, σχετικά με
την ενημέρωση των Ελλήνων δημοσιογράφων για τους ενδεχόμενους κινδύνους στην υγεία τους, κατά τις αποστολές τους στο Κόσσοβο κλπ.,
δ) Προς τον Υπουργό Εργασίας και Κοινωνικών Ασφαλίσεων, σχετικά με
την αποπομπή του Προέδρου του Οργανισμού Εργατικής Κατοικίας, την απεμπλοκή του Οργανισμού από την ευθύνη κατασκευής του Ολυμπιακού Χωριού κλπ.,
ε) Προς τον Υπουργό Υγείας και Πρόνοιας, σχετικά με την πρόσφατη πτώση του ελικοπτέρου του Εθνικού Κέντρου 'Αμεσης Βοήθειας (ΕΚΑΒ) κλπ.,
στ) Προς τον Υπουργός Γεωργίας:
i) σχετικά με τη λήψη μέτρων για τη διάθεση και την εξασφάλιση ικανοποιητικών τιμών της μηλοπαραγωγής, της επαρχίας Αγιάς Λάρισας,
ii) σχετικά με τον έλεγχο των εισαγομένων τροφίμων από τις χώρες της Βαλκανικής, για μόλυνση από τοξικά ή ραδιενεργές ουσίες κλπ.,
5) Συζήτηση επερώτησης προς τον Υπουργό Ανάπτυξης, σχετικά με την
πολιτική της Κυβέρνησης στον τομέα του τουρισμού,
ΟΜΙΛΗΤΕΣ
Α. Επί των επικαιρων ερωτήσεων:
α) Προς τον Πρωθυπουργό
ΠΑΠΑΔΟΠΟΥΛΟΣ Α.,
ΣΠΗΛΙΩΤΟΠΟΥΛΟΣ Σ.,
β) Προς τους Υπουργούς:
ΑΠΟΣΤΟΛΑΚΗΣ Δ.,
ΑΡΓΥΡΗΣ Ε.,
ΓΕΩΡΓΑΚΟΠΟΥΛΟΣ Δ.,
ΚΑΝΕΛΛΗ Λ.,
ΞΗΡΟΤΥΡΗ Α.,
ΠΑΠΑΔΟΠΟΥΛΟΣ Α.,
ΠΑΤΑΚΗΣ Ι.,
ΠΡΩΤΟΠΑΠΠΑΣ Χ.,
ΡΕΠΠΑΣ Δ.,
ΧΩΜΑΤΑΣ Ι.,
Β. Επί της επερωτήσεως:
ΑΚΡΙΒΑΚΗΣ Α.,
ΒΑΡΒΙΤΣΙΩΤΗΣ Μ.,
ΔΕΙΚΤΑΚΗΣ Γ.,
ΛΙΑΣΚΟΣ Α.,
ΝΑΚΟΣ Α.,
ΞΗΡΟΤΥΡΗ Α.,
ΠΑΠΑΘΑΝΑΣΙΟΥ Ι., σελ. 
ΤΣΙΠΡΑΣ Β., σελ.
ΧΡΙΣΤΟΔΟΥΛΑΚΗΣ Ν.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ƒΒ'
Παρασκευή 19 Ιανουαρίου 2001
------------------------------

Αθήνα, σήμερα στις 19 Ιανουαρίου 2001, ημέρα Παρασκευή και ώρα 10.42' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18.1.2001 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Α' συνεδριάσεως του, της Πέμπτης 18 Ιανουαρίου 2001 σε ό,τι αφορά στην ψήφιση στο σύνολο των νομοχεδίων: 1) "Ρύθμιση θεμάτων ανέλκυσης ναυαγίων και άλλες διατάξεις" και 2) "Κώδικας Αναγκαστικών Απαλλοτριώσεων Ακινήτων".
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Σπήλιο Σπηλιωτόπουλο,
Βουλευτή Αχαϊας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 22 Ιανουαρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Kαν.Βουλής)
1. Η με αριθμό 492/17-1-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ανδρέα Λοβέρδου προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με την επιβολή και την καταβολή των νομίμων προστίμων που επέβαλε το Σώμα Επιθεωρητών Εργασίας, για παραβάσεις της εργατικής νομοθεσίας, στο Καζίνο του Ρίο κλπ.
2. Η με αριθμό 489/17-1-2001 επίκαιρη ερώτηση του Βουλευτή της Νέας Δημοκρατίας κ. Νικολάου Λέγκα προς τον Υπουργό Εθνικής Οικονομίας και Οικονομικών, σχετικώς με την κατάργηση του τοπικού γραφείου της
Δημόσιας Οικονομικής Υπηρεσίας Πύλης Νομού Τρικάλων.
3. Η με αριθμό 483/17-1-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατάκη προς τον Υπουργό Γεωργίας, σχετικώς με τις προθέσεις της Κυβέρνησης να μειώσει τις καλλιεργούμενες εκτάσεις με ζαχαρότευτλα, τις επιπτώσεις στο εισόδημα των αγροτών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Kαν.Βουλής) 1. Η με αριθμό 491/17-1-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ελευθερίου Τζιόλα προς τους Υπουργούς Εθνικής Οικονομίας, Γεωργίας, σχετικώς με τη λήψη των αναγκαίων μέτρων για συνέχιση της λειτουργίας και τον εκσυγχρονισμό της βιομηχανίας "ΠΙΝΔΟΣ Α.Ε.".
2. Η με αριθμό 495/17-1-2001 επίκαιρη ερώτηση του Βουλευτή της Νέας
Δημοκρατίας κ. Βασιλείου Μιχαλολιάκου προς τον Υπουργό Εθνικής Παιδείας και Θρησκευμάτων, σχετικώς με την αναστολή λειτουργίας του Γυμνασίου και Λυκείου Γαλατά λόγω σοβαρών προβλημάτων.
3. Η με αριθμό 484/17-1-2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την κατάργηση των προπαρασκευαστικών τμημάτων από τους αποφοίτους μαθητές των Τεχνολογικών
Επαγγελματικών Εκπαιδευτηρίων κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 494/17-1-2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εθνικής 'Αμυνας, σχετικώς με δημοσιεύματα του Τύπου αναφερόμενα στη χρήση βλημάτων με απεμπλουτισμένο ουράνιο στα πεδία βολής του στρατού κλπ.
Η επίκαιρη ερώτηση του κ. Γεωργακόπουλου έχει ως εξής:
"Μετά τις αποκαλύψεις που είδαν το φως της δημοσιότητας για τους κινδύνους τους οποίους ενέχουν τα βλήματα με απεμπλουτισμένο ουράνιο, οι κάτοικοι του Παλαιοχωρίου Γαστούνης Νομού Ηλείας είναι ανάστατοι, επειδή φοβούνται ότι μπορεί να έχουν χρησιμοποιηθεί τέτοια βλήματα κατά τις στρατιωτικές ασκήσεις στο πεδίο βολής της περιοχής.
Κατόπιν των ανωτέρω ερωτάται ο Υπουργός Εθνικής 'Αμυνας:
Εάν κατά τις στρατιωτικές ασκήσεις στο πεδίο βολής Παλαιοχωρίου
Γαστούνης Νομού Ηλείας έχουν χρησιμοποιηθεί βλήματα με γόμωση απεμπλουτισμένου ουρανίου".
Ο Υφυπουργός Εθνικής 'Αμυνας κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, και χθες απήντησα σε παρόμοια ερώτηση του συναδέλφου κ. Σκυλλάκου, που αφορούσε το θέμα του απεμπλουτισμένου ουρανίου και τα πεδία βολής.
'Εχουμε αρχίσει μια εκτεταμένη έρευνα σε βάθος χρόνου και με κάθε
λεπτομέρεια, για να δούμε κατά πόσον στα πεδία βολής, που έχουν χρησιμοποιήσει οι 'Ενοπλες Δυνάμεις χρησιμοποιήθηκαν τέτοια όπλα. Πρέπει βέβαια να τονίσω ότι οι 'Ενοπλες Δυνάμεις, πρέπει να εκπαιδεύονται, πρέπει να είναι ετοιμοπόλεμες, πρέπει να είναι προετοιμασμένες για κάθε περίπτωση. Παράλληλα όμως κατά την εκπαίδευση αυτή και κατά τις ασκήσεις παίρνουμε όλα εκείνα τα μέτρα τα οποία απαιτούνται, ούτως ώστε να διαφυλάξουμε την υγεία τόσο του προσωπικού των Ενόπλων Δυνάμεων όσο και των κατοίκων που βρίσκονται κοντά ή εμπλέκονται καθ' οιονδήποτε τρόπο στην περιοχή εκείνη.
Ακόμη πρέπει να πω ότι αφού άρχισε ο θόρυβος των τελευταίων ημερών,
ξεκίνησε μια εκστρατεία μετρήσεων σε όλα τα πεδία βολής που έχουν χρησιμοποιήσει οι 'Ενοπλες Δυνάμεις, όχι μόνο από τις υπηρεσίες των Ενόπλων Δυνάμεων αλλά και από την Επιτροπή Ατομικής Ενέργειας, το "ΔΗΜΟΚΡΙΤΟ" και τα συναρμόδια Υπουργεία. Τα μέχρι τώρα αποτελέσματα στις μετρήσεις που έχουν γίνει δεν έχουν δείξει καμία εκπομπή ραδιενέργειας, η οποία να ξεπερνάει τα φυσιολογικά όρια για την περιοχή. 'Οχι απλώς όρια που να μας εμβάλλουν σε ανησυχία, αλλά ούτε ξεπερνούν τα όρια της περιοχής.
Ειδικότερα για το πεδίο βολής Παλαιοχωρίου Γαστούνης πρέπει να σας πω ότι από την έρευνα που έχει γίνει από την Πολεμική Αεροπορία, έχει φανεί ότι ουδέποτε χρησιμοποιήθηκαν βλήματα απεμπλουτισμένου ουρανίου. Και θέλω να περάσω το μήνυμα στους κατοίκους της περιοχής ότι δεν έχουν κανένα λόγο να ανησυχούν.
Συνεχίζουμε όμως την έρευνα. Ο Υπουργός κ. Τσοχατζόπουλος ήδη ζήτησε από την αρμόδια επιτροπή του ΝΑΤΟ να επεκταθούν οι έρευνες στο θεωρητικό επίπεδο σε όλους τους τομείς, ούτως ώστε γρήγορα να ξέρουν τι ακριβώς έχει συμβεί και να πάρουμε αποφάσεις αν χρειαστεί.
Να προσθέσω, όμως, κλείνοντας ότι θα πρέπει να μην ενσπείρουμε τον
πανικό και νομίζουν οι 'Ελληνες ότι όπου εμφανίζονται οι 'Ενοπλες Δυνάμεις, άνδρες, οχήματα ή όπλα, φέρνουν και την καταστροφή του περιβάλλοντος. Παίρνουμε όλα τα μέτρα και -πρέπει να τονίσω- με σεβασμό στο περιβάλλον αλλά και στην υγεία τόσο των στελεχών των Ενόπλων Δυνάμεων όσο και των κατοίκων όλης της χώρας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γεωργακόπουλος έχει το λόγο. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, κρατώ αυτό που είπατε, ότι
ουδέποτε έχουν χρησιμοποιηθεί βλήματα απεμπλουτισμένου ουρανίου στο πεδίο βολής Παλαιοχωρίου Γαστούνης.
Γνωρίζετε ασφαλώς ότι το πεδίο βολής βρίσκεται σχεδόν μέσα σε κατοικημένη περιοχή. Πολλές φορές τα βλήματα αυτά, που ρίχνουν τα
αεροπλάνα κατά τις ασκήσεις εκεί, πέφτουν στα χωράφια και πρόσφατα έπεσαν μέσα στο χωριό. Καταλαβαίνετε λοιπόν τους κινδύνους και την ανησυχία των κατοίκων, όταν είδαν το φως της δημοσιότητας στον τοπικό Τύπο πληροφορίες ότι τέτοια βλήματα έχει χρησιμοποιήσει η αεροπορία κατά τις ασκήσεις.
Εγώ δέχομαι αυτό το οποίο είπατε, ότι ουδέποτε έχουν χρησιμοποιηθεί. Κάποια στιγμή όμως θα πρέπει το Υπουργείο να εξετάσει σοβαρά πλέον την απομάκρυνση του πεδίου βολής από την περιοχή του Παλαιοχωρίου Γαστούνης. Δεν μπορεί σε μια περιοχή που κάνουν τα μπάνια τους το καλοκαίρι οι άνθρωποι από τα γύρω χωριά, να γίνονται παράλληλα οι ασκήσεις της αεροπορίας και να σφυρίζουν τα βλήματα πάνω από το κεφάλι τους. Δεν είναι μια άγονη περιοχή, δεν είναι μια ορεινή περιοχή, δεν είναι μια ερημική περιοχή, είναι μια κατοικημένη περιοχή.
Θα σας παρακαλούσα λοιπόν ιδιαιτέρως, επειδή έχουν γίνει πολλές παραστάσεις στο Υπουργείο, έχουν γίνει πολλές διαμαρτυρίες των κατοίκων, να εξετάσει κάποια στιγμή το Υπουργείο την απομάκρυνση του πεδίου βολής Παλαιοχωρίου. Και ελπίζω ότι στις μετρήσεις θα συμπεριληφθεί και το πεδίο βολής Παλαιοχωρίου, γιατί χθες στην αρμόδια Επιτροπή 'Αμυνας και Εξωτερικών Υποθέσεων ακούστηκε ότι γίνονται μετρήσεις για τη ραδιενέργεια σε πεδία βολής άλλα όχι και σε εκείνο του Παλαιοχωρίου. Θα θέλαμε να συμπεριληφθεί και αυτό το πεδίο βολής στις μετρήσεις, έτσι ώστε οι κάτοικοι πράγματι να μην είναι ανήσυχοι.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αποστολάκης έχει το λόγο. 
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε,
κύριοι συνάδελφοι, πρέπει να σας πω ότι οφείλω να βάλω μία μικρή
επιφύλαξη στο "ουδέποτε". Κάναμε μία μικρή έρευνα σε βάθος, όμως αυτή την άποψη την ενισχύει και το γεγονός ότι στα πεδία βολής αυτής της μορφής
δεν χρησιμοποιούνται βλήματα με γόμωση.
'Ολα τα πυρομαχικά που χρησιμοποιούνται είναι πυρομαχικά ασκήσεων. Δεν έχουν καμία γόμωση, δεν έχουν καμία ιδιαίτερη σημασία. Το μόνο που προσπαθούμε να κάνουμε είναι να εκπαιδεύσουμε τους πιλότους μας στις βολές και να μετράμε τις επιδόσεις τους.
Η Πολεμική Αεροπορία δε, επειδή ακριβώς, όπως είπατε -και είναι
σωστό- επειδή αυτό το πεδίο βολής είναι κοντά σε κατοικημένες περιοχές και σε περιοχές που χρησιμοποιούνται από τους κατοίκους, έχει περιορίσει κατά πολύ τη δραστηριότητα. Πολλές ασκήσεις έχουν αφαιρεθεί. 'Ομως κάπου θα πρέπει να εκπαιδεύονται οι 'Ενοπλες Δυνάμεις μας.
Τέλος δε, θα πρέπει να σας πω ότι αν δόθηκε αυτή η εντύπωση στην
Επιτροπή 'Αμυνας στη Βουλή, ήταν εσφαλμένη, οι μετρήσεις θα γίνουν σε όλα τα πεδία βολής και το πεδίο βολής Παλαιοχωρίου είναι μέσα σ' αυτά, στα οποία είναι προγραμματισμένες να γίνουν οι μετρήσεις και πάρα πολύ γρήγορα -πιθανότατα μέσα στην εβδομάδα που έρχεται- θα έχουμε αποτελέσματα αυτών των μετρήσεων.
Ευχαριστώ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το "ουδέποτε" που είπατε, το γυρίσατε τώρα! 
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε,
μου επιτρέπετε;
ΠΡΟΕΔΡΕΥΩΝ (Κωνσταντίνος Γείτονας): Τον εξαντλήσατε το χρόνο σας!
'Ενα λεπτό μόνο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Επειδή οι λέξεις παίρνονται τοις μετρητοίς και πολλές φορές παρερμηνεύονται, δηλώνω ότι πηγαίνουμε σε βάθος.
Εάν ξαφνικά βρούμε ότι το 1949 έγινε μία βολή ενός βλήματος το οποίο δεν είναι αποδεκτό σήμερα, δεν μπορούμε να το ξέρουμε. Σε αυτό πρέπει να έχω μία επιφύλαξη. 'Ομως είναι γνωστό ότι στο πεδίο βολής Παλαιοχωρίου γίνονται μόνο βολές με εκπαιδευτικά πυρομαχικά και ουδέποτε έχουν χρησιμοποιηθεί τέτοιας μορφής πυρομαχικά.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το 1949 δεν υπήρχαν τέτοια βλήματα!
ΠΡΟΕΔΡΕΥΩΝ (Κωνσταντίνος Γείτονας): Ποιος μπορεί να είναι απόλυτος σε αυτήν τη ζωή, κύριε Γεωργακόπουλε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οταν πρόκειται περί ζωής, πρέπει να
είμαστε απόλυτοι!
ΠΡΟΕΔΡΕΥΩΝ (Κωνσταντίνος Γείτονας): Ασφαλώς και γι' αυτήν καθαυτήν τη ζωή λέω κι εγώ!
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Ολοι έχουμε
ευαισθησία για όλους!
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, τελειώσατε!
Δεύτερη επίκαιρη ερώτηση είναι η με αριθμό 480/19/15.1.2001 του
Βουλευτή της Νέας Δημοκρατίας κ. Σπήλιου Σπηλιωτόπουλου προς τον κύριο Πρωθυπουργό, σχετικά με την αναβάθμιση της υγειονομικής περίθαλψης και των υπηρεσιών υγείας στην Επαρχία Καλαβρύτων (θα απαντήσει, λόγω αποκλειστικής αρμοδιότητας ο Υπουργός Υγείας-Πρόνοιας).
Η επίκαιρη ερώτηση του κ. Σπηλιωτόπουλου σε περίληψη έχει ως εξής:
"Ο θάνατος από πτώση του Αριστείδη Κοροντζή, κατοίκου Δάφνης του
Δήμου Παϊων (Επαρχία Καλαβρύτων), ο οποίος έμεινε επί δύο ώρες στο έδαφος περιμένοντας βοήθεια, αποκαλύπτει την "άλλη Ελλάδα" της εγκατάλειψης, της αδιαφορίας και της διάλυσης.
Ο Υγειονομικός Σταθμός κλειστός και το ασθενοφόρο του πλησιέστερου
Κέντρου Υγείας (Κλειτορίας, γειτονικού Δήμου Λευκασίου) ανύπαρκτο παρά την έγγραφη δέσμευση του κυρίου Πρωθυπουργού από 5.8.99 για τη διάθεση καινούριου ασθενοφόρου μετά από σχετική προς αυτόν επιστολή (29.5.99) του Δημάρχου Λευκασίου κ. Ανδρέα Δημόπουλου.
Η συνημμένη εξώδικη διαμαρτυρία προς τους αρμοδίους του Δημάρχου Παϊων κ. Κώστα Ασημακόπουλου φέρνει στο φως το δράμα και την αγωνία της επιβίωσης των κατοίκων μιας ιστορικής απομακρυσμένης περιοχής, τους οποίους η Κυβέρνηση στην αυγή της τρίτης χιλιετίας έχει κατατάξει σε πολίτες δεύτερης κατηγορίας.
Ερωτάται ο κύριος Πρωθυπουργός:
Ποια μέτρα θα λάβει ώστε να αποκατασταθούν οι βασικές λειτουργίες
υγείας-περίθαλψης το συντομότερο δυνατόν;"
Ο Υπουργός Υγείας και Πρόνοιας κ. Παπαδόπουλος έχει το λόγο. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε
Πρόεδρε, κύριοι συνάδελφοι, στο συγκεκριμένο Κέντρο Υγείας στην ορεινή και δύσβατη αυτή περιοχή υπάρχει ένα ασθενοφόρο, το οποίο είναι πεπαλαιωμένο και το οποίο τη στιγμή του ατυχήματος του περιστατικού, που αναφέρεται στην ερώτηση του κυρίου συναδέλφου, μετέφερε άλλον ασθενή με ηπατικό κώμα στην Αθήνα τρεις, ώρες μετά το περιστατικό.
Το ασθενοφόρο αυτό είχε επισημανθεί πράγματι και με επιστολές των
τοπικών αρχών αλλά και από υπηρεσιακές διαδικασίες ότι είναι πεπαλαιωμένο και χρήζει αντικατάστασης. 'Εχει μπει στη διαδικασία. Στις 10.10.2000 υπεγράφη στο Υπουργείο Ανάπτυξης, που διενεργεί τους διαγωνισμούς, η σύμβαση για την προμήθεια εκατόν τριάντα τεσσάρων συνολικά στελεχών για την κάλυψη των αναγκών νοσηλευτικών ιδρυμάτων και κέντρων υγείας όλης της χώρας. Αντίστοιχος διαγωνισμός είναι για το ΕΚΑΒ -είναι ξεχωριστή περίπτωση- μεταξύ των οποίων προβλέπεται και η προμήθεια ασθενοφόρου σύγχρονου για το Κέντρο Υγείας Κλειτορίας. Επειδή, όμως, πράγματι υπάρχουν ανάγκες στην περιοχή, το Υπουργείο από τις 10 Μαρτίου ζήτησε από την αρμόδια υπηρεσία του Υπουργείου Ανάπτυξης την κατά προτεραιότητα παράδοση του ασθενοφόρου για το Κέντρο Υγείας Κλειτορίας, δηλαδή τέσσερις μήνες μετά την υπογραφή.
Επιπλέον, στις 5 Δεκεμβρίου, πολύ πριν από το περιστατικό, ακριβώς γιατί είναι ορεινή και δύσβατη η περιοχή και για το Κέντρο Υγείας Κλειτορίας, αλλά και για πέντε-έξι άλλες περιοχές δύσβατες στην Ελλάδα, ζήτησε το Υπουργείο Υγείας από το Υπουργείο Ανάπτυξης τη μετατροπή της σύμβασης, ούτως ώστε το ασθενοφόρο αυτό να είναι 4Χ4, για να μπορεί να καλύπτει όσο γίνεται αποτελεσματικότερα τις ανάγκες.
'Οσον αφορά το περιστατικό, διετάχθη από τον πρόεδρο του Νοσοκομείου "Αγίου Ανδρέα" έρευνα για την εξέταση όλων των συνθηκών αντιμετώπισης του εν λόγω ασθενοφόρου.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το
λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υπουργέ, από το 1996 φέρνω συνεχώς στη Βουλή με ένα πακέτο ερωτήσεων θέματα υγείας της Επαρχίας Καλαβρύτων,
όπως και για το συγκεκριμένο ασθενοφόρο. Εκεί πάνω στην επαρχία ζουν δεκαεπτά χιλιάδες ψυχές σε τέσσερις δήμους. Ο Δήμος Καλαβρύτων είναι ο δεύτερος μεγαλύτερος της χώρας με τριάντα ένα δημοτικά διαμερίσματα και άλλοι τρεις δήμοι. Ο πιο απομακρυσμένος, ο Δήμος Παϊων, είναι που έχει το πρόβλημα μονίμως. Υπάρχει ένας υγειονομικός σταθμός που ζητούν χρόνια τώρα οι κάτοικοι να αναβαθμιστεί σε Κέντρο Υγείας, γιατί υπάρχει η υποδομή και συνέπεσε την ημέρα που έγινε το ατύχημα να λείπουν και οι δύο γιατροί που έχουν εντολή να βρίσκονται εκεί.
Βεβαίως ο ίδιος ο Δήμαρχος Παϊων σε μια κραυγή αγωνίας σας λέει ότι
στη χαραυγή της νέας χιλιετίας είναι άδικο να αντιμετωπίζονται οι τρεις χιλιάδες και πλέον δημότες του ορεινού απομακρυσμένου δήμου μας ως πολίτες δεύτερης κατηγορίας, να μην τυγχάνουν της στοργής της πολιτείας και να μην έχουν δικαίωμα παροχής ιατρικής βοήθειας. 'Ετσι νιώθουν οι κάτοικοι, κύριε Υπουργέ, και είναι άμεση ανάγκη να αναβαθμιστούν οι υπηρεσίες περίθαλψης και υγείας σε όλη την επαρχία Καλαβρύτων. Είναι ένα νοσοκομείο στα Καλάβρυτα τελείως υποβαθμισμένο. Υπάρχει πλήρης εγκατάλειψη. Τρία ασθενοφόρα για μία τεράστια περιοχή απομακρυσμένη δεκαεπτά χιλιάδων κατοίκων. Και μάλιστα είναι τόσο παλιά, τριάντα χρόνων και έχουν ενδιαφερθεί όλες οι αρχές του νομού, όπως και εσείς είπατε, και ενδιαφέρθηκε και υποσχέθηκε ο ίδιος ο Πρωθυπουργός. Εάν μια ολόκληρη κυβέρνηση δεν μπορεί να υλοποιήσει την εντολή, γιατί περί εντολής επρόκειτο του ίδιου του Πρωθυπουργού, τότε τι να κάνουν οι απλοί κάτοικοι, τι να κάνουμε και εμείς οι Βουλευτές της περιοχής, τι να κάνει ο νομάρχης και οι δήμαρχοι.
Είναι ανάγκη να αναβαθμιστούν αμέσως οι υπηρεσίες περίθαλψης και υγείας στην επαρχία Καλαβρύτων, διότι οι κάτοικοι πλέον έχουν απελπιστεί και μετά δεν πρέπει να διερωτώμεθα, γιατί ερημώνεται η επαρχία.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Υγείας και Πρόνοιας κ. Παπαδόπουλος έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): 'Οσον αφορά
την υγειονομική κάλυψη της περιοχής, δύσβατες και ορεινές περιοχές σαν τα Καλάβρυτα υπάρχουν σε όλη την Ελλάδα. Είναι μια ιδιαιτερότητα διαφορετική από αυτή του νησιωτικού χώρου που απαιτεί άλλου τύπου αντιμετώπιση και αυτό είναι γνωστό. 'Οπως έχουμε πει, απλώς το αναφέρω τώρα, χρειάζεται σιγά σιγά να πάμε και αυτό είναι μέσα στα πλαίσια της προσπάθειας που κάναμε για μια μεταρρύθμιση στο σύστημα υγείας, γιατί δεν μπορεί να σταματήσει -και εγώ είμαι Βουλευτής επαρχίας και δύσβατης ακριβώς περιοχής. Το καθεστώς της κάλυψης αυτών των περιοχών από αγροτικούς γιατρούς και όχι ειδικευμένους γιατρούς και η προοπτική να μετατραπούν τουλάχιστον βασικά περιφερειακά ιατρεία σε ιατρεία με ειδικευμένους γιατρούς, νομίζω ότι είναι μια από τις προτεραιότητες, τις οποίες θα πρέπει να αντιμετωπίσουμε το αμέσως επόμενο διάστημα.
Αλλά θέλω να σας πω, κύριοι συνάδελφοι, επειδή γίνεται και πολύς θόρυβος, ότι σήμερα έχουμε στην Ελλάδα περίπου πενήντα πέντε χιλιάδες γιατρούς. Γίνονται διαγωνισμοί κατ'επανάληψη πλήρωσης θέσεων από το Υπουργείο για συγκεκριμένες περιοχές -όχι περιφερειακά απομακρυσμένα ιατρεία- για κέντρα υγείας, τα οποία είναι λίγο απόμακρα και οι διαγωνισμοί αυτοί είναι άγονοι παρά τα ισχυρά κίνητρα.
Προβλέπουμε και θα ψηφιστεί την επόμενη εβδομάδα στα πλαίσια του νομοσχεδίου η σύσταση του καταλόγου των επικουρικών γιατρών. Είναι μια διαδικασία η οποία είναι απελευθερωτική. Ελπίζουμε με όλα αυτά και με κίνητρα που προβλέπουμε, να δημιουργήσουμε ένα πλέγμα μέσα στα πλαίσια αυτής της νέας προσπάθειας που κάνουμε για μια περιφερειακή συγκρότηση, γιατί πραγματικά και εμείς δεχόμαστε ότι δεν μπορεί να υπάρχουν τόσο μεγάλες διαφοροποιήσεις ενδοπεριφερειακές στη χώρα. Δεν είναι μόνο τα Καλάβρυτα με την Αθήνα και το ξέρουμε όλοι, αλλά οποιαδήποτε περιοχή σαν τα Καλάβρυτα. Οι ενδοπεριφερειακές ανισότητες που πρέπει να τις εξομαλύνουμε είναι και μέσα στον ίδιο το νομό. 'Αλλη είναι η υγειονομική πραγματικότητα της Πάτρας και άλλη των Καλαβρύτων, αλλά είναι μια επίπονη προσπάθεια, την οποία αποφασιστικά θα συνεχίσουμε, για να αντιμετωπίσουμε τα προβλήματα της ελληνικής κοινωνίας.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 486/17.1.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, σχετικώς με την ενημέρωση των Ελλήνων δημοσιογράφων για τους ενδεχόμενους κινδύνους στην υγείας τους, κατά τις αποστολές τους στο Κόσοβο κλπ.
Η επίκαιρη ερώτηση της κας Κανέλλη έχει ως εξής:
"Το "Σύνδρομο του Κόλπου" και το επερχόμενο "Σύνδρομο των Βαλκανίων" θανάσιμη απειλή απότοκος δύο βρώμικων πολέμων, είχαν ήδη πολλά θύματα ή κατά το επισήμως λεγόμενο πολλές "παράπλευρες απώλειες". 'Ηδη εκτός των αμάχων στο Ιράκ, τη Βοσνία και τη Γιουγκοσλαβία, στρατιωτικοί
εμπλουτίζουν τον κατάλογο των θυμάτων της επόμενης μέρας των καταλοίπων των έξυπνων όπλων.
'Ηδη στα θύματα του "αβλαβούς" κατά τους θύτες εμπλουτισμένου
ουρανίου, καταγράφεται Γαλλίδα δημοσιογράφος βετεράνος των αποστολών στα πεδία των "ανθρωπιστικών" πολέμων.
Επειδή μεγάλος αριθμός Ελλήνων δημοσιογράφων όλων των Μ.Μ.Ε. κάλυψε τον ανηλεή βομβαρδισμό της Γιουγκοσλαβικής Δημοκρατίας, το προσφυγικό δράμα στο Κόσοβο κλπ., παραμένοντας μεγάλα χρονικά διαστήματα σε ζώνες γνωστών αλλά όπως αποδεικνύεται άγνωστων κινδύνων.
Ερωτάται ο κύρος Υπουργός:
α) Αν ενημέρωσε τους 'Ελληνες δημοσιογράφους για τους ενδεχόμενους
κινδύνους για την υγεία τους, πέραν όσων ανελάμβαναν οι ίδιοι ως εκ φύσεως της αποστολής τους.
β) Αν τους παρείχε τις συμβουλές κι ενδεχομένως τα μέσα αυτά καθ'
αυτά προστασίας της υγείας τους ανάλογα με εκείνα που η Κυβέρνηση διατείνεται ότι προσέφερε στους εθελοντές 'Ελληνες στρατιώτες."
Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας
έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κυρίες και κύριοι συνάδελφοι, η ερώτηση της αγαπητής συναδέλφου είναι αν όχι ασυνήθιστη, τουλάχιστον πρωτότυπη. Ζητά να πληροφορηθεί στοιχεία, τα οποία είμαι βέβαιος ότι ήδη γνωρίζει.
Το πρόβλημα που απασχολεί τη διεθνή κοινότητα την τελευταία περίοδο, βασίζεται σε στοιχεία τα οποία ήρθαν τώρα, προσφάτως και πάντως, μετά τη λήξη του πολέμου στη δημοσιότητα και αποτελούν αντικείμενο έρευνας, προκειμένου να εξαχθούν ασφαλή συμπεράσματα και να ληφθούν εν συνεχεία τα ενδεικνυόμενα μέτρα.
Πουθενά στην Ευρώπη, σε Ανατολή και Δύση, σε οποιαδήποτε χώρα εντός, εκτός ΝΑΤΟ, δεν έγινε οποιαδήποτε συζήτηση προκαταβολικά για ενδεχόμενους κινδύνους, όσον αφορά τη ζωή ή την υγεία των δημοσιογράφων, κινδύνους που αντιμετώπισαν οι εκπρόσωποι των μέσων ενημέρωσης, οι πολεμικοί ανταποκριτές, στο πλαίσιο αυτής της ιδιαίτερα δύσκολης αποστολής τους. Ουδείς άλλωστε θα μπορούσε εκείνη την περίοδο, χωρίς να έχει ανάλογη τεκμηρίωση, να μιλήσει υπεύθυνα, να υποδείξει δράσεις και μέτρα, αφού δεν θα είχε στη διάθεσή του τα απαραίτητα στοιχεία. Αυτό θα ήταν επιπόλαιο ή θα προκαλούσε, αν θέλετε, μία άλλου είδους συζήτηση για τη σκοπιμότητα από την οποία θα διακατείχετο δήθεν αυτός ο οποίος θα υπεδείκνυε μία τέτοια στάση, να αποφύγουν δηλαδή κάποιοι να πάνε στο πολεμικό μέτωπο. 
Αυτό που έχει σημασία είναι να ολοκληρωθούν όλες οι έρευνες που είναι
σε εξέλιξη, για να γνωρίζουμε πώς ακριβώς έχουν τα πράγματα. Και πάντως είναι ατυχής ο συσχετισμός που γίνεται μεταξύ των στρατιωτών από τη μία και των πολιτών-δημοσιογράφων και άλλων πολιτών από την άλλη. Οι στρατιώτες βρέθηκαν εκεί, στο πλαίσιο μιας αποστολής, με συγκεκριμένο σκοπό. Οι πολίτες, όπως και οι δημοσιογράφοι, βρέθηκαν εκεί με δική τους πρωτοβουλία, αναλαμβάνοντας πάντοτε και το αντίστοιχο κόστος που συνεπάγεται αναλόγως του βαθμού δυσκολίας που έχει η αποστολή τους, η επιλογή που καθε φορά κάνουν, χωρίς να τους αναγκάσει κάποιος. Με αυτή την έννοια νομίζω ότι είναι ατυχής ο συσχετισμός. Και είναι επίσης ατυχής ο συσχετισμός, γιατί οι στρατιώτες βρέθηκαν εκεί μετά τη λήξη του πολέμου, ενώ οι δημοσιογράφοι ήταν εκεί πριν αρχίσει ο πόλεμος και καθ' όλη τη διάρκεια του πολέμου. 'Αρα βρέθηκαν στα πεδία των μαχών και με βάση τα στοιχεία που έρχονται στη δημοσιότητα μπορεί να πει κανείς ότι πράγματι ήταν εκτεθειμένοι σε τέτοιου είδους κινδύνους.
Σε τελευταία ανάλυση, γνωρίζετε πολύ καλά ότι για τους στρατιώτες που πήγαν εκεί μετά τη λήξη του πολέμου, έγινε προσπάθεια να ληφθούν κάποια μέτρα, ώστε να μην εκτεθούν σε μεγάλους κινδύνους. Τονίζω την ενημέρωση που έκανε στην ιταλική Βουλή ο Ιταλός Υπουργός Εξωτερικών κ. Ντίνι χθες, ο οποίος αναφέρθηκε στα μέτρα που πήρε η Ελλάδα και επεσήμανε ότι ήταν η χώρα η δική μας, η Ελλάδα, που πήρε τα ασφαλέστερα και πιο προωθημένα μέτρα, για να αντιμετωπίσει τα προβλήματα, όσον αφορά την υγεία πολιτών που βρέθηκαν σε εκείνη την περιοχή και συγκεκριμένα των μελών των Ενόπλων Δυνάμεων της χώρας μας.
Νομίζω, αγαπητή συνάδελφε, ότι αυτό το θέμα, επειδή είναι πάρα πολύ
σημαντικό, αφορά την υγεία συμπολιτών μας, θα πρέπει να το αντιμετωπίσουμε με ανάλογη ευθύνη.
Η Ελληνική Επιτροπή Ατομικής Ενέργειας και όλα τα συνεργαζόμενα
Ινστιτούτα και Ερευνητικά κέντρα έχουν επιδοθεί σε μια επιστημονική προσπάθεια, προκειμένου να μας γνωστοποιήσουν όλα εκείνα τα στοιχεία τα οποία συνθέτουν αυτό το πεδίο των κινδύνων που αντιμετώπισαν και αντιμετωπίζουν για την υγεία τους αυτοί που βρέθηκαν εκείνη την περίοδο στη Γιουγκοσλαβία και πρέπει να αναμένουμε τα τελικά πορίσματα αυτής της επιτροπής.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. Ευχαριστώ και τον
αγαπητό συνάδελφο Υπουργό. Θα σας επισημάνω δύο πράγματα, κύριε Υπουργέ, διότι δεν θα ήθελα να σας απαντήσω ως ατυχήσασα και ιδίως ως ατυχήσασα σε συσχετισμούς.
Γνωρίζετε πάρα πολύ καλά την έννοια του ανταποκριτού, άρα γνωρίζετε και την έννοια του πολεμικου ανταποκριτού. 'Αλλωστε το γνωρίζει και η ελληνική πολιτεία. Ουκ ολίγες φορές έχει εντάξει στα πλαίσια πολιτικών, αλλά και στρατιωτικών δραστηριοτήτων της το είδος των δημοσιογράφων που χαρακτηρίζονται πολεμικοί ανταποκριτές. Είτε είναι ατυχής ή όχι ή είναι αποδεκτός από εσάς ή όχι ο χαρακτηρισμός του πολεμικού ανταποκριτή, δηλαδή αυτού που πηγαίνει στα πεδία των μαχών, πολύ φοβούμαι ότι και σε δημοκρατίες και σε καθόλου πολεμικές επιχειρήσεις και σε κάλυψη διαδηλήσεων αλλά και σε πολύ μεγάλους πολέμους και σε πολύ μεγάλα μέτωπα δυστυχώς και ατυχώς -αλλά και δόξα τω Θεώ για το χαρακτηρισμό- το δημοσιογραφικό επάγγελμα αριθμεί μερικές εκατοντάδες νεκρούς παγκοσμίως το χρόνο και έχει αντιμετωπίσει και τις πολεμικές δραστηριότητες μεγάλων δημοκρατιών ή μεγάλων δικτατοριών. 'Ενα το κρατούμενο.
Δεύτερον. Το Υπουργείο είχε -και όφειλε να έχει φαντάζομαι- πληθώρα
πληροφοριών και τις είχε από το ΝΑΤΟ. 'Εχει αποδειχθεί να μην τα επαναλάβω τις τελευταίες φορές. Από τις 16 του μηνός υπήρχε η έκθεση της FOCUS, η οποία ήταν η συγκεκριμένη, την είχε ο κ. Ρόντος στα χέρια του, ο κ. Ρόντος δουλεύει για το Ελληνικό Υπουργείο Εξωτερικών. Δεν υπάρχει δημοσιογράφος που πηγαίνει σε αποστολή και δη τέτοιου τύπου στα Βαλκάνια και δεν είναι ενήμερο και το Υπουργείο Εξωτερικών και το Υπουργείο Εθνικής 'Αμυνας τα οποία διευκολύνουν. 'Αλλωστε δεν καταλαβαίνω γιατί έχουν συνοδεύσει οι δημοσιογράφοι για να προβάλουν το έργο με τα C-130 τους Υπουργούς Εξωτερικών στα ταξίδια τους. Γιατί; Δεν αναλαμβάνουν τους ίδιους κινδύνους;
Λοιπόν, υπήρχε ενημέρωση, θα μπορούσαν να έχουν προϊδεαστεί οι συνάδελφοι. Δεν έγινε αυτό. Η Pool ενημέρωση όμως, δηλαδή αυτή η ομαδική ενημέρωση που γινόνταν από το ΝΑΤΟ στο Αβιάνο, μπορεί να θεωρηθεί τι; Πολιτική ενημέρωση; Επειδή ήταν Pool στρατιωτική ενημέρωση με συνθήκες ασφαλείας; Και εκεί απεκρύβη. Εγώ σας ρώτησα εάν ήσασταν σε θέση να γνωρίζετε. Μου λέτε ότι δεν γνωρίζετε, δεν τους ενημερώσατε -σεβαστό και δεκτό- για τους ειδικότερους κινδύνους που θα μπορούσαν να προκύψουν.
Μία παράκληση μόνο στο τέλος, ένα αίτημα. Μήπως μπορείτε να εντάξετε και τους αγαπητούς μου συναδέλφους που εκτέθηκαν στο ενδεχόμενο και την πιθανότητα των κινδύνων στις εξετάσεις που προσφέρει το ελληνικό κράτος σε όσους εκτέθηκαν; Εάν είστε σε θέση να το προσφέρετε αυτό, θα θεωρηθεί φαντάζομαι ευτυχές από πλευράς δημοσιογράφων;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κύριοι συνάδελφοι, επαναλαμβάνω, πουθενά στην Ευρώπη ή στον κόσμο δεν έγινε ανάλογη συζήτηση πριν ή κατά τη διάρκεια των πολεμικών συρράξεων. 
ΛΙΑΝΑ ΚΑΝΕΛΛΗ: Δεν αποκλείεται η συζήτηση.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Πρέπει να είναι πάρα πολύ σαφές αυτό το οποίο λέμε και πρέπει να κάνουμε χρονικούς προσδιορισμούς τέτοιους, ώστε να αποσαφηνίσουμε ποιο είναι το πεδίο επί του οποίου πρέπει να κινηθούμε στο πλαίσιο αυτής της συζήτησης. 
Ο πόλεμος ξεκίνησε το Μάρτιο του 1999 και τελείωσε επισήμως -τότε
υπεγράφη η λήξη του πολέμου- τον Ιούνιο του 1999. 'Ολες οι έρευνες μεταξύ των άλλων και αυτή στην οποία αναφερθήκατε -μιλώ για τη FOCUS- έγιναν μετά την έναρξη. Οι δημοσιογράφοι όμως...
ΛΙΑΝΑ ΚΑΝΕΛΛΗ: Στις 16 Ιουνίου παρεδόθη, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ.
'Ολοι γνωρίζουμε τα περιστατικά.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Με συγχωρείτε πολύ, κυρία Κανέλλη. Οι δημοσιογράφοι, γνωρίζετε ότι ενώ δεν
είχαν ανακοινωθεί τα πορίσματα αυτής της έρευνας ή οποιασδήποτε άλλης έρευνας, ήταν ήδη στο θέατρο των εχθροπραξιών. 'Ηταν ήδη εκεί.
ΛΙΑΝΑ ΚΑΝΕΛΛΗ: Και εγώ ήμουν εκεί ως δημοσιογράφος.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ουδείς στη διεθνή κοινότητα είχε διαφορετική τεκμηριωμένη πάντως θέση προκειμένου να αποτρέψει δημοσιογράφους ή άλλους να βρεθουν σε εκείνη την περιοχή. Πώς θα μπορούσαμε να το κάνουμε εμείς;
ΛΙΑΝΑ ΚΑΝΕΛΛΗ: 'Οταν τεκμηριωθεί ο θάνατος, είναι πολύ αργά!
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Και μεταξύ των άλλων δεν υπάρχει ούτε μία σε όλον τον κόσμο δημοσιογραφική ένωση, η οποία να είχε θεσει τέτοιο θέμα. Είτε από πληροφορίες που είχε...
ΛΙΑΝΑ ΚΑΝΕΛΛΗ: Η γαλλική.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κάνετε λάθος.
Γιατί με διακόπτετε μονίμως;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Κανέλλη. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θα
πρέπει να ξέρετε ότι ο τρόπος με τον οποίο γίνεται η συζήτηση εδώ, δεν έχει καμία σχέση με τον τρόπο με τον οποίο συζητούμε στα τηλεοπτικά παράθυρα!
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
ΛΙΑΝΑ ΚΑΝΕΛΛΗ: Ζητώ συγγνώμη.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ουδεμία δημοσιογραφική ένωση, επαναλαμβάνω, έθεσε τέτοιο θέμα, ώστε να αποτρέψει τα μέλη της να επισκεφθούν στο πλαίσιο της δημοσιογραφικής αποστολής τους τα πεδία εκείνα των μαχών.
'Αρα λοιπόν...
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, επιτέλους υπάρχει Κανονισμός, τον οποίο πρέπει να σέβεστε. Δεν μπορεί να έχετε λόγο και στη συνέχεια να εμποδίζετε τον αντίλογο.
ΛΙΑΝΑ ΚΑΝΕΛΛΗ: Δεν μου απαγορεύεται να κουνάω τα χέρια μου. 
ΠΡΟΕΔΡΕΥΩΝ (Κωνσταντίνος Γείτονας): Κάνετε συνεχείς διακοπές. Αυτό κάνετε συνεχώς, σας παρακολουθώ. Σας παρακαλώ.
ΛΙΑΝΑ ΚΑΝΕΛΛΗ: Δεν μίλησα.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Ουδείς, λοιπόν, είχε υπόψη του τέτοια στοιχεία, ώστε να αναδείξει το θέμα και να αποτελέσει τότε το θέμα αυτό αντικείμενο συζητήσεων και να ληφθούν εγκαίρως τα όποια κατάλληλα μέτρα. Ο προβληματισμός αναπτύσσεται εκ των υστέρων.
Αντιλαμβάνεστε, λοιπόν, πως αν έχουν εκτεθεί σε οποιονδήποτε κίνδυνο η ζωή, η υγεία των συμπολιτών μας, αυτό πρέπει να αντιμετωπιστεί δι'άλλης οδού με βάση τα στοιχεία, τα οποία θα προκύψουν από τις έρευνες και τις εξετάσεις στις οποίες πρέπει να υποβληθούν αυτοί οι οποίοι ενδεχομένως έχουν εκτεθεί σε τέτοιους κινδύνους, μεταξύ των οποίων είναι και οι δημοσιογράφοι.
Και, βεβαίως, οι αρμόδιες υπηρεσίες, η Ελληνική Επιτροπή Ατομικής
Ενέργειας και τα άλλα Ινστιτούτα είναι διαθέσιμα, προκειμένου να υποβληθούν σ' αυτές τις εξετάσεις και μεταξύ των άλλων είναι και οι δημοσιογράφοι ασφαλώς.
Γνωρίζετε πολύ καλά ποια ήταν η θέση της Ελλάδας απέναντι σ' αυτήν την κρίση. Ζητήσαμε από την πρώτη στιγμή και προτείναμε μια πολιτική, διπλωματική και ειρηνική διέξοδο...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ, κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Δεν συμμετείχαμε στις στρατιωτικές επιχειρήσεις.
Επιτέλους, πρέπει να αντιληφθούμε ότι η Ελλάδα της ευθύνης, για την οποία όλοι παλεύουμε, δεν έχει καμία σχέση με την Ελλάδα της μεμψιμοιρίας και του μηδενισμού των πάντων. Επιτέλους!
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό
487/17.1.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εργασίας και Κοινωνικών Ασφαλίσεων, σχετικώς με την αποπομπή του Προέδρου του Οργανισμού Εργατικής Κατοικίας, την απεμπλοκή του Οργανισμού από την ευθύνη κατασκευής του Ολυμπιακού Χωριού κλπ.
Η επίκαιρη ερώτηση της κ. Αικατερινάρη έχει ως εξής:
"Η αποπομπή του προέδρου του Ο.Ε.Κ. πριν μερικές μέρες αποτέλεσε
κύριο θέμα στον ημερήσιο Τύπο. 'Ολα σχεδόν τα δημοσιεύματα συγκλίνουν στο ότι η αποπομπή αυτή είναι συνδεδεμένη με το έντονο ενδιαφέρον που επιδεικνύουν πολυεθνικές κατασκευαστικές επιχειρήσεις σε συνεργασία με αντίστοιχες ελληνικές για την ανάληψη "από το παράθυρο" της κατασκευής του έργου του Ολυμπιακού Χωριού.
Η δικαιολογία αποπομπής (περί μη συμφωνίας του αρμόδιου Υφυπουργού στην "παράλληλη απασχόληση υπαλλήλων του Ο.Ε.Κ. στην εταιρεία "ΟΛΥΜΠΙΑΚΟ ΧΩΡΙΟ Α.Ε.") δεν μπορεί να θεωρηθεί σοβαρή για μία τέτοια ακραία ενέργεια. Πολύ περισσότερο όταν είναι κοινά αποδεκτό το ποιοτικό έργο του Ο.Ε.Κ., η συμβολή του αποπεμφθέντος προέδρου στα επιτυχημένα προγράμματα επισκευής των σεισμοπλήκτων παλαιών οικισμών του Ο.Ε.Κ. στην Αττική και παροχής σεισμοδανείων. 'Οταν είναι γνωστά τα εύσημα που δόθηκαν από παράγοντες της Διεθνούς Ολυμπιακής Επιτροπής για τη μέχρι σήμερα έγκαιρη και σύμφωνα με τις προδιαγραφές προώθηση των διαδικασιών κατασκευής του Ολυμπιακού Χωριού.
Επίσης, είναι γνωστό ότι οι μελέτες και τα τεύχη δημοπράτησης του έργου του Ολυμπιακού Χωριού εγκρίθηκαν από το Διοικητικό Συμβούλιο του Οργανισμού Εργατικής Κατοικίας στην κατεύθυνση της διενέργειας ανοικτού μειοδοτικού διαγωνισμού λίγες μέρες πριν την αποπομπή του προέδρου. 
Ερωτάται ο κύριος Υπουργός:
1. Η αποπομπή του προέδρου του Οργανισμού Εργατικής Κατοικίας σηματοδοτεί την απεμπλοκή του Ο.Ε.Κ. από τη συμμετοχή και την ευθύνη κατασκευής του Ολυμπιακού Χωριού και τον περιορίζει μόνο στην ερήμην χρηματοδότηση του έργου; Θα ισχύσει η μελέτη και τα τεύχη δημοπράτησης για να γίνει ο ανοικτός μειοδοτικός διαγωνισμός ή θα μας προκύψουν άλλες διαδικασίες, π.χ. απευθείας ανάθεση;
2. Εξακολουθεί να ισχύει η δέσμευση της Κυβέρνησης ότι η διαφορά κόστους λόγω ειδικού χαρακτήρα του έργου θα γίνει από την εκμετάλλευση της ζώνης του πολεοδομικού κέντρου, της αποζημίωσης για τις πρόσθετες εργασίες των αγώνων κλπ."
Ο Υφυπουργός Εργασίας και Κοινωνικών Ασφαλίσεων έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, φοβάμαι ότι κανένα δημοσίευμα ή ελάχιστα δημοσιεύματα συγκλίνουν με το ότι δήθεν συνδέεται η αποπομπή του κ. Ιωαννίδη με συμφέροντα. Ο κ. Ιωαννίδης το είπε αυτό. Δεν υπάρχει λοιπόν κάποια τέτοια πληροφορία ή ένδειξη. Υπάρχει η επίκληση ενός ανθρώπου, του οποίου είχε ζητηθεί η παραίτηση. Η κυρία συνάδελφος επικαλείται αυτήν.
Κατά τη γνώμη μου κάνει ένα μεγάλο λάθος, διότι δεν ξέρει τα
πραγματικά περιστατικά. Τα πραγματικά περιστατικά είναι ότι πέραν της καθυστέρησης που υπήρξε με την ευθύνη του ιδίου του κ. Ιωαννίδη στη δημιουργία της εταιρείας "Ολυμπιακό Χωριό", που πρέπει να είναι ο φορέας κατασκευής του έργου, όταν του ζητήθηκε από το Υπουργείο Εργασίας και Κοινωνικών Ασφαλίσεων να προχωρήσει στις διαδικασίες του Κανονισμού και του Οργανισμού για τη στελέχωση της εταιρείας, μας έστειλε, παρά τη ρητή διαφωνία μας, μία πρόταση για παράνομη στελέχωση, διότι η παράλληλη απασχόληση είναι παράνομη.
Πρέπει να ξέρετε ότι σύμφωνα με το ν. 2683/99, άρθρο 35, είναι ο
Κώδικας Δημοσίων Υπαλλήλων και Υπαλλήλων Νομικών Προσώπων Δημοσίου Δικαίου, απαγορεύεται ο διορισμός υπαλλήλων με οποιαδήποτε σχέση σε δεύτερη θέση. Και ερωτώ, πόσο μάλλον σε διευθυντικές θέσεις που έχουν την ευθύνη των έργων.
Δηλαδή, δεν έχει άλλα στελέχη ο ΟΕΚ να αποσπάσει; 'Επρεπε να είναι οι ίδιοι άνθρωποι με παράλληλη θέση; Δεν είχε ο ΟΕΚ τη δυνατότητα να αποσπάσει μηχανικούς του ή στελέχη του στην εταιρεία που προβλέπει ότι θα κάνει την κατασκευή του έργου; Γιατί υπήρχε μια τέτοια άρνηση; Δεν υπάρχουν άλλοι άνθρωποι από την αγορά, μέσα από διαδικασίες μιας διάφανης επιλογής, που να ξέρουν από τέτοια έργα για να βοηθήσουν; Πρέπει να είναι οι ίδιοι άνθρωποι, που να χειρίζονται τόσα δισεκατομμύρια, με παράλληλη απασχόληση, παρ'ότι είναι σαφώς παράνομη και αντίκειται ευθέως στις διατάξεις του νόμου και του Δημοσιοϋπαλληλικού Κώδικα;
Υπάρχει κάποιος που να καλύπτει αυτά τα πράγματα; Υπάρχει κάποιος που να πιστεύει ότι μπορεί να είσαι διευθυντής έργων του Ολυμπιακού Χωριού και ταυτοχρόνως να είσαι διευθυντής έργων σε όλη την Ελλάδα των οικισμών
που κάνει ο ΟΕΚ; Και τι λόγος υπάρχει προς τούτο; Γιατί πρέπει να είναι οι ίδιοι άνθρωποι παντού;
'Οταν κάποιος προστατεύει το νόμο και δίνει μία ρητή εντολή σε σχέση με την εφαρμογή του και από την άλλη πλευρά υπάρχει ρητή και ευθεία παραβίαση τότε, ναι, σ' εκείνη την περίπτωση πρέπει να αποκατασταθεί η τάξη και νομίζω ότι δεν υπάρχει άλλη διέξοδος. Και είναι πάρα πολύ σοβαρό αυτό κατά τη γνώμη μου. Δεν είναι ότι δεν είναι σοβαρό ή ότι είναι δεύτερο θέμα.
Από εκεί και πέρα, επειδή βλέπω και κάποια δημοσιεύματα που φαίνεται ότι ανοίγουν ορέξεις με αυτές τις τακτικές, που και οι ίδιοι καλλιεργούμε, θέλω να κάνω κάτι πάρα πολύ σαφές: τα τεύχη του Ολυμπιακού Χωριού ελέγχονται αυτήν τη στιγμή και διπλοελέγχονται, γιατί μας ενδιαφέρει να βγουν και να κάνουμε έναν πάρα πολύ σωστό διαγωνισμό και αυτήν τη διαδικασία κάνουμε αυτήν την ώρα. Θα μπορούσαμε ήδη πιθανόν να είχαμε κάνει μία διαδικασία δημοπράτησης -φυσικά με δημόσια προκήρυξη και διεθνή διαγωνισμό- εάν είχε ολοκληρωθεί η επεξεργασία του διατάγματος στο Συμβούλιο της Επικρατείας, το οποίο δεν έχει κολλήσει σε κάποιο θέμα που αφορά το Υπουργείο Εργασίας ή τον ΟΕΚ, υπάρχει μία διαφωνία γύρω από τα ρέματα που, απ'ό,τι πληροφορούμαι, διευθετείται εντός των ημερών. Είναι λοιπόν σαφές ότι μόλις βγει το διάταγμα από το Συμβούλιο της Επικρατείας η εταιρεία "ΟΛΥΜΠΙΑΚΟ ΧΩΡΙΟ" -με την πολιτική ευθύνη του Υπουργείου Εργασίας- θα προχωρήσει στη δημοπράτηση του έργου. Τα υπόλοιπα στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη έχει
το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κύριε Υπουργέ, με αφορμή την αποπομπή αυτή σας βάζω τα ουσιαστικά ερωτήματα και προς το τέλος της ομιλίας σας αρχίσατε να μου απαντάτε σ'αυτά τα ουσιαστικά ερωτήματα.
Ξέρετε ότι εδώ και πάρα πολύ καιρό όχι μόνο γι'αυτό το έργο, αλλά και για τα άλλα έργα ανησυχούμε αν τελικά θα γίνουν με τις νόμιμες διαδικασίες και κυρίως με τις διαδικασίες της μελέτης και στη συνέχεια ενός μειοδοτικού ανοικτού διαγωνισμού ή εν ονόματι διαφόρων δυσκολιών και προσκομμάτων θα φθάσουμε τελικά σ'αυτές τις λεγόμενες διαδικασίες "από το παράθυρο".
Ιδιαίτερα δε για το Ολυμπιακό Χωριό, επειδή πράγματι ο Οργανισμός Εργατικής Κατοικίας εκεί ανέλαβε μία τεράστια ευθύνη, ευθύνη η οποία αφορά τον ίδιο τον Οργανισμό αλλά κυρίως τους εργαζόμενους, οι οποίοι έχουν σχέση με τον Οργανισμό και απολαμβάνουν, και πολύ σωστά, τα οφέλη από αυτόν. Ο Οργανισμός, λοιπόν, ανέλαβε ως μία ιδιωτική εταιρεία να κατασκευάσει αυτό το έργο, επομένως πρέπει να έχει την πλήρη ευθύνη και για τη μελέτη του έργου αλλά και για τη διαδικασία παρακολούθησης και υλοποίησης του έργου. Αλλιώς το να διαθέτει τα χρήματα και κάποια στιγμή να βρεθεί και υπερχρεωμένος, προκειμένου να γίνει το Ολυμπιακό Χωριό ερήμην του, αυτό θα συνιστά ένα πολύ μεγάλο πρόβλημα.
Νομίζω ότι και εσείς θα πρέπει να θέλετε η διεκπεραίωση αυτού του έργου να γίνει από τον Οργανισμό Εργατικής Κατοικίας, να γίνει από την ανώνυμη εταιρεία του Οργανισμού, που θα έχει στελέχη όχι απ'έξω αλλά έμπειρους από μέσα. Θα βρείτε εσείς το νόμιμο τρόπο και συμφωνώ σ'αυτό αν δεν ήταν νόμιμος ο τρόπος αυτός, αλλά θα βρείτε το νόμιμο τρόπο, ώστε στελέχη και ειδικευμένοι επιστήμονες του Οργανισμού να επιβλέψουν όλη αυτήν τη διαδικασία, αλλιώς και αυτή θα σημαίνει μια άλλη διαδικασία πάλι επεμβάσεων άλλων από το παράθυρο. Γιατί αν εκτραπεί αυτή η διαδικασία στην απευθείας ανάθεση ή σε άλλες εταιρείες, θα χρεώσουν τελικά τον ΟΕΚ με διπλάσιο κέρδος απ'ό,τι έχει κοστολογήσει αυτή η μελέτη. Η μελέτη αυτή είναι μια ακριβή μελέτη, όμως θα μπορεί να κατασκευασθεί το έργο με τα εκατόν είκοσι δισεκατομμύρια και σας λέω, κύριε Υπουργέ, να έχετε το νου σας μη φθάσει διακόσια εξήντα δισεκατομμύρια, τριακόσια δισεκατομμύρια και πληρώνει ο Οργανισμός εφ'όρου ζωής γι' αυτό το έργο.
Θέλω επίσης να μου απαντήσετε και για τις δεσμεύσεις που αναλάβατε και εσείς και η Κυβέρνηση ότι και θα προχωρήσετε στον ανοικτό διαγωνισμό και τη διαφορά κόστους, που θα προκύψει, η "ΑΘΗΝΑ 2004" θα τη δώσει από τις αποζημιώσεις για πρόσθετες εργασίες και από την εκμετάλλευση προς αξιοποίηση που θα δώσετε για το Πολεοδομικό Κέντρο που υπάρχει στην περιοχή των χιλίων τετρακοσίων στρεμμάτων του Ολυμπιακού Χωριού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, ως γνωστόν υπάρχει ο νόμος, σύμφωνα με τον οποίον κύριος του έργου είναι ο ΟΕΚ και φορέας του έργου είναι η εταιρεία "Ολυμπιακό Χωριό". 'Ετσι θα γίνει, όπως ακριβώς ορίζει ο νόμος. Δεν χωρούν εδώ πέρα ούτε κόλπα ούτε άλλης μορφής διαδικασίες ούτε οποιασδήποτε μορφής πολιτικές παρεμβάσεις. Το έργο θα γίνει με κύριο τον ΟΕΚ και φορέα την εταιρεία "Ολυμπιακό Χωριό", όπως σαφώς ορίζει ο νόμος που ψηφίστηκε το Μάρτιο από τη Βουλή. Και σε αυτό δεν υπάρχει καμία διαπραγμάτευση. Αν κάποιοι θέλουν να γίνει το έργο έτσι ή αλλιώς, υπάρχει νόμος και ο νόμος θα τηρηθεί. Αυτό είναι το πρώτο.
Δεύτερον, δεν κατανοώ από πού βγαίνει η ανησυχία ορισμένων -και αναφέρομαι σε σημερινά δημοσιεύματα με την ευκαιρία αυτή- ότι δήθεν υπάρχουν πληροφορίες ή ενδείξεις, πως υπάρχει κάποια διεθνής εταιρεία που ενδιαφέρεται και κάποιοι διαπραγματεύονται. Μπορεί να ενδιαφέρονται εκατό διεθνείς εταιρείες. Το έχουμε ξεκαθαρίσει μια και καλή και αυτό έχει τελειώσει και δεν συνδέεται σε τίποτα με πρόσωπα. Το έργο θα γίνει με ανοιχτό διεθνή διαγωνισμό.
Προς αυτήν την κατεύθυνση ελέγχονται τα τεύχη. 'Εχει ολοκληρωθεί αυτή η σχετική διαδικασία και γίνονται οι αναγκαίες προσαρμογές, διότι δεν αρκεί να εγκρίνεις τεύχη, πρέπει να είναι και σωστά. Το να εγκρίνω, λοιπόν, δεν λέει τίποτα, το να είναι σωστά είναι εκείνο που είναι το κύριο. Και με αυτά τα τεύχη θα γίνει δημόσιος διεθνής διαγωνισμός. 
Βεβαίως υπάρχει ένα μικρό πρόβλημα με το Συμβούλιο Επικρατείας. 
Φαίνεται ότι η ιστορία με το ρέμα της Βαρυμπόμπης και κάποιες 
οριοθετήσεις που χρειάζονται -δεν είμαι ειδικός σε αυτά- αντιμετωπίζεται. Δόθηκαν οι αναγκαίες διευκρινίσεις και κατά τη γνώμη μου δόθηκαν ικανοποιητικά. Μόλις έχουμε την απόφαση του Συμβουλίου Επικρατείας για το προεδρικό διάταγμα, θα προχωρήσουμε στη σχετική δημοπράτηση.
'Οσον αφορά το κόστος του έργου, είμαι ο πρώτος που θα διαφυλάξω και
θα εμμείνω στο κόστος, που έχει τεθεί ως πλαφόν και βεβαίως ξεκαθαρίζω, αφού με ρωτάτε, πώς ό,τι είναι παραπάνω, γιατί θα υπάρχει φυσικά μία διαφορά κόστους λόγω του ειδικού χαρακτήρα του έργου, θα πληρωθεί είτε από την εκμετάλλευση του πολεοδομικού κέντρου είτε από την αποζημίωση με άλλους πόρους και μέσω του "Αθήνα 2004" για τα ζητήματα της ολυμπιακής προσαρμογής. Σαφώς η ολυμπιακή προσαρμογή έχει ένα παραπάνω κόστος και αυτό το παραπάνω κόστος θα καλυφθεί από τους πόρους του "Αθήνα 2004" και τις επιδοτήσεις που θα πάρει είτε από τα κέρδη των αγώνων είτε από τις χορηγίες είτε από τον κρατικό προϋπολογισμό.
ΠΡΟΕΔΡΕΥΩΝ (Κωνστανατίνος Γείτονας): Επίκαιρες ερωτήσεις δεύτερου
κύκλου:
Η πρώτη με αριθμό 481/17-1-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εθνικής Οικονομίας, σχετικώς με τις προθέσεις της Κυβέρνησης να μειώσει τις προσαυξήσεις για καθυστερημένες οφειλές προς το δημόσιο κλπ., δεν θα συζητηθεί λόγω κωλύματος του κ. Σγουρίδη και διαγράφεται.
Δεύτερη είναι η με αριθμό 493/17-1-2001 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας
και Πρόνοιας, σχετικώς με την πρόσφατη πτώση του ελικοπτέρου του Εθνικού Κέντρου 'Αμεσης Βοήθειας (ΕΚΑΒ) κλπ.
Η επίκαιρη ερώτηση του κ. Χωματά έχει ως εξής:
"Το πρόσφατο τραγικό συμβάν με την πτώση του ελικοπτέρου που μετέφερε ασθενή από το νησί της Πάτμου, εκτός από τη βαθύτατη θλίψη και τον πόνο που σκόρπισε, μας γεμίζει απογοήτευση, έντονο προβληματισμό και πολλά ερωτηματικά για το χειρισμό του όλου θέματος.
Με δεδομένες τις καιρικές συνθήκες και τη βαρύτητα του περιστατικού ακολουθήθηκε άραγε ο σωστός δρόμος που οδήγησε τελικά σε αυτό το τραγικό τέλος ή υπήρχαν ευκολότερες λύσεις εξίσου καλές για την καλύτερη τελική έκβαση;
Γι'αυτό ερωτάσθε, κύριε Υπουργέ:
1. Εάν υπήρχαν μονάδες καρδιολογικές σε πλησιέστερες αποστάσεις από
την Πάτμο που θα μπορούσαν να αντιμετωπίσουν τον ασθενή εμφραγματία.
2. Εάν το ελικόπτερο που σταθμεύει στη Ρόδο ήταν σε θέση να μεταφέρει τον ασθενή σε συντομότερο χρόνο και σε πλησιέστερο νοσοκομείο ικανό από πλευράς υποδομής να αντιμετωπίσει τον ασθενή.
Δεδομένων των καιρικών συνθηκών, εάν το ελικόπτερο του ΕΚΑΒ ήταν το
καταλληλότερο γι'αυτήν την αποστολή".
Ο Υπουργός Υγείας και Πρόνοιας κ. Παπαδόπουλος έχει το λόγο. ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε
Πρόεδρε, κύριοι συνάδελφοι, θα απαντήσω συγκεκριμένα στην ερώτηση του κυρίου συναδέλφου.
Κύριε συνάδελφε, στα μεγαλύτερα νοσοκομεία του υγειονομικού σχηματισμού της περιοχής υπήρχαν και υπάρχουν τα εξής καρδιολογικά τμήματα:
Στο νοσοκομείο της Σάμου υπάρχει καρδιολογικό τμήμα με δύο καρδιολόγους. Δεν έχει ακόμη ΜΕΘ ή ΜΑΘ. 'Αρα δεν μπορεί να αντιμετωπίσει εμφράγματα σύμφωνα με τα στοιχεία του Υπουργείου Υγείας αλλά και του προέδρου του νοσοκομείου.
Το νοσοκομείο της Σύρου διαθέτει καρδιολογική κλινική πλήρως
εξοπλισμένη και με μονάδα θεραπείας εμφραγμάτων με τρεις κλίνες, η οποία λειτουργεί εδώ και τρία χρόνια. Σύμφωνα με τα στοιχεία του προέδρου του νοσοκομείου και βεβαίως όπως εκτιμούμε στο νοσοκομείο μπορούν να αντιμετωπιστούν επιτυχώς ασθενείς από καρδιακά νοσήματα.
Στο νοσοκομείο Ρόδου υπάρχει καρδιολογική κλινική και λειτουργεί μονάδα εμφραγμάτων δυναμικότητας οκτώ κλινών. Σύμφωνα με τα στοιχεία του νοσοκομείου στο 2000 έγιναν εξακόσιες τριάντα εισαγωγές στη μονάδα εμφραγμάτων από τις οποίες τα εκατόν δεκαπέντε ήταν οξέα εμφράγματα του μυοκαρδίου και τα οποία αντιμετωπίστηκαν με θρομβόλυση. Συνολικά στη Ρόδο, εισήχθησαν περίπου χίλιου τετρακόσιοι εννενήντα δύο ασθενείς, σύμφωνα με τα στοιχεία αυτά.
Για το δεύτερο ερώτημα: η μεταφορά του ασθενή στην Αθήνα από την
Πάτμο, ήταν επιβεβλημένη, διότι σύμφωνα με τα στοιχεία του Εθνικού Κέντρου 'Αμεσης Βοήθειας η πάθησή του ήταν οξύ πρόσθιο έμφραγμα του μυοκαρδίου με ιστορικό στεφανιαίας νόσου, παλαιότερης επέμβασης αορτοστεφανίας παράκαμψης και δεν μπορούσε να αντιμετωπισθεί από το πλησιέστερο προς το νησί υγειονομικό σχηματισμό. Αυτό ήταν εκτίμηση των γιατρών του ΕΚΑΒ κατά το χειρισμό της υπόθεσης στη διαδικασία λήψης απόφασης για τη μεταφορά του στην Αθήνα.
Στο τρίτο ερώτημα η διακομιδή των ασθενών από την Πάτμο γίνεται με ελικόπτερο, δεδομένου ότι η Πάτμος δεν διαθέτει αεροδρόμιο, διαθέτει μόνο ελικοδρόμιο. Διαβιβάστηκε το αίτημα στον αερομεταφορέα, στη "Χελιτάλια" o αερομεταφορέας είναι ο μόνος αρμόδιος να αποφασίζει σύμφωνα με τη διεθνή και ελληνική νομοθεσία και έκρινε ότι μπορούσε να πραγματοποιηθεί η πτήση και ενημέρωσε επ'αυτού το ΕΚΑΒ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χωματάς έχει το λόγο. ΙΩΑΝΝΗΣ ΧΩΜΑΤΑΣ: Κύριε Πρόεδρε, κατ'αρχήν, θα ήθελα να εκφράσω τη
βαθυτάτη θλίψη μου για το τραγικό αυτό συμβάν, το οποίο οδήγησε στο "θάνατο" -εντός εισαγωγικών, διότι ακόμα αγνοούνται- πέντε συνανθρώπους μας στην προσπάθειά τους να βοηθήσουν κάποιον άλλον πάσχοντα συνάνθρωπό μας.
Και ειλικρινά λυπάμαι, κύριε Πρόεδρε, κύριε Υπουργέ, που αυτό το
συμβάν γίνεται αφορμή για πολλοστή φορά να φέρω ως θέμα προς συζήτηση στη Βουλή, τα προβλήματα της υγειονομικής κάλυψης των νησιών.
Τα νησιά έχουν ιδιαιτερότητες και το ξέρουν όλοι. Το κακό είναι ότι ο κάθε Υπουργός που πάει σ'αυτό το Υπουργείο ή σε οποιοδήποτε Υπουργείο, δεν συνειδητοποιεί τις ιδιαιτερότητες των νησιών και δεν αποφασίζει ότι από τις ανάγκες των νησιών θα πρέπει να ξεκινάει την οποιαδήποτε δραστηριότητά του.
Εάν, κύριε Υπουργέ -και λυπούμαι που σας το λέω- τα περιφερειακά νοσοκομεία της Μυτιλήνης, της Ρόδου, εάν τα άλλα νομαρχιακά νοσοκομεία της Σύρου, της Σάμου, είχαν καλά στελεχωθεί και λειτουργούσαν ως νοσοκομεία δευτεροβάθμιας περίθαλψης ή αν θέλετε ακόμα και τα κέντρα υγείας και τα αγροτικά ιατρεία είχαν στελεχωθεί με γιατρούς ειδικοτήτων, αυτό το γεγονός που θρηνούμε σήμερα, δεν θα το θρηνούσαμε ή δεν θα ήμασταν υποχρεωμένοι να κάνουμε τόσες επείγουσες αερομεταφορές το χρόνο για περιστατικά τα οποία θα μπορούσαν με την κατάλληλη στελέχωση και τη σωστή υποδομή να τα αντιμετωπίσουμε. Και καταλάβετε ότι πράγματι η σωστή υποδομή και η απαραίτητη στελέχωση, πρέπει να ξεκινάει από την περιφέρεια για να μην υπάρχουν ασθενείς πρώτης και δεύτερης κατηγορίας.
Στην Αθήνα, υπάρχουν εναλλακτικές λύσεις απ'το ένα νοσοκομείο στο άλλο ή και από το δημόσιο νοσοκομείο στο ιδιωτικό. Στην περιφέρεια, δεν
υπάρχει αυτή η εναλλακτική λύση. Η καλή στελέχωση όμως και η οργάνωση των αγροτικών ιατρείων, των κέντρων υγείας και των νοσοκομείων της επαρχίας, θα μπορούσαν να αποσοβήσουν αυτούς τους κινδύνους και τα περιττά έξοδα. 
Θα ήθελα να σας παρακαλέσω, κύριε Υπουργέ, και μια διευκρίνιση ακόμα,
διότι δεν μου την απαντήσατε.
Εγώ ρωτάω αν το ελικόπτερο που βρισκόταν στη Ρόδο -είναι ένα στη Ρόδο και ένα στη Μυτιλήνη- ήταν σε θεση να πετάξει. Γιατί απ' ό,τι ξέρω, δεν μπορούσε να πετάξει. Και εφόσον δεν μπορούσε να πετάξει, βεβαίως αναγκαστήκατε να οδηγηθείτε στη λύση που επρότεινε ο υπεύθυνος
οργανισμός της "Χελιτάλια". Και αν είναι έτσι πράγματι, γιατί δεν πήγε σε ένα πλησιέστερο νοσοκομείο, που όπως αναφέρατε -και πολύ σωστά- το νοσοκομείο της Σύρου είναι σε θέση να αντιμετωπίσει πολύ καλά αυτά τα περιστατικά; Αφού παρέλθει λοιπόν, ο πρώτος κίνδυνος για την περαιτέρω αντιμετώπιση θα μπορούσε υπό καλύτερες συνθήκες να έρθει στην Αθήνα να αντιμετωπιστεί το περιστατικό. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κατ' αρχάς
-το λέω με απόλυτη σαφήνεια- με τα στοιχεία τα οποία μας δίνουν οι επιστήμονες του ΕΚΑΒ, οι γιατροί, αυτό το περιστατικό λόγω της βαρύτητάς του και της περιπλοκότητάς του έπρεπε να έρθει στην Αθήνα, γιατί δεν μπορούσε να αντιμετωπιστεί από κανένα καρδιολογικό τμήμα της περιοχής. 
Στη Ρόδο υπάρχει ελικόπτερο. Μάλιστα μετά το τραγικό και ατυχές
συμβάν επιχείρησε να πάει στη Σύμη και να παραλάβει ένα άλλο περιστατικό, αλλά λόγω του ότι υπήρχε αέρας πενήντα πέντε μιλίων, επέστρεψε πίσω στη βάση του.
Ούτως ή άλλως θέλω να διευκρινίσω ότι ανεξάρτητα από το αν ο ένας γιατρός, που συνοδεύει από τη Ρόδο το ελικόπτερο της Ρόδου, εφημερεύει
ή δεν εφημερεύει εκείνη τη στιγμή, το ποιο ελικόπτερο θα πετάξει για την αντιμετώπιση των περιστατικών το αποφασίζει η ομάδα των γιατρών του ΕΚΑΒ, η οποία έχει μπροστά της τη διαθεσιμότητα των μέσων προκειμένου να κάνει μια μεταφορά.
Για να μην αφήσουμε ακάλυπτη μια περιοχή είτε του βορείου Αιγαίου
είτε των Δωδεκανήσων έχουν εγκατασταθεί και τα τρία ελικόπτερα στην Αθήνα για να υπάρχει η αλληλοσυμπλήρωση. Αλλά η τελική απόφαση για κάθε περιστατικό, για το αν θα μεταφερθεί και με ποιο μέσο θα μεταφερθεί, είτε με ελικόπτερα δηλαδή που εδρεύουν στην επαρχία είτε με ελικόπτερα των Αθηνών είτε με αεροπλάνα είτε με στρατιωτικό μέσο είτε με πλωτά μέσα, αυτά τα αποφασίζουν ανάλογα με τις συνθήκες της συγκεκριμένης στιγμής οι γιατροί του ΕΚΑΒ, οι οποίοι υπεύθυνα χειρίζονται το θεμά.
Βεβαίως θέλω να πω ότι πρόκειται για μια υπηρεσία, η οποία
λειτουργεί στη βάση της ιεραποστολής και της αυτοθυσίας. Πρέπει λοιπόν να τη τιμούμε και νομίζω ότι το έργο της, παρά τις δύσκολες συνθήκες και τα προβλήματα που έχει -και τα ξέρουμε- τιμά όλη η ελληνική κοινωνία. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 485/17.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατάκη προς τον Υπουργό Γεωργίας, σχετικώς με τη λήψη μέτρων για τη διάθεση και την εξασφάλιση ικανοποιητικών τιμών της μηλοπαραγωγής της επαρχίας Αγιάς Λάρισας.
Η επίκαιρη ερώτηση του κ. Πατάκη έχει ως εξής:
"Τεράστια αδιέξοδα στη διάθεση της μηλοπαραγωγής της Επαρχίας Αγιάς Λάρισας έχει δημιουργήσει η σταδιακή εφαρμογή των νέων κανονισμών για τα οπωροκηπευτικά που υπερψήφισε η ελληνική Κυβέρνηση και η συμφωνία της GATT, επειδή δυσχεραίνουν τις εξαγωγές και διευκολύνουν τις εισαγωγές, μειώνουν τις ποσότητες και τις τιμές απόσυρσης και ενισχύουν την ασυδοσία των εμποροβιομηχάνων σε βάρος των μικρομεσαίων αγροτών των συνεταιρισμών και των καταναλωτών.
Τα αδιέξοδα αυτά και η πολιτική του "Πόντιου Πιλάτου", που ακολουθεί η Κυβέρνηση, εκμεταλλεύονται οι εμποροβιομήχανοι, οι οποίοι εκβιάζουν τους μηλοπαραγωγούς και αγοράζουν την παραγωγή τους σε εξευτελιστικές τιμές, για να την πωλήσουν σε τετραπλάσιες και πενταπλάσιες τιμές στους καταναλωτές.
Ερωτάται ο κύριος Υπουργός:
Τι μέτρα θα πάρει για τη διάθεση της μηλοπαραγωγής σε τιμές που να
εξασφαλίζουν βιώσιμο εισόδημα στους μηλοπαραγωγούς;
Τι ενέργειες θα κάνει για να διασφαλίσει τη βιωσιμότητα της
μηλοκαλλιέργειας και των μηλοκαλλιεργητών;".
Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Κύριοι συνάδελφοι, σ' αυτά που ρωτά ο κύριος συνάδελφος θα ήθελα να
προσθέσω και ορισμένα ακόμα. Είναι αλήθεια ότι υπάρχει μια απροθυμία στην απορρόφηση των μήλων από τους εμπόρους και ότι οι τιμές που προσφέρονται δεν είναι ικανοποιητικές από τον παραγωγό.
Θα πρέπει όμως να πω ότι οι ίδιες ομάδες παραγωγών, παρ' ότι υπάρχει ζήτηση στις όμορες Βαλκανικές χώρες δεν διαθέτουν υποτυπώδη μηχανισμό προώθησης των αποθεμάτων τους σ' αυτές τις χώρες, όπως κάνουν οι παραγωγοί από άλλες ευρωπαϊκές χώρες.
Επίσης, θα ήθελα να προσθέσω ότι δεν πρέπει πάντα να έχουμε έναν εχθρό και μέσα απ' αυτήν τη διατύπωση να του φορτώνουμε τα πάντα, χωρίς να κάνουμε τίποτα.
Τι ενέργειες έχει κάνει το Υπουργείο Γεωργίας και τι έχει ετοιμάσει
για να αντιμετωπίσει αυτό το μεγάλο θέμα για την περιοχή και όχι μόνο. Στα πλαίσια του Γ' Κοινοτικού Πλαισίου Στήριξης, στο ΠΕΠ Θεσσαλίας
έχει ετοιμαστεί επιχειρησιακό σχέδιο, έχει γίνει αποδεκτό από την Ευρωπαϊκή 'Ενωση και προβλέπει τον προγραμματισμό της παραγωγής της ζήτησης από ποιοτική και ποσοτική άποψη, την προώθηση της συγκέντρωσης της προσφοράς και της διάθεσης παραγωγής των μήλων, τη μείωση του κόστους παραγωγής και επίτευξη καλύτερων τιμών παραγωγού, την προώθηση του προϊόντος απευθείας στους καταναλωτές και στις διεθνείς αγορές, καθώς και επιχειρησιακά προγράμματα των ομάδων παραγωγών από τις σημαντικότερες περιοχές παραγωγής μήλων. Το ύψος φθάνει στα ένα τρισεκατομμύριο εκατόν πενήντα οκτώ δισεκατομμύρια (1.158.000.000.000) για να υπάρξουν επιχειρησιακά προγράμματα αυτών των ομάδων παραγωγών. Επίσης γίνεται προώθηση για την κατοχύρωση της ποιότητας των μήλων της περιοχής. 'Αλλο ένα σημείο είναι η προώθηση ριζικής αναδιάρθρωσης των ομάδων παραγωγών, μέσω κινήτρων που έχουμε ετοιμάσει με προεδρικό διάταγμα, γιατί αυτή η πολυδιάσπαση των ομάδων παραγωγών δεν δίνει τη δυνατότητα να μπορούν να έχουν καλύτερη εμπορική δραστηριότητα.
'Αμεσες δράσεις για την επίλυση του τρέχοντος προβλήματος: Υπάρχουν αυτή τη στιγμή προωθητικές ενέργειες διαφήμισης του προϊόντος, όπως κάναμε στα ροδάκινα και στα βερίκοκα. Επιστολή του Υπουργείου Γεωργίας προς όλους τους οργανισμούς για τόνωση της ντόπιας κατανάλωσης αλλά και των ιδρυμάτων, όπως νοσοκομεία και των Ενόπλων Δυνάμεων κλπ. Τέλος, έχει αποφασιστεί να υπάρξει επισιτιστική και ανθρωπιστική βοήθεια με τη χρήση των αποθεμάτων σημαντικής ποσότητας, για να μπορέσουμε έτσι να εξισορροπήσουμε την αγορά και να τονώσουμε τη ζήτηση. Αυτά είναι τα μέτρα τα οποία έχει πάρει το Υπουργείο Γεωργίας και σήμερα θα επισκεφθώ την Αγιά για να συζητήσω επί τόπου το πρόβλημα αυτό της περιοχής, που φαίνεται να είναι έντονο, παρά το ότι είμαστε στην αρχή ή, αν θέλετε, προς την αρχή της περιόδου της κατανάλωσης αυτού του προϊόντος. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πατάκης έχει το λόγο. ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υφυπουργέ, είναι γεγονός ότι η κυβέρνηση ψήφισε το 1996 έναν κανονισμό για τα οπωροκηπευτικά, που έφερε στη συνέχεια δυσάρεστα αποτελέσματα με τις αποσύρσεις και ήμασταν πάντοτε αντίθετοι με τη
μείωση των τιμών απόσυρσης αλλά και με τη συμφωνία της ΚΑΠ για μείωση εξαγωγικών επιδοτήσεων και τον όγκο των εξαγωγών.
Επίσης διαλύσατε το συνεταιριστικό κίνημα, τη ΣΚΟΠ, την ΑΓΡΕΞ, τους συνεταιρισμούς, δεν λειτουργούν οι περιφερειακές αγορές και, αφού τις διαλύσατε, αφήσατε ελεύθερους τους εμπόρους να εκμεταλλεύονται και τους παραγωγούς και τους καταναλωτές και να βλέπουμε στην αγορά να αγοράζει το καταναλωτικό κοινό πανάκριβα τα μήλα.
Ξέρετε ότι η Επαρχία Αγιάς ήταν από τις προνομιούχες επαρχίες του Νομού της Λάρισας. Σήμερα βρίσκεται στη χειρότερη οικονομική κατάσταση, κύριε Υπουργέ, και επειδή θα πάμε και στην Αγιά, θα ακούσετε εκεί το παράπονο των παραγωγών για την κατάσταση που επικρατεί σήμερα. Περίπου σαράντα έξι χιλιάδες με σαράντα επτά χιλιάδες τόνοι βρίσκονται στα ψυγεία και δεν υπάρχει ενδιαφέρον από κανέναν έμπορο. Και αν παρουσιάζεται κανένας, πάει να τα αγοράσει για ένα κομμάτι ψωμί. 'Οταν το κόστος παραγωγής είναι τεράστιο, φθάνει στις εκατόν δέκα χιλιάδες δραχμές τον

τόνο, οι παραγωγοί να πουλάνε τα προϊόντα τους 70 και 80 δραχμές το κιλό. Είχαμε ζητήσει ένα σταθμό γεωργικών προειδοποιήσεων. Ε, αυτός ο σταθμός
να πάει εκεί, για να μπορούν να ψεκάζουν. Ξέρετε ότι θα μειώσουν κατά 25% το κόστος παραγωγής.
'Ακουσα με προσοχή γι' αυτά τα μέτρα που είπατε ότι θα πάρετε. Κύριε Υφυπουργέ, αυτά τα μέτρα έπρεπε να είχαν παρθεί. Δεν είναι αρχές της περιόδου για να καταναλωθεί το μήλο. Ο μισός χειμώνας έφυγε. Οι αγρότες βρίσκονται σε απόγνωση. 'Επρεπε τα μέτρα αυτά να τα είχατε πάρει. Εκεί θα είμαστε μαζί, θα δούμε κατά πόσο θα είναι ικανοποιημένοι οι παραγωγοί με όλα αυτά τα οποία είπατε. Εδώ δεν πρόκειται για εφησυχασμό. Εκείνο που έχουμε δηλώσει και κλείνω, είναι ότι θα πρέπει να παρθούν συγκεκριμένα μέτρα, για να μπορέσει αυτός ο κόσμος να παραμείνει στα χωράφια του, να καλλιεργεί τα δένδρα του, να παράγει προϊόντα που είναι και της καλύτερης ποιότητας, να ζει και να αναπτύσσεται η επαρχία.
ΠΡΟΕΔΡΕΥΩΝ (Κωνσταντίνος Γείτονας): 'Αλλωστε τα υπόλοιπα θα τα πείτε επί τόπου στην Αγιά, απ' ότι κατάλαβα.
ΓΙΑΝΝΗΣ ΠΑΤΑΚΗΣ: Βεβαίως.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): 'Ηθελα να συμπληρώσω κάτι.
Παρ' ότι η Αγιά έχει το 14% της εγχώριας παραγωγής, έχει το 34% των αποθεμάτων σήμερα. Δεν πουλάει το Υπουργείο Γεωργίας μήλα. Τα μήλα τα απορροφά η αγορά και τα πουλάνε οι φορείς της αγοράς. Γι' αυτό πιστεύω ότι και οι ομάδες παραγωγών εκεί θα πρέπει να δραστηριοποιηθούν προς αυτήν την κατεύθυνση. Το Υπουργείο Γεωργίας έχει δυνατότητες μέσα από την ενίσχυση των επιχειρησιακών προγραμμάτων των ομάδων παραγωγών, μέσα από προγράμματα υποδομών ανάπτυξης και ξέρετε πολύ καλά ότι έχει και πάρα πολλούς ψυκτικούς χώρους.
Δεν έχουν όμως κατάλληλη υποδομή για την καλύτερη συντήρηση και για τη διάρκεια των μήλων. Γιατί είναι σαφές ότι από το Μάρτιο και μετά έχουμε τεράστιες εισαγωγές μήλων. Είμαστε η χώρα που παράγουμε προϊόντα και τα παράγουμε όλα σε ένα μικρό χρονικό διάστημα. 'Εχουμε ανταγωνίστριες χώρες, που έχουν επιμηκύνει την περίοδο των προϊόντων
στην αγορά και αυτό τους δημιουργεί πολύ καλύτερες προϋποθέσεις.
Η Ισπανία έχει εσπεριδοειδή, που δείχνει στον κατάλογό της ότι
μπορεί να τα πουλάει σε έντεκα μήνες, ενώ εμείς έχουμε δύο μήνες. Τα μήλα τα δικά μας, λοιπόν, πρέπει να τύχουν τέτοιας μεταχείρισης, που να μπορούν να επιμηκύνουν την περίοδο της αγοράς για να έχουμε πολύ καλύτερη κατανάλωση.
Αυτά όμως δεν πρέπει να γίνουν με αφορισμούς, αλλά με τη δραστηριοποίηση όλων των φορέων και δη των ομάδων παραγωγών.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η τέταρτη με αριθμό 488/17.1.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Γεωργίας, Ανάπτυξης, σχετικώς με τον έλεγχο των εισαγομένων τροφίμων από χώρες της Βαλκανικής, για μόλυνση από τοξικά ή ραδιενεργές ουσίες κλπ.
Η επίκαρη ερώτηση της κ. Ξηροτύρη-Αικατερινάρη έχει ως εξής:
"Τα τραγικά αποτελέσματα του πολέμου στη Γιουγκοσλαβία έπεισαν και τον τελευταίο πολίτη ότι η ραδιενέργεια και τα τοξικά δεν τελειώνουν. Είναι εκεί και ακτινοβολούν, μεταφέρονται με τον αέρα, τα υπόγεια ύδατα, τη διατροφική αλυσίδα. Γι'αυτόν τον εφιάλτη απαιτείται ειλικρινής ενημέρωση, ώστε υπεύθυνα να λάβουμε σειρά μέτρων για την ελαχιστοποίηση των συνεπειών. Με δεδομένο το μέγεθος της οικολογικής καταστροφής μεγάλης περιοχής των Βαλκανίων, μεταξύ των άλλων διαφαίνεται ότι θα προκύψει μεγάλο, οξύτατο πρόβλημα και στη διατροφική αλυσίδα. Μεγάλη ανησυχία και ερωτηματικά έχουν προκύψει στην ελληνική κοινωνία, τόσο από τις μεγάλες τροποθετήσεις έγκυρων επιστημόνων αλλά και από τα δημοσιεύματα-ανακοινώσεις του Ινστιτούτου Καταναλωτών. Οι ανησυχίες εντοπίζονται στην εισαγωγή ζωντανών ζώων -πιθανότατα μολυσμένων- αλλά και στις ποσότητες σφαγίων κρεάτων και κυρίως φυτικών προϊόντων (λαχανικά, καλαμπόκι, μανιτάρια κ.ά.) από χώρες όπως η Γιουγκοσλαβία, η Αλβανία, τα Σκόπια και η Βουλγαρία. Ιδιαίτερα για τα τρόφιμα, οι αντιφάσεις και οι ανακρίβειες των αρμοδίων του Υπουργείου Γεωργίας σε συνδυασμό με ειλικρινείς απαντήσεις υπεύθυνων Κέντρων Ελέγχου ότι κανένας σχετικός 
έλεγχος δεν γίνεται, εντείνουν τις ανησυχίες και οξύνουν το πρόβλημα. 

Μετά από αυτά αλλά και την ανάγκη συντονισμένης δράσης,
Ερωτώνται οι κύριοι Υπουργοί:
1. 'Εχουν γίνει μέχρι σήμερα έλεγχοι στα εισαγόμενα από τις χώρες
αυτές τρόφιμα (φυτικά-ζωικά) και ποιοι είναι ακριβώς;
2. Θα συνεχιστούν οι εσαγωγές από επικίνδυνες περιοχές, και αν ναι, ποια μέτρα θα λάβουν για τον εντοπισμό πιθανής ποσότητας τοξικών και ραδιενέργειας και ποιος φορέας θα αναλάβει το έργο ενός συστηματικού ελέγχου και παρακολούθησης για την προστασία της υγείας του καταναλωτή;" 
Ο Υφυπουργός Γεωργίας ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Θα ήθελα να ενημερώσω τους αγαπητούς συναδέλφους και την αγαπητή
συνάδελφο ότι σε ό,τι αφορά στην εισαγωγή ζώντων ζώων (βοοειδών, αιγοπροβάτων και χοιρινών) εξαιτίας των υγειονομικών προβλημάτων που 
παρατηρούνται στην Αλβανία, στα Σκόπια, στη Γιουγκοσλαβία, στη Βουλγαρία, στη Σλοβενία και Κροατία, αυτή δεν επιτρέπεται. Δεν έχουμε, δηλαδή, εισαγωγές απ' αυτές τις χώρες. Μόνο από τη Ρουμανία υπάρχει η δυνατότητα εισαγωγής βοοειδών και αιγοπροβάτων και αυτή υπό προϋποθέσεις.
'Ελεγχοι: Σε κάθε περίπτωση λειτουργούν μηχανισμοί ελέγχου για την
προστασία των καταναλωτών, που είναι οι ακόλουθοι: Η Διεύθυνση Κτηνιατρικής Δημόσιας Υγείας, συνοριακοί σταθμοί κτηνιατρικού ελέγχου, διευθύνσεις κτηνιατρικής των Νομαρχιακών Αυτοδιοικήσεων.
Στη φυτική παραγωγή: Νωπά προϊόντα. Οι εισαγωγές από τη Γιουγκοσλαβία αποτελούν αμελητέα ποσότητα της τάξεως λίγων τόνων, εκτός από ένα
προϊόν.
Κατεψυγμένα λαχανικά προ της μεταποίησης, με κύρια αναφορά τον αρακά, τις μπάμιες και τα κολοκύθια: η εισαγόμενη ποσότητα από Γιουγκοσλαβία ανέρχεται περίπου στους 1200 τόνους.
'Ελεγχοι: Για όλα τα εισαγόμενα προϊόντα από τρίτες χώρες πραγματοποιούνται ποιοτικοί έλεγχοι που αφορούν τις ποιοτικές προδιαγραφές των προϊόντων, σύμφωνα με την εθνική και κοινοτική νομοθεσία. Ελεγκτική δομή αποτελούν οι ποιοτικοί ελεγκτές των νομαρχιακών αυτοδιοίκησεων, των διευθύνσεων γεωργίας, σε συντονισμό με την αρμόδια διεύθυνση του Υπουργείου Γεωργίας.
Για τα νωπά προϊόντα έλεγχοι φυτοϋγείας για να διαπιστωθεί το ενδεχόμενο μικροβιακό φορτίο. Για τα λοιπά προϊόντα υπάρχει επιπλέον 
έλεγχος και υπολειμμάτων αλλά και φυτοπροστατευτικών ουσιών- φυτοφάρμακα. Ελεγκτική δομή αποτελούν τα οκτώ περιφερειακά Κέντρα Προστασίας Φυτών
και Ελέγχου Υπολειμμάτων και το Μπενάκειο Φυτοπαθολογικό Ινστιτούτο. Επιπρόσθετα αναφέρουμε τα εξής: Από το 1995 η Ελληνική Επιτροπή
Ατομικής Ενέργειας με τα διαπιστευμένα της εργαστήρια, πραγματοποίησε

σειρά ελέγχων ραδιολογικής καταλληλότητας με δείγματα σε μηνιαία βάση. Διαπιστώθηκε ότι οι τιμές των τεχνητών ραδιολογίων ήταν εντός των επιτρεπτών ορίων για κατανάλωση. Αυτό έγινε στα πλαίσια του 
προγράμματος τακτικού ελέγχου της χώρας για πιθανά ευρήματα ραδιενέργειας σε προϊόντα διατροφής.
Οφείλω δε, για δική σας έγκυρη και υπεύθυνη ενημέρωση να σας πω ότι υπάρχει σειρά πιστοποιητικών μέτρησης ραδιενέργειας δειγμάτων από το "ΔΗΜΟΚΡΙΤΟ" σε σχέση με τα εισαγόμενα από τη Γιουγκοσλαβία. Και αυτά είναι σε ανύποπτο χρόνο. Δεν είναι, δηλαδή, μετά την ένταση των ελέγχων, είναι σε διάφορο χρόνο, όπως πέρυσι τον Απρίλιο, τον Ιούνιο, Ιούλιο και Σεπτέμβριο. Είναι δείγματα που έχει πάρει ο "ΔΗΜΟΚΡΙΤΟΣ". Και επίσης υπάρχουν πιστοποιητικά ελέγχου από το "ΔΗΜΟΚΡΙΤΟ" για τις επανεξαγωγές προϊόντων που έχουν εισαχθεί από αυτές τις βαλκανικές χώρες.

ΠΡΟΕΔΡΕΥΩΝ (Κωνσταντίνος Γείτονας): Η κ. Αικατερινάρη έχει το
λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, ακούγοντάς σας εδώ
βλέπω, τουλάχιστον σε σχέση με την ενημέρωση που έκαναν οι άλλοι συνάδελφοί σας, ότι τελικά ελέγχονται ακόμη και τα λαχανικά και τα κατεψυγμένα. Ενώ γνωρίζουμε καλά ότι οι ποσότητες είναι πολύ μεγαλύτερες και από τα στοιχεία τα οποία έχουμε, για πάνω από πέντε ή έξι χιλιάδες τόννους το εξάμηνο. Αλλά και από τους ελέγχους που ανακοίνωσαν και τα εργαστήριά σας αλλά και ο ίδιος ο Υπουργός κ. Ανωμερίτης, παραδέχθηκαν ότι μέχρι και την προηγούμενη εβδομάδα τέτοιοι έλεγχοι για ραδιενέργεια, για τοξικά κλπ. από τον πόλεμο στη Γιουγκοσλαβία, δεν έχουν γίνει.

Τώρα, εσείς μας λέτε ότι ο "ΔΗΜΟΚΡΙΤΟΣ" έχει κάνει κατά καιρούς
τέτοιους ελέγχους. Θα θέλαμε λοιπόν, εκτός από αυτό που μας λέτε τώρα

στη Βουλή να μας καταθέσετε και στοιχεία από αυτούς τους ελέγχους με τις ημερομηνίες τους, με τις ποσότητες που αντιπροσωπεύουν αυτοί οι έλεγχοι κλπ.
Παράλληλα δεν είναι δυνατόν να έχουν αναγκασθεί δύο εισαγγελείς, ο εισαγγελέας στη Θεσσαλονίκη και ο εισαγγελέας στη Αθήνα, να ερευνούν την τυχόν αξιόποινη πράξη σε ό,τι αφορά τις εισαγωγές από αυτές τις χώρες και το ότι δεν έχουν γίνει έλεγχοι. Δεν είναι τυχαίο αυτό. Στηρίζεται στο ότι μέχρι τώρα δεν προέκυψε μια σωστή ενημέρωση από τα συναρμόδια Υπουργεία, Ανάπτυξης και Γεωργίας.
'Οσον αφορά τα κέντρα ελέγχου, συνεχώς μας παιδεύετε με το αν θα τα κάνουν τα επί μέρους κέντρα -και ξέρουμε σε τι κατάσταση βρίσκονται αυτά από άποψη προσωπικού, εκσυγχρονισμού, εξοπλισμού- και με το αν θα τα συντονίσει ο ΕΦΕΤ για τα μεταλλαγμένα, για τη μόλυνση της διατροφικής αλυσίδας, της σπογγώδους εγκεφαλοπάθειας και με άλλα προβλήματα. Τελικά όμως δεν μας έχετε πείσει για ένα ασφαλές δίκτυο ελέγχου.
Κύριε Υπουργέ, καταλαβαίνω τα προβλήματά σας, προκειμένου να φθάσουμε μέχρι τελευταίας ρανίδας να ελέγχουμε τη ραδιενέργεια και τα τοξικά. Αυτοί οι έλεγχοι είναι πολύ δύσκολοι και το γνωρίζουμε αυτό, αλλά θέλουμε να μας πείσετε για ένα αξιόπιστο ολοκληρωμένο σύστημα ελέγχου, το οποίο σιγά-σιγά θα εξελίσσεται, θα ξεκινά από τους στοιχειώδεις ελέγχους που πρέπει να κάνει και θα φθάνει μέχρι και τους εξειδικευμένους ελέγχους. 
Δεν έχουμε τέτοια στοιχεία και αυτά τα οποία αναφέρατε εσείς είναι
απλές αναφορές. Δεν αναφέρθηκαν ως στοιχεία από τα συναρμόδια Υπουργεία και θα παρακαλούσαμε σιγά-σιγά να τα βάλουμε σε μία σειρά, να μας τα καταθέσετε και γραπτώς και να αρχίσουμε μία συντονισμένη δράση.
Δεν είναι σωστό και το δέχομαι και εγώ να δημιουργείται πανικός ούτε στο τέλος να κλείσουμε ξανά τα σύνορα με τις χώρες αυτές. Με αυτές θα συμβιώσουμε. Η φύση μας έχει δώσει κοινή μοίρα και πρέπει μαζί να τη διαχειρισθούμε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Αν θυμάμαι καλά, από τον ιδρυτικό νόμο του ΕΦΕΤ, έργο και η αποστολή του είναι να κάνει αυτό ακριβώς που είπατε: ένα πλήρες δίκτυο ελέγχων σε όλη την Ελλάδα.
Λέτε, τι θα πρωτοκάνει αυτός ο φορέας. Μα, γι' αυτό δημιουργήθηκε.
Το λόγο έχει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν ξέρω πού διαπίστωσε η αγαπητή συνάδελφος διχογνωμία ή διαφορετική ενημέρωση. Ο Υπουργός Γεωργίας σε κοινή συνέντευξη που δώσαμε και σε δελτίο Τύπου, που κυκλοφόρησε, μιλάει ότι από το 1995 γίνονται έλεγχοι ραδιενέργειας. Δεν ξέρω, δηλαδή, πού διαπιστώσατε εσείς διαφορετική ενημέρωση.
Επίσης, δεν μπόρεσα να διαπιστώσω πού η επιστημονική κοινότητα είπε διαφορετικά πράγματα. Χθες ο πρόεδρος της Επιτροπής Ατομικής Ενέργειας διαβεβαίωσε την επιτροπή κατά την αγόρευσή του ότι γίνονται έλεγχοι από το 1995. Υπάρχει εδώ υπηρεσιακό σημείωμα και θα το καταθέσω στη Βουλή, εκτός φυσικά εάν δεν θέλετε να πάρετε στοιχεία, εκτός εάν θεωρείτε ότι όλα αυτά που λέμε δεν στηρίζονται σε στοιχεία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βεβαίως και θέλουμε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θεωρώ ότι απαντάμε υπεύθυνα εδώ και έχουμε υποχρέωση να απαντάμε υπεύθυνα ότι από το 1995 γίνονται έλεγχοι ραδιενέργειας από την Επιτροπή Ατομικής Ενέργειας.
Είπα επίσης ότι είναι υποχρεωτικό στα προϊόντα, τα οποία επανεξάγονται, ιδιαίτερα σε χώρες της Μέσης Ανατολής από το 1986 και μετά να ζητάνε πιστοποιητικό απαλλαγής από ραδιενέργεια. Επίσης, και οι μετρήσεις που έχουν γίνει στην Ελλάδα, πουθενά δεν έδειξαν τέτοια δείγματα.
Δεν μπορεί μονίμως η Ελλάδα, παρά την ανησυχία που πρέπει να έχει, να πληρώνει οτιδήποτε έρχεται στην επιφάνεια. Είχαμε πριν τις διοξίνες. Η μόνη που δεν είχε ευθύνη για τις διοξίνες ήταν η Ελλάδα, αλλά η μόνη που είχε πρόβλημα ήταν η αγορά της Ελλάδος και των παραγωγών και των εμπόρων και των μεταποιητών, γιατί ανεύθυνα κάθε φορά σπέρνουμε το πανικό. Το ό,τι δεν πρέπει να εφησυχάζουμε, είναι υποχρέωσή μας, αλλά όχι όμως μονίμως έτσι αβασάνιστα να λέμε ότι δεν υπάρχουν στοιχεία.
Υπάρχουν, λοιπόν, στοιχεία της υπεύθύνης επιστημονικής κοινότητας, που λέει ότι δεν υπάρχουν αυτά τα προβλήματα και επίσης έχουν ενταθεί σαρωτικοί έλεγχοι μετά το πρόβλημα που ανέκυψε και δεν υπάρχει φορτίο που να μπαίνει σε τελωνείο και να μην έχει τον ποιοτικό έλεγχο, αλλά και

παράλληλα και δειγματισμό για ραδιενέργεια.
Οι ποσότητες που έρχονται από αυτές τις χώρες είναι πολύ μικρές. Σας
είπα ότι εντοπίζεται μόνο σε ένα προϊόν με μεγάλη κατανάλωση, που
είναι ο αρακάς, έχουμε πολλά πιστοποιητικά που δείχνουν ότι δεν έχει πρόβλημα και υπάρχει ο κολοκυθόσπορος, οι πιπεριές και τα βιομηχανοποιημένα αγγουράκια.
Δεν πρέπει να σπέρνουμε αυτόν τον πανικό. Υπεύθυνα λέμε σ' αυτήν εδώ
την Αίθουσα ότι από τα στοιχεία που έχουμε μέχρι στιγμής δεν πρέπει να έχουμε την ανησυχία, χωρίς να σημαίνει ότι η πολιτεία δεν πρέπει να εντείνει τους ελέγχους, για να μπορεί να εγγυάται καθημερινά την υγιεινή των τροφίμων και την ελεύθερη διακίνησή τους, για να μπορεί ο καταναλωτής άφοβα να τρώει αυτά τα προϊόντα.
(Στο σημείο αυτό ο Υφυπουργός Γεωργίας κ. Ευάγγελος Αργύρης
καταθέτει για τα Πρακτικά το προαναφερθέν υπηρεσιακό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίντος Γείτονας): Πέμπτη και τελευταία είναι η με
αριθμό 482/17.1.2001 επίκαιρη ερώτητη του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εθνικής Οικονομίας, σχετικώς με την κρίση του Χρηματιστηρίου Αξιών Αθηνών κλπ.
Λόγω κωλύματος του κυρίου Υπουργού δεν θα συζητηθεί. Υπάρχει συνεννόηση και γι' αυτό διαγράφεται.
ΓΕΩΡΓΙΟΣ ΚΑΡΑΤΖΑΦΕΡΗΣ Κύριε Πρόεδρε, παρακαλώ να μου δώσετε το λόγο
επί προσωπικού θέματος.
ΠΡΟΕΔΡΕΥΩΝ (Κωνσταντίνος Γείτονας) Κύριε Καρατζαφέρη, δεν έχετε το λόγο ούτε επί προσωπικού. Δεν υπάρχει σ' αυτήν τη διαδικασία τέτοιο θέμα. Για να προκύψει κατά τον Κανονισμό προσωπικό θέμα, πρέπει να έχει προηγηθεί συζήτηση. Τέτοια δεν υπήρξε. Λόγο δεν μπορεί να έχετε και το γνωρίζετε καλύτερα εμού.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας) Παρακαλώ να μην καταγράφεται
τίποτα στα Πρακτικά από όσα λέει ο κ. Καρατζαφέρης.
Ολοκληρώθηκε η συζήτηση επί των επικαίρων ερωτήσεων.
'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, τριάντα επτά μαθητές και μαθήτριες και δύο συνοδοί-δάσκαλοι από το 1ο Δημοτικό Σχολείο Αλίμου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής).
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 37/14.12.2000 επερώτηση των Βουλευτών της
Νέας Δημοκρατίας κυρίων Α. Λιάσκου, Σ. Σπύρου, Μ. Βαρβιτσιώτη, Β. Τσίπρα, Β. Πάππα, Γ. Δεικτάκη, Α. Φλωρίνη, Α. Παυλίδη, Α. Βαρίνου, Ι. Χωματά, Χ. Μαρκογιαννάκη, Θ. Δημοσχάκη, Λ. Λυμπερακίδη, Α. Νάκου, Ζέττας Μακρή και Ι. Παπαθανασίου προς τον Υπουργό Ανάπτυξης, σχετικά με την πολιτική της Κυβέρνησης στον τομέα του τουρισμού.
Κύριοι συνάδελφοι, η Νέα Δημοκρατία με επιστολή της στον Πρόεδρο της
Βουλής ορίζει για τη σημερινή συζήτηση της υπ' αριθμ.37/14.12.2000 επερώτησης προς τον Υπουργό Ανάπτυξης ως Κοινοβουλευτικό Εκπρόσωπο το Βουλευτή Επικρατείας κ. Ιωάννη Παπαθανασίου.
Με αντίστοιχη επιστολή ο Συνασπισμός της Αριστεράς και της Προόδου
για τη συζήτηση της επερώτησης προς τον Υπουργό Ανάπτυξης,
σχετικά με την πολιτική της Κυβέρνησης στον τομέα του τουρισμού, ορίζει Κοινοβουλευτικό Εκπρόσωπο τη Βουλευτή κα Ασημία Ξηροτύρη-Αικατερινάρη.

Ο πρώτος των επερωτώτων κ. Λιάσκος έχει το λόγο.
ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κύριοι συνάδελφοι, πραγματικά
θλίβομαι που δεν είναι ο αρμόδιος Υπουργός εδώ ακόμη.
ΠΡΟΕΔΡΕΥΩΝ (Κωνσταντίνος Γείτονας): Μη θλίβεσθε, κύριε συνάδελφε, έγινε ένα μπέρδεμα. Εδώ ήταν ο κύριος Υπουργός και βγήκε να κάνει ένα τηλεφώνημα. Τελειώσαμε νωρίτερα κατά ένα λεπτό και εισήλθα στη συζήτηση της επερώτησης, για να μη διακόψω, και χάνουμε χρόνο. Πρέπει να διευκολύνουμε όλους τους συναδέλφους που θέλουν νσ φύγουν για επαρχία. 
ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, εσείς διακόπτετε και δεν
χρειάζεται να δικαιολογείτε τον Υπουργό. Δεν έχετε καμία σχέση εσείς με τον Υπουργό.
Δεν ξέρω λοιπόν ποιος ακούει για λογιαριασμό της Κυβέρνησης.
ΠΡΟΕΔΡΕΥΩΝ (Κωνσταντίνος Γείτονας): Ακούει και σημειώνει ο Υπουργός Υγείας, κύριε συνάδελφε. Είναι θέμα ενός λεπτού.
ΑΝΑΣΤΑΣΙΟΣ ΛΙΑΣΚΟΣ: Ο τουρισμός αποτελεί, κυρίες και κύριοι συνάδελφοι, έναν κλάδο οικονομικής δραστηριότητας με σημαντικές επιδράσεις στο συναλλαγματικό κέρδος, στη δημιουργία θέσεων εργασίας, στη βελτίωση των οικονομικών δομών, στην εξασφάλιση εισοδημάτων, στην ενθάρρυνση, τέλος, όλων των επιχειρηματικών δραστηριοτήτων.
Για να δώσω το μέγεθος της συμβολής του τουρισμού, σας αναφέρω δημοσιεύματα που έλεγαν ότι εξήμισι χιλιάδες θέσεις εργασίας θα δημιουργηθούν με την αξιοποίηση των ακινήτων του ΕΟΤ, όταν ψηφίζαμε το 
νόμο για τη δημιουργία της "Ελληνικά Τουριστικά Ακίνητα Α.Ε." Και αυτές οι θέσεις θα δημιουργηθούν μέσα στο 2000 και 2001 από επενδύσεις εκατόν πενήντα δισεκατομμυρίων (150.000.000.000) δραχμών. Υπάρχουν τα σχετικά δημοσιεύματα.

(Στο σημείο αυτό εισέρχεται στην Αίθουσα ο Υπουργός Ανάπτυξης κ. Χριστοδουλάκης)
ΠΡΟΕΔΡΕΥΩΝ (Κωνσταντίνος Γείτονας): 'Ηρθε, κύριε συνάδελφε, ο κύριος

Υπουργός. 'Οπως σας είχα πει, ήταν θέμα μισού -ενός λεπτού. Ο Υπουργός Υγείας, το εθεράπευσε και αυτό!
ΑΝΑΣΤΑΣΙΟΣ ΛΙΑΣΚΟΣ: Οι εργαζόμενοι στην τουριστική βιομηχανία αυξάνουν το δείκτη της ανεργίας κατά μία μονάδα με το τέλος της τουριστικής περιόδου. Δεν θα αναφερθώ σε άλλα οικονομικά μεγέθη, για να δείξω τη σοβαρότητα που πρέπει να δείξει η Κυβέρνηση στα προβλήματα του τουρισμού και στην αξιοποίηση των τουριστικών δυνατοτήτων της χώρας. Η Ελλάδα, κατά την άποψή μας, κατέχει σημαντικό μερίδιο της ευρωπαϊκής αγοράς. 'Οταν όμως η βιομηχανία του τουρισμού επιβάλλει νέα πρότυπα, νέα προϊόντα, νέες υπηρεσίες για μεγαλύτερη ικανοποίηση του καταναλωτή και η ελληνική αγορά δεν ανταποκρίνεται, χάνονται σημαντικά οφέλη, αφού οι tour operators κατευθύνουν τους τουρίστες σε άλλες αγορές.
Η αδυναμία χάραξης πολιτικής και στρατηγικής από την Κυβέρνηση, σε συνδυασμό με τις παλινωδίες δομικής οργάνωσης των φορέων υλοποίησης των όποιων αποφάσεων για τον τουρισμό, συνεπικουρούνται από τα γεγονότα της ακτοπλοϊας και των διαρθρωτικών αλλαγών και διαμορφώνουν τελικά αρνητικό κλίμα προσέλκυσης νέων τουριστών.
Οι παράγοντες αυτοί οφείλονται αποκλειστικά στις αδυναμίες της ελληνικής Κυβέρνησης. Υπάρχουν και εξωγενείς, όπως η αύξηση της τιμής του πετρελαίου, αφού θα προχωρήσει ο ΟΠΕΚ σε μείωση της παραγωγής, τα γεγονότα του Κοσόβου και η ραδιενέργεια και η διεθνής οικονομική κατάσταση. Η Κυβέρνηση και ο ΕΟΤ είχαν τα δεδομένα αυτά. Θέλω δε να πιστεύω ότι είναι και πολύ καλοί γνώστες του προσφερόμενου ελληνικού τουριστικού προϊόντος όπως επίσης και των προβλέψεων του 2001 από τα δημοσιεύματα των εφημερίδων το φθινόπωρο του περασμένου έτους. Υπάρχουν σχετικά δημοσιεύματα που είχαν τις προβλέψεις.
Τι έπραξαν όμως για να προσελκύσουν τουρίστες; Απολύτως τίποτα ή
καλύτερα γέμισαν με υποσχέσεις την ελληνική αγορά, καθησύχασαν, υπνώτισαν τους πάντες και άφησαν τις επιχειρήσεις να πολεμήσουν άνευ όπλων. Και βέβαια κάποιος πολεμά όταν γνωρίζει το στόχο και όταν γίνονται συντονισμένες προσπάθειες. Η έλλειψη συντονισμού είναι το μεγάλο πρόβλημα.
'Οπως θα δείξουμε η Κυβέρνηση αδυνατεί ή αρνείται να συντονίσει και να υλοποιήσει την προβολή της Ελλάδας στο εξωτερικό. Και θα ήταν αδιάφορο ν' αρνείται να επιτελέσει μία τέτοια ενέργεια αν πρόκειται για προσωπική της υπόθεση. 'Οταν όμως πρόκειται για εθνική υπόθεση αποτελεί εγκληματική ενέργεια διότι πώς αλλιώς μπορείς να τη χαρακτηρίσεις όταν γνωρίζεις ότι ο τουρισμός αποτελεί το βασικό μοχλό ανάπτυξης της χώρας και αντί να προωθήσεις το προϊόν για ν' αυξηθούν οι πωλήσεις στραγγαλίζεις την προβολή και καταργείς τα εφόδια με τα οποία μπορεί να παλέψει η ιδιωτική πρωτοβουλία; Οπότε επιτρέπεις στους ανταγωνιστές να κερδίσουν μερίδιο της αγοράς που θα μπορούσες να το είχες κατακτήσει εσύ.
Σήμερα η διαφήμιση αποτελεί το σημαντικότερο στάδιο για την προώθηση του παραγόμενου προϊόντος. Είναι η ενέργεια με την οποία γνωστοποιείς
τις προσφερόμενες υπηρεσίες, επικεντρώνεις τη διαφοροποίηση από παρόμοια προϊόντα της αγοράς και προωθείς κάθε νέο προϊόν που παράγεις, για να
ικανοποιήσεις τις απαιτήσεις του καταναλωτή. Είναι πασίδηλο ότι όταν δαπανώνται την περίοδο 1999-2000 δέκα δισεκατομμύρια (10.000.000.000) δραχμές για προβολή στα Μέσα Μαζικής Επικοινωνίας με μηδαμινά αποτελέσματα τα πέντε δισεκατομμύρια (5.000.000.000) που διατίθενται για το 2001 και που τελικά δεν πρόκειται να δαπανηθούν, αφού δεν υπάρχουν ενδιαφερόμενοι για ν' αναλάβουν πλέον την προβολή, τι αποτέλεσμα να φέρουν; Μειώθηκε σε πέντε δισεκατομμύρια (5.000.000.000) η διαφήμιση, ακριβώς δηλαδή στο μισό ποσό.
'Οταν μία επιχείρηση δαπανά δύο με τρία δισεκατομμύρια στα Μέσα
Μαζικής Επικοινωνίας για την προβολή των προϊόντων της σε εθνικό επίπεδο το ποσό των πέντε δισεκατομμυρίων (5.000.000.000), που πρόκειται να δαπανήσει η Ελλάδα διεθνώς φαντάζει σταγόνα στον ωκεανό. Αν αναλογιστούμε ότι με το ποσό δύο, τριών δισεκατομμυρίων που δαπανά μια επιχείρηση αναμένει ως αποτέλεσμα τη διατήρηση του μεριδίου αγοράς που έχει και προσβλέπει σε μικρής πιθανότητας αύξηση, η Κυβέρνηση με τα πέντε δισεκατομμύρια (5.000.000.000) που, επαναλαμβάνω, δεν πρόκειται να δαπανήσει τι αναμένει; Σε ανάλογες περιπτώσεις άλλες μεσογειακές χώρες έχουν δαπανήσει πολλαπλάσια χρήματα για το 2000, όπως για παράδειγμα η Ισπανία εξήντα δισεκατομμύρια (60.000.000.000) και η Τουρκία είκοσι δισεκατομμύρια (20.000.000.000).
Επιπλέον των ανωτέρω τίθεται και θέμα προγραμματισμού. Γιατί η Κυβέρνηση περίμενε τελευταία στιγμή, Δεκέμβριο του 2000, να προχωρήσει στο διαγωνισμό;
Με ποια μελέτη και με ποια αποτελέσματα επιλέξατε τις χώρες για
τουριστική προβολή; 'Εχετε αξιολογήσει άραγε τα αποτελέσματα προσέλευσης τουριστών από τις χώρες που επιλέξατε στις προηγούμενες διαφημιστικές σας καμπάνιες; Διότι σύμφωνα με τα δημοσιεύματα των εφημερίδων, από ορισμένες χώρες που είχατε επιλέξει, η προσέλευση τουριστών είναι από αρνητική έως μηδενική. Υπάρχουν στατιστικά στοιχεία που έχουν δημοσιευθεί στον Τύπο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τι σημαίνει αρνητική
προσέλευση;
ΑΝΑΣΤΑΣΙΟΣ ΛΙΑΣΚΟΣ: Αρνητική προσέλευση, κύριε Υπουργέ, σημαίνει ότι παρ'όλη την προβολή, δεν ήλθαν τουρίστες ή μειώθηκαν όσοι έρχονταν από αυτήν τη χώρα. Αυτό σημαίνει.
Σε ό,τι αφορά τώρα τη διαφημιστική εκστρατεία που ήδη έπρεπε να βρίσκεται σε εξέλιξη, ο ίδιος ο Γενικός Γραμματέας του ΕΟΤ σε ερωτήσεις δημοσιογράφων στη συνέντευξη του Υπουργού Ανάπτυξης στις 17.5.2000, ανέφερε ότι το διαφημιστικό πρόγραμμα ξεκινά από το Δεκέμβριο και ολοκληρώνεται το Σεπτέμβριο. Αυτή, είπε, είναι η περίοδος προβολής. Ο Γενικός Γραμματέας τα είπε αυτά.
Να υποθέσω, λοιπόν, ότι λόγω εσωτερικών προστριβών ή προβλημάτων επικοινωνίας, δεν έγινε σωστή πληροφόρηση τόσο για το απαιτούμενο ποσό για την τουριστική προβολή, όσο και για το χρόνο έναρξης της διαφήμισης; Να υποθέσω, δεχόμενος τα δημοσιεύματα, ότι από πείσμα ο Υπουργός Οικονομικών θέλησε να εκθέσει τον Υπουργό Ανάπτυξης; 'Ετσι γράφουν οι 
εφημερίδες, κύριε Υπουργέ. Υπάρχει δημοσίευμα της εφημερίδας "EXPRESS" στις 16 Ιανουαρίου που λέει, ο κλάδος εισπράττει χαστούκια. Και λέει επί

λέξει: Δεν γνωρίζω τι σχέσεις έχουν ακριβώς ο κ. Χριστοδουλάκης με τον κ.Παπαντωνίου, αν είναι δηλαδή καλές, φιλικές, τυπικές ή ανταγωνιστικές, αλλά νομίζω ότι έχει παρέλθει προ πολλού η ώρα που πρέπει οι δυό τους να συναντηθούν και να ασχοληθούν επισταμένως με το θέμα αντιμετώπισης του τομέα τουρισμού από το ΥΠΕΘΟ. Η κατάσταση είναι επιεικώς απαράδεκτη, για να μην πω περίεργη και δεν αφορά μόνο τα κονδύλια της διαφήμισης. 'Ετσι δέχεται πολλά χαστούκια ο τουριστικός κόσμος από υπηρεσίες και στελέχη του ΥΠΕΘΟ τα τελευταία χρόνια και βρίσκει μονίμως πολλές πόρτες κλειστές κλπ. 'Η τέλος να το θεωρήσω ως αδιαφορία των ιθυνόντων επειδή γνώριζαν ότι αφαιρούνται αρμοδιότητες, πιθανολογώ κόντρες ΕΟΤ - Υπουργείου, μετά τα προεδρικά διατάγματα και τις αλληλοκαλύψεις, επικαλύψεις που δείχνουν ότι υπάρχουν;
'Ενα είναι το αποτέλεσμα: Αν και είστε γνώστες της πραγματικότητας, δεν καταβάλλατε καμιά προσπάθεια να ανατρέψετε το αρνητικό κλίμα που διαφαινόταν. Είναι γνωστό ότι πρέπει να υπάρχει προγραμματισμός του επόμενου έτους στην προβολή μέσω των Μέσων Μαζικής Επικοινωνίας διότι όλα τα γραφεία εξωτερικού σχεδιάζουν, προγραμματίζουν, κλείνουν συμφωνίες το φθινόπωρο και το χειμώνα.
'Αρα η προβολή του 2001 έπρεπε να ξεκινήσει το Δεκέμβριο του 2000, να
γίνει η κορύφωσή της το Φεβρουάριο το 2001, να σταματήσει το Μάϊο και να επαναρχίσει το Σεπτέμβριο για την υποβοήθηση του επομένου έτους. Αυτά λέει ο ίδιος ο Γενικός Γραμματέας του ΕΟΤ. Τώρα, η όποια προβολή δεν μπορεί να αφορά το 2001. Πιθανόν να αφορά το 2002 ή κάποιο άλλο έτος.
Η Κυβέρνηση, λοιπόν, ειδικά για φέτος δεν προγραμμάτισε, δεν σχεδίασε, δεν αναμένει αποτελέσματα. Επαναπαύεται στις δάφνες της. Αποδεικνύεται ότι η τουριστική πολιτική της είναι πλοίο που δεν χάραξε ρότα. Δεν έφταναν οι προχειρότητες των σωτήρων του τουρισμού που πίστεψαν ότι με τη δημιουργία των ζημιογόνων ανωνύμων εταιρειών θα έφερναν την άνοιξη -να πω εδώ παρενθετικά ότι επτά δισεκατομμύρια (7.000.000.000) δραχμές είναι το ζημιογόνο αποτέλεσμα για το έτος 2000 της ΕΤΑ Α.Ε.- το κράτος μπαταχτσής έδωσε το καίριο χτύπημα. Ο κανόνας της αγοράς, ό,τι πληρώνεις παίρνεις, εφαρμόστηκε.
Και επειδή εσείς, κύριε Υπουργέ, πέρυσι δεν πληρώσατε την εταιρεία που προσέφερε τις υπηρεσίες της στη διαφημιστική προβολή, φέτος όλες οι διαφημιστικές εταιρείες σας γύρισαν την πλάτη.
'Ετσι λένε οι εφημερίδες: "Αποχή διαφημιστικών εταιρειών από την
καμπάνια του ΕΟΤ για τουριστική προβολή".
Δεν πληρώσατε, λοιπόν, τον περσινό ανάδοχο της διαφημιστικής
καμπάνιας στο εξωτερικό- νομίζω ότι του οφείλετε πέντε δισεκατομμύρια-και έτσι καμία εταιρεία δεν δέχεται να αναλάβει την προβολή στο εξωτερικό για το 2001.
Αναλογιστείτε τι αξιόπιστη Κυβέρνηση είσαστε που δεν πληρώσατε τις οφειλές σας και πόσες άλλες ακόμα, πιθανώς για να εμφανίσετε με τα μεταφερόμενα ποσά το πλαστό πλεόνασμα του προϋπολογισμού του 2001.
Η άρνηση των εταιρειών να συμμετέχουν στο διαγωνισμό μου θυμίζει την εποχή του μπακάλη με το τευτέρι που σταματούσε να δίνει πίστωση στους μπαταχτσήδες. Δεν έχετε πίστωση, λέει η ταμπέλα που σας κρέμασαν οι διαφημιστικές εταιρείες.
Ας μην τολμήσει η Κυβέρνηση μετά από αυτό να επικαλεσθεί λόγους
εθνικής ανάγκης και να προχωρήσει σε αναθέσεις ανά κράτος για την προβολή της χώρας μας.
Το κόμμα μας έχει τονίσει προς κάθε κατεύθυνση ότι διαδικασίες
αδιαφάνειας δεν θα τις επιτρέψουμε. Η τεχνική των αναθέσεων είναι αδιαφανής διαδικασία. Ούτε να μας πείτε εδώ ότι το διαφημιστικό έλλειμμα θα καλυφθεί από τη δήθεν δραστηριότητα των γραφείων του ΕΟΤ στο εξωτερικό, αυτήν τη μεγάλη αμαρτία, όπως και τόσες άλλες του ελληνικού δημοσίου, τα οποία έχουν καταντήσει αποθήκες βολέματος κομματικών ημετέρων, που πολλές φορές δεν είναι ούτε καν υπάλληλοι του ΕΟΤ, αλλά αποσπασμένοι κομματικοί σας φίλοι από άλλα υπουργεία και οργανισμούς, για να εξαργυρώσετε τις υπηρεσίες τους με παχυλά επιμίσθια.
Αυτά τα γραφεία έχουν καταντήσει γάγγραινα αφού δεν προσφέρουν τίποτα στην υπόθεση της τουριστικής προβολής. Πολλά από αυτά είναι κλειστά τις περισσότερες φορές ή δεν έχουν καθόλου διαφημιστικά έντυπα, όταν τους ζητούνται. Και υπάρχουν άπειρες καταγγελίες Ελλήνων του εξωτερικού, οι οποίοι ντρέπονται γιατί θέλουν να προβάλουν τη χώρα μας και όταν πάνε τα βρίσκουν ή κλειστά ή δεν έχουν έντυπα ή οτιδήποτε άλλο.
Επιπλέον, αντί να στελεχώνονται από εξειδικευμένους υπαλλήλους επαγγελματίες στον τομέα του τουρισμού που θα αναζητούν συνεχώς νέους πελάτες και θα ασχολούνται δυναμικά με την τουριστική αγορά, έχουν κατακλυσθεί από άσχετους που περιμένουν τους πελάτες, αν και όποτε έλθουν εκείνοι να τους βρουν και όταν δεν έρχονται, ακόμα καλύτερα. Τι τους νοιάζει; Μήπως θα χάσουν το μισθό τους; Ούτε μπορούμε να δεχθούμε ότι το ποσό αυτό των πεντακοσίων εκατομμυρίων δραχμών που διατίθεται για αφισοκόλληση είναι διαφήμιση της χώρας, γιατί μέχρι σήμερα δεν έχει αποδώσει, δεν ελέγχεται, δεν αξιολογείται και πραγματοποιείται από μη γνώστες του τουρισμού. Είναι γνωστό σε όλους άλλωστε ότι τα χρήματα αυτά που δαπανώνται για δήθεν αφισοκόλληση στην πορεία χάνονται περιέργως με πολλές και αδιαφανείς διαδικασίες.
Η χώρα μας χρειάζεται προβολή. Χρειάζεται να αναδείξουμε πέρα από τον ήλιο και τη θάλασσα, τα ιδιαίτερα χαρακτηριστικά της: Τον πολιτισμό μας, τους αρχαιολογικούς μας χώρους, το ήπιο κλίμα μας και τα άλλα μοναδικά στοιχεία που θα καταστήσουν την Ελλάδα χώρα εξαιρετικού τουριστικού ενδιαφέροντος.
Η διαφημιστική καμπάνια πρέπει να περιλαμβάνει πέραν του τουριστικού προϊόντος και άλλα προϊόντα εθνικού χαρακτήρα, όπως το λάδι, το ούζο, τη
φέτα, το κρασί, τα αρωματικά φυτά.
Είναι στενοκεφαλιά όταν ζητάμε την απελευθέρωση της αγοράς, να μην υπάρχει συνεργασία κράτους και ιδιωτικής πρωτοβουλίας. Οι αγκυλώσεις του παρελθόντος πρέπει να αρθούν άμεσα και να συμμετέχουν οι φορείς που δικαιολογημένα σήμερα διαμαρτύρονται, στη χάραξη της τουριστικής πολιτικής. Είναι βέβαιο πως αν αυτό τους ζητηθεί με συγκεκριμένο σχέδιο και χρονοδιάγραμμα, έχουν δηλώσει πρόθυμοι να συμμετάσχουν και οικονομικά. Συνεχώς άλλωστε, κύριε Υπουργέ -το βλέπουμε στις εφημερίδεςσας κρούουν τον κώδωνα του κινδύνου. 'Οταν άλλες ευρωπαϊκές χώρες αξιοποιούν στο μεγαλύτερο δυνατό βαθμό τα κονδύλια που τους παρέχονται και αναπτύσσουν τις νέες μορφές τουρισμού, αξιοποιούν τη χειμερινή περίοδο με τους ασφαλισμένους των ταμείων και δημιουργούν συνθήκες ανάπτυξης, εμείς για να ολοκληρώσουμε τα λουτρά της Κυλλήνης χρειάστηκαν δέκα ολόκληρα χρόνια και έχουμε εγκαταλείψει τον ιαματικό τουρισμό στην τύχη του.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ.ΚΩΝΣΤΑΝΤΙΝΟΣ ΒΡΕΤΤΟΣ)
'Εχω ιδία πείρα γιατί εκλέγομαι στο Νομό Ευβοίας που είναι κατ'εξοχήν τουριστικός νομός. Στα Λουτρά Αιδηψού -μια πανέμορφη πόλη- έχει τον ιαματικό τουρισμό και βέβαια παρουσιάζει παντελή έλλειψη τουριστικών υποδομών παρ' ότι είναι το "μαξιλάρι" της Αθήνας.
Θέλουμε να φτιάξουμε μαρίνες και ακόμα περιμένουμε τη μελέτη. Θέλουμε να αναπτύξουμε το συνεδριακό τουρισμό και συνεδριακά κέντρα δεν υπάρχουν στην Αθήνα. Λέτε πολλές φορές ότι θα κατασκευαστεί στο μέλλον.
Αναμένουμε το 2004 και προδιαγραφές για προπονητικά και αθλητικά κέντρα δεν υπάρχουν. Κατασκευάζουμε το αεροδρόμιο στα Σπάτα και το καθιστούμε πανάκριβο, ανασταλτικό παράγοντα προσέλκυσης τουρισμού. Εκσυγχρονίζουμε τα μέσα μεταφοράς με ρυθμούς βαδίσματος χελώνας. Κατασκευάζουμε έργα υποδομής όπως στους οδικούς άξονες με ποσοστό 3%, μη κατάλληλους και μη επιδεχόμενους επιδιόρθωση και 40% με βαρύτατες κακοτεχνίες.
Τέλος, η οποιαδήποτε τουριστική δραστηριότητα παραπέμπεται στο μαγικό Γ' Κοινοτικό Πλαίσιο Στήριξης. Ο θεματικός τουρισμός, καθώς και η 
δημιουργία νέων χώρων αναψυχής έχει ανατεθεί στην "ΕΤΑ Α.Ε." όπως τονίζεται στην ανακοίνωση που εξέδωσε το γραφείο του Υπουργού Ανάπτυξης στις 22-11-2000, όπου δεν φαίνεται κανένας προγραμματισμός και χρονοδιάγραμμα υλοποίησης.
'Οπως έχει δηλώσει ο ίδιος ο πρόεδρος της "ΕΤΑ" κ. Χομενίδης σε δημοσιεύματα εφημερίδων τα άγνωστα αυτά έργα θα απαιτήσουν χρόνο

σχεδιασμού από δώδεκα έως δεκαοκτώ μήνες και αντίστοιχο κατασκευής από είκοσι τέσσερις έως τριάντα δύο μήνες. Δηλαδή με τις καλύτερες προϋποθέσεις θα είναι έτοιμα μετά τους Ολυμπιακούς Αγώνες του 2004, κατά τις δηλώσεις του κ. Χομενίδη.
Στην ίδια ανακοίνωση ο Υπουργός Ανάπτυξης μιλούσε για ένα σύνολο
μέτρων ενταγμένων στο τουριστικό ολυμπιακό πακέτο για την αξιοποίηση της Ολυμπιάδας και ολόκληρης της χώρας. Αναρωτιέμαι: Χωρίς διαφημιστική προβολή της Ελλάδας και της Ολυμπιάδας, χωρίς έργα υποδομής, χωρίς περιφερειακή τουριστική πολιτική, χωρίς αναβάθμιση των συνεδριακών υποδομών και με τα έργα που προγραμματίζει ο κ. Χομενίδης να εκτελέσει μετά το 2004, έτσι θα αξιοποιηθεί η Ολυμπιάδα;
Εύλογα μπορεί να διερωτηθεί ο πολίτης τι χρειάζεται η προβολή στα Μέσα Μαζικής Ενημέρωσης του εξωτερικού, όταν υπάρχουν τόσο μεγάλες "επιτυχίες" της Κυβέρνησης.
Είναι καιρος να σταματήσει η Κυβέρνηση να μιλά με βαρύγδουπα λόγια για έργα που θα γίνουν, με χρονοδιαγράμματα που δεν έχει. Να σταματήσει να υπόσχεται εξίμισι χιλιάδες θέσεις στον τουρισμό, αφού οι συμβάσεις που θα υπάρξουν, όπως ισχυρίζεσθε θα υπογραφούν τον Οκτώβριο του 2001.
Κύριοι συνάδελφοι, μετά από όσα αναφέραμε προτείνουμε στην Κυβέρνηση λόγω της κρίσεως που προκάλεσε στα τουριστικά δρώμενα με την ανυπαρξία προβολής, να καλέσει τους φορείς που ασχολούνται και με τον τουρισμό για να επεξεργαστούν ένα πλαίσιο κοινής δράσης για να περισώσουν ό,τι είναι δυνατόν.
Τελειώνοντας, θα ήθελα να σας πω ότι δεν μας έχετε αποδείξει πως βελτιώνεστε από τα λάθη σας, γιατί μετά από ένα τέτοιο μεγάλο γεγονός όπως είναι η αδυναμία υλοποίησης της διαφημιστικής προβολής της χώρας μας στο εξωτερικό, στην Κυβέρνησή σας, κύριε Υπουργέ, και στο Υπουργείο σας

κατά το κοινώς λεγόμενο "δεν κουνήθηκε φύλλο".
Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Νάκος έχει το λόγο. ΑΘΑΝΑΣΙΟΣ ΝΑΚΟΣ: Κύριε Πρόεδρε, δεν θα αναφερθώ σε αυτά που είπε ο
συνάδελφος, τα οποία δείχνουν την αδυναμία της Κυβέρνησης, αν όχι κάτι άλλο, στο μεγάλο αυτό θέμα του τουρισμού να εφαρμόσει μια πολιτική επ'ωφελεία συνολικά της ελληνικής οικονομίας και δεν χρειάζεται να επαναλάβω τι σημαίνει τουρισμός για τη χώρα μας. Θέλω μόνο να υπενθυμίσω τι έχουν κάνει άλλες χώρες τουριστικά ανεπτυγμένες και πώς αυξάνουν καθημερινά τη διαφορά από τη χώρα μας.
Ο ΕΟΤ έπαιξε το ρόλο που έπαιξε πριν από μερικά χρόνια. Σήμερα είναι μια υπηρεσία που στην πραγματικότητα βρίσκεται σε διάλυση. Αυτό το ομολογούν και οι υπάλληλοι του ΕΟΤ. Δεν ξέρουν ουτε πού πάει ούτε τι κάνει ούτε πού θα πάει. Δεν αναφέρομαι μόνο στην αξιοποίηση της περιουσίας, η οποία παραμένει αναξιοποίητη και δεν ξέρω για ποιο λόγο. 
Συχνά διαβάζουμε στον Τύπο ότι πρόκειται να αξιοποιηθεί η περιουσία
του ΕΟΤ, να περιέλθει σε ιδιώτες. Αυτά τα προνομοιακά μέρη τα οποία κατέχει πρέπει να αξιοποιηθούν πράγματι προς όφελος του ελληνικού τουρισμού.
Ο ΕΟΤ είναι τροχοπέδη σήμερα, κύριε Υπουργέ, για την οποιαδήποτε 
συνδιαλλαγή με τον πολίτη. Είναι μια αντιαναπτυξιακή τροχοπέδη. Επί μήνες ψάχνει κανείς να βρει το φάκελό του προκειμένου να δει εάν η επένδυσή
του πρόκειται να εγκριθεί. Από τον 'Αννα στον Καϊάφα καθημερινά και ουδείς αρμόδιος υπάρχει. Μόνο ένα διαλυμένο καθεστώς υπάρχει το οποίο διατηρείται προς δόξαν του ελληνικού κράτους.
Θα ήθελα να αναφερθώ σε δύο μόνο θέματα όσον αφορά τις υποδομές για
τον τουρισμό από το Γ' Κοινοτικό Πλαίσιο Στήριξης. Είναι γνωστό ότι οι υποδομές είναι αυτές που διευκολύνουν αυτήν τη μεγάλη βιομηχανία, αλλά είναι και η εικόνα της χώρας μας, τα λιμάνια, τα αεροδρόμια, η διαχείριση του όλου συστήματος του τουρισμού, όλα αυτά βυθίστηκαν στο τέλμα της ανικανότητας της Κυβέρνησης, η οποία ομολογεί ότι από το Β' Κοινοτικό Πλαίσιο Στήριξης το 40% έχει απορροφηθεί από τον τουρισμό.
'Αρα, λοιπόν, πρέπει να γίνει αξιοποίηση του Γ' Κοινοτικού Πλαίσιου
Στήριξης.
Υπάρχει κάτι που να μας εγγυάται ότι θα υπάρξει ένα καλύτερο μέλλον, μια καλύτερη προοπτική για τον τουρισμό; 'Ηδη, τα πρώτα δείγματα της έναρξης της τουριστικής περιόδου μαρτυρούν ακριβώς το αντίθετο.
Το δεύτερο θέμα που θα ήθελα να θίξω είναι ο αγροτοτουρισμός. Είναι ένα σημαντικό κομμάτι, το οποίο μέχρι στιγμής βρίσκεται ή στα χαρτιά ή σε εξαγγελίες ιδιωτών προσανατολισμένες προς ορισμένες περιοχές.
Καλύτερα να μας απαντήσει ο κύριος Υπουργός ποιος είναι ο ρόλος του
Υπουργείου Γεωργίας, το οποίο υποτίθεται οτι θα χειρισθεί αυτά τα κονδύλια από το Γ' Κοινοτικό Πλαίσιο Στήριξης. Ποια θα είναι η σύνδεση μεταξύ Υπουργείου Γεωργίας και Τουρισμού; Ποια θα είναι η διαδικασία για να αναπτυχθεί αυτός ο τομέας;
'Οταν λέμε αγροτοτουρισμό εννοούμε ότι κάποιος παίρνει ένα δάνειο με κριτήρια εν πολλοίς αδιαφανή από την Αγροτική Τράπεζα και κάνει ό,τι του κατεβαίνει; Και όταν το φτιάξει αυτό, πώς αυτό συνδέεται στην τουριστική αγορά; Με ποιον τρόπο; Με ποιες διαδικασίες; Με ποιες προδιαγραφές; Ποιο είναι δηλαδή αυτό το πλέγμα που θα μπορούσε να είναι το συγκριτικό μας πλεονέκτημα;
Συγκριτικό πλεονέκτημα θα είναι διότι θα δημιουργήσει θέσεις
εργασίας, θα δημιουργήσει συμπληρωματικό εισόδημα στην ύπαιθρο -και άρα θα έχουμε διατήρηση των αγροτών μέσω συμπληρωματικού εισοδήματος στην ύπαιθρο- θα δημιουργήσει ανάπτυξη και θα προβάλει τα ελληνικά προϊόντα. 
Βλέποντας τα πράγματα απ'αυτήν τη σκοπιά, θεωρούμε πολύ σημαντική
-και είναι στο πρόγραμμα της Νέας Δημοκρατίας- την ολοκληρωμένη ανάπτυξη της υπαίθρου. Και ολοκληρωμένη ανάπτυξη της υπαίθρου σημαίνει ότι εκτός από το αγροτικό εισόδημα, μπορούμε να δημιουργήσουμε τις συνθήκες και τις προϋποθέσεις ώστε να υπάρξει συμπληρωματικό εισόδημα εκμεταλλευόμενοι τα συγκριτικά πλεονεκτήματα κάθε περιοχής.
Τα συγκριτικά πλεονεκτήματα κάθε περιοχής μπορεί να είναι ο πολιτισμός, η ιστορία, το περιβάλλον, οι αρχαιότητες που υπάρχουν όπου υπάρχουν, ο αθλητισμός -αθλητικά κέντρα δηλαδή- και μπορεί να είναι όλα αυτά ακόμη και η ποιότητα των παραδοσιακών ελληνικών προϊόντων ή και τα

ήθη και έθιμα. 'Ολα αυτά, άλλες χώρες τα έχουν αξιοποιήσει.
Γιατί δεν παραδειγματιζόμαστε από την Αυστρία, που πριν από μερικά χρόνια ήταν μια χώρα ομοειδής προς την Ελλάδα από άποψη πληθυσμού και δυνατοτήτων και η οποία βεβαίως έχει ξεφύγει πολύ περισσότερο, όπως και άλλες χώρες, από εμάς;
Τι ζητάει ο τουρίστας, ο πελάτης αυτού του μεγάλου τομέα για την οικονομία; Ζητάει να υπάρχουν προδιαγραφές, να υπάρχει ένα σύστημα διαχείρισης αυτών των μικρών καταλυμάτων που πρέπει να γίνουν με το Γ' Κοινοτικό Πλαίσιο Στήριξης. Ζητάει να υπάρχει εγγύηση ποιότητας γι'αυτό που θα βρει και να υπάρχει δυνατότητα διακίνησης μέσα σ'αυτό το σύστημα. Με αυτόν τον τρόπο θέλει να απολαύσει τα αγαθά τα οποία έχουμε σε

αφθονία, τα οποία βέβαια μας χάρισε ο Θεός, αλλά δεν μπορέσαμε μέχρι στιγμής να τα αξιοποιήσουμε. Υπεύθυνη γι'αυτό είναι η Κυβέρνηση.
Θα σας αναφέρω ένα παράδειγμα από την περιοχή μου. Το Πήλιο είναι
γνωστό σε όλους. Πώς πηγαίνει κάποιος στο Πήλιο, παρ'ότι έχουν γίνει κάποιες σπασμωδικές προσπάθειες; Πώς κλείνει δωμάτιο στο Πήλιο; Πώς ο οργανωμένος τουρισμός μπορεί να φτάσει στο Πήλιο; Αναφέρομαι σε αυτό, γιατί είναι μία κατ' εξοχήν περιοχή που θα μπορούσε να αναπτυχθεί σε επίπεδο μικρών καταλυμάτων αγροτοτουριστικού τύπου, γιατί έχει όλα αυτά τα συγκριτικά πλεονεκτήματα που σας προανέφερα και θα μπορούσε να συνδυάζει φυσικό περιβάλλον, ήθη και έθιμα και ποιότητα παραγωγής.
'Ολα αυτά τα χρόνια δεν έχει γίνει τίποτα προς αυτή την κατεύθυνση, ούτε υποδομές ούτε αυτό το σύστημα διαχείρισης ούτε προδιαγραφές. Το μόνο που κοιτάνε είναι οι ταμπελίτσες του ΕΟΤ και να πληρώσουν το 
παράβολο, προκειμένου να αποκτήσουν τα καταλύματα νομιμότητα. Δεν υπάρχει ούτε τεχνική υπηρεσία, όχι ελεγκτική, αλλά μια τεχνική υπηρεσία που θα καθοδηγεί, θα διαφωτίζει, θα βοηθάει τον επενδυτή, ούτως ώστε να δημιουργηθούν αυτές οι οικογενειακού τύπου επιχειρήσεις συνδεδεμένες με ένα σύστημα διασύνδεσης και ένα σύστημα διαχείρισης, δημιουργώντας αναπτυξιακό άλμα.
Κύριε Πρόεδρε, αυτό μπορεί να γίνει σε πάρα πολλές περιοχές της Ελλάδος. Με αυτόν τον τρόπο θα λυθούν πολλά προβλήματα: θέσεις εργασίας, το πρόβλημα της απερήμωσης της υπαίθρου, το αγροτικό εισόδημα ως συμπληρωματικό εισόδημα, γιατί μαζί με το μικρό αγροτοτουριστικό κατάλυμα θα πουληθούν και τα γλυκά του κουταλιού, τα αρωματικά φυτά και κάποια βιολογικά προϊόντα. 'Ετσι το αντιμετωπίσανε τα άλλα κράτη. Τουλάχιστον ας τα αντιγράψουμε, εκτός εάν ομολογούμε ότι είναι ανίκανη η Κυβέρνηση ακόμα και να αντιγράψει.
Σε αυτά τα ερωτήματα καλείται ο κύριος Υπουργός να απαντήσει.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Δεικτάκης έχει
το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρίες και κύριοι συνάδελφοι, όλοι 
γνωρίζετε ότι ο τουρισμός για την Ελλάδα είναι ένα πολύτιμο κεφάλαιο. Είναι το μέλλον. Είναι ο βασικότερος τομέας συναλλάγματος. Είναι

πραγματικά ο τομέας εκείνος που εισάγει πλούτο, ο τομέας εκείνος που μειώνει την ανεργία. Τέλος, είναι ενισχυτικός για τη διαμόρφωση του Ακαθάριστου Εθνικού Προϊόντος σε επίπεδο μάλιστα 18% με 20%.
Τα δέκα δισεκατομύρια δολάρια κατ' έτος με συνεχείς αυξητικές τάσεις αποδεικνύουν τη σπουδαιότητα του συναλλαγματοφόρου αυτού τομέα. Είναι, λοιπόν, εξοργιστικό να γνωρίζουμε πολύ καλά ότι ο τουρισμός είναι η κύρια πηγή του πολύτιμου συναλλάγματος για τη χώρα μας και εμείς να αδρανούμε εγκληματικά. Αυτό αποδεικνύεται, όταν ο στρατηγικός αυτός τομέας μένει χωρίς διεθνή προβολή, με κίνδυνο μείωσης του τουριστικού ρεύματος και την στροφή προς άλλες αγορές.
Οι χθεσινές εφημερίδες στο Ηράκλειο της Κρήτης και γενικότερα σε όλη την Κρήτη αναφέρονταν με πρωτοσέλιδα στην αγωνία των ξενοδόχων για την ερχόμενη τουριστική σεζόν. Η εφημερίδα "ΝΕΑ ΚΡΗΤΗ", μια νέα δυναμική εφημερίδα που υπάρχει στο Ηράκλειο της Κρήτης, αναφέρει και προβάλλει την αγωνία των τουριστικών πρακτόρων και των ξενοδόχων σε πανελλήνιο επίπεδο. 
Την ίδια στιγμή οι υποχρεώσεις της χώρας μας προς τις διαφημιστικές
εταιρίες και τα Μέσα Μαζικής Ενημέρωσης της προηγούμενης χρονιάς μένουν απλήρωτες, με αποτέλεσμα να εκτίθεται η χώρα μας και να καθιστούν απρόθυμους τους διαφημιστικούς αυτούς οργανισμούς να αναλάβουν την φετινή
καμπάνια του τουρισμού μας.
Αυτό γίνεται σε μια στιγμή μάλιστα που η χώρα μας κάνει προσπάθειες όχι μόνο να μην περιθωριοποιηθεί στο παγκόσμιο οικονομικό και πολιτικό γίγνεσθαι, αλλά να καταλάβει μια αξιοπρεπή θέση στο σύνολο των οικονομικά αναπτυγμένων χωρών. Την ίδια στιγμή οι υπεύθυνοι παράγοντες για τον τουρισμό στη χώρα μας ολιγωρούν.
Την ευθύνη της διαφήμισης πρέπει να αναλάβει αποκλειστικά ο ΕΟΤ με
τα είκοσι πέντε γραφεία που διαθέτει στο εξωτερικό. Ακόμη να διερευνήσουν και να επεκτείνουν τις τουριστικές αγορές σε χώρες που μέχρι σήμερα δεν είχαμε, όπως είναι η Ρωσία, η Αυστραλία και η Κίνα.
Τα ποσά των πέντε δισεκατομμυρίων, κύριε Υπουργέ, που έχετε διαθέσει τα θεωρώ ελάχιστα και δεν μπορώ να καταλάβω γιατί εφόσον η διαφημιστική επένδυση έχει απόδοση εντός του ίδιου έτους, γιατί δεν μεγιστοποιείται αυτά τα ποσά, ενώ άλλοι τομείς της μετακίνησης, βεβαίως και εκείνοι αποδίδουν αλλά μετά από μακρόχρονη επένδυση.
Την ίδια αντιμετώπιση κάνει το Υπουργείο Γεωργίας και μάλιστα προ ημερών σε μια άλλη επερώτηση ανέφερα, ότι η Ισπανία για τη διάθεση του ελαιολάδου διέθεσε πενήντα δυο δισεκατομμύρια (52.000.000.000) δραχμές. Την ίδια στιγμή η χώρα μας διέθεσε μόνο ένα δισεκατομμύριο διακόσια εκατομμύρια (1.200.000.000) δραχμές.
Είμαι βέβαιος ότι η Πανελλήνια Ομοσπονδία Ξενοδόχων είναι πρόθυμη να συμβάλει συνεισφέροντας ένα ποσοστό από τα κέρδη με μια γενναία κρατική αύξηση των κονδυλίων, να μεγιστοποιηθεί η διαφήμιση και η προβολή ώστε μεγαλύτερος τουριστικός όγκος να μετακινηθεί προς τη χώρα μας.
Οι άξονες που πρέπει να κινηθεί η διαφημιστική καμπάνια πρέπει να
είναι η ανάδειξη των πολιτιστικών μνημείων και των αξιόλογων περιοχών με κατάλληλο οπτιοακουστικό περιεχόμενο.
Σαν Κρητικός Βουλευτής γνωρίζω ότι ο τουρισμός είναι το πολυτιμότερο κεφάλαιο για την Κρήτη. Οι ελλείψεις σε έργα υποδομής στερούν τη δυνατότητα για προβολή αφού είναι γνωστές οι αδυναμίες του νησιού στον τουρισμό.
Οι βασικές ελλείψεις εντοπίζονται στις μεταφορές, στην ολοκλήρωση του αεροδρομίου του Ηρακλείου με την κατασκευή του λοξού διαδρόμου, την ολοκλήρωση του βόρειου οδικού άξονα και των καθέτων αξόνων καθώς και τη σύνδεση του νότιου άξονα όπου υπάρχει.
Οι βιολογικοί καθαρισμοί τώρα. Είναι απαραίτητη η ανεύρεση χώρων υγειονομικής ταφής των απορριμμάτων. Κατασκευή μαρινών και αντιμετώπιση του πολύ γνωστού σας ενεργειακού προβλήματος της Κρήτης είναι από τις πρώτες προτεραιότητες.
Επίσης η λειτουργία σχολών τουριστικών επαγγελμάτων. Πρέπει να συνδυαστεί με αναβάθμιση σπουδών των σχολών. Δεν είναι δυνατόν να υπάρχουν ανώτερες επαγγελματικές τουριστικές σχολές στη Γερμανία που δεν έχει τίποτα το τουριστικό να επιδείξει. Και η Ελλάδα μια κατ' εξοχήν τουριστική χώρα να μη διαθέτει τέτοιες σχολές.
Η ανάδειξη των πολιτιστικών μνημείων, των αρχαιοτήτων του Μινωϊκού
πολιτισμού και των μουσείων πρέπει να συνοδεύεται από υλικό που να προβάλει την ιστορική φυσιογνωμία αλλά και τις φυσικές ομορφιές του νησιού. Να συμμετέχει σε όλες τις διεθνείς εκθέσεις ανελλιπώς.
Η ανάπτυξη του χειμερινού τουρισμού, δηλαδή ουσιαστικά η επέκταση της τουριστικής περιόδου είναι εφικτή, γιατί ιδιαίτερα στη νότια Κρήτη η ηλιοφάνεια διαρκεί δέκα και πλέον μήνες.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Αμα είναι για την
Κρήτη και δεκατρείς μήνες να το κάνουμε!
ΓΕΩΡΓΙΟΣ ΔΕΙΚΤΑΚΗΣ: Το ξέρω, κύριε Υπουργέ, άλλωστε η καταγωγή σας
είναι από εκεί.
Ο θεραπευτικός τουρισμός λόγω απουσίας υγρασίας σε πολλά σημεία μπορεί να αναπτύξει μονάδες για ασθενείς με πνευμονοπάθειες, αλλά και μονάδες θαλασσοθεραπείας.
Ο αθλητικός τουρισμός για προετοιμασία ποδοσφαιρικών ομάδων και αθλητών προσφέρεται λόγω του ότι στις χώρες τους υπάρχουν παγετώνες που δεν εξυπηρετούν εκεί τη συγκεκριμένη περίοδο.
Ο αγροτοτουρισμός ιδιαίτερα σε χωριά με γραφικότητα και αρχιτεκτονική που εντυπωσιάζει σε συνδυασμό με την περιηγητικότητα και τον ορειβατικό τουρισμό.
Τα προϊόντα της Κρήτης με τεράστια διαιτητική αξία, είναι γνωστά όπως το λάδι, το κρασί, τα μοναδικά αρωματικά φυτά και αφεψήματα, το σταφύλι,
καθώς και τα υπαίθρια λόγω κλίματος κηπευτικά να γίνουν σημαία της διαφημιστικής καμπάνιας.
Η Κρήτη έχει τη δυνατότητα να δώσει νέα διάσταση στον τομέα του τουρισμού, αρκεί η πολιτεία να σταθεί αρωγός σε αυτήν την προσπάθεια. 'Ολα αυτά όμως για να γίνουν, χρειάζονται έργα και όχι λόγια, πράξεις και όχι ευχολόγια. Επενδείστε χωρίς τσιγκουνιές στον τουρισμό και να είστε βέβαιοι ότι η Ελλάδα δεν θα χάσει!
Κύριε Υπουργέ, πριν από δύο μήνες περίπου είχα την ευκαιρία να μεταβώ στην Τουρκία με ένα κλιμάκιο από το Ηράκλειο και είδα μετά λύπης μου και άκουσα εγώ ο ίδιος τους ξεναγούς της Τουρκίας να διαφημίζουν τα δικά μας αρχαία κτίρια και ναούς σαν δικά τους. Για μένα αποτέλεσε μία βάναυση προσβολή. Νομίζω ότι πρέπει, σε συνδυασμό με το Υπουργείο Πολιτισμού, να το αντιμετωπίσουμε αυτό. Τουλάχιστον να αναφέρουμε ότι αυτά δεν είναι δικά τους, είναι άλλων προγόνων, για τους οποίους εμείς σήμερα είμαστε υπερήφανοι.
Ευχαριστώ.
Χειροκροτήματα από την πτέρυγα της Νέας Δημοκρατίας.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσίπρας έχει το λόγο.
Κύριε Τσίπρα, από ποια εκλογική περιφέρεια είστε;
ΒΑΣΙΛΕΙΟΣ ΤΣΙΠΡΑΣ: Εγώ θα σας μεταφέρω από τα θερμά κλίματα της
Κρήτης στα ορεινά της Ευρυτανίας, σε ψυχρά κλίματα.
ΠΡΟΕΔΡΕΥΩΝ (Κωνσταντίνος Βρεττός): Πολύ ωραία!
ΒΑΣΙΛΕΙΟΣ ΤΣΙΠΡΑΣ: H απόσπαση της υποσχέσεως που πήρε ο προηγούμενος συνάδελφος από τον κύριο Υπουργό ότι για την Κρήτη μπορεί και δεκατρείς μήνες να κάνει την τουριστική περίοδο, ελπίζω να έχει αντίστοιχη επίδραση και για τα βουνά της Ευρυτανίας.
Κύριε Πρόεδρε, κυρίες και κύριοι συνάδελφοι, η σημερινή πρώτη μου ζωντανή εμφάνιση στο Κοινοβούλιο συμπίπτει πράγματι με ένα αντικείμενο αποφασιστικό για την εθνική οικονομία και για τον πολιτισμό αλλά και ως αντικείμενο είναι ευχάριστο.
Η γνωστή κινητικότητα των ευρωπαϊκών λαών σήμερα, δίνει μία νέα διάσταση στον τουρισμό, όχι μόνο ως εθνικού προϊόντος, για την εισαγωγή δηλαδή συναλλάγματος, αλλά και για τον ίδιο τον πολιτισμό και για την ίδια τη χώρα που τον δέχεται.
Ο μέχρι σήμερα τουρισμός βασίζεται σε επισκέψεις στην Ελλάδα, στον
ήλιο και στη θάλασσα, αγαθά που όμως μέσα στη ροή των πραγμάτων, στην αέναη ροή που και τα ήθη, τα έθιμα και οι αντιλήψεις, όλα παρέρχονται, όλα τροποποιούνται, όλα ανατρέπονται, είναι φυσικό να δημιουργείται μία νέα κατάσταση. Η νέα αυτή κατάσταση είναι οι ήπιες μορφές τουρισμού, αυτές που λέμε σήμερα εναλλακτικές μορφές τουρισμού. 'Ενα σημαντικό αγαθό σαν κι αυτό που λέμε σήμερα για τον τουρισμό, που δημιουργεί επιπτώσεις για την Εθνική Οικονομία, είναι γεγονός ότι έχει ανάγκη και μιας αντίστοιχης και σοβαρής αντιμετώπισης εκ μέρους των υπευθύνων οργάνων της πολιτείας.
Εδώ είναι το παράπονο του εκπροσώπου της Ευρυτανίας, αυτού που εκπροσωπεί μια περιοχή αποτελούμενη καθαρά από ορεινό όγκο, η οποία όχι μόνο έχει ανάγκη διαφημίσεως αλλά παρέχει και στοιχεία διαφημίσεως.
Το θεμελιωδέστερο στοιχείο, που είναι γνωστό σε όλους μας, είναι ότι η Ευρυτανία αποτελεί σε ολόκληρο το γήϊνο πλανήτη μονάδα μέτρησης της ρύπανσης σε παγκόσμιο επίπεδο, που σημαίνει ότι είναι μια περιοχή η οποία έχει την καθαρότερη ατμόσφαιρα, είναι μια περιοχή η οποία από τη φύση και τη δημιουργία προικίστηκε πράγματι με πολλά πλούτη, όμως είναι εγκαταλειμμένη σήμερα σαν περιοχή.
Η ιδιωτική κυρίως πρωτοβουλία έδωσε πράγματι μια μεγάλη ώθηση στον
τουρισμό του κέντρου της Ευρυτανίας, στο Καρπενήσι. Εκτός όμως από το κέντρο υπάρχει και μία περιφέρεια, η οποία δεν υπολείπεται σε ανθρώπινη ζωή, σε ζωντάνια. Αυτή η περιφέρεια, αυτή η περιοχή που διαθέτει όλα εκείνα τα αγαθά που μπορούν να συνθέσουν μία καινούρια μορφή τουρισμού έχει και νερά και δάση. Το 92% της περιοχής της Ευρυτανίας είναι καλυμμένη από δάση. 'Ομως, σε αυτήν την περιοχή που τόσα πράγματα θα μπορούσαν να γίνουν, σε αυτήν την περιοχή που διαθέτει μία από τις καθαρότερες τεχνητές λίμνες, μία περιοχή στην οποία δημιουργούνται τεχνητές λίμνες για αθλητικές επιδόσεις, καγιάκ κλπ, λείπει το ανάλογο ενδιαφέρον της πολιτείας και αυτή η περιοχή η περιοχή είναι απομονωμένη από πλευράς οδικού δικτύου.
Γιατί μια τουριστική ανάπτυξη απαιτεί προεχόντως έργα υποδομής.
Δρόμος. Να μπορεί να έχει άνετη προσπέλαση ο κόσμος προς τις περιοχές εκείνες, προς τα κέντρα του τουρισμού. Λέγω τούτο μόνο: Υπάρχει ένας δρόμος στην Ευρυτανία, ο οποίος επινοήθηκε και χαράχθηκε από την εποχή του Χαριλάου Τρικούπη και ακόμα δεν έχει τελειώσει. Δρόμος που θα συνδέει τη Θεσσαλία με την Αιτωλοακαρνανία.
Στοίχειωσε έγραψαν οι εφημερίδες η περίφημη σήραγγα του Τυμφρηστού. Ξεκίνησε με 1,5 δισεκατομμύριο προϋπολογισμό και έφθασε αισίως τα τριάντα έξι δισεκατομμύρια αλλά σήραγγα δεν υπάρχει. Εγκατέλειψε δεκαπέντε στροφές και πρόσθεσε άλλες δεκαπέντε. Συνεπώς, δυνατότητα προσπελάσεως στην περιοχή αυτήν τώρα δεν υπάρχει ή για να είμαι ακριβέστερος η προσπέλαση είναι προβληματική.
Είναι η περιοχή η οποία όπως είπα από την αρχή προσφέρεται για
εναλλακτικές μορφές τουρισμού. Αγροτοτουρισμός με τη καινούρια μορφή του όπως υποστηρίζεται απ' αυτούς οι οποίοι ειδικά ασχολούνται. Τι σημασίας είναι αυτός με μια λέξη και θα συμπληρώσω στη δευτερολογία μου: Αγροτοτουρισμός δεν είναι μόνο η παροχή κάποιου δανείου για τη δημιουργία δωματίων αλλά είναι εκείνος ο οποίος προσφέρει όλα τα αγαθά στον επισκέπτη, είναι εκείνος ο οποίος δημιουργεί τις προϋποθέσεις επικοινωνίας μεταξύ των λαών. Αυτό είναι ένα σημαντικό περιστατικό, το οποίο θα πρέπει να λάβει υπόψη η πολιτεία για την ανάπτυξη του τουρισμού, ιδία στην περιοχή της Ευρυτανίας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ευρυτανία και καθαρός αέρας λοιπόν. Μήπως ανοίξουμε τους δρόμους και χαλάσει ο αέρας μετά!

Υπάρχει και η εξόχως τουριστική περιοχή της Β' Αθήνας την οποία θα
εκπροσωπήσει ο κ. Βαρβιτσιώτης τώρα.
Ορίστε, κύριε συνάδελφε, έχετε το λόγο.
Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μπορεί να το λέτε χαριτολογώντας, αλλά πράγματι η Β' Αθηνών και το λεκανοπέδιο της Αττικής έχει τη μεγάλη ευκαιρία μπροστά του. Και η μεγάλη ευκαιρία είναι η προβολή εν όψει της Ολυμπιάδας του 2004. Και θέλω να ξέρετε ότι σ' αυτήν την κατεύθυνση δηλαδή του συνδυασμού της τουριστικής προβολής και διοργάνωσης των Ολυμπιακών Αγώνων δεν έχει γίνει τίποτα. Και δεν είμαι μηδενιστής και δεν προκαλείται αυτή η δήλωσή μου από κάποια αντιπολιτευτική διάθεση, αλλά αν συγκρίνω το τι έκανε η γειτονική μας Ισπανία και το τι έκανε η μακρινή μας Αυστραλία τότε καταλήγω εύκολα στο συμπέρασμα της μηδενικής προσπάθειας απέναντι στο συνδυασμό 2004 Ολυμπιακοί Αγώνες και τουριστική προβολή της χώρας.
Και θα το έλεγα αυτό γιατί αφενός η Αυστραλία από την πρώτη στιγμή της ανάληψης της διοργάνωσης οργάνωσε μια ειδική μονάδα που συνέδεε το Υπουργείο Τουρισμού και τις υπηρεσίες του τουρισμού με τη διοργανώτρια επιτροπή των Ολυμπιακών Αγώνων προβάλλοντας έτσι στο παγκόσμιο κοινό την Αυστραλία, η δε Ισπανία προέβαλε μέσα από τους Ολυμπιακούς Αγώνες κάθε ειδών και λογής προϊόντα της. Ακόμη και αυτοκίνητα προέβαλε επ' ευκαιρία των Ολυμπιακών Αγώνων στην Ιαπωνία. Και τα προέβαλε αυτά και

είχε τη δυνατότητα γιατί είχε δωρεάν χρόνο σαν μια χώρα που θα φιλοξενούσε τους επόμενους Ολυμπιακούς Αγώνες.
Τι συμβαίνει τώρα στην Αθήνα και γιατί ερχόμαστε στην Αθήνα και στο
κρίσιμο θέμα της Β' Αθηνών, έτσι όπως το θέσατε. Τίποτα. Ο σύνδεσμος Ελληνικών Τουριστικών Επιχειρήσεων από το Νοέμβριο του 1999 έχει καταθέσει ολοκληρωμένη πρόταση συνδυασμού της προβολής της χώρας σε σχέση με τους Ολυμπιακούς Αγώνες του 2004 και ο παριστάμενος εδώ γενικός γραμματέας του ΕΟΤ μάλλον ασχολήθηκε από το Νοέμβριο του 1999 με την επανεκλογή του ΠΑΣΟΚ και με τη δική του προβολή για μια καλύτερη κυβερνητική θέση παρά με την αξιοποίηση τέτοιων ουσιαστικών προτάσεων. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε.
Δεν μπορεί να πάρει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μπορούμε να κρίνουμε κυβερνητικούς παράγοντες. Για όνομα του Θεού! Μέσα στην Αίθουσα μπορούμε να κρίνουμε κυβερνητικούς παράγοντες.
ΠΡΟΕΔΡΕΥΩΝ (Κωνσταντίνος Βρεττός): Μπορείτε, αλλά είναι λίγο λεπτό το θέμα.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κοιτάξτε, κύριε Πρόεδρε, την Αντιπολίτευση δεν την κάνουμε μόνο στην Κυβέρνηση, αλλά και στα στελέχη που επιλέγει
και στον τρόπο με τον οποίο ασκούν τα καθήκοντά τους.
Η μόνη ενέργεια η οποία έγινε από την περιφέρεια για την ανάδειξη της Αττικής είναι η έκδοση ενός οδηγού, τον οποίο θα καταθέσω για τα Πρακτικά και ο οποίος κόστισε περί τα πέντε δισεκατομμύρια. Είναι όμως ένας οδηγός ο οποίος δεν διακινήθηκε, διότι δεν είχε η περιφέρεια τη δυνατότητα να τον διακινήσει, παρά μόνο σε γραφεία πέριξ της Πλατείας Συντάγματος. 'Ετσι δυστυχώς δεν βρίσκεται σε κανένα σοβαρό τουριστικό γραφείο στον κόσμο.
(Στο σημείο αυτό ο Βουλευτής κ. Μ. Βαρβιτσιώτης καταθέτει για τα Πρακτικά τον προαναφερθέντα οδηγό ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα έλεγα ότι αυτή η πενιχρή κατάσταση όσον αφορά την προβολή γίνεται ακόμη δυσχερέστερη και καθίσταται ακόμα πιο προβληματική και μετά την άκαρπη διενέργεια αυτού του διαγωνισμού που έληξε προχθές χωρίς να εμφανισθεί κανένας ενδιαφερόμενος. Καθίσταται προβληματική όμως και γιατί κάθε χρόνο αποφασίζουμε να αλλάξουμε το logo, τη φράση δηλαδή που χαρακτηρίζει την Ελλάδα και την εμφάνιση με την οποία θέλουμε να προβάλουμε την Ελλάδα, ανάλογα με τις διαθέσεις του κάθε γενικού γραμματέα, του κάθε διαφημιστή ή του κάθε Υπουργού που αλλάζει σε αυτή τη θέση, χωρίς να καταστρώνουμε μία στρατηγική για τα επόμενα τρία, τέσσερα, πέντε χρόνια, ώστε να περάσουμε ένα συγκεκριμένο μήνυμα για το τι θέλουμε να είναι η Ελλάδα, τι θέλουμε να αντιπροσωπεύει σαν εικόνα.
Και βεβαίως ο διαγωνισμός δεν μπορεί να προκηρύσσεται για την
πρόσληψη ενός διαφημιστικού συμβούλου το Νοέμβριο ή το Δεκέμβριο, διότι η πρώτη τουριστική εμφάνιση της χρονιάς είναι η τουριστική έκθεση του Λονδίνου. Φέτος στο Λονδίνο κυκλοφορούσαν τα λεωφορεία έχοντας επάνω διαφημίσεις της Τουρκίας, ενώ εμείς είχαμε μία κατακερματισμένη ανά περιφέρεια της Ελλάδος παρουσία, αμφίβολης αισθητικής και πάντως σίγουρα μειωμένης αποτελεσματικότητας.
Για να μπούμε όμως και στο θέμα της Αθήνας, έχουμε και το θέμα των υποδομών. Δεν έχουμε έλλειψη ποσότητας στην Αθήνα. Αυτό από το οποίο έχουμε έλλειψη είναι η ποιότητα στο πώς θα υποδεχθούμε τους επισκέπτες το 2004. Και δεν πιστεύω ότι κανείς μπορεί να δεχθεί ότι μπορούμε να φιλοξενήσουμε ένα μέλος της ΔΟΕ ή κάποιο πρόεδρο κάποιας ομοσπονδίας σε ξενοδοχείο Β' ή Γ' κατηγορίας στην Αθήνα.
Ο κύριος Υπουργός και το Υπουργείο του προκήρυξαν πριν από λίγο καιρό μία πρόσκληση για εκδήλωση ενδιαφέροντος για όσους θέλουν να κτίσουν ξενοδοχεία στην Αθήνα, η οποία λήγει τον επόμενο μήνα. Αυτή η πρόσκληση ενδιαφέροντος, κύριε Υπουργε, δεν ανταποκρίνεται στο πνεύμα της εποχής, που θέλει να απελευθερωθεί η τουριστική αγορά.
Πρέπει να κατοχυρώσετε ότι δεν θα υπάρχουν πολεοδομικά ή χρηματοδοτικά κίνητρα προς τους επιχειρηματίες και να ανοίξετε επιτέλους την τουριστική αγορά της Αθήνας. Να κτίσουν όσοι θέλουν, όσοι μπορούν και όσοι έχουν τη δύναμη να το αντέξουν, καινούρια ξενοδοχεία στην Αθήνα. Να αντιμετωπίσετε ουσιαστικά και ποιοτικά τις ανάγκες και όχι να επεκτείνετε τον προστατευτισμό στην Αττικοβοιωτία μέχρι και την Κορινθία. Μέχρι το Λουτράκι φθάσατε!
Θέλω να κλείσω, κύριε Πρόεδρε, λέγοντας ότι η πρόταση για την τουριστική προβολή της χώρας είναι μία και δεν υπάρχουν εκπτώσεις σε αυτήν. Πρέπει να είναι ένας συνδυασμός της ιδιωτικής πρωτοβουλίας και της κρατικής χρηματοδότησης. Πρέπει οι ιδιώτες ξενοδόχοι ή οι τουριστικοί παράγοντες να συμμετέχουν ουσιαστικά και με τον οβολό τους. Πρέπει από την άλλη το κράτος να είναι συνεπές στην καταβολή των ποσών τα οποία λέει και να φτιαχτεί ένας φορέας ανεξάρτητος -πέρα από τον ΕΟΤ, ο οποίος έχει κατακερματιστεί- ο οποίος να την αναλαμβάνει.
'Εχω τέλος για τα Πρακτικά να καταθέσω μία αντίστοιχη πρόταση που έχει κατατεθεί από το Σύνδεσμο Ελληνικών Τουριστικών Επιχειρήσεων.

(Στο σημείο αυτό ο Βουλευτής κ. Μ. Βαρβιτσιώτης καταθέτει για τα
Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας
"ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την Ενσωμάτωσή στην Ελλάδα", πενήντα εννιά μαθητές και μαθήτριες και τέσσερις συνοδοί-καθηγητές από το 2ο Πειραματικό Γυμνάσιο Αμπελοκήπων. Η Βουλή τους καλοσωρίζει.
(Χειροκροτήματα από όλες τις πτέρυγες)
Κυρίες και κύριοι συνάδελφοι, δεν θέλω να κάνω παρατηρήσεις -ούτε να το πάρετε έτσι- αλλά όταν έχουμε και από τις δύο μεριές των εδράνων παριστάμενους, καλό θα είναι να μην απευθυνόμεθα έστω και διά πλαγίου τρόπου σε αυτούς, διότι δημιουργείται πρόβλημα. Ξέρετε ότι καμιά φορά μπορεί να δημιουργηθεί μεγάλο πρόβλημα και πρέπει να τηρήσουμε και την τάξη στην Αίθουσα. Γι' αυτό σας το λέω και χρειάζεται λίγο προσοχή.
Ο Υπουργός Ανάπτυξης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αν θέλετε, κύριε Πρόεδρε, εγώ μπορώ να ακούσω και τους άλλους ομιλητές και να απαντήσω συνολικά στο τέλος.
ΠΡΟΕΔΡΕΥΩΝ (Κωνσταντίνος Βρεττός): Θέλετε να μιλήσετε τώρα, κυρία
Ξηροτύρη, για να πάρει μια εικόνα και από σας ο κύριος Υπουργός;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κυρία Ξηροτύρη, έχετε το λόγο ως Κοινοβουλευτικός Εκπρόσωπος του Συνασπισμού για δέκα λεπτά. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κύριε Υπουργέ, κύριοι
συνάδελφοι, το μεγάλο θέμα του τουρισμού και οι κυβερνητικές επιλογές στον τομέα του τουρισμού φαίνεται ότι ακόμη αδυνατούν να συλλάβουν τα δεδομένα που διέπουν την τουριστική πραγματικότητα σε παγκόσμιο επίπεδο και να συμμετέχουν ενεργά στη διαμόρφωσή τους.
Ο Συνασπισμός πιστεύει ότι χρειάζεται μια νέα τουριστική πολιτική,
ένα σχεδιασμός της τουριστικής ανάπτυξης σε εθνικό και περιφερειακό επίπεδο που να ανταποκρίνεται στις σύγχρονες τάσεις, αλλά να έχει και σαν γνώμονα τις εσωτερικές αναπτυξιακές απαιτήσεις κυρίως με σεβασμό στα φυσικά διαθέσιμα και στην πολιτιστική κληρονομιά με αποφόρτιση από τις πιέσεις που δέχεται το φυσικό ανθρωπογενές και αστικό περιβάλλον σε 
υπεραναπτυγμένη και περιβαλλοντικά ευαίσθητες τουριστικά περιοχές, με μία παράλληλη αντίληψη που δυστυχώς χρόνια τώρα το τονίζουμε αλλά δεν υπάρχει εφαρμογή καμιάς χωροταξικής και οικιστικής πολιτικής.
Δεν αρνούμαστε το μαζικό τουρισμό γιατί πραγματικά είναι μία κύρια πηγή εσόδων της χώρας μας. Στη διεθνή ανακατανομή της τουριστικής αγοράς η Ελλάδα θα πρέπει να αναβαθμίσει το δικό της μερίδιο. Ο μαζικός τουρισμός όμως απαιτεί σήμερα μία βελτιωμένη ποιότητα και ποικιλία υπηρεσιών. 'Ετσι πρέπει να συνεχίσουμε να δώσουμε αυτήν τη μάχη.
Με σεβασμό, λοιπόν, στην ικανότητα των περιοχών μας στην αρχή της
αειφόρου ανάπτυξης στη χωροταξική οργάνωση, με μία σταδιακή αλλά ολοκληρωμένη θα έλεγα πολιτική προσέλκυσης πελατείας εκείνων των ειδικών μορφών του τουρισμού για τις οποίες η χώρα μας διαθέτει τεράστια συγκριτικά πλεονεκτήματα. Αυτά βέβαια τα έχουμε καταλάβει εμείς οι 'Ελληνες. Είναι ο θαλάσσιος πλούτος μας, ο πολιτιστικός μας πλούτος, ο οικολογικός μας και βέβαια οι οποιεσδήποτε εκθέσεις και μελέτες που ανατίθενται σωστές, επαναλαμβάνουν τα ίδια καθυστερημένα, ή μη καθυστερημένα κλπ. Αυτό τουλάχιστον το βασικό στοιχείο λένε προς τις ελληνικές υπηρεσίες τουρισμού ότι πρέπει να προβάλουμε.
Στην ίδια περίοδο η Ενωμένη Ευρώπη έχει αρχίσει μεν να συνειδητοποιεί τη σημασία του τουρισμού για τα δικά της κράτη-μέλη κυρίως για τη νότια περιοχή, παρ' όλα αυτά δεν έχει ακόμη διαμορφώσει μία πολιτική και θα έλεγε κανείς εδώ αν είναι καλά να έχει τις οδηγίες και τις επιλογές της Ευρωπαϊκής 'Ενωσης και τα οφέλη βεβαίως που προκύπτουν από αυτές ή αν θα πρέπει να μένει στο να εφαρμόζει ο ίδιος την εθνική του πολιτική και στον τομέα του τουρισμού. 'Ομως όλα αυτά σημαίνουν ότι σε αυτήν τη δύσκολη περίοδο εμείς θα πρέπει να διαθέσουμε και πιο οργανωμένες υπηρεσίες και περισσότερο χρήμα για να μπορέσουμε να αξιοποίησουμε αυτήν την αστείρευτη πηγή εσόδων για την Ελλάδα και βέβαια ανάδειξης της χώρας μας και εδραίωσής της στο παγκόσμιο γίγνεσθαι.
Ο ρόλος του Ε.Ο.Τ.: Για πολλές δεκαετίες είναι πράγματι ο μοναδικός φορέας και όντως έχει αποκτήσει μία σημαντική εμπειρία για όλα αυτά τα θέματα. Παρ' όλα αυτά, πάρα πολλές φορές δεν έτυχε της καλύτερης μεταχείρισης και των προτάσεων των οποίων έκανε και κυρίως των οικονομικών στηρίξεων που ήθελε από τις εκάστοτε κυβερνήσεις. Είναι
γεγονός -και η επερώτηση αυτή βάζει και αυτά τα θέματα- ότι το Υπουργείο Εθνικής Οικονομίας εκ των υστέρων μιλάει για χρηματοδότηση, δίνει ελλιπή χρηματοδότηση, αφήνει πολλά εκκρεμή θέματα και έτσι προσθέτει σ' αυτόν τον οργανισμό αναξιοπιστία και γι' αυτό το λόγο.
Kαι τούτο διότι πολλές φορές η Κυβέρνηση δεν έχει τις ίδιες επιλογές, δηλαδή δεν φαίνεται να έχει μία ταυτόχρονη και ταυτόσημη πολιτική και να οργανώνει έτσι αυτόν τον οργανισμό, ούτως ώστε να μπορέσει με τις υπηρεσίες του που έχει στην Ελλάδα, που έχει στο εξωτερικό να αποδώσει με τον πιο σύγχρονο τρόπο.
Στο θέμα που σηζητάμε, για το πώς θα πρέπει να γίνει η τουριστική ανάπτυξη και ποια θα πρέπει να είναι η τουριστική πολιτική, ούτως ώστε να πάμε και στο δια ταύτα και στις μεγάλες καθυστερήσεις τις οποίες έχουμε, είναι ότι μέσα σε αυτήν την πολιτική, δυστυχώς ή ευτυχώς, υπάρχει το μεγάλο θέμα της διαφήμισης, δηλαδή του τρόπου με τον οποίο πρέπει να διαφημιστεί αυτό το σημαντικό εθνικό μας προϊόν. Η διαφήμιση θα πρέπει να αποβλέπει στην ταύτιση του γενικού τουριστικού δικαιώματος του δυνητικού τουρίστα με την προτίμηση του συγκεκριμένου ελληνικού τουριστικού προϊόντος. Η ποιότητα των παρεχόμενων υπηρεσιών, η δικαίωση ή όχι των προσδοκιών του τουρίστα αποτελεί καθοριστικό παράγοντα για την ανάπτυξη του τουρισμού. Με αυτό θέλω να πω ότι η διαφήμιση δεν πρέπει να είναι μόνο ένα μέσο προβολής, αλλά θα πρέπει να είναι ένα μέσο υποχρέωσης προς εμάς, προς το κράτος μας, ούτως ώστε αυτό το οποίο διαφημίζουμε να μπορούμε να το εξασφαλίσουμε, αφού έχουμε ήδη τους φυσικούς πόρους και τις υποδομές, και από άποψη υπηρεσιών.
Να έλθω τώρα στο επιμέρους θέμα που βάζει η επερώτηση. Πραγματικά υπάρχει μία αδικαιολόγητη καθυστέρηση και υπάρχουν ευθύνες και από τον κύριο Υπουργό για κάποιες παρεμβάσεις που καθυστέρησαν την έναρξη της καμπάνιας. 'Ηδη από το Β' Κοινοτικό Πλαίσιο Στήριξης υπήρχε η μελέτη που ανέθεσε ο ΕΟΤ, η οποία έθετε όλες τις παραμέτρους και για τα θέματα της διαφήμισης, για τα θέματα των χωρών στις οποίες θα απευθυνόμαστε, για όλα τα θέματα που προβλέπει μία κανονική μελέτη διαφήμισης και ανάδειξης των τουριστικών πλεονεκτημάτων της χώρας μας. Γι'αυτήν τη μελέτη έτσι όπως έγινε, έτσι όπως ανατέθηκε, δεν υπήρξαν τουλάχιστον καταγγελίες ή οτιδήποτε άλλο οτι δεν ήταν στα πλαίσια μιας κανονικής μελέτης. Στα πλαίσια αυτά η μελέτη πρότεινε την άμεση διαφήμιση κάθε χρόνο και ένα κόστος γύρω στα δέκα δισεκατομμύρια, προκειμένου να επιτευχθεί μία ανάδειξη του ελληνικού τουρισμού στις έντεκα πιο σημαντικές αγορές. Και αυτές οι αγορές με κάποια κριτήρια έχουν επιλεγεί. Κάθε φορά θα πρέπει να τα συζητάμε, θα πρέπει να αναπροσαρμόζονται, αλλά όχι να πηγαίνουμε σε θέματα τα οποία αφορούν πιο μακροχρόνιες έρευνες και πιο σημαντικές και να καθυστερούμε άμεσες καμπάνιες, τις οποίες θα έπρεπε να κάνει χωρίς καθυστέρηση κάθε χρόνο η ελληνική Κυβέρνηση και ο Οργανισμός Ελληνικού Τουρισμού για την προβολή του ελληνικού τουρισμού.
Κατά συνέπεια, επομένως, το να ψάχνουμε τελευταία στιγμή για τις αγορές, το να ψάχνουμε τελευταία στιγμή ακόμα και για το σήμα του ΕΟΤ ή να ψάχνουμε για το ίδιο το σκέλος το δημιουργικό το λεγόμενο αυτής της καμπάνιας, δεν είναι δυνατόν να μην έχουμε καταλήξει και να μας προλαβαίνουν τα γεγονότα και να μας έχουν προλάβει πλέον οι περισσότερες αγορές, οι βασικότερες αγορές στις οποίες έχει γίνει η διαφήμιση των άλλων κρατών και εμείς να μην προλαβαίνουμε. Με το να μην έχουμε από την μία πλευρά εξοφλήσει μέχρι τώρα -και σωστά το βάζει η επερώτηση αυτό το θέμα- τις προηγούμενες οφειλές μας, πέραν του ότι έχουμε καταστήσει αναξιόπιστο τον ΕΟΤ, από την άλλη πλευρά πραγματικά ο διαγωνισμός, ο οποίος έγινε με όλες αυτές τις καθυστερήσεις, που είπα, αυτήν τη στιγμή είναι και άγονος γιατί δεν προσήλθαν οι διαγωνιζόμενοι, ακριβώς γιατί δεν πήραν τα χρήματά τους μέχρι τώρα.
Εαν θεωρούσε το κράτος ότι μπορεί να κάνει όλα αυτά τα πράγματα μόνο του, θα πρέπει να οργανωθεί διαφορετικά και να τα κάνει μόνο του. Διαφορετικά έτσι όπως έστρωσε έτσι θα κοιμηθεί και να το κάνει και έγκαιρα. Δεν μπορεί να τα εγκαταλείπει όλα αυτά και να λέει την τελευταία στιγμή ότι θα το ψάξει τώρα.
Εμείς, κύριοι συνάδελφοι και κύριε Υπουργέ, έχουμε κάποιες ανησυχίες για το μήπως και αυτός ο ρόλος του ΕΟΤ και αυτός ο ρόλος της ουσιαστικής
ενίσχυσης, επιχορήγησης και στήριξης αυτού του φορέα αρχίσει σιγά-σιγά και μειώνεται και πάμε σε κάποιες άλλες καταστάσεις, οι οποίες ήδη έχουν εμφανισθεί για τους άλλους οργανισμούς.
Θα έλεγα, λοιπόν, ότι οφείλει ο κύριος Υπουργός να μας πει γιατί
έγιναν αυτές οι καθυστερήσεις, πώς θα κερδίσει το χαμένο χρόνο, να αναλάβει τις ευθύνες του και τελικά, επειδή άρον άρον ο οργανισμός έχει ήδη κάνει το action plan σε κάθε γραφείο του ΕΟΤ στο εξωτερικό για να προλάβει την κατάσταση. Και υπάρχει και η πρόταση της Νέας Δημοκρατίας με την οποία συμφωνούμε, ότι θα πρέπει να μελετηθεί από το Υπουργείο Ανάπτυξης η διάθεση και η ανάθεση δραστηριοτήτων -έτσι όπως τα καταφέραμε δηλαδή- σε διεθνείς εταιρείες δημοσίων σχέσεων, διότι τουλάχιστον για τις ΗΠΑ και τη Μεγάλη Βρετανία, τα λεφτά τα οποία διαθέτουμε δεν μας επιτρέπουν για μια ολοκληρωμένη διαφήμιση και καμπάνια και θα πρέπει να χρησιμοποιήσουμε και τα δικά μας γραφεία εκεί καθώς και την ανάθεση δραστηριοτήτων σε διεθνείς εταιρείες δημοσίων σχέσεων μήπως μπορέσουμε με λιγότερα έξοδα και με τη δική μας συμβολή και δυνάμεις, να ολοκληρώσουμε αυτή μας τη διαφήμιση και να βάλουμε καλύτερες προϋποθέσεις για το μέλλον.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Ανάπτυξης κ. Νικόλαος
Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι συνάδελφοι, όσο και αν ακούγεται λίγο ασυνήθιστο θα ήθελα να ευχαριστήσω την Αντιπολίτευση, για την πρωτοβουλία την οποία έλαβε, διότι δίδει μια ευκαιρία στη Κυβέρνηση να παρουσιάσει την τουριστική πολιτική, την οποία έχει σχεδιάσει και εφαρμόζει, αλλά και να πληροφορήσει την Εθνική Αντιπροσωπεία και μέσω αυτής και τον ελληνικό λαό, για μια σειρά από θετικές εξελίξεις οι οποίες υπάρχουν για τον τουρισμό της χώρας μας. 
Πιστεύω ότι αυτή η ευκαιρία είναι σημαντική, ιδιαίτερα την περίοδο
την οποία διανύουμε, καθώς σε λίγα χρόνια η χώρα μας θα φιλοξενήσει ένα κορυφαίο παγκόσμιο γεγονός, τους Ολυμπιακούς Αγώνες.
Κυρίες και κύριοι, ακούγοντας ορισμένα από τα επιχειρήματα της Νέας
Δημοκρατίας, τα οποία πιτεύω ότι λέγονται με καλή διάθεση, παρά τις σχετκές ανακρίβειες που περιέχουν, νομίζει κανείς μερικές φορές ότι έχουμε να κάνουμε με μια άλλη χώρα. Θα μου επιτρέψετε να αναφερθώ πολύ σύντομα σε ορισμένα ζητήματα.
Ο ταξειδιώτης στην Ελλάδα έπρεπε να το σκεφθεί πολύ πριν αποφασίσει
να ξεκινήσει με οποιοδήποτε τροχοφόρο, γιατί οι αμαξωτοί δρόμοι δεν βρίσκονταν παντού. Τα ταξείδια εντός και εκτός Ελλάδας δεν ήταν ούτε εύκολα ούτε ιδιαιτέρως ευχάριστα.
Για τους αγώνες. Η στέγαση του τεράστιου πλήθους που μαζεύεται στους αγώνες δημιουργεί ένα πολύ σοβαρό πρόβλημα. Οι εύποροι φθάνουν συνήθως καλά εξοπλισμένοι, αλλά για τον κοσμάκη υπάρχουν προβλήματα. 'Οπως επίσης και η δυσκολία σχετικά με το χρήμα, εφόσον τα κράτη επέμεναν να έχουν το δικό τους νομισματικό σύστημα, κατέφευγαν στους αργυραμοιβούς που ήταν απαραίτητοι για κάθε ταξειδιώτη.
Εάν ακούσουν μερικοί αυτά θα νομίζουν ότι είναι αποσπάσματα από τις
ομιλίες των Βουλευτών της Αντιπολίτευσης. Είναι αποσπασμάτα από τον Ηρόδοτο και τον Παυσανία τα οποία περιέχονται στο βιβλίο του Κασόν, για το ταξείδι στον αρχαίο κόσμο.
Τι θέλω να πω με αυτό; 'Οτι βεβαίως υπάρχουν ζητήματα τα οποία πρέπει να επιλύσουμε, αλλά νομίζω ότι αυτά τα ζητήματα δεν πρέπει να παρουσιάζονται με έναν τόσο μηδενιστικό τρόπο, λες και δεν έχει σημειωθεί πρόοδος, λες και δεν έχουν γίνει πολύ σημαντικά βήματα αναβάθμισης των υποδομών, σημαντικής αλλαγής των δυνατοτήτων που έχει η χώρα μας, αναβάθμισης των τουριστικών υπηρεσιών μεγαλύτερης αξιοπιστίας και έτσι να συζητάμε τα προβλήματα αυτά όχι ως μια πολύ θετική προοπτική που έχει η χώρα μας, αλλά ως ζητήματα τα οποία την εμποδίζουν να αναπτυχθεί.
Noμίζω ότι μια εικόνα η οποία θέλει να παρουσιάσει ότι τα πράγματα έχουν χειροτερέψει παντού, ότι δεν βρίσκεις το ένα, δεν βρίσκεις το άλλο κλπ., δεν ανταποκρίνεται στην πραγματικότητα. Η Ελλάδα, παρά τις ανάγκες τις οποίες έχει για περαιτέρω προσαρμογή και αναβάθμιση, έχει σημειώσει εν τω μεταξύ και εκπληκτικά βήματα.
Και πρέπει να ξέρουμε, κυρίες και κύριοι, ότι η προβολή μιας χώρας, η εικόνα μιας χώρας στο εξωτερικό είναι ένα πολύ ευρύτερο θέμα, το οποίο επηρεάζεται βεβαίως από τη διαφήμιση -και θα αναφερθώ ειδικά σ' αυτό-

αλλά καθορίζεται και από μια σειρά από άλλους παράγοντες.
Ποια είναι σήμερα η εικόνα της χώρας; Η εικόνα της χώρας κατ' αρχήν έχει ενισχυθεί ιδιαιτέρως στο εξωτερικό και μόνο από το γεγονός της ευρύτερης αναβάθμισης, την οποία πέτυχε με την ένταξη στην ΟΝΕ. Ας θυμηθούμε πριν από λίγα χρόνια, όταν η Ισπανία αναβαθμίστηκε μέσα στην Ευρωπαϊκή 'Ενωση, ότι αυτό αποτέλεσε το σημαντικό έναυσμα για να ξεκινήσει μια πολύ μεγάλη καμπάνια, προβάλλοντας ένα διαφορετικό, δυναμικό, σύγχρονο προφίλ της χώρας, το οποίο συνάντησε πολύ μεγάλη επιτυχία.
Μια αντίστοιχη αλλαγή γίνεται και στη δική μας τη χώρα, πράγμα το
οποίο υπολογίζεται πάρα πολύ από τους ξένους επισκέπτες, δεδομένου ότι η Ελλάδα είναι πλέον μια χώρα, η οποία είναι ενσωματωμένη σε όλους τους θεσμούς της Ευρωπαϊκής 'Ενωσης. Τώρα ισχύει το ενιαίο νόμισμα, το οποίο πάντα ταλαιπωρούσε τους ταξιδιώτες, τους επέβαλε ένα κόστος συναλλαγών και έχει δημιουργήσει μια σειρά από πολύ ενδιαφέρουσες, χρήσιμες, σύγχρονες και εκτεταμένες υποδομές.
Tαυτόχρονα όμως υπάρχουν και άλλα θέματα, οι πολιτισμικές δραστηριότητες οι οποίες αναπτύσσονται, η ανάπτυξη περιοχών που μπορούν 
να προσφέρουν τουριστικές υπηρεσίες, που πριν δεν ήταν δυνατόν να γίνουν. Και όπως είπα και προηγουμένως, η προοπτική των Ολυμπιακών Αγώνων διαμορφώνει μία μοναδική ευκαιρία γοήτρου και προβολής της χώρας μας σε όλες τις χώρες του κόσμου και σε κοινό, που μπορεί διαφορετικά να μην ενδιαφερόταν να γνωρίσει το τι συμβαίνει στη χώρα μας.
Το ερώτημα, βεβαίως, το οποίο είναι εύλογο και η Κυβέρνηση οφείλει να
δώσει απάντηση, είναι πώς εμείς όλα αυτά τα θετικά στοιχεία μπορούμε να
τα προβάλουμε και να τα αξιοποιήσουμε στο έπακρον δυνατόν.
Κυρίες και κύριοι, εν όψει αυτών των δυνατοτήτων και των προοπτικών,
η Κυβέρνηση έχει επεξεργαστεί και εφαρμόζει μία συγκεκριμένη και ολοκληρωμένη τουριστική πολιτική, η οποία έχει ξεκινήσει εδώ και μερικά χρόνια και πιστεύω ότι η ολοκλήρωσή της στα επόμενα θα αλλάξει το τουριστικό προφίλ της χώρας προς το πολύ καλύτερο.
'Οπως ξέρουμε, κυρίες και κύριοι, η Ελλάδα έχει μεν καταγραφεί ως μία
χώρα μείζονος τουριστικού προορισμού, ελκύει εκατομμύρια επισκεπτών, αλλά έχει όμως και ορισμένα χαρακτηριστικά, τα οποία θα πρέπει εγκαίρως να θεραπεύσουμε.
Ποια είναι τα βασικότερα; Κατ'αρχήν έχει μία από τις μικρότερες τουριστικές περιόδους, πράγμα το οποίο είναι ασύγγνωστο, αν λάβει κανείς υπόψη του τα φυσικά πλεονεκτήματα τα οποία διαθέτουμε. Για μία μέση ευρωπαϊκή χώρα το 75% των επισκεπτών θέλει έξι μήνες περίπου για να πάει. Στην Ελλάδα το 75% των επισκεπτών έρχεται στους τρεισήμισι με τέσσερις μήνες. 'Αρα ένας βασικός στόχος της τουριστικής πολιτικής είναι με ποια μέτρα θα επεκτείνουμε την τουριστική περίοδο.
Δεύτερον, ναι μεν επεκτείνεται και μάλιστα θεαματικά πολλές φορές ο αριθμός των επισκεπτών, αλλά η κατά κεφαλήν τουριστική δαπάνη έχει μία μικρή πτωτική τάση. Πού οφείλεται αυτό; Οφείλεται στο ότι ενώ
προσελκύουμε επισκέπτες, δεν προσελκύουμε εξ ίσου με το μέσο όρο και τα υψηλότερα εισοδηματικά στρώματα. Και αυτό επίσης πρέπει να μας οδηγήσει

σε μία πολιτική διαμόρφωσης αξιόπιστων υπηρεσιών, σύγχρονων υποδομών και σύγχρονων τουριστικών προϊόντων, έτσι ώστε να μπορέσουμε να προσελκύσουμε και το πoιο απαιτητικό τμήμα της διεθνούς τουριστικής κίνησης.
Το τρίτο χαρακτηριστικό είναι ότι αλλάζουμε τα δεδομένα της διεθνούς τουριστικής αγοράς. Η τουριστική αγορά δεν είναι πλέον μια συνεννόηση που γίνεται με έναν τουριστικό παράγοντα και με έναν τοπικό τουριστικό πράκτορα της χώρας προελεύσεως, αλλά εξελίσσεται πλέον σε μια από τις πιο ολιγοπωλιακές αγορές που υπάρχουν σήμερα στην Ευρώπη.
Η ολιγοπωλιακή δομή αφορά κυρίως την πλευρά των τουριστικών πρακτόρων. 'Εχουν συγκεντρωθεί πλέον στα χέρια δύο ή τριών επιχειρήσεων τουριστικής πρακτορείας τα μεγαλύτερα μερίδια της ευρωπαϊκής αγοράς.
Πώς θα αντιμετωπίσει το φαινόμενο αυτό η Ελλάδα, όπως και άλλες
μεσογειακές χώρες, οι οποίες προσφέρουν τις υπηρεσίες τους; Θα πρέπει να ισχυροποιηθούν. Θα πρέπει να διαμορφωθούν σημαντικές τουριστικές συγκεντρώσεις, σύνθετα τουριστικά προϊόντα, τα οποία δεν μπορούν εύκολα να υποκατασταθούν τελευταία στιγμή, π.χ. η μία ακρογιαλιά από μία άλλη ακρογιαλιά, αλλά θα πρέπει ο επισκέπτης που έρχεται στη χώρα μας να ξέρει
ότι θα μπορεί να απολαύσει ένα μοναδικό τουριστικό προϊόν, το οποίο δεν είναι εύκολα υποκαταστήσιμο με μια άλλη τουριστική επιλογή της τελευταίας στιγμής.
Αυτά, κυρίες και κύριοι, είναι τα βασικά ζητήματα τα οποία
έχουμε να λύσουμε. Και, ταυτόχρονα μ' αυτό, να μετατρέψουμε τον τουρισμό σε μία βιομηχανία, η οποία να είναι ανθούσα όχι μόνο για την ελληνική οικονομία, αλλά να είναι ανθούσα και για κάθε ελληνική περιφέρεια. Διότι μέχρι σήμερα παρουσιάζεται επίσης και μία ισχυρή τοπική συγκέντρωση τουριστικής δραστηριότητας σε ορισμένες περιοχές της χώρας και έχει μείνει έτσι αναξιοποίητο ένα πολύ μεγάλο μέρος της ελληνικής επικράτειας, το οποίο όμως έχει όλες τις δυνατότητες, αν αναπτυχθεί σωστά, ισορροπημένα, με σεβασμό στο περιβάλλον, να αποδώσει πάρα πολλά και
στη χώρα αλλά και στην κάθε περιφέρεια.
Για να αντιμετωπίσουμε αυτά, κυρίες και κύριοι, εφαρμόζουμε μία πολιτική βασικός άξονας της οποίας είναι το πώς θα περάσουμε από την τουριστική μονοκαλλιέργεια, που χαρακτήριζε τη χώρα μας, και η οποία περιλαμβάνει ήλιο και θάλασσα, σε μία ευρύτερη τουριστική δραστηριότητα που χαρακτηρίζεται από την πολυμορφία, την ποιότητα και τη βιωσιμότητα του τουριστικού προϊόντος. Αυτό θέλει ανάπτυξη νέων τουριστικών προϊόντων και γι' αυτό το λόγο ενισχύουμε μέσω της εταιρείας "Ελληνικά Τουριστικά Ακίνητα" την ανάπτυξη μια σειράς σύγχρονων τουριστικών εγκαταστάσεων, που περιλαμβάνουν θεματικά πάρκα, πάρκα τουρισμού και τεχνολογίας -ιδιαίτερα θαλάσσιας τεχνολογίας- καθώς και σύγχρονες και ολοκληρωμένες τουριστικές μονάδες.
Πρέπει εδώ να σημειώσω ότι όλη αυτή η πολιτική τουριστικής
ανάπτυξης, που βασίζεται στην υψηλή ποιότητα και στον απόλυτο σεβασμό στο περιβάλλον, έχει αρχίσει να συναντά ένα πολύ σημαντικό ενδιαφέρον εγχωρίων και ξένων επενδυτών. 'Ηδη ο διεθνής Τύπος γράφει γ' αυτές τις κατευθύνσεις της τουριστικής ανάπτυξης και το πώς συνδυαζόμενες αυτές με την προοπτική των Ολυμπιακών Αγώνων μπορούν να μετατρέψουν τη χώρα μας σε έναν τουριστικό προορισμό υψηλότατων προδιαγραφών και δυνατοτήτων προσέλκυσης ακόμη και των πιο απαιτητικών επισκεπτών.
Το δεύτερο, κυρίες και κύριοι, είναι ότι θα ενισχύσουμε τις τουριστικές επιχειρήσεις παρέχοντας μια σειρά κίνητρα και για να συνεργαστούν μεταξύ τους και να αποφύγουμε αυτό το φαινόμενο της υπερβολικής κατάτμησης, που δεν επιτρέπει συνέργιες και συνεργασίες των επιχειρήσεων, αλλά επίσης για να εκσυγχρονιστούν, να βελτιώσουν την ποιότητά τους και να λειτουργούν σε ένα περιβάλλον μεγαλύτερης εξασφάλισης, αλλά και μεγαλύτερης τεχνολογικής ικανότητας.
Για το λόγο αυτό ήδη εφαρμόζεται το σχέδιο κατάταξης με βάση τα
κλειδιά για τα καταλύματα και είναι έτοιμο, απλώς περιμένουμε να ολοκληρωθεί ο διάλογος με τους αρμόδιους φορείς, το σύστημα κατάταξης των ξενοδοχείων με βάση τα αστέρια. Ταυτόχρονα δίνονται ισχυρά κίνητρα στις τουριστικές επιχειρήσεις να αναβαθμιστούν και να περάσουν σε ανώτερες κατηγορίες.
Ταυτόχρονα, απελευθερώσαμε και τη δυνατότητα δημιουργίας ξενοδοχείων πολυτελείας στην Αθήνα διότι θεωρούμε ότι η αγορά, ιδιαίτερα η αγορά υψηλών ποιοτικών προδιαγραφών, δεν θα πρέπει να εμποδίζεται. Και έχει ήδη αρχίσει να εκδηλώνεται ένα σημαντικό ενδιαφέρον και από την Ελλάδα και από το εξωτερικό για την ανέγερση σύγχρονων πολυτελών ξενοδοχείων στην Αθήνα.
Η Αθήνα ταυτόχρονα ενισχύεται, εν όψει των Ολυμπιακών Αγώνων και με
μια σειρά από νέα τουριστικά προϊόντα, όπως αυτά τα οποία ανέφερα, αλλά επίσης και με τις παράλληλες δραστηριότητες ιδιαίτερα στο χώρο του πολιτισμού.
Δεν είναι καθόλου τυχαίο, κυρίες και κύριοι συνάδελφοι, ότι στο ίδιο αυτό πνεύμα της προβολής, της τουριστικής δραστηριότητας στη χώρα μας αλλά και της Αθήνας και της Θεσσαλονίκης προκειμένου να δημιουργήσουμε το ρεύμα του λεγόμενου "σύντομου αστικού τουρισμού", το οποίο υπάρχει σε όλες τις ευρωπαϊκές μεγαλουπόλεις, αλλά όχι στη χώρα μας, έχουμε καταβάλει και μια προσπάθεια και να εμπλουτίσουμε, αλλά και να ενημερώνουμε έγκαιρα τους ενδιαφερομένους, για τις πολιτισμικές δραστηριότητες.
'Ετσι, χθες, ανακοινώθηκε -και είναι μέσα Ιανουαρίου- το πλήρες πρόγραμμα του Φεστιβάλ Αθηνών και Επιδαύρου που θα ισχύσει για το 2001, ενώ ως συνήθως ανακοινωνόταν προς το τέλος της άνοιξης, έτσι ώστε να
αρχίζει να λαμβάνεται υπόψη όλο αυτό το πλέγμα των υπηρεσιών και των αξιοθέατων και των τόπων που μπορεί να επισκεφθεί κανείς και να αρχίσουμε σιγά-σιγά να εμπλουτίζουμε τις προσφερόμενες τουριστικές υπηρεσίες. 
Ταυτόχρονα, κυρίες και κύριοι, δίνουμε μεγάλη σημασία στην τουριστική
εκπαίδευση δημιουργώντας όχι μόνο με σύγχρονες προδιαγραφές τα απαραίτητα τουριστικά επαγγέλματα, αλλά διαμορφώνοντας και νέα τουριστικά επαγγέλματα, τα οποία θα μπορέσουν να προσφέρουν τις νέες υπηρεσίες οι οποίες απαιτούνται.
Και εδώ πρέπει να σας πω με ειλικρίνεια ότι δεν ανακαλύπτουμε τον τροχό, αλλά βλέπουμε και πώς συμπεριφέρονται και άλλες χώρες. Η Γαλλία, για παράδειγμα, η οποία ξεκίνησε μια πολύ πετυχημένη τουριστική πολιτική στο λεγόμενο "εναλλακτικό τουρισμό", πώς το έκανε; Δημιούργησε νέες σχολές και νέα επαγγέλματα σε συνδυασμένες τουριστικές απασχολήσεις -ο ποδηλατικός τουρισμός, ο πολιτισμικός τουρισμός, μονοπάτια, ορειβατικός τουρισμός- και έτσι μπόρεσε και να εμπλουτίσει το προϊόν και να δημιουργήσει νέες επιχειρήσεις και να αυξήσει θεαματικά την απασχόληση. 
Σε ένα παρόμοιο πρότυπο οργανώνουμε ήδη τη Σχολή Τουριστικών
Επαγγελμάτων, ενώ ταυτόχρονα για να βοηθήσουμε τις τουριστικές επιχειρήσεις να μην πλήττονται από απρόβλεπτες διακυμάνσεις της τουριστικής ζήτησης που οφείλονται σε εξωγενείς παράγοντες, όπως για παράδειγμα οι πυργκαγιές ή όποιες άλλες φυσικές καταστροφές, προωθούμε τη δημιουργία ενός ταμείου αντασφάλισης τουριστικών επιχειρήσεων, όπου θα υπάρχει ιδία συνδρομή και με τα πλεονάσματα, τα οποία θα δημιουργούνται σε αυτό το ταμείο, θα μπορούν να αποζημιώνονται εκείνες οι τουριστικές επιχειρήσεις οι οποίες πλήττονται ανισομερώς από απρόβλεπτες διακυμάνσεις της τουριστικής ζήτησης.
'Ολα αυτά βεβαίως τα κάνουμε, κυρίες και κύριοι συνάδελφοι, μέσα από ένα συνεχή διάλογο με τους φορείς των τουριστικών επιχειρήσεων, με όλες τις πλευρές του τουριστικού κόσμου, αλλά βεβαίως και με μία άλλη κατεύθυνση: Την κατεύθυνση να δίνουμε στον τουριστικό επισκέπτη της χώρας μας μία σειρά από αξιόπιστες υπηρεσίες και να έχει τη διαβεβαίωση, ότι ερχόμενος εδώ θα απολαύσει αυτό το οποίο έχει να του προσφέρει η χώρα μας σε πολιτισμό, σε φυσικές ομορφιές, σε πλεονεκτήματα, σε σεβασμό στο περιβάλλον, σε αξιόπιστες ανθρώπινες υπηρεσίες χωρίς να φοβάται, ότι θα πέσει αντικείμενο εκμετάλλευσης ή θα αντιμετωπίσει κακές υπηρεσίες από τον άλφα ή το βήτα ασυνείδητο επαγγελματία.
Για το λόγο αυτό, επειδή δεν πρέπει να αρκούμεθα μόνο στα λόγια, έχουμε δραστηριοποιήσει από το περσινό καλοκαίρι του 2000 -και φυσικά αυτό θα επεκταθεί και τα επόμενα χρόνια- ένα πυκνό πλέγμα ελέγχων σε όλη την επικράτεια με ειδικά συνεργεία, τα οποία φέτος πραγματοποιήσαν εκατοντάδες ελέγχους και επέβαλαν κυρώσεις για κακή παροχή υπηρεσιών και επιχειρούμε σταδιακά να διαμορφώσουμε ένα πλέγμα ισχυρών ποιοτικών προδιαγραφών για τις προσφερόμενες τουριστικές υπηρεσίες και μέσα από αυτό να ενισχύσουμε την αξιοπιστία των τουριστικών υπηρεσιών στη χώρα μας.
Δυστυχώς, φέτος παρουσιάστηκε πιο πολλές φορές απ'ό,τι στο παρελθόν η κακιά στιγμή και συνεβησαν τραγικά γεγονότα στη χώρα μας, τα οποία δημιούργησαν, πολλές φορές και λόγω της υπερβολικής και καταχρηστικής προβολής, ή ερμηνεία που δόθηκε και στο εσωτερικό της χώρας, μια εικόνα ότι μερικά πράγματα μπορεί να μην πηγαίνουν καλά στην πατρίδα μας.
Εμάς μας απασχόλησε ιδιαίτερα ως Υπουργείο Ανάπτυξης που έχει την
ευθύνη του τουρισμού η σωστή πληροφόρηση, είτε αυτών που πλήττονται, είτε αυτών που ενδιαφέρονται να πάρουν αποφάσεις για το αν θα έλθουν ή όχι στη χώρα μας.
Δημιουργήσαμε ένα μηχανισμό αντιμετώπισης και διαχείρισης των κρίσεων που προκύπτουν, όσον αφορά βεβαίως τον τουριστικό τομέα. 'Ετσι ενημερώναμε εγκαίρως όλες τις αγορές της Γερμανίας, της Αγγλίας, τις μεγάλες ευρωπαϊκές αγορές για τα πραγματικά δεδομένα του ναυαγίου, αλλά ταυτόχρονα συμπαρασταθήκαμε και σε όλους τους ξένους επισκέπτες που έτυχε να βρίσκονται σ'αυτήν τη δυσάρεστη περιπέτεια.
Συμπαρασταθήκαμε στις επιχειρήσεις, αλλά και στους επισκέπτες, οι οποίοι βρέθηκαν κοντά στις πυρκαγιές της Σάμου. Το ίδιο κάναμε και για τους Ιάπωνες απαχθέντες και πρέπει να σας πω ότι σε όλες αυτές τις περιπτώσεις συμπαράστασης των ελληνικών υπηρεσιών τουρισμού, αυτό
αναγνωρίστηκε. Πιστεύουμε ότι και με τον τρόπο αυτόν προσφέρουμε στη χώρα μας, διότι πληροφορούμε έγκαιρα τους ξένους, συμπαραστεκόμαστε σ'αυτούς που είναι εδώ και διαμορφώνουμε έτσι μιαν ακριβέστερη εικόνα για το τι πραγματικά συμβαίνει. Νομίζω ότι και αυτή η δραστηριότητα αυξάνει την αξιοπιστία της τουριστικής βιομηχανίας της χώρας μας.
Κυρίες και κύριοι, σ'αυτό το σημείο θέλω να απαντήσω στα συγκεκριμένα θέματα, τα οποία ετέθησαν σχετικά με την προβολή. 'Οπως είπα και πριν βεβαίως, προβολή δεν είναι μόνο η συγκεκριμένη διαφημιστική καμπάνια, αλλά είναι όλο εκείνο το πλέγμα των πολιτικών, των χαρακτηριστικών και της λειτουργίας των θεσμών της χώρας μας που διαμορφώνουν το προφίλ της στο εξωτερικό.
Θα ήταν εθελοτυφλία να πει κανείς ότι μόνο με τα δισεκατομμύρια της διαφήμισης μπορεί να επηρεασθεί ο ξένος επισκέπτης. Ο ξένος επισκέπτης είναι πολύ καλά πληροφορημένος και για τα δρώμενα στη χώρα μας και για την ευρύτερη αξιοπιστία λειτουργίας της ελληνικής κοινωνίας και φυσικά, καλό θα είναι να προσλαμβάνει και μια επιπλέον πληροφόρηση μέσω της διαφήμισης. Αλλά, αυτό είναι το μέσον. Δεν είναι ούτε αυτοσκοπός ούτε το άπαν. Το λέω αυτό επίτηδες, έτσι ώστε να μη μειώσω τη σημασία της οποιασδήποτε άλλης πολιτικής ή εγρήγορσης οργανωτικού χαρακτήρα ή πληροφοριακού χαρακτήρα, την οποία πρέπει να έχει η ελληνική πολιτεία απέναντι στους ξένους επισκέπτες που υποδέχεται κάθε χρόνο.
Τα τελευταία χρόνια, κυρίες και κύριοι, η Ελλάδα άρχισε να επενδύει συστηματικά περισσότερα και στη διαφημιστική προβολή και καμπάνια της χώρας μας. Την ίδια πολιτική εξακολουθεί να εφαρμόζει.
'Εγιναν ορισμένες συγκρίσεις με άλλες χώρες και θα μου επιτρέψετε να τις χρησιμοποιήσω. Είπε ο κύριος ομιλητής της Νέας Δημοκρατίας, αν δεν κάνω λάθος, "γιατί εμείς δαπανούμε μόνο τόσα χρήματα, ενώ η Ισπανία δαπανά εξήντα δισεκατομμύρια δραχμές;"
ΑΝΑΣΤΑΣΙΟΣ ΛΙΑΣΚΟΣ: Και μόνο για μια περίοδο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ναι, αλλά θα πρέπει να κάνουμε και συγκρίσεις. Η Ισπανία δαπανά εξήντα δισεκατομμύρια, γιατί έχει πενήντα με εξήντα εκατομμύρια επισκέπτες το χρόνο. Η Ελλάδα που έχει δώδεκα εκατομμύρια επισκέπτες δαπανά γύρω στα δώδεκα δισεκατομμύρια δραχμές για διαφημιστική καμπάνια. 'Αμα τα πάρετε αυτά κατά κεφαλήν, θα δείτε ότι είναι στα ίδια επίπεδα, δηλαδή περίπου χίλιες με χίλιες εκατό δραχμές διαφημιστική δαπάνη ανά επισκέπτη. Από την άποψη του ύψους της δαπάνης βρίσκεται σε επίπεδα και άλλων τουριστικά προηγμένων χωρών. Και δεν είναι το μόνο αυτό, βέβαια.
Πέρσι η Ελλάδα διέθεσε σημαντικά περισσότερα χρήματα για τη διαφήμιση, διαμορφώνοντας νέο υλικό διαφήμισης, νέα διαφημιστικά καλέσματα και συνθήματα και μπήκε έτσι πολύ πιο σοβαρά και εκτεταμένα στη διεθνή τουριστική διαφημιστική αγορά.
Φέτος, η δαπάνη είναι ίδια, πράγμα το οποίο σημαίνει, εφόσον δεν αλλάζει το υλικό της διαφήμισης ότι η προβολή της χώρας μας θα γίνει σε περισσότερα μέσα, περισσότερο χρονικό διάστημα. Διότι οι πόροι που διατίθενται για την προβολή της χώρας μας είναι οι ίδιοι και ενδεχομένως κάπως αυξημένοι, σε σχέση με αυτούς που διατέθηκαν πέρσι.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Αναφέρω τα πλήρη στοιχεία: H κεντρική καμπάνια θα γίνει από τα γραφεία του ΕΟΤ της Αθήνας. Είναι πέντε δισεκατομμύρια (5.000.000.000) δραχμές, σε σχέση με επτά, τα οποία ήταν πέρσι. Αλλά τη διαφορά, πάλι τη χρησιμοποιούμε για διαφημιστική καμπάνια του ίδιου υλικού, η οποία όμως, θα γίνει με ευθύνη των γραφείων εξωτερικού, επειδή αυτά μπορούν να εκτιμήσουν καλύτερα την αποτελεσματικότητα της περσινής διαφήμισης που έγινε στη χώρα που παρακολουθούν.
Επιπλέον όμως δίδεται 1,5 δισεκατομμύριο για ανεξάρτητες ενέργειες προβολής της χώρας μας και σε συνδυασμό με τις δαπάνες λειτουργίας των γραφείων εξωτερικού και τις δαπάνες δημοσίων σχέσεων, έχουμε το συνολικό ποσό των 12,5 δισεκατομμυρίων δραχμών, που αφιερώνεται σε χρηματοδότηση δραστηριοτήτων προβολής της χώρας μας.
Πρέπει δε να σας πω ότι ακριβώς επειδή το διαφημιστικό υλικό είναι έτοιμο, σε τίποτε δεν θα βραδύνει φέτος η έκθεση και προβολή αυτού του υλικού σε όλες τις άλλες χώρες. Στις περισσότερες ευρωπαϊκές χώρες έχει ήδη αρχίσει η διαφημιστική καμπάνια της χώρας. Στη Βρετανία για

παράδειγμα όποιος την επισκεφθεί μπορεί από τώρα να δει ότι παρουσιάζονται όλα τα διαφημιστικά μηνύματα της χώρας μας. Δεν υπάρχει και δεν πρόκειται να υπάρξει καμία καθυστέρηση σε σχέση με πέρσι. 
Βεβαίως έχουμε το γεγονός ότι ένας διαγωνισμός που είχε προκηρυχθεί
απέβη άγονος. 'Εγινε αυτό. Τι σημαίνει όμως πρακτικά; Πρακτικά σημαίνει ότι εμείς θα κινηθούμε ταχύτατα τώρα, ενεργοποιώντας και τα γραφεία εξωτερικού, αλλά και καλώντας εκ νέου ορισμένες από αυτές τις επιχειρήσεις, για να δούμε πώς μπορούμε να προωθήσουμε ταχύτατα στα Μέσα Μαζικής Ενημέρωσης των άλλων χωρών, πάλι σύμφωνα με την περσινή διαδικασία, το διαφημιστικό υλικό το οποίο υπάρχει.
Διαβεβαιώνω, λοιπόν, την Εθνική Αντιπροσωπεία ότι δεν πρόκειται να

υπάρξει η παραμικρή ουσιαστική καθυστέρηση προβολής της χώρας μας. 'Ισα-ίσα σε ορισμένες κρίσιμες χώρες όπου λαμβάνονται νωρίς οι αποφάσεις,
όπως είναι η Βρετανία, έχει ξεκινήσει νωρίτερα απ' ό,τι τα προηγούμενα χρόνια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μήπως χρωστούμε από πέρσι και δεν τα έχουμε πληρώσει;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μα, αυτό είναι ένα χρόνιο πρόβλημα, το οποίο υπήρχε. Το πρόβλημα αυτό, κύριε Πρόεδρε, θα λυθεί. 'Ηδη το Υπουργείο Εθνικής Οικονομίας έχει εγκρίνει και έχει καταβάλει το συσσωρευμένο έλλειμμα των προηγουμένων ετών. Καθαρίζει δημοσιονομικά όλο το τοπίο της διαφημιστικής δαπάνης και πλέον μπορούμε να κινηθούμε συντονισμένα, προγραμματισμένα και αποτελεσματικά για τη διαφημιστική προβολή της Ελλάδας.
Αυτό, λοιπόν, το θέμα δεν πρόκειται να οδηγήσει σε καμία απολύτως καθυστέρηση, σε καμία απολύτως απουσία της χώρας μας από τους χώρους, τους τόπους και τα μέσα, στα οποία θα πρέπει να διαφημιστεί.
Ταυτόχρονα, όμως, κυρίες και κύριοι, προχωράμε και σε πρακτικά μέτρα τόνωσης της τουριστικής ζήτησης. Είπα στην αρχή της ομιλίας μου ότι το βασικότερο πρόβλημα είναι η πολύ στενή τουριστική περίοδος, η οποία δημιουργεί μεγάλα προβλήματα αιχμής. Σε συνεννόηση με τους τουριστικούς πράκτορες μεγάλων τουριστικών αγορών, όπως είναι η Βρετανία, η Γερμανία και άλλες, τις επόμενες εβδομάδες θα εξαγγείλουμε συγκεκριμένα μέτρα ενίσχυσης των τουριστικών επισκέψεων στη χώρα μας τους μήνες Μάρτιο και Νοέμβριο, έτσι ώστε άμεσα και πρακτικά να αυξήσουμε τον αριθμό των επισκεπτών που έρχονται στη χώρα μας, εκτός της τουριστικής περιόδου αιχμής. 'Οπως επίσης παίρνουμε και μια σειρά πρωτοβουλίες και σε συνεργασία με τα γραφεία εξωτερικού. 'Ολα αυτά τα σχέδια δράσεως, τα οποία αναφέρθηκαν, ήδη έχουν ολοκληρωθεί από το Δεκέμβριο για πρώτη φορά και έχουν αρχίσει να εφαρμόζονται. Υπάρχει μία πυκνή διαβούλευση και διαρκής συνεργασία με όλα τα γραφεία εξωτερικού, έτσι ώστε να παρακολουθούμε στενά τις εξελίξεις σε κάθε χώρα και να δούμε πώς θα αντιδράσουμε, για να πετύχουμε ακόμη μεγαλύτερο αριθμό προσελεύσεων την επόμενη χρονιά. 'Ηδη τα πρώτα δείγματα είναι πολύ θετικά.
Στη Βρετανία με τα τελευταία στοιχεία έχουμε 5% αύξηση σε σχέση με το περσινό πολύ υψηλό επίπεδο βρετανικών αφίξεων, σε αντίθεση με αυτά που αναφέρθηκαν που ήταν πρώιμες-και αποδείχθηκαν όχι σωστές-εκτιμήσεις, σχετικά με τις αφίξεις που αναμένουμε το 2001. Η τουριστική περίοδος του 2001 θα είναι μια πολύ καλή τουριστική περίοδος για τη χώρα. Αυτά είναι τα μηνύματα που έχουμε από τις μεγάλες τουριστικές αγορές και στο χέρι μας είναι να προσπαθήσουμε αυτήν τη καλή περίοδο να την κάνουμε μια τουριστική περίοδο με καλύτερη ποιότητα και μεγαλύτερη αξιοπιστία στις παρεχόμενες τουριστικές υπηρεσίες, καθώς πλέον μπαίνουμε στην τελική ευθεία των Ολυμπιακών 'Αγώνων.
'Ομως, ο τουρισμός στην Ελλάδα μπορεί να εμπλουτιστεί πολύ περισσότερο και αυτό το οποίο αναδύεται ως το ζητούμενο στις διεθνείς τουριστικές αγορές είναι ο λεγόμενος οικοτουρισμός ή εναλλακτικός τουρισμός, ο οποίος προωθεί τον τουρισμό, σε συνδυασμό με το σεβασμό στο περιβάλλον, στις φυσικές ιδιαιτερότητες που έχει ο κάθε τόπος. Σε αυτόν τον τομέα η Ελλάδα μπορεί να διαπρέψει και γι' αυτόν το λόγο διοργανώνουμε το 2001 ένα ειδικό συνέδριο για τον οικοτουρισμό. Το 2002 είναι το διεθνές έτος οικοτουρισμού και η Ελλάδα πρέπει να πρωταγωνιστήσει σε αυτές τις δραστηριότητες και πιστεύω ότι με την πολιτική αυτή, μπορούμε όχι μόνο να ενισχύσουμε τις παραδοσιακές μορφές
τουρισμού, αλλά να θεμελιώσουμε και μια νέα προοπτική τουριστικής ανάπτυξης στη χώρα μας που ενισχύει την ελληνική οικονομία, δημιουργεί υγιείς ανταγωνιστικές και σύγχρονες επιχειρήσεις, δημιουργεί δεκάδες χιλιάδες θέσεις εργασίας.
Ιδιαίτερα σε νέους και σε νέα επαγγέλματα δίνει ισχυρή ώθηση στην περιφερειακή ανάπτυξη και πάνω απ' όλα προβάλλει την εικόνα μας ως μιας χώρας δυναμικής με ιστορική προέλευση, αλλά και δυναμικό μέλλον μπροστά της σε όλη την υφήλιο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριοι συνάδελφοι, ο κύριος Υπουργός ξεκίνησε
εμφανίζοντας μια εικόνα της Ελλάδας η οποία βεβαίως είναι πάρα πολύ διαφορετική από αυτήν στην οποία αναφέρθηκε. Κατηγόρησε λίγο πολύ τη Νέα Δημοκρατία ότι προσπαθεί να απαξιώσει την εικόνα της πραγματικής Ελλάδας. Πράγματι έχουν γίνει βήματα. Αυτό δεν το αμφισβητεί κανείς, αλλά το ερώτημα είναι, χάρη σε ποιον έχουν γίνει αυτά τα βήματα; . 'Εχουν γίνει χάρη στην ιδιωτική πρωτοβουλία. Το άλλο ερώτημα είναι αν είχαν την υποστήριξη την κρατική και αν είχαν ένα ευνοϊκό περιβάλλον ή όχι. Και τα βήματα τα σημαντικά έγιναν κυρίως χάρη στην ιδιωτική πρωτοβουλία σε ένα εξαιρετικά αρνητικό περιβάλλον γενικότερο και η δική μας η ευθύνη είναι να κάνουμε κριτική στις κυβερνητικές παραλείψεις και ολιγωρίες.
Μπορεί ο κύριος Υπουργός να ικανοποιείται με την εικόνα ή την προόδο που έχει επιτευχθεί μέχρι τώρα, αλλά θα μου επιτρέψει να του πω ότι ικανοποιείται με πολύ λίγα. Το ζήτημα είναι όχι πού θα μπορούσαμε, αλλά πού θα έπρεπε να είμαστε τώρα στον τουριστικό τομέα. Διότι μπορεί να συμφωνήσει κανείς με πάρα πολλές από τις διαπιστώσεις που έκανε, αλλά το κακό για τον κύριο Υπουργό είναι ότι το ΠΑΣΟΚ είναι είκοσι χρόνια στην εξουσία και εν πάση περιπτώσει τα εφτά τελευταία χρόνια αδιαλείπτως. Και αυτές τις διαπιστώσεις τις ακούμε συνεχώς, τις ακούμε από τους προκατόχους του Υπουργούς και δη από τους προκατόχους του Υπουργούς Ανάπτυξης, αλλά δυστυχώς δεν βλέπουμε την υλοποίηση όλων αυτών των πραγμάτων, τα οποία κάθε φορά επαναλαμβάνονται και ως στόχοι και ως προγράμματα.
'Ολοι οι φορείς του ελληνικού τουρισμού έχουν επισημάνει ότι ένα από τα σημαντικότερα προβλήματα που αντιμετωπίζει η τουριστική βιομηχανία μας είναι η ανεπαρκής προβολή στο εξωτερικό και η ανεπαρκής προβολή του ελληνικού τουριστικού προϊόντος. Η Κυβέρνηση του ΠΑΣΟΚ είναι, όπως είπα, είκοσι χρόνια στην εξουσία και δεν κατάφερε, ούτε και φέτος να χειριστεί με αποτελεσματικότητα ένα θέμα και έχει προκαλέσει τη δικαιολογημένη αγανάκτηση όλων των φορέων του ελληνικού τουρισμού και όλων των μικρών ή μεγάλων ανθρώπων που ασχολούνται με τον τουρισμό. Περιμένουν από την αυξημένη τουριστική κίνηση και η ίδια η χώρα πρέπει να περιμένει. Γιατί ο τουρισμός όλοι αναγνωρίζουμε ότι είναι κύριο όπλο για την ανάπτυξη και κυρίως για την περιφερειακή ανάπτυξη. Για μια ακόμη φορά προκήρυξε με καθυστέρηση το διαγωνισμό. Και δεν φθάνει μόνο αυτό αλλά ο διαγωνισμός απέβη άκαρπος διότι δεν ήρθε κανείς. Δεν ήρθε κανείς, διότι τους χρωστάμε τα περσινά.
Δεν είναι απλώς ότι δεν αντιγράψατε το σωστό μέτρο που είχε εφαρμόσει η Νέα Δημοκρατία την τριετία 1990-1993 που είχε προεγκρίνει δύο ετών κονδύλια για τη διαφήμιση, ακριβώς για να αποφευχθεί το γεγονός ότι ο προϋπολογισμός ψηφίζεται το Νοέμβριο, οπότε με τις καλύτερες συνθήκες καθυστερημένα θα έλθουν τα κονδύλια και όλα να λειτουργήσουν σωστά. Η Νέα Δημοκρατία, είχε την προνοητικότητα και ψήφισε δύο ετών κονδύλια, ώστε να μην υπάρχει καθυστέρηση.
Εσείς όμως κάνατε κάτι ακόμα χειρότερο. Εσείς δεν πληρώσατε ούτε τα δεδουλευμένα. Και βεβαίως, επειδή δεν πληρώνονται καλά, δεν ήλθε κανείς στο διαγωνισμό. Και δεν είναι μόνο αυτό. Οι πληροφορίες μου λένε ότι στην Γερμανία τα μεγάλα περιοδικά αρνούνται να βάλουν ελληνικές καταχωρήσεις διότι δεν έχουν πληρωθεί οι περσινές διότι και εμείς δεν έχουμε πληρώσει την εταιρεία που έχει αναλάβει τη διαφήμιση.
Αντί, λοιπόν, να εφαρμόσετε μια πρακτική επιτυχημένη που και η κοινή 
λογική επιβάλλει, εσείς δεν πληρώσατε ούτε αυτά που έπρεπε να πληρώσετε. Αυτό για μένα είναι ρεσιτάλ ανικανότητας. Είναι μια εικόνα μιας
ανεπαρκούς κυβερνητικής πολιτικής που υπονομεύει και την αξιοπιστία της

Ελλάδας και την πορεία του ελληνικού τουρισμού για το επόμενο έτος.
Τώρα, τίθεται το θέμα πίσω απ'αυτήν την αποτυχία και για να αντιμετωπίσετε το δήθεν έκτακτο γεγονός, αυτό που προκάλεσε η ίδια η Κυβέρνηση, ότι θα πρέπει να έλθουμε σε απευθείας αναθέσεις. Γιατί αυτό που είπατε και τώρα ότι δεν θα υπάρξει καμία καθυστέρηση διότι θα έλθουμε σε συνεννόηση με τις διαφημιστικές εταιρείες, δεν καταλαβαίνω τι υποκρύπτει. Αν αυτό υποκρύπτει σύστημα απευθείας αναθέσεων, εμείς σ'αυτό είμαστε αντίθετοι. Και αυτή είναι η Κυβέρνηση, σε αντίθεση μ'αυτό που λέτε, χωρίς πρόγραμμα, χωρίς διαφάνεια, χωρίς μετρήσιμους ποιοτικούς και ποσοτικούς στόχους και χωρίς αποτελεσματικότητα -θα πω και κάτι ακόμα-και χωρίς στελέχη με ευαισθησία.
Διότι, κύριε Υπουργέ, γι'αυτό το φιάσκο που γίνεται με τη διαφήμιση τελικά δεν είναι κανείς υπεύθυνος; Εσείς δεν θεωρείτε κανέναν υπεύθυνο
ο οποίος θα πρέπει να λογοδοτήσει γι'αυτήν την αποτυχία; Η αποτυχία δεν στοιχίζει τίποτα; Δεν κοστίζει;
Χωρίς κόστος και χωρίς να πληρώσει κανένας, ποιος μας εγγυάται ότι του χρόνου θα έχουμε καλύτερο αποτέλεσμα και θα θέσουμε επιτέλους την προβολή της χώρας μας σε σωστή βάση;
Πώς όμως μπορεί να αντιμετωπισθεί τελικά σοβαρά η προβολή του τουρισμού; Μπορεί να αντιμετωπισθεί με τον ΕΟΤ σε διάλυση, συν την ανασφάλεια που δημιουργείται στο ίδιο το προσωπικό απ'αυτές τις συνεχείς αλλαγές της πολιτικής ανάλογα με κάθε Υπουργό, κάθε χρόνο; 'Εχουμε άλλωστε και ένα νομοσχέδιο που αφορά τον ΕΟΤ και την τουριστική οργάνωση.
Μπορεί να αντιμετωπιστεί η προβολή της χώρας με τα γραφεία που λειτουργούν στο εξωτερικό, έτσι όπως λειτουργούν; Και ξέρετε πολύ καλά ότι έχουν στελεχωθεί με κομματικά κριτήρια και με γραφεία που λειτουργούν στη λογική περασμένων δεκαετιών, δηλαδή με ισόγεια κατοικιών να μοιράζουν προσπέκτους σε όποιον έλθει. Μα, αυτή είναι σήμερα η σύγχρονη τάση; 'Ετσι λειτουργούν ή θα έπρεπε να λειτουργούν επιθετικά; 'Αλλαξε η νοοτροπία. 
Σας πληροφορώ λοιπόν, κύριε Υπουργέ, αν δεν το γνωρίζετε, ότι τα μόνα
γραφεία της χώρας στο εξωτερικό που έχουν site στο INTERNET είναι της Ιταλίας και της Αγγλίας. Σας πληροφορώ, λοιπόν, ότι στην Ισπανία δεν υπάρχει e-mail στο γραφείο μας. Αν, λοιπόν, με αυτήν τη λογική σεις πιστεύετε ότι μπαίνουμε στη νέα χιλιετία και ότι προσαρμοζόμαστε στις νέες συνθήκες, θα είναι μεγάλο λάθος. Είμαι όμως βέβαιος ότι δεν συμφωνείτε. Αλλά αφού δεν συμφωνείτε, γιατί δεν κάνετε κάτι;
Επίσης, υπάρχει και ένα άλλο θέμα. Πώς η κεντρική διοίκηση τελικά
αξιολογεί αυτό το έργο των γραφείων; Στις διάφορες εκθέσεις που συμμετέχουν σας έχουν ενημερώσει, σας έχουν στείλει εκθέσεις του τι γίνεται ακριβώς; Τις έχετε ελέγξει, τις έχετε παρακολουθήσει;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μάλιστα.
ΙΩΑΝΝΗΣ ΠΑΠΑΘΑΝΑΣΙΟΥ: 'Εχετε σεις από δω καμιά κεντρική οδηγία για
τον τρόπο προβολής; Γιατί οι πληροφορίες λένε πάλι ότι δεν υπάρχει κάποια κεντρική καθοδήγηση. Δεν υπάρχει κάποιο κεντρικό σχέδιο. 'Αλλοι είναι φιλότιμοι, άλλοι είναι λιγότερο φιλότιμοι, άλλοι έχουν γνώσεις, άλλοι δεν έχουν, άλλοι είναι εκεί και παίρνουν στα σοβαρά τη δουλειά τους, άλλοι δεν την παίρνουν κλπ.
Θα μου επιτρέψετε όμως να σας πω ότι στην τελευταία έκθεση που έγινε στην EXPO, επικεφαλής στο περίπτερό μας ήταν κάποιος από τον ΟΠΕ, ο οποίος οι πληροφορίες λένε ότι ήταν εγκαταστάτης ηλεκτρολόγος, με πολύ πενιχρές γνώσεις ξένων γλωσσών. Η απάντηση που πήρα σε σχετική ερώτηση από τον αρμόδιο Υπουργό ήταν ότι οι σπουδές που είχε κάνει, ήταν στον τομέα επικοινωνίας και εγκαταστάσεων. Λίγο πολύ, δηλαδή, συγκεκαλυμμένα παραδεχόταν την πραγματικότητα.
Πρέπει να γίνεται και αξιολογικά η τοποθέτηση των ανθρώπων και δη των υπευθύνων.
'Ενα δεύτερο θέμα είναι με ποιo τρόπο και με τι γνώση οι ίδιες αυτές οι κεντρικές υπηρεσίες μπορούν τελικά να παρακολουθήσουν και να αξιοποιήσουν ακόμη και αυτήν την ίδια τη διαφημιστική καμπάνια.

Η Νέα Δημοκρατία είχε προσλάβει κάποιον ειδικό σύμβουλο γνώστη των θεμάτων, γιατί δεν μπορεί να απαιτήσει κανείς και από τους δημοσίους υπαλλήλους να έχουν πράγματι τις ικανότητες που απαιτούνται.
Γίνεται μια πρόταση από μια διαφημιστική εταιρεία. Γίνεται όμως
έλεγχος εάν η πρόταση -όσον αφορά όχι μόνο τον αριθμό π.χ. των τηλεοπτικών σποτ ή την ώρα που προβάλλονται είναι σωστή- είναι αυτή που

πρέπει; Και πώς θα κάνει αυτόν τον έλεγχο μια υπηρεσία που δεν έχει αυτήν τη γνώση;
Σεις, κύριε Υπουργέ, αναφέρατε πολλές φορές το παράδειγμα της Βρετανίας. Αλλά εσείς ήσασταν αυτός που αλλάξατε νομίζω το σλόγκαν που είχε εγκριθεί για τη Βρετανία. Ηταν το σλόγκαν "That's life", το οποίο μπορεί σε άλλες χώρες να ακούγεται ωραία, αλλά στην Ελλάδα θυμίζει αυτό που είπε ο κ. Σημίτης σ' αυτήν την Αίθουσα, "Αυτή είναι η Ελλάδα". Αυτή είναι η ζωή, τι να κάνουμε; Greece that's life. Και ξέρω ότι εσείς το αλλάξατε. Και ψάχνετε να βρείτε καινούριο σλόγκαν...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Αλλαξε αυτό.
ΙΩΑΝΝΗΣ ΠΑΠΑΘΑΝΑΣΙΟΥ: Μα, γιατί άλλαξε. Ποιος το είχε εγκρίνει τότε, αφού άλλαξε; Διότι εσείς το αλλάξατε ίσως ως καλύτερος γνώστης της αγγλικής νοοτροπίας και της αγγλικής γλώσσας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ΠΑ.ΣΟ.Κ. ήταν και τότε, ΠΑ.ΣΟ.Κ. είναι και
τώρα.
ΙΩΑΝΝΗΣ ΠΑΠΑΘΑΝΑΣΙΟΥ: Αλλά πάντως αυτή είναι η Ελλάδα, ε, τι να
κάνουμε, that's life, αυτή είναι η ζωή, θα συμβιβαστούμε με αυτό!
Το αλλάξατε και καλά το κάνατε. Ποιος το ενέκρινε όμως; Και αυτός που το ενέκρινε, τι κύρωση υπέστη; Και πώς προχωρά η καμπάνια τόσο καλά ειδικώς στην Βρετανία που την αναφέρατε πέντε φορές, αφού ειδικώς στη Βρετανία άλλαξε το σλόγκαν; Πότε προλάβατε; Και τι έγιναν όλα αυτά που μας είπατε ότι ήταν έτοιμα από πέρσι;
Δεν μας τα λέτε καλά. Μπορεί να έχετε καλές προθέσεις. Εγώ δεν το αμφισβητώ. Αλλά νομίζω ότι ως καλοπροαίρετος άνθρωπος που είστε, έχετε την ψευδαίσθηση ότι όλοι κάνουν σωστά τη δουλειά τους. Ε, δεν την κάνουν λοιπόν. Και τα πράγματα το αποδεικνύουν. Εσείς έχετε την ευθύνη να κάνουν σωστά τη δουλειά και ακόμη έχετε ευθύνη για το τελικό αποτέλεσμα.
Εδώ δεν θα έπρεπε να συζητούμε σήμερα γι' αυτό το φιάσκο της
διαφήμισης. Αυτό θα έπρεπε να μην είναι καν θέμα για συζήτηση, αλλά να ασχοληθούμε με τα πράγματι σοβαρά ζητήματα που αφορούν την τουριστική βιομηχανία στη χώρα. Δυστυχώς ούτε μια διαφημιστική καμπάνια δεν είναι σε θέση να κάνει σωστά η Κυβέρνησή σας. Και έτσι μας αναγκάζετε να μιλήσουμε βέβαια για τα γενικά προβλήματα, αλλά να επικεντρωθούμε στη διαφήμιση.
Οι διαφωνίες δεν είναι μόνο για το φιάσκο της καθυστέρησης ή της μη
προσέλευσης. Είναι και για το ποσόν.
Κατ' αρχήν αναφέρατε το θέμα της Ισπανίας. Αφορά μόνο ένα κομμάτι της Ισπανίας, τις Βαλεαρίδες, τα εξήντα δισεκατομμύρια και έτσι δεν είναι σωστό ο κατά κεφαλήν υπολογισμός που κάνετε. Αλλά εσείς για να φθάσετε και στο κατά κεφαλήν, στα 12,5 δισεκατομμύρια, είπατε ότι είναι και τα γραφεία του εξωτερικού, των οποίων η αποτελεσματικότης ελέγχεται. Είπατε ότι είναι και άλλο 1,5 δισεκατομμύριο το οποίο δίδεται εκτάκτως. Και εγώ θα σας ρωτήσω. Αφού έχετε κάνει ειδική μελέτη που σας λέγει πώς θα τα δώσετε και πού θα τα δώσετε, αυτό το 1,5 δισεκατομμύριο από ποια μελέτη προέκυψε; 'Η η μελέτη ήταν καλή και δεν χρειαζόταν το 1,5 δισεκατομμύριο, άρα κακώς το δίνετε ή η μελέτη δεν ήταν καλή και την πληρώσατε γύρω στα εκατόν τριάντα εκατομμύρια, αν γνωρίζω καλώς, οπότε αν δεν ήταν καλή, κακώς την παραλάβατε και κακώς με βάση αυτήν τη μελέτη προχωράτε.

Είπατε και ανακοινώσατε προχθές μόλις βγήκε άγονος ο διαγωνισμός, ότι
προχωράτε σε αφισοκόλληση. Είναι μια δαπάνη 500 εκατομμυρίων η
αφισοκόλληση. Είναι εδώ και ο γενικός γραμματέας. Θα 'θελα να ρωτήσω. 'Εχουν υπογραφεί οι αποφάσεις για την αφισοκόλληση που ξεκίνησε; 'Εχουν ετοιμαστεί, αλλά το θέμα είναι αν έχουν οι αποφάσεις υπογραφεί. Ρωτήστε εσείς το γενικό γραμματέα για να διαπιστώσετε αν όντως έχουν υπογραφεί. 

Οι δικές μας πληροφορίες είναι ότι δεν έχουν υπογραφεί. Πώς, λοιπόν, έχει ξεκινήσει η αφισοκόλληση και στην Αυστρία και στην Αγγλία και στην Ολλανδία νομίζω, χωρίς υπογεγραμμένες αποφάσεις; Και αν αύριο το πρωί αλλάξει ο Γενικός Γραμματέας; Δεν είναι δα και ασύνηθες. Εδώ τους γενικούς γραμματείς εσείς τους αλλάζετε πολύ συχνά. Τι θα γίνει; Το λέγω αυτό και σαν τυπικό θέμα νομιμότητος. Εδώ είναι ο κύριος γενικός και ξέρει εκείνος αν έχει υπογράψει ή δεν έχει υπογράψει. Αλλά εν πάση 
περιπτώσει ακόμη και για την αφισοκόλληση χρειάζεται ένα πρόγραμμα. Χρειάζονται χώροι. 'Εχουν προβλεφθεί όλα αυτά; Και πώς έχουν προβλεφθεί

εφόσον για τη διαφημιστική εταιρεία, η οποία θα είχε και αυτό το κομμάτι, δεν έχετε καταλήξει;
Εν πάση περιπτώσει νομίζω ότι η διαφημιστική πολιτική κατά τη γνώμη
μας, πρέπει να έχει βασικούς προσανατολισμούς και αυτοί είναι οι εξής: Πρέπει να έχει σαν στόχο τη συντήρηση της Ελλάδας, όχι μόνο ως κέντρο
παραθεριστικού αλλά και αρχαιολογικού και πολιτιστικού ενδιαφέροντος, μνημεία και άλλα.
Πρέπει δε να πω ότι συμφωνώ με τις διαπιστώσεις σας ότι πρέπει να αλλάξει η πολιτική. Επειδή δε μιλήσατε και για το φεστιβάλ, εδώ πρέπει να σας πω ότι βεβαίως είναι θετικό ότι το πρόγραμμα του φεστιβάλ βγήκε νωρίς. Αλλά αυτό δεν είναι το άπαν. Διότι εδώ διαβάσαμε στις εφημερίδες ότι το πρόγραμμα του φεστιβάλ καταρτίστηκε από έναν άνθρωπο χωρίς καμία συνεννόηση με τις υπηρεσίες. Οι διαπραγματεύσεις έγιναν από έναν άνθρωπο από τον καινούριο πρόεδρο που ορίσατε.
Είχαμε παραίτηση και της προηγούμενης προέδρου -δεκαπέντε μήνες πριν είχε πει- και της διευθύντριας καλλιτεχνικού σχεδιασμού. Κάτι δείχνουν αυτές οι παραιτήσεις. Και εν πάση περιπτώσει όλες αυτές οι εκδηλώσεις που μπήκαν μέσα στο Φεστιβάλ δεν έχουν και μερικά τρανταχτά ονόματα. Μη μου πείτε για τον Ζαν Μισέλ Ζαρ, γιατί αυτό δεν είναι το Φεστιβάλ, είναι της Οργάνωσης της "ΕΛΠΙΔΑ" και το ξέρετε. Μέχρι και τη Βουλή των Εφήβων βάλατε ως εκδήλωση του Φεστιβάλ Αθηνών.
Εγώ, λοιπόν, λέω ότι είναι θετικό το γεγονός ότι βγήκε νωρίς το
πρόγραμμα. Το παράπονο ήταν πάντοτε ότι το πρόγραμμα του Φεστιβάλ Αθηνών έβγαινε όχι στις αρχές της άνοιξης, αλλά στις αρχές του καλοκαιριού -και είναι θετικό το ότι βγήκε νωρίτερα- και βεβαίως δεν λειτουργούσε υποστηρικτικά του τουρισμού.
Αλλά δεν φτάνει αυτό. 'Επρεπε να είχε προβλεφθεί και η προβολή του. Ελπίζω αυτό που πάθαμε με την υπόθεση της άλλης προβολής να μας βάλει μυαλό. Και θα επανέλθουμε στα μειονεκτήματα του Φεστιβάλ κάποια άλλη 
στιγμή, σε κάποια άλλη συζήτηση γιατί πρόκειται για μια ολόκληρη ιστορία. Εμφανίζονται ξαφνικά "σωτήρες" του Φεστιβάλ για να διαδεχθούν εκείνους,

οι οποίοι την προηγούμενη φορά είχαν εμφανιστεί ως "σωτήρες". 'Ολη, λοιπόν, αυτή η πολιτική που κάθε φορά αλλάζει, καταλαβαίνετε ότι δεν έχει κανένα εχέγγυο ότι αυτήν τη φορά είναι και η σωστή.
Αναφέρθηκαν πριν και αναφέρθηκαν και από σας οι ειδικές μορφές τουρισμού: συνεδριακός, ιαματικός, αθλητικός. Αλλά ο συνεδριακός τουρισμός απαιτεί και συνεδριακά κέντρα. Και σε μία δική μου ερώτηση στη Βουλή για συνεδριακά κέντρα πήρα μία απάντηση που πρέπει να πω ότι με λύπησε, από την οποία βγάζει κανείς το συμπέρασμα -όχι μόνο εγώ- ότι δεν είναι βέβαιο ότι χρειάζεται ένα μεγάλο συνεδριακό κέντρο, τη στιγμή κατά την οποία δίπλα στην Κωνσταντινούπολη -για να μην αναφέρω άλλες χώρες-είναι γνωστό τι επενδύσεις γίνονται σ' αυτόν τον τομέα.
Και ο συνεδριακός τουρισμός πράγματι είναι ένας τουρισμός που μπορεί να μεγαλώσει πολύ την περίοδο και μπορεί να την επεκτείνει και στην περιφέρεια. Η επιμήκυνση της τουριστικής περιόδου -ορεινός, θεραπευτικός τουρισμός- είναι πράγματι σωστή, αλλά αυτό δεν γίνεται ως διά μαγείας. Χρειάζονται έργα υποδομής, τα οποία προχωρούν πάρα πολύ αργά. Δεν λέμε ότι δεν γίνεται τίποτε -αναφέρατε ένα, δύο, τρία, πέντε έργα- το θέμα είναι τι θα μπορούσε να γίνει, τι θα έπρεπε να γίνει και τι γίνεται.
Για το 2004 και για την πολιτιστική Ολυμπιάδα μίλησε ένας εκ των
επερωτώντων Βουλευτών, ο κ. Βαρβιτσιώτης, που υποτίθεται ότι ήταν το όφελος που θα είχαμε όχι μόνο τότε, αλλά από την περίοδο 2000-2004. Δεν θέλω να μπω τώρα στο θέμα της πολιτιστικής Ολυμπιάδας. Είναι γνωστό το τι συμβαίνει εκεί, αφού τίποτε δεν έχει ξεκινήσει. Μίλησε επίσης και για την προβολή πια της σύγχρονης Ελλάδας. Της Ελλάδας, όπως είπατε και στην αρχή της ομιλίας σας, των επιχειρήσεων, της Ελλάδας-κέντρο των Βαλκανίων.
Εγώ ρωτώ και κάτι άλλο για να κάνουμε και εποικοδομητικές προτάσεις: Ο κ. Λαλιώτης έχει βάλει και προσωπικό στοίχημα με τον επίτιμο Πρόεδρο της Νέας Δημοκρατίας για το θέμα των εγκαινίων του αεροδρομίου. 'Εχει εξεταστεί παράλληλα κι ένα πρόγραμμα προβολής του νέου αεροδρομίου είτε κερδίσει το στοίχημα ο κ. Λαλιώτης είτε όχι; 'Εχουν προσκληθεί μεγάλοι δημοσιογράφοι ή περιμένετε να το κάνετε τρεις ημέρες πριν, την ημέρα που θα στείλετε τις προσκλήσεις στους άλλους, και να νομίζετε ότι οι μεγάλοι δημοσιογράφοι, οι μεγάλοι tour operators θα πρέπει να έχουν ενημερωθεί εγκαίρως ότι την τάδε του μηνός -κι αφού έχετε βάλει στοίχημα δεν έχετε λόγο να φοβάστε την ημερομηνία- θα γίνουν τα εγκαίνια και θα τους πείτε
"ελάτε για να προβάλουμε και τη σύγχρονη εικόνα της Ελλάδας";
Για μας η ανάπτυξη του τουρισμού είναι πρώτης προτεραιότητας. Πιστεύουμε ότι το μέγεθος του ελληνικού τουρισμού και σε απόλυτους αριθμούς είναι πολύ μικρότερο απ' αυτό που θα μπορούσε να έχει η χώρα, αλλά το πιο σημαντικό δεν είναι αυτό. Το πιο σημαντικό είναι το να μετράμε -όχι βέβαια με το απόλυτο μέγεθος αφίξεων το αποτέλεσμα, αλλά με βάση το οικονομικό αποτέλεσμα της δραστηριότητας σε συνδυασμό με την αύξηση των αφίξεων και τη χρονική διασπορά σε όσο το δυνατόν μεγαλύτερο χρονικό διάστημα.
Πρέπει ν' αντιμετωπίσουμε τον τουρισμό σαν μία τουριστική βιομηχανία υπό ανάπτυξη και να βάλουμε τις βάσεις της ανάπτυξής της. Ανάπτυξη όμως χωρίς επενδύσεις δεν γίνεται. 'Εχουμε δει τα δυσάρεστα αποτελέσματα του Β' Κοινοτικού Πλαισίου Στήριξης, όπως εσείς τα αναφέρετε στην πρότασή σας για το Γ' Κοινοτικό Πλαίσιο Στήριξης: συνολική απορροφητικότητα 40%. Στο μέτρο 1.1 θαλάσσιος τουρισμός, απορροφητικότητα 2%. Στο μέτρο 1.2 δημόσιων επενδύσεων, υποδομές ορεινών οικολογικών επενδύσεων και θεραπευτικού τουρισμού 29%. Με τέτοιες απορροφήσεις, κύριε Υπουργέ, δεν δικαιολογείται η τόσο μεγάλη αισιοδοξία ότι όλα αλλάζουν, όλα τα κάνετε, όλα πάνε καλύτερα. Αυτοί οι ρυθμοί είναι εξαιρετικά χαμηλοί. Δικά σας είναι τα νούμερα αυτά, από το δικό σας απολογισμό στο Β' Κοινοτικό Πλαίσιο Στήριξης. Τι μας εγγυάται ότι στο Γ' Κοινοτικό Πλαίσιο Στήριξης τα πράγματα θα πάνε καλύτερα;
Κυρίες και κύριοι συνάδελφοι, αν η Κυβέρνηση επιθυμεί την ανάπτυξη του ελληνικού τουρισμού, θα έπρεπε τουλάχιστον να υιοθετήσει μία σειρά από μέτρα που από καιρό προτείνουμε εμείς τουλάχιστον, αλλά και άλλοι φορείς.
Πρώτον, η επίλυση των χρόνιων προβλημάτων, μικροπροβλημάτων, που αφορούν την τουριστική βιομηχανία. Αναφέρατε την υπόθεση "Αστέρια και Κλειδιά". Πόσες φορές έχει λεχθεί αυτό το ζήτημα; Και πάλι στο "θα" είμαστε. Πάλι το ερευνάτε, πάλι κάπου έχει κολλήσει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είπα ότι εφαρμόζεται
τώρα.
ΙΩΑΝΝΗΣ ΠΑΠΑΘΑΝΑΣΙΟΥ: 'Εχει καθιερωθεί;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ναι.
ΙΩΑΝΝΗΣ ΠΑΠΑΘΑΝΑΣΙΟΥ: Ξεκίνησε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ξεκίνησε.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Υπουργέ, θα μου επιτρέψετε να σας πω ότι εσείς είπατε πως είχατε ορισμένα θέματα προς επίλυση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τελείωσε το Προεδρικό
διάταγμα και εφαρμόζεται.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κύριε Υπουργε και
κύριε Παπαθανασίου, μην κάνετε διάλογο.
ΙΩΑΝΝΗΣ ΠΑΠΑΘΑΝΑΣΙΟΥ: Επίσης, σας έκανα δύο ερωτήσεις για το
υγραέριο. Σήμερα οδηγείτε στην παρανομία πάνω από χίλια -χίλια πεντακόσια κατ' άλλους- ξενοδοχεία που λειτουργούν με υγραέριο, διότι δεν μπορούν να έχουν τις σωστές προδιαγραφές, διότι το ΥΠΕΧΩΔΕ δεν τις έχει φτιάξει τις προδιαγραφές αυτές. Πηγαίνουν στην Πυροσβεστική οι άνθρωποι να πάρουν άδεια και τους λέει η Πυροσβεστική, φέρτε μας τη βεβαίωση ότι είσαστε σύμφωνοι με τις προδιαγραφές του ΥΠΕΧΩΔΕ. Και το ΥΠΕΧΩΔΕ εγγράφως λέει, δεν τις έχουμε έτοιμες ακόμη.
Και εγώ ερωτώ: Εσείς ως αρμόδιος του τουρισμού τι κάνετε γι' αυτό;
Πώς λειτουργούν σήμερα αυτές οι ξενοδοχειακές μονάδες; Ποιος έχει ευθύνη εάν συμβεί τίποτα; Ποιος εξασφαλίζει ότι δεν θα συμβεί τίποτα και για τους εργαζομένους και για τους τουρίστες;
Πρόσθετα φορολογικά κίνητρα για τον εκσυγχρονισμό και την αναβάθμιση των ξενοδοχειακών μονάδων ειδικότερα των μικρομεσαίων, όπως επίσης και πρόγραμμα ενίσχυσης στρατηγικών συμμαχιών ομοειδών τουριστικών επιχειρήσεων.
Επίσης, σωστά ήρατε τον κορεσμό για ξενοδοχεία στην περιοχή Αττικής. Αυτό, όμως το κάνατε και λίγο περιορισμένα, έχει περιορισμένο χρονικό ορίζοντα και δεν το επεκτείνατε και σε άλλες περιοχές.
Εμείς πιστεύουμε ότι με το σκληρό ανταγωνισμό ο οποίος υπάρχει,
χρειάζεται φαντασία και αποτελεσματικότητα για να τα καταφέρουμε. Λυπάμαι που το λέω, αλλά εγώ βλέπω ότι η Κυβέρνηση δε διαθέτει ούτε σχέδιο ούτε όραμα, πολύ περισσότερο δεν έχει δημιουργήσει τους μηχανισμούς υλοποίησης για να πραγματοποιήσει τα στοιχειώδη. Τον 21ο αιώνα της πληροφορίας και

της επικοινωνίας αδυνατεί να διοργανώσει εγκαίρως με διαφάνεια και αποτελεσματικότητα μία απλή διαφημιστική καμπάνια για την προβολή της τουριστικής μας βιομηχανίας.
Με τους ανεπαρκείς αυτούς χειρισμούς και υπονόμευσε την πορεία του
τουρισμού, αλλά και διαφήμισε, θα μου επιτρέψετε να σας πω, την ανεπάρκειά της. Τέτοια καμπάνια αυτοδυσφήμισης μόνο η Κυβέρνησή σας θα μπορούσε να κάνει. Ξεπεράσατε και την πιο αρνητική εκτίμηση την οποία θα μπορούσε να είχε κανείς για την αποτελεσματικότητά σας.
Και βέβαια αποδεικνύεται περίτρανα ότι στις προτεραιότητές σας δεν
έχει σημαντική προτεραιότητα ο τομέας του τουρισμού. Και επειδή εμείς πιστεύουμε ότι ο τουρισμός είναι εξαιρετικά σημαντικός για τη χώρα μας, γι' αυτό σας καλούμε να σοβαρευτείτε, διότι τα προβλήματα και οι λύσεις δεν μπορούν να περιμένουν άλλο.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι,
παρακαλείσθε να εγκρίνετε άδεια ολιγοήμερης απουσίας στο εξωτερικό της συναδέλφου κ. Μαριέττας Γιαννάκου. Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Επίσης, κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις άρσεως ασυλίας των Βουλευτών Μαρίας Δαμανάκη, Γαρυφαλλιάς Κανέλλη, Κωνσταντίνου Τασούλα και Κωνσταντίνου Τσίμα.

Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ακριβάκης. ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, οφείλω να παραδεχθώ ότι ήταν μία
πρωτότυπη συζήτηση η σημερινή. Και τη χαρακτηρίζω πρωτότυπη για δύο λόγους:
Πρώτον, διότι τύποις συζητήσαμε μία επερώτηση, η οποία δεν είναι επερώτηση, υπό την έννοια ότι είναι τόσο λεπτομερειακό το θέμα το οποίο πραγματεύεται, που κατά την άποψή μου δεν μπορεί να αποτελεί αντικείμενο επερώτησης. Η επερώτηση είναι η κορυφαία πράξη του κοινοβουλευτικού ελέγχου. Και δεν μπορεί αντικείμενο επερώτησης, κατά την αποψή μου, να είναι γιατί καθυστέρησε δι' ολίγας ημέρας ή εβδομάδας κάποιος διαγωνισμός και ότι τα χρήματα που διετέθησαν για τη διαφημιστική καμπάνια του ΕΟΤ είναι λίγα. Πιστεύω ότι είναι αντικειμενικά ένα αντικείμενο μιας ερώτησης απλής.
Το δεύτερο πρωτότυπο σε αυτήν τη συζήτηση είναι το γεγονός ότι αυτή η συζήτηση διεξήχθη σε πολύ ήπιους τόνους, χωρίς εξάρσεις, χωρίς κορώνες και με αβροφροσύνη θα έλεγα. 'Εφθασε στο σημείο ο κύριος Υπουργός να ευχαριστήσει τη Νέα Δημοκρατία για την ευκαιρία που του έδωσαν να μιλήσει για τον τουρισμό με τη σημερινή επερώτηση. Αυτό είναι αναμφισβήτητα θετικό και μακάρι όλες οι επερωτήσεις, όλος ο κοινοβουλευτικός έλεγχος να διεξάγεται σε αυτό το κλίμα.
'Ομως κατά την άποψή μου διεξήχθη σε αυτό το κλίμα από πλευράς Νέας Δημοκρατίας, η οποία δίνει και τον τόνο στη συζήτηση ως επερωτούσα, διότι πράγματι δεν υπήρχε πεδίο αντιπολιτευτικό στο θέμα του τουρισμού από πλευράς Νέας Δημοκρατίας. Αυτή είναι η εκτίμησή μου.
Θα έλεγα και κάτι άλλο. Το γεγονός ότι γίνεται επερώτηση για τον
τουρισμό και τα μόνα τρωτά που βρίσκει η Νέα Δημοκρατία είναι η καθυστέρηση διεξαγωγής του διαγωνισμού και το ποσό της διαφημιστικής καμπάνιας, μου δίνει τη δυνατότητα ευπρόσωπα να υποστηρίξω ότι σε όλα τα άλλα συμφωνεί.
Σε όλη την άλλη τουριστική πολιτική της Κυβέρνησης η Νέα Δημοκρατία
συμφωνεί ή εάν δεν συμφωνεί, δεν έχει να πει κάτι σοβαρό εναντίον της τουριστικής πολιτικής της Κυβέρνησης και χαίρομαι ιδιαιτέρως γι'αυτό. Γι'αυτό και η συζήτηση υπήρξε εξαιρετικά υποτονική και γι'αυτό εάν θέλετε οι αξιότιμοι και πολύ καλοί ομιλητές της Νέας Δημοκρατίας ηναλώθησαν περισσότερο με το να εξυμνήσουν τα θέλγητρα των περιφερειών τους. 'Ολοι οι ομιλητές της Νέας Δημοκρατίας, μήδε του πρώτου ομιλητή του κ. Λιάσκου εξαιρουμένου, που μας μίλησε για την Αιδηψώ. Ο κ. Δεικτάκτης μίλησε για τη Κρήτη. Ο κ. Νάκος μίλησε για το Πήλιο. Ωραίο το Πήλιο! Ο κ. Τσίπρας σχεδόν αποκλειστικά ηναλώθη με την Ευρυτανία. Εγώ θα ήθελα να πω εν παρόδω ότι συνυπογράφω την αγόρευση του κ. Τσίπρα διότι εκ καταγωγής μακρινής είμαι Ευρυτάν. Ακόμα και ο κ. Βαρβιτσιώτης μίλησε για το

λεκανοπέδιο της Αττικής και την τουριστική του αξιοποίηση εν όψει των Ολυμπιακών Αγώνων κλπ.
ΙΩΑΝΝΗΣ ΠΑΠΑΘΑΝΑΣΙΟΥ: Και εγώ κάλυψα την Επικράτεια.

ΑΛΕΞΑΝΔΡΟΣ ΑΚΡΙΒΑΚΗΣ: Και σεις την Επικράτεια. Πολύ ωραία!
'Αρα, λοιπόν, για να μην πλατιάζω, βασική αιτίαση και ένσταση κατά της τουριστικής πολιτικής της Κυβέρνησης δεν υπήρξε. Και σε αυτά που αναφέρονται στην επερώτηση -που ήταν αντικείμενο ερώτησης- νομίζω ότι εδόθησαν καταλυτικές απαντήσεις από τον Υπουργό και δεν χρειάζεται να πω τίποτα περισσότερο.
Οφείλω να πω για μία προσωπική επίθεση που έκανε ο κ. Βαρβιτσιώτης κατά του κ. Γιαννακόπουλου, ότι ήταν άδικος. Διότι σίγουρα η πολιτική ηγεσία του Υπουργείου, με πρώτον τον Υπουργό και δεύτερο το Γενικό Γραμματέα -η καλή πολιτική στον τουρισμό και τα ευτυχή αποτελέσματα που είχαμε πέρυσι και φέτος όπως προβλέπεται, γιατί σε σχέση με το 1999 θα φθάσουμε σε αύξηση του 17% στην είσοδο ξένων τουριστών- δεν μπορεί να είναι άμοιρη από αυτήν την επιτυχία. Βεβαίως έχει ένα ποσοστό συμμετοχής σε αυτήν την επιτυχία.
Επομένως κάποιες άδικες προσωπικές επιθέσεις χωρίς κάποιο στοιχείο, 
έτσι αόριστα, νομίζω ότι είναι λαθεμένες, θα ήταν ατυχείς. Και ο κ. Βαρβιτσιώτης ξέρω ότι είναι σεμνός. Εν τη ρύμη του λόγου ίσως παρεσύρθη

και έκανε αυτήν την επίθεση κατά του κ. Γιαννακόπουλου που άξια κατέχει αυτήν τη θέση.
Τελειώνοντας -γιατί πραγματικά θεωρώ ότι δεν πρέπει να έχω την πολυτέλεια να πω περισσότερα, προσπάθησα με δύο κουβέντες να μπω στην καρδιά της ιστορίας- θέλω να εκφράσω την απόλυτη ικανοποίησή μου και για την τουριστική πολιτική της Κυβέρνησης και γι'αυτά τα οποία μας ανέλυσε ο κύριος Υπουργός.
Πράγματι χαίρομαι και εγώ που εδόθη αυτή η ευκαιρία στον κύριο Υπουργό. Και εγώ άκουσα μετά προσοχής -δεν είμαι ειδικός- αυτά που ανέλυσε ο κύριος Υπουργός, τα προβλήματα που έχει ο τουρισμός μας και πώς θα τα λύσει η σημερινή Κυβέρνηση. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο πρώτος επερωτών ο κ. Λιάσκος για να δευτερολογήσει.
ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, εντοπίσατε πράγματι τα θέματα αλλά θα μου επιτρέψετε, παρ' όλο ότι σας σέβομαι και σας υπολήπτομαι, να πω ότι γράψατε μια ωραία έκθεση ιδεών. Και βέβαια, μιλήσατε για ανακρίβειες, είπατε ότι έχει γίνει αναβάθμιση της χώρας με την ένταξη στην ΟΝΕ, έχει γίνει ανάπτυξη περιοχών που δεν μπορούσε να γίνει πριν -παρ'όλο ότι εγώ λέω πως η περιφέρεια γογγύζει- είπατε ότι έχει σχεδιασθεί και εφαρμόζει η Κυβέρνηση μια ολοκληρωμένη τουριστική πολιτική και θα έλεγα εδώ ότι αυτήν την ολοκληρωμένη τουριστική πολιτική δεν τη βλέπουμε.
Βέβαια, σε όσα ζητήματα μπήκαν δεν απαντήσατε. Εγώ θεωρώ ότι πράγματι με ωραίες εκφράσεις περιγράψατε μια επιθυμητή προφανώς κατάσταση, αλλά από εκεί και πέρα το ερώτημα είναι με ποια μέτρα θα γίνουν αυτά, γιατί κατά καιρούς εξαγγέλλετε διάφορα. Εγώ προσπάθησα μέσα από τις δικές σας εξαγγελίες και τα δημοσιεύματα των εξαγγελιών σας να παραθέσω την εικόνα η οποία είναι θολή και ασαφής.
Θέλω να πω στον Κοινοβουλευτικό Εκπρόσωπο του κόμματός σας ότι φυσικά μιλάμε για την Ελλάδα και το καθολικό έλλειμμα τουριστικής πολιτικής της Κυβέρνησης. Αν δεν είναι κατανοητό, αυτό, δεν φταίμε εμείς.
Το πρώτο και κύριο ζήτημα είναι μείζον θέμα, κύριε Υπουργέ, είναι
ότι το κράτος πράγματι απέδειξε ότι είναι μπαταχτσής. Το γράφουν οι εφημερίδες. Λένε: "Δεν προσήλθαν οι επιχειρήσεις τουριστικής προβολής, διότι δεν τις πληρώσατε".
Εσείς πιστοποιείτε ότι έτσι έγινε. Τίθεται εδώ το ερώτημα αν το κράτος είναι έτσι, τότε ποια είναι η εμπιστοσύνη και μάλιστα για το ευαίσθητο αυτό προϊόν που η χώρα μας υποτίθεται ότι θα έπρεπε να εξάγει με κάθε δυνατό τρόπο και με μια σοβαρότητα και με μια δυνατότητα τέτοια που να αυξάνει συνεχώς την εισρέουσα δυναμική των τουριστών.
Κύριε Υπουργέ, αν ένας μπακάλης στη γειτονιά μας δεν πλήρωνε τους προμηθευτές του, τι πιστοληπτική εικόνα θα είχε στην αγορά; Εάν αυτό είναι το κράτος, τότε εγώ θλίβομαι. Και βέβαια δεν είναι αυτό που είπε ο Κοινοβουλευτικός Εκπρόσωπος ότι η όλη επερώτηση έγινε γιατί καθυστέρησε να γίνει διαφήμιση λίγες ημέρες. Αυτό είναι πρωτοφανές.
Να πούμε εδώ ότι όλα τα θέματα που μπαίνουν, η επιμήκυνση περιόδου,
πως θα περάσουμε από το "ήλιος και θάλασσα" στην ευρύτερη γκάμα των
προϊόντων, αυτά που είπατε και εσείς και είπαμε εμείς ότι δεν διαφωνούμε, χρειάζονται κατευθύνσεις σαφείς και προσδιορισμένες.
Είναι θολές οι κατευθύνσεις σας. Δεν μας λέτε πώς ακριβώς θα γίνουν
αυτά. Το πρόγραμμα άξονας προτεραιότητας 5 του Υπουργείου σας είναι πραγματικά έκθεση ιδεών. Μιλάει πολύ ωραία, αλλά αόριστα για όλα. Το ίδιο αόριστες είναι και οι απαντήσεις σας στις ερωτήσεις που σας κάνουμε.
Εγώ ζήτησα χρονοδιάγραμμα έργων, συγκεκριμένα με μια ερώτησή μου στις 20 Σεπτεμβρίου. Την παραπέμπετε στην "Eλληνικά Tουριστικά Aκίνητα". Μου απαντάει ο κ. Χομενίδης και αφού λέει τα σχετικά από την αρχή τι είναι η "Ελληνικά Τουριστικά Ακίνητα", λέει "μερικά από τα έργα αξιοποίησης της περιουσίας του ΕΟΤ που καλείται να υλοποιήσει η εταιρεία αφορούν ..." και λέει τι αφορούν. Προσέξτε: "Το χρονοδιάγραμμα υλοποίησης των έργων αυτών αποτελεί κρίσιμο στοιχείο του στρατηγικού σχεδιασμού για την αξιοποίηση του εκάστοτε περιουσιακού στοιχείου, ενώ ο σχεδιασμός αξιοποίησης και ανάπτυξης αποτελεί μέρος συγκεκριμένης ενέργειας του χρηματοοικονομικού συμβούλου". Τι καταλάβατε τώρα εσείς;
Αφού μας λέει ότι είναι ωραίο αυτό, παραπέρα λέει το εξής: "Η
διαδικασία της πρόσληψης του χρηματοοικονομικού συμβούλου βρίσκεται στο σημείο αυτό, στο στάδιο της ολοκλήρωσης των διαπραγματεύσεων και η υπογραφή της σύμβασης προγραμματίζεται στις 10 Οκτωβρίου". Μου λέει, λοιπόν, ότι δεν υπάρχει χρονοδιάγραμμα, αυτό θα το κάνει ο σύμβουλος και ότι επίσης τώρα ψάχνουν να βρουν το σύμβουλο.
Για ποια χρονοδιαγράμματα και προγραμματισμούς μιλάτε, κύριε Υπουργέ; Για ποια νέα έργα ή θεματικό τουρισμό μιλάτε όταν σας ανέφερα προηγουμένως ότι ο κ. Χομενίδης λέει ότι αυτά τα έργα ουσιαστικά θα γίνουν μετά τους Ολυμπιακούς Αγώνες του 2004;
Είπατε ότι προβολή δεν είναι μόνο η καμπάνια. Τι να πούμε; 'Οτι δεν χρειάζεται; 'Αμα δεν χρειάζεται τότε κακώς ήρθαμε και μεις και σεις σε αυτήν την Αίθουσα.
Εξισώσατε τα 60 δισεκατομμύρια μιας περιοχής και μόνο της Ισπανίας, όπως ανέφερε ο Κοινοβουλευτικός μας Εκπρόσωπος, με 12 δισεκατομμύρια κάνοντας έναν κατά κεφαλή ισοσκελισμό. Θα έλεγα πρώτα απ'όλα ότι δεν είναι αληθής ο ισοσκελισμός, εφόσον είναι λιγότερα τα χρήματα. Επιπρόσθετα να πούμε ότι εμείς έχουμε δική μας σχεδιαστική πολιτική και πολύ περισσότερο -όπως εσείς αναφέρατε- δυναμικό τουριστικό προϊόν, το οποίο ουσιαστικά δεν προβάλλεται. Πρέπει κάποτε αυτό που λέτε -δηλαδή να γίνει μία ολοκληρωμένα σχεδιασμένη τουριστική πολιτική- να γίνει πράξη. 
Είπατε ότι θα κινητοποιήσετε τα γραφεία του εξωτερικού, αφού υπήρξε
άγονος διαγωνισμός. Για ποια γραφεία του εξωτερικού μιλάτε; Σας τα είπαμε και σας τα ξαναλέμε. Είμαι βέβαιος ότι ξέρετε τι συμβαίνει. Εγώ θα έλεγα τη λέξη ντροπή για πολλά από αυτά τα οποία τεκμηριώθηκαν απόλυτα και από μένα και από τον κ. Παπαθανασίου.
Κύριε Υπουργέ, εμείς εδώ δεν είμαστε κακοί ώστε να έρθουμε να σας μαλώσουμε ενώ εσείς κάνετε έργο. Δεν προσπαθούμε με αυτόν τον τρόπο να καταδείξουμε ότι δεν γίνεται έργο. Εδώ ήρθαμε, διότι οι φορείς διαμαρτύρονται και έχουν άλλη άποψη από αυτήν που εσείς λέτε. Οι φορείς είναι εκείνοι οι οποίοι διαμαρτύρονται και λένε ότι δεν γίνεται σωστά ο σχεδιασμός, δεν γίνεται σωστά η προβολή και ότι θα έπρεπε να γίνουν άλλα πράγματα. Και αν εσείς λέτε ότι συνεργάζεστε με τους φορείς, επιτέλους κάντε αποδεκτή την πρόταση του ΣΕΠΕ, που λέει με λίγα λόγια ότι χρειάζεται μία μικτή εταιρεία διαφήμισης -είναι και άποψη του επιμελητηρίου- προκειμένου να μπορέσει να αξιολογήσει με μία μελέτη όλα τα αποτελέσματα των μέχρι σήμερα προσπαθειών, να δει τι ζητάει η αγορά, να μπορέσει να κάνει ολοκληρωμένη έρευνα αγοράς και να προχωρήσει σε ένα διαφημιστικό σχεδιασμό, ο οποίος θα είναι μακρόπνοος και μακροχρόνιος και θα αξιολογεί τα αποτελέσματα. Αυτά σας τα είπα και στην πρωτολογία μου. 
Κατά συνέπεια θα ήθελα να πω ότι δεν υφίσταται σήμερα που μιλάμε ένα
ολοκληρωμένο πλάνο τουριστικής στρατηγικής, ένα πολυμορφικό εργαλείο, το οποίο θα ασχοληθεί με όλα τα επιμέρους τμήματα αυτού του προϊόντος που θα μπορέσει να το δώσει προς τα έξω συνδυασμένο αν θέλετε με όλες τις ενέργειες υποδομών που πρέπει να γίνουν. Σας ανέφερα προηγουμένως ότι δεν είναι δυνατόν με αυτές τις υποδομές -έκανε δέκα χρόνια να τελειώσει η Κυλλήνη, κύριε Υπουργέ- και χωρίς να υπάρχει σχεδιασμός, να προχωρήσει η
χώρα στον τομέα του τουρισμού όπως της αξίζει.
Εσείς πιστεύω ότι μιλάτε για βαρύγδουπα έργα που "θα" γίνουν, χωρίς
όμως να έχετε χρονοδιαγράμματα.
Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Βαρβιτσιώτης, για να δευτερολογήσει.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, ο κύριος Υπουργός δεν απάντησε στα ερωτήματα που έθεσα αναφορικά με την αξιοποίηση της Ολυμπιάδας του 2004.
Δεν έφερε ούτε ένα παράδειγμα, μία πράξη, μία σύμπραξη τέλος πάντων, που να έχει γίνει ανάμεσα στους φορείς του τουρισμού και του "ΑΘΗΝΑ 2004".
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης):Αυτό είναι μέρος της
επερώτησης;
ΜΙΛΤΙΑΔΗΣ ΒΑΡΒΙΤΣΙΩΤΗΣ:Κύριε Υπουργέ, αναφερθήκατε -έχω κρατήσει τους τίτλους- στην εικόνα της χώρας και μας είπατε ότι η εικόνα της
χώρας, σύμφωνα με τον Ηρόδοτο, ήταν για τους μη αμαξωτούς δρόμους. Εάν προχωρήσουμε στο κέντρο της Αθήνας, ο πιο τουριστικός δρόμος της Αθήνας, η Διονυσίου Αεροπαγείτου, ο δρόμος κάτω από την Ακρόπολη, την οποία επισκέπτονται εκατομμύρια άνθρωποι το χρόνο, είναι από το Νοέμβριο του 1999 σκαμμένος. 'Επρεπε να παραδοθεί τον Απρίλιο του 2000. Πάμε στη δεύτερη τουριστική σεζόν και πάλι θα είναι σκαμμένος, ανοικτός και βεβαίως δεν είναι προσπελάσιμος.
'Αραγε, η εικόνα της χώρας περιορίζεται σ' αυτό; Θέλετε να σας
αναφέρω, κύριε Υπουργέ, ότι η εικόνα της χώρας στο εξωτερικό είναι μία εικόνα -με συγχωρείτε για την έκφραση- μπάχαλου και ανασφάλειας; 'Οταν το Λιμενικό Σώμα δίνει σε όλα τα παγκόσμια Μέσα Μαζικής Ενημέρωσης βιντεοκασσέτα με τη βύθιση ενός τουριστικού σκάφους, αυτό είναι προβολή της χώρας; 'Οταν η ασφάλεια των αεροδρομίων μας αυτήν τη στιγμή κρίνεται και κατακρίνεται από όλους τους διεθνείς οργανισμούς αερομεταφορών, αυτό είναι προβολή της χώρας; 'Οταν βρισκόμαστε στις πρώτες θέσεις στις λίστες της τρομοκρατίας, αυτή είναι η εικόνα της χώρας μας;
Ποιες είναι οι πολιτιστικές δραστηριότητες που θα αξιοποιήσουν τον
πολιτισμό και μας τις αναφέρατε με πολύ ωραίο τρόπο της πολιτιστικής Ολυμπιάδας; Ποιο είναι το πρόγραμμα της πολιτιστικής Ολυμπιάδας; 'Επρεπε να είχε ξεκινήσει εδώ και είκοσι πέντε μέρες. 'Επρεπε να υπάρχει το πρόγραμμα.

Μας είπατε για τους κακούς πράκτορες που ελέγχουν τον τουρισμό μας. Τι έχετε κάνει για τις αερομεταφορές;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης):'Οχι, δεν είπα ότι είναι
κακοί πράκτορες.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κύριε Υπουργέ, πρέπει να
ολοκληρώσω, γιατί ο χρόνος...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, σας παρακαλώ
πολύ, δεν δέχεται διακοπή ο ομιλητής.

Συνεχίστε, κύριε Βαρβιτσιώτη.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Τι κάνετε με την αερομεταφορά για την ενίσχυση του εισερχόμενου τουρισμού; Η αύξηση του σπατόσημου που για πέντε χρόνια χάσατε τα λεφτά και τώρα το διπλασιάζετε, αποτελεί ενίσχυση του αερομεταφερόμενου τουρισμού;
Είπατε για τα θεματικά πάρκα. Το 1997 προκηρύσσει ο ΕΟΤ διαγωνισμό για θεματικό πάρκο για το Β' γήπεδο Βούλας. Το διαγωνισμό αυτό τον κηρύττει η προκάτοχός σας η κυρία Παπανδρέου άκαρπο, παρ' ότι εμφανίστηκαν πλειοδότες και όμως δεν ανοίχτηκαν οι προσφορές. Από το 1997 περιμένουν οι επενδυτές, οι οποίοι εμφανίστηκαν, επαναπροκήρυξη και δεν έχει γίνει τίποτα.
Είπατε για τον οικοτουρισμό και τον αγροτοτουρισμό. 'Ενας
φορέας υλοποίησης του αγροτοτουρισμού και του οικοτουρισμού, ενώ υπάρχουν συγκεκριμένες προτάσεις, ενώ υπάρχουν προτάσεις για φορέα διαχείρισης των κονδυλίων χρηματοδότησης που θέλετε να περάσετε μέσα από το Γ' Κοινοτικό Πλαίσιο Στήριξης, δεν έχει ακόμα υλοποιηθεί.
Ποιες είναι τέλος πάντων οι πράξεις, διότι ωραία η έκθεση ιδεών, ωραία να μιλάμε για την πατρίδα μας, ωραία να πουλάμε αέρα, θάλασσα και ωραίους και φιλόξενους τύπους, αλλά στην ουσία των πολιτικών, στην ουσία των πράξεων, με συγχωρείτε, κύριε Υπουργέ, αλλά δεν μας απαντήσατε. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Τσίπρας.

ΒΑΣΙΛΕΙΟΣ ΤΣΙΠΡΑΣ: Διαπάλη ισχυρισμών και όχι προσωπικοτήτων γίνεται σ' αυτήν την Αίθουσα κατά τη διαδικασία της επερωτήσεως. Αυτό σημαίνει ότι η διεξαγωγή σε πολιτισμένο επίπεδο, χωρίς εξάρσεις, χωρίς αγριότητες ενός τέτοιου διαλόγου, δεν συνιστά αδυναμία επιχειρημάτων εκ μέρους των 
επερωτώντων Βουλευτών. Αυτή είναι η πρώτη απάντηση για τον αξιότιμο κ. Ακριβάκη.
Δεύτερον, πράγματι έγινε επιμέρους κατανομή του αντικειμένου, ώστε να
μην επαναλαμβάνονται τα ίδια πράγματα εκ μέρους όλων των επερωτώντων. Αναφέρεται σε μία περιφέρεια -δεν είναι μόνο αυτή- αναφέρεται στην

Ευρυτανία, αλλά αφορά σε ολόκληρη την περιφέρεια της Ελλάδος, αφορά σε ολόκληρο τον ορεινό όγκο της Πίνδου και σε όσες άλλες περιοχές έχουν τη μοίρα αυτή του ορεινού όγκου, όπως η Ευρυτανία.
'Ακουσα με προσοχή τον αξιότιμο κύριο Υπουργό και τις απαντήσεις που έδωσε. Οι προλαλήσαντες συνάδελφοι είπαν ότι πρόκειται περί εκθέσεως ιδεών. Εγώ θα επιμείνω στο εξής: Παρακολούθησα τις αγωνίες και την προσπάθεια της Κυβέρνησης για τη δημιουργία εναλλακτικών μορφών τουρισμού, οι οποίες επιμηκύνουν την τουριστική περίοδο. Τέτοιες μορφές τουρισμού είναι πράγματι τα χιονοδρομικά κέντρα. Τέτοιες μορφές τουρισμού είναι τα συνεδριακά κέντρα.
Δεν άκουσα συγκεκριμένες αναφορές στο τι έγινε για το χιονοδρομικό
κέντρο Ευρυτανίας, καθώς και για το χιονοδρομικό κέντρο Φλωρίνης που εκκρεμεί ερώτηση των Βουλευτών που εκπροσωπούν αυτήν την περιφέρεια, γενικότερα για την κατάσταση των χιονοδρομικών αυτών κέντρων. Αναμένω την απάντηση.
Δεν άκουσα τι μέτρα έχουν ληφθεί ή πρόκειται να ληφθούν ώστε να καταστεί δυνατή η επικοινωνία των τουριστικών αυτών χώρων με τον έξω κόσμο.
Δεν άκουσα καμία εξήγηση πώς δικαιολογείται η υποτονική αναφορά σε τέτοιες τουριστικές περιοχές από τις οποίες εξαρτάται η Ελλάδα ολόκληρη, αν θέλουμε να πάψουμε να λέμε ότι η Αθήνα αποτελεί την Ελλάδα, η Λαμία αποτελεί την Ελλάδα ή η Θεσσαλονίκη, αλλά πάντως υπάρχει Ελλάδα και πέραν αυτών των κέντρων. Γι'αυτό θα πρέπει να προστατεύσουμε και τον αγροτικό τουρισμό, τον κτηνοτροφικό γιατί οι κάτοικοι αγροκτηνοτροφικών περιοχών που κάθε μέρα αστικοποιούνται ώστε να κινδυνεύουμε να έχουμε μια περιφέρεια κενή ανθρώπων και που θα αναζητούνται όπως λέω στην περιφέρειά μου όταν βρίσκομαι, Αλβανοί για να την καταλάβουν.
Αυτές οι μορφές τουρισμού συνδέονται αναπόσπαστα με την τύχη των
περιοχών και της περιφέρειας και τη διατήρησή τους στη ζωή.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υπουργός Ανάπτυξης κ.
Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα να δώσω ορισμένες απαντήσεις σε θέματα που τέθηκαν είτε τώρα είτε σε ορισμένες ανακρίβειες που λέχθηκαν, αλλά προτίμησα να τις αγνοήσω την πρώτη φορά θεωρώντας ότι λέχθηκαν χωρίς κακή πρόθεση. 'Ομως, νομίζω, ότι όταν επαναλαμβάνονται πρέπει να παίρνουν την απάντηση.
Κατ'αρχήν, για το θέμα των Ολυμπιακών Αγώνων. Υποθέτω πως ήταν διαφορετική η ερώτηση που κατατέθηκε από τη Νέα Δημοκρατία. Πολύ ευχαρίστως να προκαλέσετε ή να πάρουμε εμείς την πρωτοβουλία να γίνει μια ειδική συζήτηση για το πώς εντάσσεται η προοπτική των Ολυμπιακών Αγώνων, κάτι στο οποίο αναφέρθηκα εκτενώς στην πρωτολογία μου, στις προσπάθειες περαιτέρω ποιοτικής ανάπτυξης της χώρας.
Η Κυβέρνηση εδώ και αρκετούς μήνες έχει καταστρώσει ένα συγκεκριμένο πρόγραμμα δράσεων το οποίο το αποκαλεί τουριστικό ολυμπιακό πακέτο και περιλαμβάνει μια σειρά από πολιτικές, μέτρα, υποδομή, προβολή της Αθήνας, αλλά και της Ελλάδας ευρύτερα με την ευκαιρία τέλεσης των Ολυμπιακών Αγώνων, έτσι ώστε να αξιοποιήσουμε θετικά το γεγονός και μάλιστα έγκαιρα. 
Θέλω να σας πω, ότι επειδή η Αθήνα είναι φυσικό να παίξει έναν
ιδιαίτερο ρόλο σ'αυτήν την προσπάθεια προβολής, έχουμε εκπονήσει και έχουμε ξεκινήσει την τελική του διαμόρφωση με τους τουριστικούς επιχειρηματίες ενός σχεδίου προβολής της Αττικής για την περίοδο 2001-2005, το οποίο θα συνενώσει όλες αυτές τις επί μέρους δραστηριότητες και θα αναδείξει το νέο πρόσωπο της Αθήνας, της Αττικής και της χώρας γενικότερα εν όψει των Ολυμπιακών Αγώνων, με τρόπο επαγγελματικό και αποτελεσματικό.
Πρέπει να σας πω ότι σε όλα αυτά υπάρχουν συγκεκριμένες δεσμεύσεις
και χρηματοδοτήσεις και υπάρχει και μηχανισμός αξιολόγησης του
αποτελέσματος σε όλα τα θέματα, γι'αυτό ζητώ να μην περιφρονείτε τόσο εύκολα αυτά που εσείς αποκαλείτε εκθέσεις ιδεών.
Εμείς και στην τουριστική πολιτική αλλά και σε άλλες δραστηριότητες δεν κάνουμε μια απλή διαχείριση, άντε ενάμισι δισεκατομμύριο εδώ και άντε εκεί τόσα και δεν πειράζει τι αποτέλεσμα θα έχουμε, αλλά σχεδιάζουμε αυτές τις πολιτικές με μια κατεύθυνση, μια προοπτική, ένα όραμα, με ιδέες τις οποίες εσείς ματαίως επιζητείτε να βρείτε και όταν ο άλλος τις παρουσιάσει και είναι πολύ καλύτερες από τις δικές σας, τις καταγγέλλετε ή τις αντιμετωπίζετε απαξιωτικά. Δεν είναι έτσι. Αυτές οι ιδέες ιδιαίτερα στον τομέα του τουρισμού αναδεικνύουν την ποιότητα του αποτελέσματος και ανοίγουν νέους ορίζοντες. Πρέπει να σας πω ότι η διεθνής τουριστική αγορά έχει γίνει τόσο ανταγωνιστική που δεν μπορείς εσύ με μια απλή αναπαραγωγή αυτού που βρήκε πέρυσι ή πρόπερσι, να προσελκύεις αέναα τον ξένο επισκέπτη.
Αλλά πρέπει να εμπλουτίζεσαι, να γίνεσαι πιο ανταγωνιστικός, ποιοτικά καλύτερος, έτσι ώστε δύσκολα να μπορεί να σε ανταγωνιστεί ο άλλος. 
Γνωρίζετε φαντάζομαι, ασχέτως αν δεν θέλετε να το ομολογήσετε, ότι η
σύγχρονη ανταγωνιστική πολιτική σημαίνει ιδέες και αξιοπιστία στην εφαρμογή τους.
Θέλω επίσης να σας πω ότι δεν θέλω να χρησιμοποιείτε εκφράσεις τις
οποίες εγώ δε λέω. Εγώ δεν μίλησα για κακούς πράκτορες στο χώρο του τουρισμού. Υπάρχουν βέβαια και κακοί πράκτορες αλλά σε άλλες περιοχές. Στο χώρο του τουρισμού οι πράκτορες είναι πολύ χρήσιμοι, αλλά τυχαίνει τα 
τελευταία χρόνια να οργανώνονται ιδιαιτέρως ολιγοπωλιακά και μονοπωλιακά. Αυτό είναι μία εξέλιξη της αγοράς.
Εμένα δεν μου αρέσει να μαστιγώνω την αγορά. 'Ομως, πρέπει να
βρίσκουμε τρόπους για να αντιμετωπίζουμε τα πιθανά δυσμενή φαινόμενα και αποτελέσματα που έχει αυτή η ολιγοπωλιακή διάρθρωση. Διότι τι σημαίνει ολιγοπωλιακή διάρθρωση της τουριστικής πρακτορείας; Σημαίνει ότι δύο ή τρεις εταιρείες θα αποφασίζουν γιγαντιαίες μετακινήσεις τουριστικών επισκεπτών στις επιμέρους αγορές, άρα θα πρέπει και οι χώρες προελεύσεως

να συγκροτήσουν τη δική τους άμυνα. Τι σημαίνει να συγκροτήσουν τη δική τους άμυνα στη διεθνή τουριστική αγορά; Σημαίνει πρώτα απ'όλα να οργανωθούν και αυτές. Να μην κοιτάζει ο ένας πώς θα σκάψει το λάκκο του άλλου. Να αποφύγουμε τα αμοιβαία πλήγματα, δηλαδή την πολιτική ντάπινγκ -να το πω έτσι πιο αυστηρά οικονομικά- η οποία θα τους αποδυναμώσει ακόμα περισσότερο απέναντι στους ολιγοπωλιακά οργανωμένους τουριστικούς πράκτορες. Και κυρίως -και αυτό είναι το καθήκον της τουριστικής πολιτικής- να κάνουν το τουριστικό προϊόν της χώρας τους δύσκολο να αντιγραφεί και να υποκατασταθεί.
Αν είναι μόνο ένα δωμάτιο ξενοδοχείου και μία παραλία σαν όλες τις
άλλες, αυτό μπορεί να το προσφέρει και ο άλφα και ο βήτα, είτε ανατολικότερα είτε δυτικότερα της χώρας. Εάν όμως αυτό συνδυάζεται με άλλα πράγματα, με σωστές υποδομές, με αξιόπιστες υπηρεσίες, με πολιτισμό, με αρχαία, με το φυσικό κάλλος, με τον καιρό, με την οικολογία, με όλα τα φυσικά πλεονεκτήματα, τότε δύσκολα ξαναβρίσκει κανείς όλο αυτό το πλέγμα και την ιδιαιτερότητα της τουριστικής υπηρεσίας. Αυτή είναι η πολιτική μας. Αυτό θέλει ιδέες, σχέδιο, χρηματοδοτήσεις. Και πιστεύω ότι και στα τρία αυτά απαιτούμενα η πολιτική της Κυβέρνησης βαίνει καλώς. Και βεβαίως, τι πάει να πει καλώς; Εκ του αποτελέσματος όλα κρίνονται. Και γι'αυτό θα πρέπει η εφαρμογή όλων αυτών των σχεδίων να επιταχυνθεί. 
Δεν υπάρχει καμία αμφιβολία γι'αυτό.
Δεν είμαι εδώ για να εκθιάζω καταστάσεις καλές. Η δουλειά μας είναι τα σωστά πράγματα τα οποία πιστεύουμε ότι πρέπει να γίνουν, να γίνονται πιο γρήγορα, πιο αποτελεσματικά και σε μεγαλύτερη έκταση. Αλλά να μη μηδενίζουμε και ό,τι γίνεται. Και να μη δημιουργούμε επίπλαστες εικόνες για τη χώρα μας, η οποία τάχα δεν μπορεί το ένα, δεν μπορεί το άλλο κλπ. Δεν είναι αυτή η πραγματικότητα. Βεβαίως να βελτιώσουμε τα δεδομένα, αλλά να μην παραγνωρίζουμε και αυτά που έχουν γίνει μέχρι τώρα και οφείλονται στη δουλειά πολλών ανθρώπων, πολλών στελεχών. Γι'αυτόν το λόγο νομίζω ότι και μερικοί χαρακτηρισμοί θα μπορούσαν να είχαν λείψει.
'Εγινε από τον πρώτο ομιλητή της Αντιπολίτευσης μία υιοθέτηση κατά κάποιον τρόπο της πρότασης των τουριστικών επιχειρήσεων να γίνει από κοινού μια εταιρεία.

Πρέπει να σας πω ότι υπάρχουν και αυτού του είδους οι πρακτικές
ανάλογα με τις ανάγκες οι οποίες παρουσιάζονται. Δεν αποκλείονται αυτές οι συνεργασίες. Και γι'αυτό σε πολλούς τομείς θα δείτε να εμφανίζονται τέτοια μοντέλα. Για παράδειγμα, για την ειδική προβολή των νομών της χώρας υπάρχει μια συνεργασία με τις νομαρχιακές αυτοδιοικήσεις. Για την προβολή κάποιων συγκεκριμένων χαρακτηριστικών γίνεται συνεργασία και με επιχειρήσεις. Το σχέδιο μάρκετινγκ για την Αττική για την επόμενη 
πενταετία θα έχει τη συνέργεια και των μεγάλων τουριστικών επιχειρήσεων. Γίνονται αυτά τα μοντέλα. Και πρέπει να σας πω ότι όλο το πλέγμα του διαφημιστικού υλικού συντάσσεται και με μία αλληλοτροφοδοσία γνωμών και αξιολογήσεων από όλον τον τουριστικό κόσμο. Γι'αυτό και καμιά φορά χρειάζεται και να αναθεωρείται. Δεν είναι κακό αυτό το πράγμα!

'Ολοι θα κληθούν να συμμετάσχουν, να συνεισφέρουν και να συντελέσουν στο κοινό επιδιωκόμενο αποτέλεσμα. Ποιο είναι αυτό; Το πώς θα αναβαθμίσουμε την ανταγωνιστικότητα της ελληνικής τουριστικής βιομηχανίας ακόμα περισσότερο. Πώς θα δώσουμε τη μάχη της προσέλκυσης επισκεπτών, όχι μόνο για να είναι απλοί διερχόμενοι από τη χώρα μας, αλλά μέσω αυτής της διαδικασίας να αναδείξουμε τα συνολικά πλεονεκτήματα και χαρακτηριστικά της ελληνικής κοινωνίας, του πολιτισμού. Αυτές ήταν οι σύγχρονες τάσεις, που επικρατούν στον τουρισμό, και η Ελλάδα μπορεί να διαδραματίσει έναν κρίσιμο ρόλο.
Κυρίες και κύριοι, ο τουρισμός ήταν κάποτε μια βιομηχανία, η οποία
έλυνε μερικά προβλήματα δύσκολα για την ελληνική οικονομία, όπως είναι το ισοζύγιο πληρωμών της χώρας, το ενίσχυε. Και θεωρείται κατά κάποιον τρόπο η διαδικασία εκείνη, που έσωζε μερικές καταστάσεις. Τώρα η Ελλάδα έχει αλλάξει. Ο τουρισμός δεν είναι πια το αποκούμπι μιας οικονομικής δραστηριότητας, που το συναντά κανείς σε μια δύσκολη περίοδο, αλλά μπορεί να εξελιχθεί σε μια σύνθετη ανταγωνιστική βιομηχανία, εφόσον βεβαίως μπορέσει να δείξει και τον ιστορικό πλούτο και τον πολιτισμό και το φυσικό περιβάλλον και τα συνθέσει αυτά μαζί με τη νέα εικόνα και τη νέα δυναμική της χώρας.
Ο τουρισμός θέλει μια εικόνα, που θα αντικατροπίζει όλη τη χώρα. Σε αυτό επιτρέψτε μου να πω ότι θα πρέπει και εμείς να συντελούμε καθένας με το λόγο του και τη συμπεριφορά του ότι ο τουρισμός πολλές φορές πλήττεται, αθέλητα προφανώς, και όταν διαμορφώνουμε μια διογκωμένη εικόνα για ορισμένα πράγματα, τα οποία συμβαίνουν και σε άλλες χώρες. 'Οταν δεν τα βλέπουμε αυτά στις τρέχουσες διαστάσεις, στις πραγματικές διαστάσεις που έχουν, μπορεί να οδηγήσουν σε διαφορετικά αποτελέσματα, σε άλλες κοινωνίες. Και γι' αυτόν το λόγο νομίζω ότι όλοι θα πρέπει να έχουμε μια πιο αντίστοιχη και ρεαλιστική εικόνα και παρουσίαση των πραγμάτων και να μην οδηγούμαστε σε υπερβολές.
Κυρίες και κύριοι, θα ήθελα να κλείσω την παρέμβασή μου αυτή για το ρόλο, τον οποίο παίζουν τα γραφεία εξωτερικού. Είναι γεγονός ότι επειδή τα γραφεία εξωτερικού σχεδιάστηκαν σε μια εποχή που ήταν άλλα τα δεδομένα της τουριστικής αγοράς, προφανώς χρειάζονται αναδιάρθρωση και ανασχεδιασμό. Και βρισκόμαστε σε μια τέτοια διαδικασία. Η άποψή μας είναι ότι τα γραφεία εξωτερικού θα πρέπει να εξελιχθούν πλέον σε πόλους έρευνας, αγοράς και προώθησης του ελληνικού προϊόντος, όπως είναι μια σύγχρονη επιχείρηση μάρκετιγκ. Αυτό γίνεται. Γίνεται βέβαια με έναν τρόπο ήπιο και όχι με διαγραφές ή με καταργήσεις ή με οτιδήποτε άλλο, ενώ ταυτόχρονα αρχίζουμε και βάζουμε μια διαδικασία διερεύνησης και παρουσίας και σε νέες αναδυόμενες αγορές, όπως για παράδειγμα οι αγορές της Νοτιοανατολικής Ασίας, οι οποίες τα επόμενα χρόνια θα παίζουν έναν ολοένα και πιο σημαντικό ρόλο στο διεθνή τουρισμό.
'Ολα αυτά, λοιπόν, συμβαίνουν. Με ευχαρίστηση θα ακούσουμε παρατηρήσεις και προτάσεις. Εμείς δεν λέμε ότι όλα είναι τέλεια και τίποτα να μην πειράξουμε, γιατί όλα έχουν φτάσει στον ύψιστο βαθμό βελτιώσεως. Προφανώς πρέπει να γίνουν και άλλα πράγματα. Και καλωσορίζουμε τις θετικές και καλοπροαίρετες παραινέσεις, αλλά θα μας επιτρέψετε να σας ενημερώνουμε και για τις ανακρίβειες, τις οποίες αναφέρατε. 'Ετσι μόνο θα μπορέσουμε από κοινού να διαμορφώσουμε ένα σωστό τρόπο τουριστικής ανάπτυξης και να περιγράφουμε και να διαδίδουμε σε όλο τον κόσμο τη σωστή εικόνα της σύγχρονης ελληνικής πραγματικότητας.
Σας ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κυρία Πρόεδρε, μέχρι τώρα είχα την εντύπωση ότι τα όχι επιθυμητά αποτελέσματα και στον τομέα του τουρισμού οφείλονταν μόνο σε ανικανότητα υλοποίησης. Και αναφέρομαι σε αυτό το σχόλιο, το οποίο έκανε ο Κοινοβουλευτικός Εκπρόσωπος του ΠΑΣΟΚ. Φαίνεται όμως ότι εδώ δεν αντιλαμβανόμαστε το πρόβλημα. Διότι όταν ακούμε από τον Κοινοβουλευτικό Εκπρόσωπο ότι εδώ πέρα μέσα συμφωνήσαμε όλοι ότι τα βρήκαμε όλα τέλεια και ότι δεν είχε αντικείμενο η επερώτηση, παρά μόνο να δώσουμε και εμείς εύσημα στην Κυβέρνηση, τότε πραγματικά θέτω το ερώτημα, εάν καταλαβαίνουμε πού πάμε.
Διότι το να έχεις μια θετική αντιμετώπιση ορισμένων προβλημάτων σε ένα εθνικής σημασίας ζήτημα δε σημαίνει ότι συμφωνείς. Εδώ κατεγράφησαν τόσες και τόσες παραλείψεις σε υποδομές, σε πρακτικές εφαρμογές, χίλια δύο πράγματα και μετά από μια συζήτηση δύο ωρών αυτό που κατάλαβε ο Κοινοβουλευτικός Εκπρόσωπος του ΠΑΣΟΚ τουλάχιστον -και ελπίζω να μην είναι το ίδιο και το συμπέρασμα του Υπουργού- είναι ότι εμείς συμφωνούμε σε όλα και σας δίνουμε πράσινο φως να συνεχίσετε έτσι. Αν αυτό είναι το θέμα τότε έχουμε ένα σοβαρό πρόβλημα. Ελπίζω όμως ότι δεν είναι έτσι.
Το δεύτερο που θα ήθελα να πω είναι ότι σε καμιά περίπτωση οι
εκθέσεις ιδεών δεν είναι για πέταμα. Θα συμφωνήσω με τον κύριο Υπουργό. Είναι καλοδεχούμενες και μάλιστα εκείνος έχει και την ικανότητα να τις αναπτύσσει εξαιρετικά καλά. Είναι και η ακαδημαϊκή του προέλευση που του δίνει αυτήν τη δυνατότητα, πλην όμως θα ήθελα να του υπενθυμίσω ότι εκτός από ωραίες ιδέες και εκθέσεις που επαναλαμβάνω πράγματι δεν είναι για πέταμα και είναι αναγκαίες, το ζητούμενο από μια Κυβέρνηση είναι η πρακτική εφαρμογή όλων αυτών των ιδεών. Τι να τις κάνουμε τις ωραίες ιδέες όταν επί είκοσι χρόνια παραμένουν ιδέες;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ωριμάζουν!
ΙΩΑΝΝΗΣ ΠΑΠΑΘΑΝΑΣΙΟΥ: Ναι, ωριμάζουν αλλά έως ότου ωριμάσουν έχουν σαπίσει και έχουν πεθάνει αυτοί οι οποίοι περιμένουν απ' αυτές τις ιδέες και την υλοποίησή τους!
Λοιπόν, το είπα και εκ των προτέρων με λίγες από τις διαπιστώσεις σας 
μπορεί να διαφωνήσει κανείς, κύριε Υπουργέ. 'Ηταν σωστές οι διαπιστώσεις. Το ζητούμενο είναι ως υπεύθυνος αυτής της πολιτικής τώρα εσείς και πριν από ένα χρόνο κάποιος άλλος όπως και πριν κάποιος άλλος, τι έχετε κάνει γι' αυτά. Διότι εγώ σας ανέφερα συγκεκριμένα πράγματα και δεν πήρα απάντηση σε πρακτικά θέματα.
Είπατε ότι στόχος μας είναι να κάνουμε κάτι στην Ελλάδα που να είναι δύσκολο να αντιγραφεί. Κατ' αρχήν θέλω να σας πω ότι αυτό είναι πράγματι πολύ δύσκολο, δηλαδή, το να αντιγράψει κανείς την ελληνική αναποτελεσματικότητα. Σ' αυτό έχετε δίκιο. Αυτό το έχετε πετύχει, αυτό το έχετε υλοποιήσει. Φτιάξατε ένα μοντέλο που πολύ δύσκολα μπορεί να αντιγραφεί.
Για να πάμε τώρα στα πρακτικά. Σας είπα για τη χαμηλή απορροφητικότητα. Αυτό έχει σχέση με ιδέες ή έχει σχέση με αποτελεσματικότητα; Είναι δικά σας τα στοιχεία. Και στην εκπαίδευση που αναφέρατε -και πολύ σωστά αλλά και εγώ επειδή τελείωσε ο χρόνος δεν πρόλαβα να αναφερθώ- επίσης ένα εξαιρετικά σημαντικό κομμάτι της

αναγκαίας τουριστικής πολιτικής και υποδομής, αντί να είμαστε πρωτοπόροι, αντί να έρχονται εδώ να σπουδάζουν πηγαίνουμε εμείς στη Λωζάνη, πάμε εμείς στα ξένα πανεπιστήμια ενώ εμείς θα έπρεπε να διδάσκουμε στους άλλους. Ακόμη και εκεί θα μου επιτρέψετε να πω ότι δεν έχει γίνει τίποτα. Πάλι έχουμε μείνει στις ιδέες, πάλι στα σχέδια.
Και η απορροφητικότητα του Β'Κοινοτικού Πλαισίου Στήριξης στο θέμα
κατάρτισης και εκπαίδευσης είναι σχεδόν μηδενική. Αυτό ξέχασα να το αναφέρω πριν στα στοιχεία που είπα για τις απορροφητικότητες.
Η προβολή που συζητάμε σήμερα -με αφορμή την προβολή βέβαια και τη γενική τουριστική πολιτική- είναι ένα κατ' εξοχήν πρακτικό θέμα. 'Οταν δεν μπορεί μια δημόσια διοίκηση να κάνει μια διαφημιστική καμπάνια δεν μπορεί να πείσει ότι μπορεί να εφαρμόσει μια τουριστική πολιτική με τόσο ωραίες ιδέες σαν αυτές που έχετε.
Σας είπα για τα πολεοδομικά προβλήματα τα οποία υπάρχουν και τα ξέρετε πολύ καλά και για τα ξενοδοχεία και για τις νομιμοποιήσεις που κάποτε ήταν να γίνουν και πλήρωσαν οι άνθρωποι και κάποτε το ΥΠΕΧΩΔΕ δεν
συμφωνούσε για τη νομιμοποίηση των ενοικιαζομένων δωματίων -όλα είναι στον αέρα- για το υγραέριο που το ξαναλέω και έχω κάνει ήδη δύο ερωτήσεις και σας ρώτησα και τώρα και απάντηση δεν πήρα ενώ είναι επείγον και πρακτικό το θέμα, για τα κλειδιά και τα αστέρια για το οποίο μου είπατε εμένα ότι τελείωσε, αλλά δεν τελείωσε και τελειώνει. Για τα αστέρια το θέμα δεν έχει τελειώσει. Πείτε μου εσείς ποια είναι η απόφαση πότε υπογράφθηκε και ότι έληξε το θέμα. Είναι στο παραπέντε για να τελειώσει αλλά αυτό είναι τα τελευταία πέντε χρόνια.
'Αρα, δε νομίζω ότι μπορεί να είναι κανείς ευχαριστημένος με το
αποτέλεσμα. Και το ζητούμενο σε τελευταία ανάλυση τώρα είναι το αποτέλεσμα, διότι πράγματι κανείς δεν θέλει να εμφανίσει τη χώρα -και ούτε είναι έτσι- ότι είναι καταδικασμένη σε μια μιζέρια και δεν μπορεί να βγει απ' αυτή. Ασφαλώς και μπορεί, αλλά το ερώτημα είναι η υπεύθυνη Κυβέρνηση που εχει την ευθύνη τι κάνει για να βοηθήσει τη χώρα ώστε να βγει απ' αυτή -δεν θα έλεγα εγώ μιζέρια- την κατάσταση που την αδικεί. Γι' αυτό και είπα στην αρχή οτι πολύ χαμηλά βάζετε τους στόχους και βέβαια ικανοποιείσθε πετυχαίνοντας αυτούς τους στόχους. Αλλά είμαι βέβαιος ότι και εσείς μέσα σας ξέρετε ότι μπορούμε πολύ καλύτερα και νομίζω ότι είναι υποχρέωσή σας να το κάνετε.
Και έρχομαι τώρα στα γραφεία του εξωτερικού για τα οποία έγινε πολύ κουβέντα. Χαίρομαι που αναγνωρίζετε ότι τα γραφεία του εξωτερικού -διότι εμμέσως το αναγνωρίζετε- δεν κάνουν τη δουλειά τους σωστά έτσι όπως έπρεπε να την κάνουν και λόγω της αλλαγής των γενικών συνθηκών. Αλλά αυτές οι συνθήκες δεν άλλαξαν πέρσι, δεν άλλαξαν πριν από ένα μήνα. Είναι μια διαδικασία που έχει ξεκινήσει πριν από καιρό.
Τι έχει γίνει λοιπόν; Πάλι και εδώ διαπιστώνουμε πώς θα έπρεπε να
δουλεύουν τα γραφεία, πώς θα έπρεπε να λειτουργούν, τι θα έπρεπε να κάνουν. Τι από αυτά έχει γίνει; Τι κάνετε εσείς, τώρα μάλιστα που δεν πέτυχε και η καμπάνια; 'Οπως είπατε πριν, θα εκχωρήσετε ακόμα μεγαλύτερες αρμοδιότητες στα γραφεία που ξέρουν και γνωρίζουν τα τοπικά προβλήματα. 'Αρα, όχι απλώς δεν αλλάζουν τη λογική τους τα γραφεία, αλλά σχεδόν τους επιβραβεύουμε κιόλας, τους λέμε κάντε κι άλλα, γιατί μέχρι τώρα δεν τα κάνατε καλά. Δεν τα έκαναν καλά.
Στην επερώτηση είχαμε και ένα θέμα το οποίο δεν εθίχθη, το να χρησιμοποιηθούν -γιατί δεν χρησιμοποιούνται- επί τόπου ειδικευμένα γραφεία δημόσιων σχέσεων, προβολής ή οτιδήποτε άλλο. Και μη μου πείτε ότι ο ΕΟΤ ξέρει. Τα γραφεία ξέρουν, γιατί έχουν εμπειρία. Γιατί εδώ και πάλι η πράξη, που είναι αδιάψευστη απόδειξη, δείχνει το αντίθετο.
Για παράδειγμα, γιατί ο Σύνδεσμος Ξενοδόχων Χαλκιδικής -νομίζω και της Κέρκυρας- έχει κάνει τέτοιες συμφωνίες σε επιμέρους χώρες με γραφεία δημόσιων σχέσεων; Γιατί λειτουργούν μόνοι τους τοπικοί παράγοντες, εάν ο ΕΟΤ κάνει τόσο καλά τη δουλειά του; Δεν θα μπορούσαν να αποταθούν στον ΕΟΤ; Θέλουν να πετάνε τα λεφτά τους εκείνοι τουλάχιστον οι ιδιώτες, που είναι δικά τους τα λεφτά;
Αυτό σημαίνει ότι έχει αποδειχθεί αναποτελεσματική η συγκεκριμένη οργάνωση και όποιος ιδιωτικός φορέας ή όποια ένωση επιχειρήσεων ή φορέων θέλει να κάνει σωστά τη δουλειά της, καταλήγει σε μεθόδους οι οποίες είναι σύγχρονες.
Με το να περνάει η μια χρονιά μετά απ' την άλλη και εμείς να εναποθέτουμε την επίλυση του προβλήματος στην επόμενη χρονιά, διαπιστώνοντας βέβαια πάντοτε ότι τα πράγματα πρέπει να αλλάξουν, τότε είμαστε καλοί στις ιδέες, είμαστε καλοί στις εκθέσεις -δεν είναι για πέταμα, είναι πολύ θετικές- αλλά δεν είμαστε καλοί στο αποτέλεσμα.
Η Κυβέρνησή σας τόσα χρόνια που είναι στην εξουσία θα έπρεπε να είχε επιλύσει πάρα πολλά. 'Οχι όλα, δεν λέει κανείς ότι θα μπορούσε να τα είχε επιλύσει όλα, αλλά πάρα πολλά από αυτά τα οποία δεν έχει επιλύσει και τα οποία εμφανίζονται συνεχώς κάθε χρόνο. Σε κάθε χρονική στιγμή τα ίδια προβλήματα είναι εκεί.
Τέλος, αναφερθήκατε στις υποδομές και πολύ σωστά είπατε ότι ο τουρισμός είναι ένα συνολικό περιβάλλον, δεν είναι μόνο κάτι πολύ συγκεκριμένο. Εγώ θα έλεγα ότι η βελτίωση του γενικού περιβάλλοντος με αφορμή τον τουρισμό, αποβαίνει και εις όφελος των μονίμων κατοίκων. Γιατί στο κάτω-κάτω ο τουρίστας το γεύεται μια ή δύο εβδομάδες που έρχεται στη χώρα, ενώ ο 'Ελληνας πολίτης θα αισθανθεί τη βελτίωση των υποδομών στη ζωή του τριακόσιες εξήντα ημέρες το χρόνο. 'Αρα, είναι προς όφελος όλων
μας να βελτιωθούν οι υποδομές.
Πράγματι όλες οι υποδομές δεν είναι δικής σας αρμοδιότητος, είναι όμως κυβερνητική ευθύνη. Εσείς όμως ως αρμόδιος για τον τουρισμό έχετε ευθύνη να κυνηγάτε τα συναρμόδια Υπουργεία, ώστε να επιταχύνουν τις διαδικασίες. Διότι τελικά οι υπόλοιποι ανταγωνιστές μας, δεν περιμένουν εμάς. Εδώ υπάρχει ανταγωνισμός. 'Ο,τι κενό δεν μπορούμε να καλύψουμε εμείς, θα το καλύψουν κάποιοι άλλοι και ό,τι κενό χάνουμε, δύσκολα αναπληρώνεται.
Η έννοια λοιπόν της σημερινής μας επερώτησης με αφορμή την ελλιπή, καθυστερημένη, μειωμένης αποτελεσματικότητας και άσχημα οργανωμένη, όπως αποδείχθηκε στο μεταξύ διαφημιστική καμπάνια -διότι όταν καταθέσαμε την επερώτηση, δεν είχε αποβεί ακόμη άγονος ο διαγωνισμός και μάλιστα για το λόγο που απέβη- έχει το νόημα να αποδείξουμε όχι τις κακές σας προθέσεις, αλλά την αναποτελεσματικότητά σας.
(Χειροκοτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000: 80 Xρόνια από την Eνσωμάτωσή στην Ελλάδα", ογδόντα μαθητές και έξι συνοδοί-καθηγητές από το Γυμνάσιο Μολάων Λακωνίας. Η Βουλή τους καλωσορίζει.
(Χειροκροτήματα απ'όλες τις πτέρυγες)
Κύριε Υπουργέ, θέλετε να απαντήσετε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ναι, κυρία Πρόεδρε.
Θα ήθελα να κάνω μόνο ένα σχόλιο ενός λεπτού στον κ. Παπαθανασίου. 
Πρώτον, όσον αφορά τη διαμόρφωση ενός νέου πλαισίου διαβάθμισης των ξενοδοχειακών καταλυμάτων: Για τα μεν καταλύματα μη ξενοδοχειακού χαρακτήρα ισχύει πλέον το προεδρικό διάταγμα το οποίο τα κατατάσσει σε "κλειδιά" και έχει αρχίσει να εφαρμόζεται. Τελείωσε αυτό το θέμα. 
Δεύτερον, ολοκληρώθηκε -που σημαίνει γράφτηκε, παραδόθηκε σε πλήρη
μορφή- το προεδρικό διάταγμα για τα "αστέρια" των ξενοδοχείων και την κατάταξή τους. Περιμένουμε, όπως είναι εύλογο, ορισμένες παρατηρήσεις από τις επιχειρήσεις των ξενοδοχείων και στο πρώτο εξάμηνο του έτους θα αρχίσει να εφαρμόζεται, όχι μόνο του αλλά με ένα πλέγμα χρηματοδοτικών κινήτρων, έτσι ώστε τα ξενοδοχεία όχι μόνο να βαθμολογηθούν απλά από το σημερινό σύστημα στο νέο σύστημα, αλλά και να έχουν κίνητρα για να ανέβουν σε μεγαλύτερη κατηγορία.
Αυτό θα είναι ιδιαίτερα χρήσιμο και για την πολιτεία και για τον τουρισμό, αλλά και για τους επιχειρηματίες, τη στιγμή μάλιστα που έχει υπογραφεί μια συμφωνία ανάμεσα στους ξενοδόχους και την Ολυμπιακή Επιτροπή για τη φιλοξενία του 2004. Και αυτό επίσης είναι μια μακροχρόνια θετική επένδυση. Το Σίδνεϊ -επειδή καμιά φορά κάνουμε συγκρίσεις χωρίς να εξακριβώνουμε τα γεγονότα- κατάφερε να υπογράψει αυτήν τη σύμβαση λίγους μήνες πριν τους αγώνες. Εμείς έχουμε τελειώσει αυτό το θέμα της συμφωνίας τέσσερα χρόνια πριν. Νομίζω ότι αυτό δείχνει το πώς η χώρα μπορεί να πετυχαίνει επιδόσεις σε πολλούς τομείς καλύτερα από πολλές άλλες χώρες. Αναφερθήκατε επίσης στα θέματα νομιμοποίησης λειτουργίας ξενοδοχειακών καταλυμάτων, πράγμα το οποίο είναι όντως ένα πολύ σοβαρό πρόβλημα. 'Επειτα από διάλογο που έγινε και με τους ενδιαφερόμενους, έχουμε βρει μια ρύθμιση -έχει ήδη υπογραφεί η σχετική τροπολογία και από τον κ. Λαλιώτη και από εμένα- η οποία δίδει επιτέλους τη δυνατότητα λειτουργικής νομιμοποίησης όλων αυτών των καταλυμάτων, χωρίς βέβαια να αλλάζει τα πολεοδομικά δεδομένα, τα οποία παραμένουν ως έχουν. Αυτό τι σημαίνει; Σημαίνει ότι θα μπορούν να εκσυγχρονιστούν αυτές οι επιχειρήσεις, να κάνουν χρήση των κινήτρων, να παρέχουν με ασφάλεια και αξιοπιστία τις υπηρεσίες που πρέπει να προσφέρουν. 'Ενα χρόνιο πρόβλημα επιλύθηκε, όπως επιλύεται και μια σειρά από άλλα ζητήματα.
Εγώ θα σας πω και κάτι άλλο. Δεν είναι εκεί το θέμα. Λύνονται μέρα με τη μέρα όλα τα προβλήματα. Το θέμα είναι η μεγάλη προοπτική που υπάρχει μπροστά μας να πετύχουμε το ποιοτικό άλμα το οποίο μπορούμε -και χρησιμοποιώ ένα συμβολισμό που συνάδει και με τους Ολυμπιακούς Αγώνες-για την τουριστική ανάπτυξη της χώρας μας και επειδή έχει αυξηθεί πολύ ο διεθνής ανταγωνισμός, πάνω απ' όλα όμως γιατί αποδείχθηκε ότι η Ελλάδα έχει όλες τις δυνατότητες να διαμορφώσει ένα νέο τύπο τουριστικού
προϊόντος, όχι μόνο εφάμιλλο, αλλά πολύ καλύτερο απ' αυτό που προσφέρεται σε άλλες τουριστικές αγορές. Πιστεύω ότι με την πολιτική μας μπορούμε να φθάσουμε αυτό το αποτέλεσμα. Και τότε ορισμένοι χαρακτηρισμοί που χρησιμοποιήσατε θα δείτε ότι δεν ανταποκρίνονται στην πραγματικότητα. 
ΠΡΟΕΔΡΕΥΟΥΣΑ (Αννα Μπενάκη Ψαρούδα): Κύριοι συνάδελφοι, κηρύσσεται
περαιωμένη η συζήτηση επί της υπ' αριθμόν 37/14.12.2000 επερωτήσεως Βουλευτών της Νέας Δημοκρατίας προς τον Υπουργό Ανάπτυξης, σχετικά με την πολιτική της Κυβέρνησης στον τομέα του τουρισμού.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.46' λύεται η συνεδρίαση για
την προσεχή Δευτέρα 22 Ιανουρίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία σύμφωνα με την ημερήσια διάταξη που θα διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

