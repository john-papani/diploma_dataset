      ΠΙΝΑΚΑΣ ΠΕΡΙΕΧΟΜΕΝΩΝ
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ ΚΒ΄
      Δευτέρα 26 Αυγούστου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Συζήτηση επί προσωπικού θέματος, σελ.
      B. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Αποκρατικοποίηση επιχειρήσεων του Δημοσίου και άλλες διατάξεις», σελ.
      2. Συζήτηση επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Σύσταση Λογαριασμού Αγροτικής Εστίας και άλλες διατάξεις», σελ.
      3. Κατάθεση Έκθεσης Διαρκούς Επιτροπής. Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης «Οργάνωση της αγοράς πετρελαιοειδών και άλλες διατάξεις», σελ.
      4. Κατάθεση σχεδίων νόμων:
      α) Οι Υπουργοί Δημόσιας Διοίκησης και Αποκέντρωσης, Εξωτερικών, Οικονομίας και Οικονομικών, Υγείας και Πρόνοιας, Δικαιοσύνης, Μεταφορών και Επικοινωνιών και Δημόσιας Τάξης, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας στον τομέα της πολιτικής προστασίας», σελ.
      β) Οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης, κατέθεσαν σχέδιο νόμου: «Κύρωση του Πρωτοκόλλου Προθέσεων μεταξύ του Υπουργείου Εσωτερικών, Δημόσιας Διοίκησης και Αποκέντρωσης / Γενικής Γραμματείας Πολιτικής Προστασίας της Ελληνικής Δημοκρατίας και της Ομοσπονδιακής Υπηρεσίας Χειρισμού καταστάσεων εκτάκτων αναγκών των Ηνωμένων Πολιτειών της Αμερικής (FEMA) για τη συνεργασία στην πρόληψη και αντιμετώπιση φυσικών και τεχνολογικών καταστροφών», σελ.
      γ) Οι Υπουργοί Οικονομίας και Οικονομικών, Εξωτερικών Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού και Μεταφορών και Επικοινωνιών, κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Σλοβενίας για την αποφυγή της διπλής φορολογίας αναφορικά με τους φόρους εισοδήματος και κεφαλαίου», σελ.
      ΟΜΙΛΗΤΕΣ
      Α. Επί του προσωπικού:
      ΜΑΝΤΕΛΗΣ Α., σελ.
      ΠΑΥΛΟΠΟΥΛΟΣ Π., σελ.
      Β. Επί του σχεδίου νόμου του Υπουργείου Οικονομίας και Οικονομικών
      ΦΛΩΡΙΔΗΣ Γ., σελ.
      Γ. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
      ΒΛΑΧΟΠΟΥΛΟΣ Η., σελ.
      ΓΙΑΚΟΥΜΑΤΟΣ Γ., σελ.
      ΔΑΜΑΝΑΚΗ Μ., σελ.
      ΚΑΣΤΑΝΙΔΗΣ Χ., σελ.
      ΚΟΝΤΟΣ Α., σελ.
      ΛΕΒΟΓΙΑΝΝΗΣ Ν., σελ.
      ΜΑΝΟΣ Σ., σελ.
      ΜΑΝΤΕΛΗΣ Α., σελ.
      ΠΑΥΛΟΠΟΥΛΟΣ Π., σελ.
      ΡΕΠΠΑΣ Δ., σελ.
      ΣΙΟΥΦΑΣ Δ., σελ.
      ΣΚΟΠΕΛΙΤΗΣ Σ., σελ.
      ΣΠΥΡΙΟΥΝΗΣ Κ., σελ.
      ΤΣΑΜΤΖΗΣ Ι., σελ.
      ΤΣΕΡΤΙΚΙΔΗΣ Π., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  B΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΚΒ΄
      Δευτέρα,  26 Αυγούστου 2002
      Αθήνα, σήμερα στις 26 Αυγούστου 2002, ημέρα Δευτέρα και ώρα 18.58΄, συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ  ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Αποκρατικοποίηση επιχειρήσεων του Δημοσίου και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εργασίας και Κοινωνικών Ασφαλίσεων
      Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση Λογαριασμού Αγροτικής Εστίας και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση της αγοράς πετρελαιοειδών και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης):  Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Υπάρχει κάποια παρατήρηση, κύριε Υπουργέ;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Έχω να κάνω δύο νομοτυπικές παρατηρήσεις.
      Στο άρθρο 14, στην παράγραφο 1 και στο κείμενο της παραγράφου 3, που αντικαθίσταται στον 6ο στίχο από το τέλος της σελίδας μετά τη λέξη «δισκέτες», αντί της λέξης «άνω» τίθεται η λέξη «κάτω». 
      Στο άρθρο 18, παράγραφος 5 προ του κειμένου που αντικαθίσταται, μπαίνει ο τίτλος «Άρθρο 17, Μόνιμο Προσωπικό». 
      Στο ίδιο άρθρο στην παράγραφο 9 προ του κειμένου που αντικαθίσταται, τίθεται ο τίτλος «Άρθρο 20». Ευχαριστώ, κύριε Πρόεδρε.
      (Στο σημείο αυτό ο Υφυπουργός Οικονομικών κ. Γεώργιος Φλωρίδης καταθέτει στα Πρακτικά τις νομοτεχνικές διορθώσεις, οι οποίες έχουν ως εξής:
      «Νομοτεχνικές Διορθώσεις
      στο Σχ. Νόμου «Αποκρατικοποίηση Επιχειρήσεων του Δημοσίου
      και άλλες διατάξεις»
      κατά την ψήφιση στο σύνολο
      Άρθρο 14:
      - Στην παράγραφο 1 και στο κείμενο της παρ. 3 που αντικαθίσταται (σελ. 11) στον 6ο στίχο από το τέλος της σελίδας μετά τη λέξη «(δισκέτες)» αντί της λέξης «άνω» τίθεται η λέξη «κάτω».
      Άρθρο 18:
      - Στην παράγραφο 5 προ του κειμένου που αντικαθίσταται τίθεται ο τίτλος:
      «Άρθρο 17
      Μόνιμο προσωπικό».
      - Στην παράγραφο 9 προ του κειμένου που αντικαθίσταται τίθεται ο τίτλος:
      «Άρθρο 20».
      Γ. ΦΛΩΡΙΔΗΣ»).
      ΠΡΟΕΔΡΟΣ (Απόστολος Κακλαμάνης): Στο άρθρο 14, στην παράγραφο 1 και στο κείμενο της παράγραφου 3 λέτε αντί «άνω των εκατό εκατομμυρίων ψηφίων» να γίνει «κάτω των εκατό εκατομμυρίων ψηφίων».
      Υπάρχει καμία παρατήρηση; Καμία.
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών «Αποκρατικοποίηση επιχειρήσεων του Δημοσίου και άλλες διατάξεις» .
      Ερωτάται το Τμήμα: Γίνεται δεκτό το νομοσχέδιο και στο σύνολο με τις νομοτεχνικές διορθώσεις;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο, κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών «Αποκρατικοποίηση επιχειρήσεων του Δημοσίου και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου σελ. 6α)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
      Εισερχόμαστε στη συζήτηση του σχεδίου νόμου του Υπουργείου Εργασίας και Κοινωνικών Ασφαλίσεων «Σύσταση Λογαριασμού Αγροτικής Εστίας και άλλες διατάξεις».
      Για το νομοσχέδιο αυτό θα διατεθούν η σημερινή συνεδρίαση για τη συζήτηση επί της αρχής και μία συνεδρίαση ή αν παραστεί ανάγκη δύο για τη συζήτηση επί των άρθρων. 
      Το Κομμουνιστικό Κόμμα Ελλάδος ορίζει ως ειδικό αγορητή τον κ. Σταύρο Σκοπελίτη.
      Ο εισηγητής της Πλειοψηφίας κ. Τσερτικίδης έχει το λόγο. 
      Ο εισηγητής της Πλειοψηφίας κ. Παντελής Τσερτικίδης έχει το λόγο. 
      ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, όταν πριν από μερικά χρόνια ψηφίσαμε το ν. 2458/97 για τη μετατροπή του Ο.Γ.Α. σε ταμείο κύριας ασφάλισης δίναμε τη δυνατότητα στους αγρότες να ζήσουν τα γεράματά τους με αξιοπρέπεια. 
      Η κοινωνική προστασία των αγροτών και το ενδιαφέρον της πολιτείας αποδεικνύεται εμπράκτως, γιατί ο Ο.Γ.Α. είναι το μόνο ασφαλιστικό ταμείο που επιχορηγείται από τον κρατικό προϋπολογισμό κατά τα δύο τρίτα, ενώ το ένα τρίτο καταβάλλει ο ασφαλισμένος αγρότης. 
      Η Κυβέρνηση με το σχέδιο νόμου που συζητούμε σήμερα «Σύσταση Λογαριασμού Αγροτικής Εστίας και άλλες διατάξεις» επιχειρεί να αναβαθμίσει την ποιότητα ζωής των αγροτών, επιδεικνύοντας το ενδιαφέρον της για τον αγροτικό πληθυσμό. 
      Το παρόν νομοσχέδιο αποτελείται από τρία κεφάλαια. Στο πρώτο κεφάλαιο εισάγεται ο θεσμός της Αγροτικής Εστίας. Πρόκειται για τον αντίστοιχο θεσμό της Αγροτικής Εστίας του αστικού πληθυσμού. Με τις ρυθμίσεις του δευτέρου κεφαλαίου καταργείται το υποκειμενικό σύστημα κρίσης του επαγγέλματος του αγρότη, το οποίο στηριζόταν στην κρίση των οργάνων της διοίκησης, και προσδιορίζεται με αντικειμενικό τρόπο το πότε θεωρείται ότι ασκείται ως κύριο επάγγελμα, το επάγγελμα του αγρότη. 
      Επίσης, με τις διατάξεις του δευτέρου κεφαλαίου ρυθμίζονται η εξόφληση καθυστερουμένων ασφαλιστικών εισφορών και θέματα διαδοχικής ασφάλισης. 
      Τέλος, με το τρίτο κεφάλαιο ρυθμίζονται θέματα που αντιμετωπίζουν οι ασφαλιστικοί οργανισμοί προκειμένου αφενός να αποδώσουν καλύτερα και αφετέρου να εξυπηρετήσουν περισσότερους πολίτες. 
      Ειδικότερα, στο πρώτο κεφάλαιο προβλέπεται η σύσταση λογαριασμού στον Ο.Γ.Α. με τίτλο «Λογαριασμός Αγροτικής Εστίας» (Λ.Α.Ε.) με οικονομική και λογιστική αυτοτέλεια. 
      Σκοπός του λογαριασμού είναι η οργάνωση προγραμμάτων κοινωνικού τουρισμού, διακοπές, εκδρομές, ενημέρωση και πληροφόρηση του αγροτικού πληθυσμού, δωρεάν παροχή εισιτηρίων θεάτρου, δωρεάν παροχή βιβλίων για λόγους ενημερωτικούς, καθώς και η συμμετοχή των αγροτών σε προγράμματα της Ευρωπαϊκής Ένωσης με στόχο την ενημέρωσή τους για το τι συμβαίνει στην Ευρωπαϊκή Ένωση όσον αφορά τον αγροτικό χώρο. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Τις παροχές του Λογαριασμού Αγροτικής Εστίας μπορούν να απολαμβάνουν οι συνταξιούχοι του Ο.Γ.Α., οι υπερήλικες συνταξιούχοι, οι ασφαλισμένοι του Κλάδου Κύριας Ασφάλισης Αγροτών που έχουν εξοφλήσει τις ασφαλιστικές τους εισφορές, καθώς επίσης και τα μέλη της οικογένειάς τους. 
      Τα έσοδα του Λογαριασμού Αγροτικής Εστίας προέρχονται κυρίως από τη μηνιαία εισφορά των ασφαλισμένων στον Κλάδο Κύριας Ασφάλισης Αγροτών και από ισόποση κρατική επιχορήγηση. 
      Το ποσό της μηνιαίας εισφοράς εξαρτάται από την ασφαλιστική κλίμακα που επέλεξε ο αγρότης. Οι συνταξιούχοι αγρότες και οι ανασφάλιστοι υπερήλικες του Ο.Γ.Α. δεν καταβάλουν εισφορά. 
      Η μηνιαία ατομική εισφορά για το Λογαριασμό Αγροτικής Εστίας συνεισπράττεται μαζί με την εισφορά για σύνταξη και περίθαλψη του Κλάδου Κύριας Ασφάλισης Αγροτών και αποδίδεται στο Λογαριασμό με απόφαση του Διοικητικού Συμβουλίου. 
      Η κρατική επιχορήγηση καταβάλλεται εντός των δύο πρώτων μηνών του έτους στο Λογαριασμό με κοινή υπουργική απόφαση των Υπουργών Οικονομίας, Εργασίας και Κοινωνικών Ασφαλίσεων. 
      Το ποσό της κρατικής επιχορήγησης εξαρτάται από τον αριθμό των ασφαλιστικά ενήμερων ασφαλισμένων. Τα έσοδα του λογαριασμού απαλλάσσονται από οποιαδήποτε κράτηση υπέρ τρίτων. 
      Με κοινή απόφαση των Υπουργών Οικονομίας και Εργασίας και Κοινωνικών Ασφαλίσεων καθορίζεται ο τρόπος οικονομικής οργάνωσης και λογιστικής λειτουργίας του Λ.Α.Ε.   
      Η διαχείριση του Λογαριασμού ασκείται από πενταμελή επιτροπή που διορίζεται με τριετή θητεία. Η πενταμελής διαχειριστική επιτροπή έχει τις εξής αρμοδιότητες:
      Συντάσσει τον προϋπολογισμό, ισολογισμό και απολογισμό κάθε οικονομικού έτους, διενεργεί όλες τις δαπάνες που επιβάλλονται από το σκοπό του Λογαριασμού, συνάπτει συμβάσεις με φυσικά ή νομικά πρόσωπα για την προμήθεια αγαθών και συνάπτει προγραμματικές συμβάσεις με τον Οργανισμό Εργατικής Εστίας και με τους Οργανισμούς Τοπικής Αυτοδιοίκησης και άλλους φορείς για την εφαρμογή των προγραμμάτων του Λογαριασμού. 
      Τέλος, η πενταμελής διαχειριστική επιτροπή αποτελείται από το Διοικητή του Ο.Γ.Α., εκπροσώπους των Υπουργείων Γεωργίας και Εργασίας και Κοινωνικών Ασφαλίσεων και εκπροσώπους της ΠΑ.Σ.Ε.ΓΕ.Σ. και της ΓΕ.Σ.Α.Σ.Ε.
      Ο υφιστάμενος κανονισμός των υπηρεσιών του Ο.Γ.Α. αναδιαρθρώνεται για την εξυπηρέτηση των αναγκών του Λογαριασμού Αγροτικής Εστίας. 
      Συνιστάται Διεύθυνση Αγροτικής Εστίας, η οποία συγκροτείται από δύο τμήματα και ένα γραφείο γραμματείας. Η Διεύθυνση Αγροτικής Εστίας υπάγεται στη Γενική Διεύθυνση Διοικητικής Υποστήριξης του Ο.Γ.Α. και τα δύο τμήματα είναι τα εξής: πρώτον, το Τμήμα Μητρώου Δικαιούχων και Προγραμματισμού Παροχών και δεύτερον, το Τμήμα Διανομής Παροχών και Εκκαθάρισης Δαπανών. 
      Για τις ανάγκες του κλάδου συνιστώνται στον Ο.Γ.Α. δώδεκα οργανικές θέσεις του κλάδου διοίκησης και οκτώ θέσεις του κλάδου διοικητικού λογιστικού. Για τα δύο πρώτα χρόνια λειτουργίας του Οργανισμού εγκρίνεται η πλήρωση των θέσεων που συστήνονται με τις διατάξεις του νόμου αυτού, με προσωπικό με σχέση εργασίας ιδιωτικού δικαίου ορισμένου χρόνου, σύμφωνα, όμως, πάντα με τις διατάξεις του ν. 2190. 
      Με το σχέδιο νόμου ρυθμίζονται θέματα που αφορούν το προσωπικό του Ο.Γ.Α.. Για την επιτάχυνση απονομής των συντάξεων, την έγκαιρη απόδοση νοσηλίων και άλλων παροχών ιατροφαρμακευτικής περίθαλψης αυξάνονται οι θέσεις του προσωπικού του Ο.Γ.Α. με εξειδικευμένο επιστημονικό προσωπικό. 
      Συνιστώνται εκατόν είκοσι οκτώ νέες οργανικές θέσεις διαφόρων κλάδων και ειδικοτήτων. Επίσης, μεταφέρονται κενές οργανικές θέσεις από κατώτερους κλάδους προσωπικού σε ανώτερους με σκοπό την ποιοτική αναβάθμιση των υπηρεσιών του Ο.Γ.Α..  Αναδιαρθρώνεται ο κλάδος κύριας ασφάλισης των αγροτών του Ο.Γ.Α. και συνιστάται Τμήμα Διαδοχικής Ασφάλισης. 
      Κυρίες και κύριοι συνάδελφοι, με το νομοσχέδιο προσδιορίζεται επακριβώς η έννοια του κυρίου επαγγέλματος του αγρότη και προσδιορίζονται τα όργανα κρίσης σε αυτό. Εισάγονται για πρώτη φορά με το παρόν νομοσχέδιο αντικειμενικά κριτήρια κρίσεως του κυρίου επαγγέλματος του αγρότη. Έτσι, ένα ασφαλιστικό σύστημα που στηριζόταν στην υποκειμενική κρίση αντικαθίσταται για να εξασφαλιστεί η ίση μεταχείριση των πολιτών και να διευκολυνθεί το έργο των οργάνων του Ο.Γ.Α.. 
      Έως τη θέσπιση του κλάδου πρόσθετης ασφάλισης και τη μετατροπή του Ο.Γ.Α. σε ταμείο κύριας ασφάλισης, ο Ο.Γ.Α. λειτουργούσε κυρίως ως ένας οργανισμός που παρείχε ουσιαστικά παροχές προνοιακού χαρακτήρα και οι συνθήκες οι εργασιακές επέτρεπαν εύκολα τη διαπίστωση του αν κάποιος ήταν αγρότης ή όχι. Σήμερα οι συνθήκες έχουν αλλάξει. Γι’ αυτό επιβάλλεται να προσδιοριστεί με σαφήνεια ο τρόπος απόδειξης του κυρίου επαγγέλματος του απασχολούμενου στην αγροτική οικονομία. Έτσι, καθιερώνεται η απόδειξη του αγροτικού επαγγέλματος με βάση τη φορολογική δήλωση. 
      Σε περίπτωση που δηλώνεται εισόδημα και από άλλες επαγγελματικές δραστηριότητες ο κατά κύριο επάγγελμα αγρότης αποδεικνύεται από το εκκαθαριστικό της εφορίας, εφόσον το 50% και πλέον του συνολικού ετήσιου εισοδήματος προέρχεται από γεωργικές επιχειρήσεις. 
      Με το νομοσχέδιο, επίσης, ρυθμίζεται το θέμα ασφάλισης των εποχικά απασχολούμενων αγροτών. Έτσι, όσοι αγρότες ασφαλισμένοι στον κλάδο κύριας ασφάλισης του Ο.Γ.Α. απασχολούνται εποχικά σε επιχειρήσεις με προσωπικό κάτω των είκοσι ατόμων που μεταποιούν προϊόντα εδάφους, κτηνοτροφίας, αλιείας, δασοπονίας κ.α. για χρονικό διάστημα όχι μεγαλύτερο των τεσσάρων μηνών ετησίως, συνεχώς ή διακεκομμένα, θα συνεχίζουν να ασφαλίζονται στον Ο.Γ.Α. και όχι στο Ι.Κ.Α., αν ο αριθμός τους δεν υπερβαίνει τα δέκα άτομα κατά το χρόνο της εποχικής απασχόλησης. Ο χρόνος των τεσσάρων μηνών μπορεί να πραγματοποιείται συνεχώς ή να κατανέμεται στη διάρκεια όλου του έτους, ανάλογα με τις ανάγκες της επιχείρησης. 
      Με το νομοσχέδιο, επίσης, δίνεται λύση σε ένα πρόβλημα που απασχολεί μεγάλο αριθμό ασφαλισμένων στον κλάδο κύριας ασφάλισης του Ο.Γ.Α., που είτε δεν είχαν εξαρχής τις προϋποθέσεις ασφάλισής τους είτε έπαψαν κάποια στιγμή να τις έχουν. Το πρόβλημα δημιουργήθηκε, αφ’ ενός γιατί οι αγρότες δεν γνώριζαν τις διαδικασίες και αφ’ ετέρου γιατί ο Ο.Γ.Α. δεν είχε ελέγξει έγκαιρα τα μητρώα του. Έτσι, νομιμοποιούνται όλοι όσοι ασφαλίστηκαν από την 1-1-1998 στον κλάδο πρόσθετης ασφάλισης του Ο.Γ.Α. και έχουν καταβάλει μέχρι τη δημοσίευση του νόμου αυτού τις ασφαλιστικές εισφορές. Βέβαια, απαραίτητη προϋπόθεση είναι να μην έχουν ασφαλιστεί σε άλλον ασφαλιστικό οργανισμό, από τον οποίο να δικαιούνται ή να δικαιωθούν στο μέλλον σύνταξη. 
      Επίσης, με το νομοσχέδιο δίνεται η δυνατότητα για όσους δεν εξόφλησαν τις εισφορές τους να τις εξοφλήσουν τμηματικά. Προβλέπεται ότι για τη χορήγηση επικουρικής σύνταξης γήρατος από τον κλάδο πρόσθετης ασφάλισης αγροτών απαιτείται συνταξιοδότηση του ασφαλισμένου από τον κλάδο κύριας ασφάλισης αγροτών και συμπλήρωση δέκα ετών ασφάλισης και καταβολής εισφορών. 
      Για τη χορήγηση σύνταξης λόγω αναπηρίας ή θανάτου απαιτείται συνταξιοδότηση του ασφαλισμένου από τον κλάδο κύριας ασφάλισης αγροτών ή άλλο φορέα κύριας ασφάλισης και συμπλήρωση πέντε ετών ασφάλισης και καταβολής εισφορών. Με το νομοσχέδιο ρυθμίζονται επίσης θέματα που αφορούν το εφάπαξ βοήθημα για έξοδα κηδείας, όπως προβλέπεται με το ν. 4669/1961, επειδή δεν προβλέφθηκε το 1997 με το ν. 2458.
      Επίσης, επεκτείνεται από 01/01/2003 η υποχρεωτική ασφάλιση στον Ο.Α.Ε. για τους επαγγελματίες βιοτέχνες και εμπόρους που ασκούν επαγγελματική δραστηριότητα σε χωριά κάτω των δύο χιλιάδων κατοίκων, με την προϋπόθεση ότι ο μέσος όρος εισοδημάτων της τελευταίας τριετίας από επαγγελματική, βιοτεχνική ή εμπορική δραστηριότητα υπερβαίνει το τριακοσαπλάσιο του ημερομισθίου του ανειδίκευτου εργάτη. Όσοι ασκούν και αγροτική δραστηριότητα υπάγονται στην υποχρεωτική ασφάλιση του Ο.Α.Ε., εφόσον από τις άλλες δραστηριότητες το εισόδημά τους υπερβαίνει το 50% όπως προκύπτει από το εκκαθαριστικό της εφορίας, με την προϋπόθεση να υπερβαίνει το τριακοσαπλάσιο του εκάστοτε ισχύοντος ημερομισθίου του ανειδίκευτου εργάτη.
      Στην υποχρεωτική ασφάλιση του Ο.Α.Ε. επίσης υπάγονται, ανεξαρτήτως εισοδήματος, τα μέλη των Ο.Ε., Ε.Ε., Ε.Π.Ε. και τα μέλη των ανωνύμων εταιρειών. Οι ιδιοκτήτες των έως επτά ενοικιαζομένων δωματίων εξαιρούνται από την υποχρεωτική ασφάλιση του Ο.Α.Ε.. Όσοι κατέβαλαν εισφορές στον Ο.Γ.Α. λογίζονται ότι καλώς ασφαλίστηκαν, ο χρόνος δε προσμετράται ως χρόνος ασφάλισης με τον υπόλοιπο χρόνο ασφάλισης που θα έχουν από εκεί και πέρα στον Ο.Α.Ε..
      Κυρίες και κύριοι συνάδελφοι, με το σχέδιο νόμου ρυθμίζονται θέματα σχετικά με την απογραφή στο μητρώο εργοδοτών του Ι.Κ.Α.. Καθιερώνεται διαφορετική προθεσμία καταβολής για τις αποκλειστικές νοσοκόμες, τις ιερόδουλες, τις αποκλειστικές βοηθούς, που παρέχουν τις υπηρεσίες τους σε πολλούς εργοδότες. Καθιερώνεται η συγκεντρωτική περιοδική δήλωση εισφορών για τους εργοδότες που δεν είναι φυσικά πρόσωπα και απασχολούν και προσωπικό για το οποίο καταβάλλουν εισφορές μόνο για φορείς ή κλάδους και λογαριασμούς κοινωνικής πολιτικής, τις οποίες εισπράττει το Ι.Κ.Α..
      Δίδεται προθεσμία υποβολής των αναλυτικών περιοδικών δηλώσεων έως τις 31.07.2002. Αυτή η ημερομηνία, κύριε Υπουργέ, ενδεχομένως να χρειαστεί κατά τη συζήτηση των άρθρων να την τροποποιήσουμε και αυτό διότι αναγνωρίζονται οι δυσκολίες που αντιμετώπισαν οι υπόχρεοι κατά την πρώτη περίοδο εφαρμογής του νέου θεσμού, χωρίς την επιβολή πάντα των πρόσθετων επιβαρύνσεων.
      Ρυθμίζονται θέματα σχετικά με τις επιχειρήσεις της ναυπηγοεπισκευαστικής ζώνης και προβλέπεται ότι κατ’ εξαίρεση για το 2002 και μέχρι τις 30.06.2003 οι απολυμένοι της ζώνης του Περάματος και τα μέλη των οικογενειών τους καλύπτονται από το Ι.Κ.Α.
      Ρυθμίζονται επίσης θέματα αναγνώρισης του χρόνου ασφάλισης για τους εργαζόμενους στις αεροπορικές επιχειρήσεις.
      Με το σχέδιο νόμου ρυθμίζονται θέματα που αφορούν το Ταμείο Συντάξεως Προσωπικού Εφημερίδων Αθηνών και Θεσσαλονίκης. Υπάγονται στο πιο πάνω ταμείο και οι αθλητικοί συντάκτες με την προϋπόθεση ότι μεταδίδουν από το σταθμό αθλητικών εκπομπών τρεις τουλάχιστον φορές το εικοσιτετράωρο συνολικής διάρκειας μίας και μισής ώρας. Στο ταμείο επίσης υπάγονται και τα μέλη των ενώσεων συντακτών ημερησίων εφημερίδων Θεσσαλίας, Στερεάς Ελλάδος και Εύβοιας, Πελοποννήσου, Ηπείρου και νήσων.
      Οι μετέχοντες δημοσιογράφοι και συντάκτες στην Ελληνική Ολυμπιακή Ραδιοτηλεοπτική Α.Ε. θα ασφαλίζονται στο Ταμείο Συντάξεως Προσωπικού Εφημερίδων Αθηνών και Θεσσαλονίκης και όχι στο Ι.Κ.Α.. Στο ίδιο ταμείο υπάγονται και οι δημοσιογράφοι που απασχολούνται στα γραφεία τύπου των πολιτικών κομμάτων και των πρακτορείων ειδήσεων. Δίδεται η δυνατότητα σε μικρό αριθμό ασφαλισμένων του πιο πάνω ταμείου, αλλά και του ΤΑ.Ε.ΣΥ.Δ. να αναγνωρίσουν την προϋπηρεσία τους.
      Προβλέπεται αύξηση δεκαέξι οργανικών θέσεων στο Ταμείο Συντάξεων Προσωπικού Εφημερίδων Αθηνών και Θεσσαλονίκης για την εξυπηρέτηση των αναγκών του. Συνιστάται στο ΙΚΑ πενταμελές υπηρεσιακό συμβούλιο, με ευθύνη την υπηρεσιακή κατάσταση των ιατρών που εργάζονται στο ΙΚΑ. 
      Τέλος, με το νομοσχέδιο διευθετούνται θέματα που αφορούν τους εργαζόμενους στην Γενική Γραμματεία Κοινωνικών Ασφαλίσεων. Προβλέπονται ρυθμίσεις σχετικά με τον Οργανισμό Βελτίωσης Κοινωνικής Ασφάλισης. Συνιστώνται θέσεις στο ΤΕΒΕ, στο ΤΑΕ και στο ΤΑΞΥ, με σκοπό να εξυπηρετήσουν καλύτερα αυτούς τους φορείς. 
      Τελειώνοντας, κύριε Πρόεδρε, θέλω να υπενθυμίσω ότι με το ν. 4169/61 θεσπίστηκε για πρώτη φορά η συνταξιοδοτική κάλυψη των αγροτών. Το βάρος της ασφαλιστικής κάλυψης το ανέλαβε σχεδόν εξολοκλήρου το κράτος. Η εξέλιξη αυτής της βασικής σύνταξης, που το 1992 ήταν 12.000 δραχμές, ανέρχεται σήμερα στις 53.000 δραχμές. 
      Το 1987 η πολιτεία με το ν. 1745 καθιέρωσε το θεσμό της πρώτης ασφάλισης για να παράσχει ένα επιπλέον ποσό σύνταξης. Με το ν. 2458/97 συστήνεται ο νέος κλάδος Κύριας Ασφάλισης Αγροτών με ευεργετικές διατάξεις. Με το υπό συζήτηση νομοσχέδιο για τη «Σύσταση του Λογαριασμού Αγροτικής Εστίας» φιλοδοξεί η πολιτεία να βελτιώσει την ποιότητα ζωής των κατοίκων της υπαίθρου, υποχρέωση που έχουμε όλοι μας. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Κοντός έχει το λόγο. 
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, η συζήτηση του σχεδίου νόμου για τη «Σύσταση Λογαριασμού Αγροτικής Εστίας και άλλες διατάξεις» πραγματοποιείται σε μία ιδιαίτερα δύσκολη για τον αγροτικό κόσμο χρονική περίοδο. 
      Τα προβλήματα των αγροτών βρίσκονται στο αποκορύφωμά τους, έχουν γίνει πλέον πιεστικά. Βρισκόμαστε σε προφανές αδιέξοδο και η Κυβέρνηση συνεχώς υπεκφεύγει. Η Κυβέρνηση λαμβάνει, αντί για φιλοαγροτικά, αντιαγροτικά μέτρα, με αποτέλεσμα να δημιουργείται μία εκρηκτική κατάσταση στην ελληνική περιφέρεια και να έχει ξεχειλίσει το ποτήρι της οργής και της αγανάκτησης των αγροτών. Κατά συνέπεια, νιώθω την υποχρέωση, πριν αναφερθώ σε αυτό καθεαυτό το συζητούμενο σχέδιο νόμου, να κάνω μία ειδική αναφορά στα προβλήματα του αγροτικού κόσμου της χώρας μας.
      Κύριοι συνάδελφοι, είναι γεγονός ότι την τελευταία δεκαετία το αγροτικό εισόδημα μειώνεται συνεχώς. Παράλληλα μειώνεται και ο αγροτικός πληθυσμός της χώρας κάθε χρόνο κατά σαράντα χιλιάδες περίπου ανθρώπους. Αντιμετωπίζουμε πολύ σοβαρά προβλήματα στην διάθεση των ποιοτικών αγροτικών προϊόντων και χάνουμε παραδοσιακές ξένες αγορές. Το έλλειμμα του εμπορικού ισοζυγίου των αγροτικών προϊόντων έχει ξεπεράσει κάθε προηγούμενο. Το κόστος της παραγωγής έχει αυξηθεί, χωρίς η Κυβέρνηση να παίρνει οποιοδήποτε μέτρο για τη μείωσή του.
       Πέρα από όλα τα άλλα, πολλοί αγρότες κινδυνεύουν να χάσουν τις περιουσίες τους από το άγος του ονομαζόμενου εκσυγχρονισμού που είναι τα πανωτόκια, μια νομιμοποιημένη μορφή ληστείας από την αμαρτωλή Αγροτική Τράπεζα, η οποία έχει καταντήσει διώκτης και όχι αρωγός και συμπαραστάτης των αγροτών. Η Κυβέρνηση Σημίτη, παρ’ ότι είχε την ευκαιρία να πατάξει αυτήν την κερδοσκοπία, προτίμησε να σταθεί στο πλευρό της ΑΤΕ και όχι στο πλευρό των θυμάτων της. Μείζον ζήτημα για όλο τον αγροτικό κόσμο είναι η έγκυρη και πλήρης ανταπόκριση του κράτους στις υποχρεώσεις του. 
      Οι οργανισμοί του Υπουργείου Γεωργίας υπολειτουργούν και οι υπηρεσίες του παρουσιάζουν εικόνα διάλυσης. Η κακή λειτουργία του ΟΠΕΚΕΠΕ επιφέρει μεγάλες καθυστερήσεις στην καταβολή των επιδοτήσεων των αγροτών, ενώ η προβληματικότητα και η ελλειμματικότητα του ΕΛΓΑ προκαλούν αδυναμία στο να καταβάλει τις αποζημιώσεις των αγροτών που επλήγησαν από ακραία καιρικά φαινόμενα, αλλά και να πραγματοποιήσει γρήγορες και αντικειμενικές εκτιμήσεις των ζημιών. Δεν υπάρχει ούτε ένας Έλληνας αγρότης που να έχει πλέον εμπιστοσύνη στον ΕΛΓΑ. 
      Αξίζει δε, αναφερόμενοι στον ΕΛΓΑ, να σημειώσουμε ότι ακόμη δεν έχει ολοκληρωθεί η καταβολή των αποζημιώσεων για το ζωικό και το φυτικό κεφάλαιο που καταστράφηκε από τις πυρκαγιές του 2000, ότι εκκρεμεί ακόμη μεγάλο μέρος των αποζημιώσεων για το φυτικό κεφάλαιο που καταστράφηκε από την παγοπληξία του χειμώνα. Είχαμε τον Ιούνιο και τον Ιούλιο μεγάλες καταστροφές στην αγροτική παραγωγή από χαλαζόπτωση, ισχυρές βροχοπτώσεις και πυρκαγιές που αποτελούν χαριστική βολή για τους αγρότες που επλήγησαν και που στις περισσότερες περιπτώσεις είναι, δυστυχώς, μόνο καλλιεργητές σταφίδας, καπνού, οπωροκηπευτικών και ελιάς. 
      Αυτοί οι άνθρωποι πού μπορούν να στρέψουν το βλέμμα τους, να βοηθηθούν και να στηριχθούν όταν απέναντί τους έχουν ένα παντελώς αναξιόπιστο και ανίκανο κράτος, όταν απέναντί τους έχουν μια Κυβέρνηση η οποία δεν θέλησε και δεν μπόρεσε να διαπραγματευθεί στα αρμόδια όργανα της Ευρωπαϊκής Ένωσης, όταν απέναντί τους έχουν έναν Πρωθυπουργό ο οποίος, σε αντίθεση με όλες τις άλλες χώρες που έχουν αγροτικά ενδιαφέροντα, ουδεμία πρωτοβουλία ανέλαβε για να στηρίξει τα αγροτικά μας προϊόντα;
      Έτσι έχουν χαθεί όλες οι μάχες: για το βαμβάκι, τα οπωροκηπευτικά σε μεγάλο βαθμό, για το λάδι και τα κτηνοτροφικά προϊόντα. Έτσι μειώθηκαν ραγδαία φέτος οι τιμές για τα σιτηρά και τις πατάτες, έτσι κινδυνεύει η ελληνική παραγωγή ζάχαρης. Έτσι –και αυτό είναι το σημαντικότερο- η ελληνική Κυβέρνηση βρέθηκε εντελώς απληροφόρητη και απροετοίμαστη για τις προτάσεις της Ευρωπαϊκής Επιτροπής για την ενδιάμεση αναθεώρηση της Κοινής Αγροτικής Πολιτικής, σε σημείο μάλιστα που να αναγκάζεται ο Υπουργός Γεωργίας να ομολογεί ότι σε κανένα σημείο τους δεν είναι ικανοποιητικές οι προτάσεις αυτές και ότι αγνοήθηκαν παντελώς οι επί του μείζονος αυτού θέματος για την επιβίωση των αγροτών μας προτάσεις της ελληνικής Κυβέρνησης.
      Την κυβερνητική όμως αναξιοπιστία την έχουν γνωρίσει περισσότερο από όλους οι βαμβακοπαραγωγοί, οι οποίοι και προδόθηκαν στις Βρυξέλλες από την ελληνική Κυβέρνηση με την υπογραφή του καταστροφικού κανονισμού για το βαμβάκι, αλλά και παραπληροφορήθηκαν και κοροϊδεύτηκαν από την Κυβέρνηση και μάλιστα από τον ίδιο τον Πρωθυπουργό και τον Υπουργό Γεωργίας με τον χειρότερο τρόπο. Όταν αντί για την υποσχεθείσα τιμή των 300 δραχμών το κιλό λαμβάνουν 235 δραχμές και όταν, παρά τις επανειλημμένες διαβεβαιώσεις για την μη ύπαρξη επιλέξιμων και μη ποσοτήτων, εκατόν σαράντα χιλιάδες τόνοι βαμβακιού χαρακτηρίζονται ως μη επιλέξιμοι και πληρώνονται μόνον με την εμπορική αξία των 70 δραχμών ανά κιλό, τότε πώς αλλιώς μπορεί να χαρακτηριστεί αυτό εκτός από κυβερνητικό εμπαιγμό;
      Αν το μείζον αυτό θέμα του βαμβακιού δεν αποτελεί ζήτημα ηθικής τάξης για την Κυβέρνηση και αν δις Υπουργός δεν θεωρείται υπεύθυνος και δεν υποβάλει την παραίτησή του, τότε δίκαια και Βουλευτές του κυβερνώντος κόμματος δημόσια μιλούν για κυβερνητική «αγροτική τρομοκρατία», απειλούν ότι αν έστω και καθυστερημένα δεν δοθεί λύση θα ανέβουν οι ίδιοι στα τρακτέρ να κλείσουν τους δρόμους κι αναφέρουν ότι η υπόθεση του βαμβακιού καταταλαιπωρεί τον αγροτικό κόσμο. Κι αν καταλάβαιναν οι αγρότες πως το θέμα μπορεί να λυθεί και δεν λύνεται, τότε θα στρέφονταν όλοι εναντίον μας.
      Αν σε όλα αυτά προστεθεί και το γεγονός ότι ενώ έχουν περάσει δυόμισι από τα επτά χρόνια της εφαρμογής του Γ΄ Κοινοτικού Πλαισίου Στήριξης, στη διάρκεια του οποίου θα μπορούσε έστω και με καθυστέρηση να δοθεί κάποια αναπτυξιακή ώθηση στον αγροτικό τομέα αλλά και στην περιφέρεια γενικότερα, στην ουσία δεν έχει ακόμη αρχίσει η πραγματική εφαρμογή του και το γεγονός ότι η Κυβέρνηση προχωρεί στη λήψη μέτρων που μειώνουν τις εισροές των αγροτών, όπως η μείωση της επιστροφής του ΦΠΑ και αυξάνουν τις επιβαρύνσεις του, όπως  η αύξηση της φορολογίας κατά 400% των τελών κυκλοφορίας των αγροτικών αυτοκινήτων και κατά 360% των εκτιμητικών του ΕΛΓΑ, τότε εύκολα αντιλαμβάνεται κανείς ποιοι ευθύνονται για την υποβάθμιση του Έλληνα αγρότη, ποιοι υποτιμούν την αξιοπρέπειά του και ποιοι υπονομεύουν κάθε αναπτυξιακή προσπάθεια στην ύπαιθρο.  
      ΝΙΚΟΛΑΟΣ ΦΑΡΜΑΚΗΣ: Κύριε Πρόεδρε, τι συζητάμε τώρα;
      ΠΡΟΕΔΡΕΥΩΝ (Κωνσταντίνος Γείτονας): Ήρεμα, κύριε συνάδελφε. Θα έρθει και επί της αρχής του νομοσχεδίου ο κύριος συνάδελφος…
      ΘΕΟΔΩΡΟΣ ΠΑΓΚΑΛΟΣ: Είκοσι λεπτά εισήγηση…
      ΑΛΕΞΑΝΔΡΟΣ ΚΟΝΤΟΣ: Όσον αφορά το προς συζήτηση σχέδιο νόμου πρέπει να πούμε ότι ενώ η ιδέα της σύστασης του Λογαριασμού της Αγροτικής Εστίας μας βρίσκει σύμφωνους, είμαστε κάθετα αντίθετοι με τον τρόπο που η Κυβέρνηση προσπαθεί να υλοποιήσει το σχέδιο αυτό. Διότι είναι ξεκάθαρο ότι για άλλη μια φορά η Κυβέρνηση, όπως και στο θέμα του ΕΛΓΑ όπου επανειλημμένα με τις εισφορές των αγροτών δημιούργησε πελατειακές σχέσεις ικανοποιώντας κομματικά συμφέροντα ιδιαίτερα σε προεκλογικές περιόδους, θα προσπαθήσει με τα χρήματα των πολλών, των αγροτών, να ασκήσει κοινωνική πολιτική όχι υπέρ των αγροτών αλλά πολιτική υπέρ των δικών της κομματικών συμφερόντων.
      Αποτελεί δε  το σχέδιο νόμου μια ομολογία της αποτυχίας της Κυβέρνησης στο θέμα της ασφάλισης των αγροτών, αφού αναφέρει το ίδιο το σχέδιο νόμου ότι οι ασφαλισμένοι, οι εργαζόμενοι, αν και δεν ευθύνονται υφίστανται τις συνέπειες της διοικητικής δυσλειτουργίας του ΟΓΑ, ο οποίος εμφανίζεται αναξιόπιστος οργανισμός. 
      Όμως αποτελεί ομολογία αποτυχίας και της γενικότερης αγροτικής πολιτικής της, αφού αποδέχεται ότι μέχρι σήμερα ένας μεγάλος αριθμός ασφαλισμένων του ΟΓΑ, περίπου 40%, δεν έχει εκπληρώσει τις υποχρεώσεις του με αποτέλεσμα αφ’ ενός να καλούνται στο τέλος του ασφαλιστικού βίου τους να καταβάλλουν ένα μεγάλο ποσό, αφ’ ετέρου να μην ανανεώνεται το βιβλιάριο υγείας τους.
      Αναφερόμενοι δε στον ΟΓΑ πρέπει να σημειώσουμε ότι πέρα των όσων αναφέρουν στο σχέδιο νόμου, η κακή οργάνωσή του, η ελλιπής στελέχωσή του, η ανεπαρκής μηχανογράφηση και ο κομματισμός που του έχει επιβληθεί τον έχουν μετατρέψει από οργανισμό πρόνοιας των αγροτών σ’ ένα μηχανισμό, ο οποίος ξεκινώντας από την επικοινωνία με τον αγροτικό κόσμο μέχρι τη διεκπεραίωση των υποθέσεων των αγροτών προκαλεί προβλήματα, αδικαιολόγητες καθυστερήσεις, δίκαιες διαμαρτυρίες και αγανάκτηση.
      Πρέπει να πούμε ότι από την ημερομηνία υποβολής των δικαιολογητικών πολλές φορές έχουμε καθυστέρηση μέχρι και δύο χρόνια για να αρχίσουν να πληρώνονται οι συντάξεις. Επίσης, πρέπει να πούμε ότι οι ευθύνες των Κυβερνήσεων Σημίτη για την προβληματικότητα του ΟΓΑ είναι και πολλές και μεγάλες.
      Αναλύοντας το σχέδιο νόμου γίνεται σαφές ότι η προσπάθεια για τη δημιουργία κοινωνικής πολιτικής στον αγροτικό τομέα χαρακτηρίζεται από προχειρότητα, αδυναμία υλοποίησης των στόχων της λόγω περιορισμένων πόρων και κατά συνέπεια προσπάθεια αποπροσανατολισμού του αγροτικού κόσμου από τα πραγματικά προβλήματα που τον απασχολούν, προσπάθεια ικανοποίησης κομματικών συμφερόντων, αλλά και αδιαφάνεια στη διαχείριση των εισφορών των αγροτών και των οικονομιών του υπό σύσταση οργανισμού.
      Η προχειρότητά του αποδεικνύεται από το γεγονός ότι ενώ οι ανάγκες για κοινωνική πολιτική στους αγρότες διαφέρουν σε διάφορες περιοχές της Ελλάδος και πολλές απ’ αυτές καλύπτονται μερικώς από την Τοπική Αυτοδιοίκηση, αλλά και από τα προγράμματα της Ευρωπαϊκής Ένωσης -τα οποία θα μπορούσε να υλοποιήσει κάλλιστα το Υπουργείο Γεωργίας, όπως αυτά της ενημέρωσης των αγροτών- δημιουργείται ένα συγκεντρωτικό σύστημα αποκομμένο από τις πραγματικές ανάγκες των αγροτών. 
      Πρόκειται για ένα σύστημα, το οποίο καλείται να λειτουργήσει χωρίς να λαμβάνει υπόψη την αποτελεσματικότητα και την εμπειρία ομοειδών δραστηριοτήτων της Τοπικής Αυτοδιοίκησης, του συνεταιριστικού κινήματος, αλλά και εκείνου του υπουργείου, που θα έπρεπε να έχει την κύρια ευθύνη της κοινωνικής και πολιτιστικής ανάπτυξης της ελληνικής υπαίθρου, δηλαδή του Υπουργείου Γεωργίας.
      Εάν η Κυβέρνηση πιστεύει ότι θα ευοδώσουν οι στόχοι της Αγροτικής Εστίας χωρίς τη συνεργασία της Τοπικής Αυτοδιοίκησης και του συνεταιριστικού κινήματος –σε περιφερειακό μάλιστα επίπεδο- που γνωρίζουν τις ανάγκες των αγροτών στον κοινωνικό τομέα, αλλά και του Υπουργείου Γεωργίας και ιδιαίτερα των περιφερειακών υπηρεσιών του, τότε πλανάται πλάνην οικτράν.
      Όσον αφορά δε τις πιστώσεις για τη σύσταση του λογαριασμού που θα ανέλθουν περίπου σε 7,5 δισεκατομμύρια δραχμές ετησίως και θα αποτελούνται κατά 50% από εισφορές των αγροτών και 50% από κρατική συμμετοχή και που ανά δικαιούχο της Αγροτικής Εστίας θα αντιστοιχούν περίπου στις πέντε χιλιάδες οκτακόσιες δραχμές ετησίως, είναι βέβαιο ότι δεν επαρκούν για την έστω και στοιχειώδη υλοποίηση των σκοπών της Αγροτικής Εστίας.
      Πρέπει δε να επισημανθεί ότι στις 5800 δραχμές που αντιστοιχούν ετησίως ανά δικαιούχο της Αγροτικής Εστίας για εκδρομές, βιβλία, εισιτήρια θεατρικών παραστάσεων και αγροτική ενημέρωση το 50% είναι η κρατική συμμετοχή. Οπότε, εάν ακολουθηθεί η πεπατημένη της τριμερούς χρηματοδότησης του ασφαλιστικού μας συστήματος, από την οποία μονίμως απουσιάζει η κρατική συμμετοχή, ή της κρατικής συμμετοχής στον ΕΛΓΑ, η οποία μέχρι στιγμής είναι απαράδεκτα περιορισμένη, τότε είναι βάσιμα αμφίβολη και η κρατική συμμετοχή στην Αγροτική Εστία με αποτέλεσμα το ποσό ανά δικαιούχο να περιοριστεί στις 2900 δραχμές ετησίως.
      Εάν ληφθεί υπόψη ότι με τμήμα των εισφορών θα καλυφθούν λειτουργικές δαπάνες της Αγροτικής Εστίας, οι οποίες με βάση τον αριθμό των νεοπροσληφθέντων και των αποσπασθέντων από τον ΟΓΑ που προβλέπεται στο σχέδιο νόμου δεν είναι ευκαταφρόνητες, τότε είναι αμφίβολο εάν θα υπάρξουν έστω και υποτυπώδεις πιστώσεις για τη λειτουργία της Αγροτικής Εστίας.
      Το ερώτημα, λοιπόν, που αβίαστα προκύπτει από τα παραπάνω είναι ότι αφού τελικά δεν θα υπάρχουν πιστώσεις, ποιος θα είναι ο πραγματικός στόχος που επιθυμεί να ικανοποιήσει η Κυβέρνηση. Μήπως είναι ο αποπροσανατολισμός των αγροτών μας από τα μεγάλα προβλήματα που τους απασχολούν και που η ίδια είναι ο αποκλειστικός υπεύθυνος για τη δημιουργία τους;
      Όσον αφορά δε τον τρόπο της συγκρότησης της διαχειριστικής επιτροπής και τις αρμοδιότητες αυτής, καθώς επίσης και τον τρόπο που γίνεται ο καθορισμός των δικαιούχων της Αγροτικής Εστίας, μπορούμε να πούμε ότι και αδιαφάνεια υπάρχει, αλλά και ότι η Κυβέρνηση θα επιχειρήσει να αποκομίσει κομματικά οφέλη από την πελατειακή χρησιμοποίηση του λογαριασμού.
      Και αυτό αποδεικνύεται από το γεγονός ότι ο Υπουργός θα αποφασίζει μόνος του σχετικά με το ποιοι θα είναι οι δικαιούχοι της Αγροτικής Εστίας, παρά το γεγονός ότι το 50% των εισφορών είναι των αγροτών. 
      Επίσης θα ήθελα να σημειώσω ότι, αντί η Διαχειριστική Επιτροπή να είναι μία διαπαραταξιακή επιτροπή, αποκλείεται από αυτή η ΣΥΔΑΣΕ που είναι το τριτοβάθμιο όργανο των συνεταιριστών που πρόσκεινται στη Νέα Δημοκρατία, ενώ συμμετέχει η ΓΕΣΑΣΕ, δηλαδή το τριτοβάθμιο όργανο των συνεταιριστών που πρόσκεινται στο ΠΑΣΟΚ!
      Όσον αφορά στις άλλες διατάξεις του σχεδίου νόμου, τις οποίες θα συζητήσουμε στην κατ’ άρθρο συζήτηση, αξίζει να πούμε ότι θα μπορούσαν κάποιες απ’ αυτές να δώσουν λύση σε σοβαρά προβλήματα των Ελλήνων αγροτών. Όμως, με τον τρόπο που διατυπώνονται υπάρχει κίνδυνος να έχουμε τα αντίθετα αποτελέσματα. 
      Το θέμα της διαπίστωσης της κατά κύριο επάγγελμα αγροτικής απασχόλησης, το οποίο μέχρι τώρα ήταν απόρροια της προσωπικής αντίληψης του ανταποκριτή του ΟΓΑ, θεωρούμε ότι σωστά πλέον δεν αφήνεται στον ανταποκριτή του ΟΓΑ. Βέβαια, ζητάτε να γίνει με αντικειμενικά κριτήρια, όμως το αντικειμενικό κριτήριο στην πορεία «φεύγει» και -ελλείψει άλλων στοιχείων- τελικά αφήνεται στη δήλωση του οικείου δημάρχου ή του προέδρου της κοινότητας, οπότε πάλι διαπιστώνουμε την ύπαρξη πελατειακής σχέσης και, μάλιστα, ρουσφετολογικού χαρακτήρα.
      Θα μπορούσα να αναφερθώ και στις άλλες διατάξεις, αλλά θεωρώ ότι αυτό θα γίνει στην κατ’ άρθρο συζήτηση.
      Όσον αφορά στο θέμα της Αγροτικής Εστίας, όπως και στα άλλα θέματα που αφορούν τους Έλληνες αγρότες –η εκπαίδευση των αγροτών, η έρευνα, οι νέες τεχνολογίες, οι νέοι αγρότες- αποδεικνύεται ότι η Κυβέρνηση περιορίζει τη στήριξη των  αγροτών καταθέτοντας ιδέες, χωρίς όμως να δημιουργεί τα απαραίτητα πλαίσια για την υλοποίησή τους. Όμως, η προχειρότητα, ο κομματισμός και η έλλειψη πολιτικής βούλησης για την αποτελεσματική υλοποίηση αυτών των ιδεών, στερεί από την Κυβέρνηση τη δυνατότητα ουσιαστικών παρεμβάσεων στην κατεύθυνση της βελτίωσης των συνθηκών της ζωής των κατοίκων της ελληνικής υπαίθρου, η οποία, δυστυχώς, συνεχώς επιδεινώνεται.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Οργάνωση της αγοράς πετρελαιοειδών και άλλες διατάξεις».
      Επίσης, έχω την τιμή να ανακοινώσω στο Τμήμα ότι οι Υπουργοί Δημόσιας Διοίκησης και Αποκέντρωσης, Εξωτερικών, Οικονομίας και Οικονομικών, Υγείας και Πρόνοιας, Δικαιοσύνης, Μεταφορών και Επικοινωνιών και Δημόσιας Τάξης, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας στον τομέα της πολιτικής προστασίας».
      Επίσης, οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης, κατέθεσαν σχέδιο νόμου: «Κύρωση του Πρωτοκόλλου Προθέσεων μεταξύ του Υπουργείου Εσωτερικών, Δημόσιας Διοίκησης και Αποκέντρωσης / Γενικής Γραμματείας Πολιτικής Προστασίας της Ελληνικής Δημοκρατίας και της Ομοσπονδιακής Υπηρεσίας Χειρισμού Καταστάσεων Εκτάκτων Αναγκών των Ηνωμένων Πολιτειών της Αμερικής (FEMA) για τη συνεργασία στην πρόληψη και αντιμετώπιση φυσικών και τεχνολογικών καταστροφών».
      Επίσης, οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού και Μεταφορών και Επικοινωνιών, κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Σλοβενίας για την αποφυγή της διπλής φορολογίας αναφορικά με τους φόρους εισοδήματος και κεφαλαίου».
      Παραπέμπονται στις αρμόδιες Διαρκείς Επιτροπές.
      Το λόγο έχει ο ειδικός αγορητής του Κομμουνιστικού Κόμματος Ελλάδος κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, κυρία και κύριοι συνάδελφοι, με το υπό συζήτηση νομοσχέδιο η Κυβέρνηση προσπαθεί να εκμεταλλευτεί τα σοβαρά, πράγματι, προβλήματα των αγροτών μας, τα οποία έχουν σχέση με την πολιτιστική αναβάθμιση της υπαίθρου και τη δημιουργική αξιοποίηση του ελεύθερου χρόνου, καθώς επίσης και με την αδυναμία των αγροτών μας να κάνουν έστω και ολιγοήμερες διακοπές, πράγμα το οποίο αποτελεί δικαίωμα οποιουδήποτε εργαζόμενου.
      Βέβαια πρέπει να ξεκαθαρίσουμε ότι αυτά τα προβλήματα δεν δημιουργήθηκαν από μόνα τους αλλά είναι αποτέλεσμα της αντιαγροτικής πολιτικής, η οποία «αποδεκάτισε», κυριολεκτικά, το αγροτικό εισόδημα, με αποτέλεσμα οι αγρότες μας να μην έχουν την οικονομική δυνατότητα για ολιγοήμερες διακοπές.
      Η ευθύνη, βέβαια, γι’ αυτήν την πολιτική και αυτήν την κατάσταση βαρύνει όλες τις κυβερνήσεις που κυβέρνησαν τις τελευταίες δεκαετίες στον τόπο μας, αλλά ιδιαίτερες και μεγάλες ευθύνες έχει η σημερινή Κυβέρνηση.
      Επίσης αυτή η πολιτική είναι, που ερήμωσε την ύπαιθρο από τους νέους και τις νέες, με αποτέλεσμα βέβαια -και δεν γινόταν διαφορετικά- την πολιτιστική και κοινωνική υποβάθμισή της.
      Είναι γνωστό, κυρίες και κύριοι συνάδελφοι, ότι τα περισσότερα από τα χωριά της χώρας μας, και ιδιαίτερα εκείνα των μειονεκτικών και νησιώτικων περιοχών, έχουν καταντήσει εξαιτίας –επαναλαμβάνω- της πολιτικής, που για χρόνια εφαρμόζεται, πραγματικά γηροκομεία.
      Για εμάς αποκλειστικός στόχος και σκοπός του υπό συζήτηση νομοσχεδίου δεν είναι η λύση ή η βελτίωση αυτών των προβλημάτων, αλλά η εκμετάλλευσή τους με στόχο να βελτιωθεί η πολύ άσχημη εικόνα της Κυβέρνησης στους μικρομεσαίους αγρότες μας. Την εικόνα αυτή, επαναλαμβάνω, έχει δημιουργήσει η βαθιά αντιαγροτική πολιτική. 
      Επιπλέον η Κυβέρνηση με τον προτεινόμενο θεσμό της Αγροτικής Εστίας θέλει να δημιουργήσει έναν ακόμα ρουσφετολογικό ψηφοθηρικό μηχανισμό, για να εκμαυλίσει μαζικά τις συνειδήσεις της μικρομεσαίας αγροτιάς και να δημιουργήσει την εντύπωση ότι τάχα κάτι κινείται και ενδιαφέρεται η Κυβέρνηση για τα οξυμένα κοινωνικά προβλήματα των αγροτών μας. 
      Προσπαθεί λοιπόν η Κυβέρνηση με το προτεινόμενο νομοσχέδιο να εξωραΐσει την αντιαγροτική της πολιτική, μία πολιτική, που επαναλαμβάνω ότι ερήμωσε την ύπαιθρο. Προσπαθεί να προβάλει μία ανύπαρκτη κοινωνική ευαισθησία, όταν ο νέος νόμος για τον ΟΓΑ έχει σαν αποτέλεσμα διακόσιες χιλιάδες αγρότες από το σύνολο των επτακοσίων χιλιάδων να είναι ανασφάλιστοι, επειδή δεν μπορούν να πληρώσουν τα θεσμοθετημένα ασφάλιστρα. 
      Κυρία και κύριοι συνάδελφοι, τα κοινωνικά και πολιτιστικά προβλήματα των αγροτών μας συνδέονται άμεσα με την οικονομική αναζωογόνηση της υπαίθρου. Γι’ αυτό κανένα πρόγραμμα, κανένας νόμος, όσο θετικός και αν είναι –που ο συγκεκριμένος δεν είναι- όσες καλές προθέσεις και αν έχει -που ο συγκεκριμένος δεν έχει- δεν μπορεί να αναβαθμίσει κοινωνικά, πολιτιστικά την ύπαιθρο και τη ζωή των αγροτών μας σ’ αυτήν στα πλαίσια μίας πολιτικής βαθιά αντιαγροτικής, που συρρικνώνει το αγροτικό εισόδημα, ξεκληρίζει τους μικρομεσαίους αγρότες και ερημώνει τα χωριά. Αυτή η πολιτική έχει ως αποτέλεσμα να δημιουργούνται σοβαρά προβλήματα ακόμα και στη στοιχειώδη εκπαίδευση των παιδιών των αγροτών, αφού είναι γνωστό ότι περισσότερα χωριά είναι αδύνατον να λειτουργήσουν ακόμα και δημοτικά σχολεία.
      Σκοπιμότητα του προτεινόμενου νομοσχεδίου είναι ακόμα να δημιουργήσει μία ωραιοποιημένη εικόνα της Κυβέρνησης στους αγρότες, να λειτουργήσει ως μηχανισμός εκμαυλισμού της συνείδησης της μικρομεσαίας αγροτιάς, και γίνεται φανερή από τα οικονομικά μεγέθη του νομοσχεδίου, τα οποία είναι κυριολεκτικά αστεία και δεν αντέχουν σε καμία κριτική. Γίνεται επίσης φανερή αυτή η σκοπιμότητα και από τον τρόπο διαχείρισής τους από την Αγροτική Εστία.
      Με βάση τους πόρους της Αγροτικής Εστίας, που από το νόμο προτείνονται ως φορέας κοινωνικής και πολιτιστικής αναβάθμισης της υπαίθρου, τα ετήσια έσοδά της ακόμα και στην καλύτερη περίπτωση, αυτή δηλαδή που ο κρατικός προϋπολογισμός θα καταβάλει τα προβλεπόμενα, πράγμα το οποίο είναι ασυνήθιστο –αυτό μας δείχνει η πρακτική του- θα κυμαίνονται γύρω στα επτάμισι δισεκατομμύρια δραχμές. 
      Τα έσοδα αυτά με βάση την εισηγητική έκθεση και την αντίστοιχη διάταξη του νόμου θα τα δικαιούνται ένα εκατομμύριο οκτακόσιες χιλιάδες δικαιούχοι, που είναι οι ασφαλισμένοι αγρότες, που έχουν πληρώσει τις εισφορές τους στον Οργανισμό, και τα προστατευόμενα μέλη τους, οι συνταξιούχοι αγρότες και οι συνταξιούχοι άποροι του ΟΓΑ. Αυτό σημαίνει ότι στην καλύτερη περίπτωση σε κάθε δικαιούχο θα αναλογούν τέσσερις χιλιάδες δραχμές το χρόνο, από τις οποίες τις δύο χιλιάδες θα τις πληρώνουν οι ασφαλισμένοι αγρότες, και τις υπόλοιπες δύο χιλιάδες δραχμές ο κρατικός προϋπολογισμός. Με αυτές τις τέσσερις χιλιάδες – με αυτό το τεράστιο ποσό- οι δικαιούχοι, σύμφωνα με την Κυβέρνηση, θα μπορούν να κάνουν κοινωνικό τουρισμό και εκδρομές, να παίρνουν δωρεάν βιβλία, δωρεάν εισιτήρια για θέατρα κλπ. 
      Κύριοι συνάδελφοι, πρέπει να είναι τυχερός κάποιος αγρότης για να μπορέσει να επωφεληθεί των παροχών  της Αγροτικής Εστίας δύο ή τρεις φορές στη ζωή του. Θα έχει βέβαια την ψευδαίσθηση ότι μπορεί κάθε χρόνο να είναι αυτός ο τυχερός και να επωφεληθεί των παροχών. Πάνω σ’ αυτήν την ψευδαίσθηση θα στηριχθεί η σημερινή Κυβέρνηση, η αυριανή ή η όποια κυβέρνηση για να ψηφοθηρίσει και να εκμαυλίσει –επαναλαμβάνω- μαζικά τις συνειδήσεις των μικρομεσαίων αγροτών μας. 
      Κυρίες και κύριοι συνάδελφοι, το Κ.Κ.Ε. θεωρεί απαραίτητη την κοινωνική και πολιτιστική αναβάθμιση της υπαίθρου, θεωρεί αναφαίρετο το δικαίωμα του αγρότη στις διακοπές, στην ψυχαγωγία και στον πολιτισμό, όμως, η πολιτιστική και κοινωνική αναβάθμιση της υπαίθρου είναι άρρηκτα δεμένη με την οικονομική αναζωογόνησή της. Γι’ αυτό μια φιλοαγροτική πολιτική που θα εξασφαλίζει βιώσιμο αγροτικό εισόδημα και θα συμβάλλει στην παραμονή νέων αγροτών και αγροτισσών στην ύπαιθρο και στο αγροτικό επάγγελμα αποτελεί το προαπαιτούμενο για την πολιτιστική αναβάθμιση της υπαίθρου. 
      Παράδειγμα, γι’ αυτήν τη φιλοαγροτική πολιτική: Χρειάζεται ολοκληρωμένο πρόγραμμα δημιουργίας πολιτιστικών κέντρων, αθλητικών εγκαταστάσεων και στην ύπαιθρο για να μπορούν οι αγρότες και οι αγρότισσες, ιδιαίτερα οι νέοι και οι νέες, να αξιοποιούν δημιουργικά τον ελεύθερο χρόνο τους. 
      Σοβαρό ρόλο σ’ αυτά τα προβλήματα μπορούν να παίξουν η τοπική αυτοδιοίκηση και οι συνεταιρισμοί, οι οποίοι με ανάλογη στήριξη από το κράτος θα μπορούσαν και δανειστικές βιβλιοθήκες να έχουν και παραθεριστικά κέντρα να φτιάξουν και να αναπτύξουν πολλές άλλες κοινωνικές δραστηριότητες στο χωριό, επειδή οι συνεταιρισμοί δεν είναι μόνο οικονομικές αλλά και κοινωνικές οργανώσεις των αγροτών μας. 
      Χωρίς την εφαρμογή μιας τέτοιας φιλοαγροτικής πολιτικής, η δημιουργία της Αγροτικής Εστίας το μόνο που θα προσθέσει θα είναι ένα νέο χαράτσι στους αγρότες μας. Ένα χαράτσι που θα προστεθεί στα όσα μέχρι σήμερα έχουν φορτωθεί στις πλάτες της αγροτιάς μας και μάλιστα σε μια περίοδο που γνωρίζουμε όλοι μας ότι δοκιμάζεται σκληρότερα από κάθε άλλη φορά το εισόδημα της μικρομεσαίας αγροτιάς μας ιδιαίτερα. 
      Θεωρούμε, λοιπόν, καθαρό εμπαιγμό τη δημιουργία αυτού του θεσμού και γι’ αυτό είμαστε αντίθετοι σαν κόμμα. Όμως, πέρα από την αντίθεσή μας στη δημιουργία της Αγροτικής Εστίας που μας οδηγεί στην καταψήφιση του νομοσχεδίου, αντίθεση έχουμε και με άλλες διατάξεις του. Είμαστε πέρα για πέρα αντίθετοι με το άρθρο 6 του δεύτερου κεφαλαίου και πιο συγκεκριμένα με την παράγραφο 4, με την οποία στοχεύει η Κυβέρνηση να κάνει δώρο στους εργοδότες εκατομμύρια δραχμές, αφού τους δίνετε τη δυνατότητα να μην πληρώνουν ασφαλιστικές εισφορές στο ΙΚΑ για τους αγρότες που απασχολούν στις επιχειρήσεις τους, που ασχολούνται βέβαια με τη μεταποίηση αγροτικών προϊόντων. Καμία αιτιολογία απ’ αυτές που ακούστηκαν στη συζήτηση στην επιτροπή δεν ευσταθεί για να αιτιολογήσει αυτήν την πρόθεσή σας αλλά και της Νέας Δημοκρατίας, που υπερθεματίζει, προτείνοντας μάλιστα την αύξηση του αριθμού των απασχολούμενων εργαζομένων σ’ αυτές τις επιχειρήσεις.
      Εμείς, όχι μόνο είμαστε αντίθετοι αλλά καταγγέλλουμε αυτήν την πρόθεσή σας που πέρα από χαριστική για τους εργοδότες, είναι και υπονομευτική για το ΙΚΑ, αφού θα το στερήσει από σημαντικότατα έσοδα. Βέβαια, αυτό, όπως δείχνει και μια υπουργική τροπολογία που καταθέσατε, κύριε Υπουργέ, και με την οποία ουσιαστικά χαρίζετε εκατοντάδες δισεκατομμύρια στους κεφαλαιούχους, στους καπιταλιστές και φαίνεται ότι πολύ λίγο σας ενδιαφέρει. Θα το συζητήσουμε βέβαια όταν θα έρθει η ώρα της συζητήσεως αυτής της τροπολογίας. 
      Όσον αφορά το θέμα της διαδοχικής ασφάλισης των αγροτών στο οποίο αναφέρεται το άρθρο 8 του δευτέρου κεφαλαίου, αφού τονίσουμε ξανά τις μεγάλες ευθύνες που έχετε ως Κυβέρνηση για τη μεγάλη καθυστέρηση εφαρμογής του ν. 2458/97, καθυστέρηση που στέρησε χρήματα που ήταν αναγκαία για τους συνταξιούχους αγρότες μας, επισημαίνουμε ότι και με τη νέα προσπάθεια που γίνεται δεν θα λυθεί οριστικά το θέμα της διαδοχικής ασφάλισης. Θα τα πούμε όταν έλθει η ώρα στην κατ’ άρθρον συζήτηση.
      Ακόμη, στο θέμα αυτό της διαδοχικής ασφάλισης, έχουμε να παρατηρήσουμε ότι η Κυβέρνηση δεν προτείνει καμία ρύθμιση για τους αγρότες που ήταν συνταξιούχοι το 1997, τότε δηλαδή που ψηφίστηκε ο νόμος με αποτέλεσμα αν και έχουν αρκετά ένσημα σε διάφορα ταμεία να μην ισχύει γι’ αυτούς η διαδοχική ασφάλιση και να μην μπορούν να προσαυξήσουν τις συντάξεις τους, οι οποίες ως γνωστόν είναι από τις χαμηλότερες του ΟΓΑ. Πάνε δηλαδή  τα χρήματα που έχουν πληρώσει στα ασφαλιστικά τους ταμεία στο ΙΚΑ υπέρ πίστεως και πατρίδας που λέει και ο λαός μας.
      Όσον αφορά το θέμα της υπαγωγής στην υποχρεωτική ασφάλιση του Οργανισμού Ασφάλισης Ελευθέρων Επαγγελματιών των κατοίκων, των χωριών ή των οικισμών κάτω των δύο χιλιάδων κατοίκων που ασκούν επαγγελματική δραστηριότητα και ιδιαίτερα των αγροτών που έχουν ένα μαγαζάκι για να συμπληρώνουν το εισόδημά τους, θα θέλαμε να επισημάνουμε ότι αυτό θα δημιουργήσει τεράστιο πρόβλημα και θα οδηγήσει στο κλείσιμο πολλών μικρομάγαζων στα χωριά, όπως καφενείων, παντοπωλείων, περιπτέρων κλπ., αφού θα υποχρεωθούν οι άνθρωποι αυτοί να πληρώνουν πολλαπλάσια ασφάλιστρα σε σχέση με αυτά που πληρώνουν σήμερα και όλοι μας καταλαβαίνουμε –ιδιαίτερα όσοι καταγόμαστε από επαρχία- τι σημαίνει για ένα μικρό χωριό να κλείσει ένα απ’ αυτά τα μαγαζιά. Εμείς προτείνουμε και περιμένουμε να ακούσουμε και τον κύριο Υπουργό ν’ ανέβει το όριο στα τέσσερα εκατομμύρια –το εισόδημα δηλαδή- και από κει και πάνω να είναι υποχρεωτική η ασφάλιση. Όμως, θα θέλαμε να τονίσουμε ότι πρέπει να δοθεί η δυνατότητα σ’ αυτούς τους ανθρώπους επιλογής ασφαλιστικού φορέα. Να μπορεί δηλαδή κάποιος, που το ετήσιο εισόδημά του είναι κάτω απ’ αυτό το όριο, να επιλέγει εκείνος τον ασφαλιστικό φορέα που θέλει να ασφαλιστεί.
      Τώρα, σε σχέση με αυτό που αναφέρεσθε πάλι στο άρθρο 6 και αφορά στον προσδιορισμό της έννοιας του αγροτικού επαγγέλματος. Θέλουμε να τονίσουμε για μια ακόμα φορά ότι σε καμία περίπτωση δεν πρέπει να δημιουργήσει πρόβλημα στους αγρότες που έχουν μικρό κλήρο και αναγκάζονται προκειμένου να επιβιώσουν να δουλεύουν σε εξωγεωργικές ασχολίες. Το λέμε αυτό, γιατί υπάρχει αυτός ο φόβος, αφού τα εξήντα, εβδομήντα ή εκατό μεροκάματα που κάνει π.χ. στην οικοδομή κάποιος αγρότης δεν αρκούν σε σχέση με το χαμηλότερο αντικειμενικό συντελεστή, με αποτέλεσμα να μην μπορεί να ασφαλιστεί ο αγρότης στον ΟΓΑ και τελικά να μην καλύπτεται από κανέναν φορέα αφού τα εξήντα ή εβδομήντα μεροκάματα δεν αρκούν για να συμπληρώσουν το κατώτερο όριο για να πάρει τη σύνταξη π.χ. από το ΙΚΑ. 
      Τώρα, σε σχέση με το κεφάλαιο Γ΄ και συγκεκριμένα με το άρθρο 11 που αναφέρεται σε θέματα τύπου, δεν έχουμε βασικά αντίρρηση, παρ’ όλο που σε αυτό φωτογραφίζονται συγκεκριμένες περιπτώσεις. Θα θέλαμε όμως να τονίσουμε ότι τα όσα προβλέπονται στην παράγραφο 6 θα πρέπει να ισχύουν για όλες τις προηγούμενες περιπτώσεις. Να καταβάλει δηλαδή ο εργοδότης τις εισφορές, αφού αυτές αποτελούν το μόνο έσοδο για το ταμείο του. 
      Με το άρθρο 12 δεν είμαστε αντίθετοι με τη λειτουργία του Υπηρεσιακού Συμβουλίου, αλλά διαφωνούμε –και αυτό είναι γνωστό- με τον τρόπο συγκρότησής του. Η πρότασή μας είναι να αποτελείται από τρεις διορισμένους, τρεις εκλεγμένους και έναν κοινής αποδοχής και να εκπροσωπούνται σ’ αυτόν και οι έκτακτοι. Οι αιρετοί να είναι ανακλητοί και να λογοδοτούν. Συμφωνούμε να δοθούν οι προτεινόμενες αυξήσεις ενσωματωμένες στους βασικούς μισθούς και να συμπεριληφθούν οι ειδικευμένοι γιατροί και οι πλήρους και αποκλειστικής απασχόλησης. Είναι περίπου τριακόσια άτομα.
      Διαφωνούμε με την παράγραφο 6 του άρθρου 13 γιατί θέλετε να παίρνετε χρήματα από τον Οργανισμό Βελτίωσης Κοινωνικής Ασφάλισης και να τα διαθέτετε για την προπαγάνδιση και την παραπληροφόρηση του ελληνικού λαού.
      Κλείνοντας, κύριε Πρόεδρε, θα θέλαμε να επισημάνουμε ότι με παρόμοια τεχνάσματα, όπως αυτό της Αγροτικής Εστίας, ούτε αντιμετωπίζονται οι ανάγκες του αγρότη για πολιτισμό ούτε λύνονται τα προβλήματα της αναβάθμισης της ποιότητας ζωής στην ύπαιθρο.
      Εδώ καταστρέφεται η ίδια η ζωή στην ύπαιθρο, συρρικνώνεται ο πληθυσμός της, μαραζώνουν και ερημώνουν τα χωριά μας εξαιτίας της πολιτικής της Κυβέρνησης. Το να μιλάτε για ενδιαφέρον για τη ζωή του αγρότη, αυτό αποτελεί σκέτο εμπαιγμό.
      Εμείς, το Κομμουνιστικό Κόμμα Ελλάδας, καταψηφίζουμε επί της αρχής αυτό το νομοσχέδιο.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λεβογιάννης έχει το λόγο.
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, ακούγοντας τους συναδέλφους της Αντιπολίτευσης να τοποθετούνται επί της αρχής του νομοσχεδίου, μου δημιουργήθηκε η αίσθηση, όπως δημιουργήθηκε και σε άλλους συναδέλφους, ότι συζητάμε κάποια επερώτηση, που έχει σχέση με την αγροτική πολιτική.
      Και όμως, αγαπητοί συνάδελφοι, συζητάμε ένα πολύ ενδιαφέρον νομοσχέδιο, που είχε εξαγγελθεί εδώ και πολύ καιρό. Δεν καταλαβαίνω προς τι η επιχειρηματολογία ότι είναι προεκλογικού χαρακτήρα και μάλιστα σε μία περίοδο που έχουμε δημοτικές εκλογές, όχι εθνικές. 
      Όλοι ουσιαστικά αναγνωρίζουμε ότι ο θεσμός της Αγροτικής Εστίας, αυτό το πλέγμα υπηρεσιών στους αγρότες, απουσίαζε από τη χώρα μας. Το μόνο που θα μπορούσαμε να πούμε είναι ότι αυτός ο θεσμός έρχεται καθυστερημένα.
      Έχουμε γνώση του επιτυχημένου θεσμού, που λειτουργεί εδώ και πάρα πολλά χρόνια στη χώρα μας, του Οργανισμού της Εργατικής Εστίας για τους ασφαλισμένους στο ΙΚΑ. Επίσης, γνωρίζουμε ότι η ασφάλιση του ΙΚΑ έχει επεκταθεί εδώ και πολλά χρόνια σε όλη τη χώρα και επομένως στο ίδιο χωριό και στην ίδια περιοχή συνυπάρχουν ασφαλισμένοι στον ΟΓΑ και ασφαλισμένοι στο ΙΚΑ. Έτσι, διαπιστώνουμε ότι υπήρχε ανισότητα σε ό,τι αφορά αυτές τις ουσιαστικές παροχές.
      Σήμερα, κάθε Έλληνας θέλει να κάνει τις διακοπές του, κάθε Έλληνας θέλει να απολαύσει όλα εκείνα τα αγαθά, που έχουν σχέση με την αναβάθμιση της ποιότητας της ζωής του, είτε αφορούν πολιτιστικές δραστηριότητες είτε αφορούν εκδρομές είτε οτιδήποτε άλλο σχετικό.
      Επομένως αυτό ήταν κάτι αναγκαίο να γίνει για τους αγρότες μας, που, σε τελευταία ανάλυση, αποτελούν το μεγαλύτερο κομμάτι του ελληνικού πληθυσμού. Πρέπει να υπάρξει συνεχής αναβάθμιση της ποιότητας της ζωής στην ύπαιθρο, κάτι που ήταν πάντα βασική αρχή στις επιλογές του ΠΑΣΟΚ, όχι μόνο τα χρόνια που κυβερνά τη χώρα μας αλλά και από τη μέρα της ίδρυσής του.
      Επομένως αυτό είναι ένα πολύ σημαντικό νομοσχέδιο, που εισάγει πολύ σημαντικές ρυθμίσεις. Είναι γεγονός ότι οι αγρότες θα αναγνωρίσουν αυτόν το θεσμό και θα τον αγκαλιάσουν, το ίδιο και οι αγρότες-συνταξιούχοι, οι οποίοι ακόμα και σήμερα είναι σε μεγάλο βαθμό χαμηλοσυνταξιούχοι. Τα προγράμματα του κοινωνικού τουρισμού, τα δωρεάν εισιτήρια για παρακολούθηση πολιτιστικών δραστηριοτήτων, η αξιοποίηση των προγραμμάτων της Ευρωπαϊκής Ένωσης είναι πράγματα που προβλέπονται από το νομοσχέδιο. Είναι πράγματα αναγκαία και χρήσιμα και για τους αγρότες και για τους συνταξιούχους αγρότες και για τις οικογένειές τους. Άλλωστε, η εισφορά είναι πάρα πολύ μικρή. Το 90% δεν φτάνει τα δύο ευρώ και το 10% είναι γύρω στα δύο ευρώ. Βέβαια, το μεγαλύτερο μέρος της δαπάνης θα το καταβάλει το κράτος μέσω αυτού του Οργανισμού. 
      Επομένως, θα πρέπει να χειροκροτήσουμε όλοι τη δημιουργία αυτού του Οργανισμού. Αν δεν χειροκροτούμε όλοι σε αυτήν την Αίθουσα, είναι σίγουρο ότι όλοι οι αγρότες θα το χειροκροτήσουν. Αυτό είναι δεδομένο. 
      Όμως, αυτό δεν είναι προεκλογική εξαγγελία. Εν πάση περιπτώσει, ο λαός κρίνει κάθε Κυβέρνηση με βάση το συνολικό της έργο και με βάση και το έργο που αφορά τον καθένα ξεχωριστά. Αυτή είναι μία βασική αρχή της δημοκρατίας.
      Θέλω να σημειώσω επίσης ότι, με αφορμή το κεντρικό θέμα αυτού του νομοσχεδίου, γίνονται και άλλες ουσιαστικές ρυθμίσεις για θέματα του ΟΓΑ. Δεν πρέπει να παραγνωρίζουμε ότι αυτός ο Οργανισμός εξακολουθεί να έχει προβλήματα. Ενώ απευθύνεται σε πολλούς και καλύπτει ασφαλιστικά το μεγαλύτερο τμήμα του πληθυσμού της υπαίθρου, εν τούτοις εξακολουθεί να έχει προβλήματα. Πολλές φορές έχουμε ασχοληθεί γι’ αυτό το θέμα και με την ευκαιρία αυτού του νομοσχεδίου θα το εισηγηθούμε και στα άρθρα. 
      Σημειώνω τη μεγάλη καθυστέρηση στην αποκέντρωση του οργανισμού αυτού και επίσης σημειώνω το γεγονός ότι ο επιτυχημένος στο παρελθόν, όταν δεν ήταν οργανισμός κύριας ασφάλισης ο ΟΓΑ, θεσμός του ανταποκριτή δεν υπάρχει πλέον. Αν λάβουμε μάλιστα υπόψη μας και το γεγονός ότι η ενοποίηση των μικρών Οργανισμών Τοπικής Αυτοδιοίκησης με το θεσμό του «ΚΑΠΟΔΙΣΤΡΙΑ» ουσιαστικά οδήγησε στην κατάργηση του ανταποκριτή του ΟΓΑ, γιατί οι γραμματείς των μικρών κοινοτήτων μεταφέρθηκαν στην έδρα του δήμου, έστω και αν ο θεσμός του «ΚΑΠΟΔΙΣΤΡΙΑ» δεν προέβλεπε κάτι τέτοιο. Υπάρχει δηλαδή ένα έλλειμμα αυτήν τη στιγμή, ιδιαίτερα στα μικρά χωριά των καποδιστριακών δήμων, σε ότι αφορά την εξυπηρέτηση των συνταξιούχων του ΟΓΑ, από την υπηρεσία που τους παρείχε ο ανταποκριτής του ΟΓΑ.
      Επομένως το ζήτημα της αποκέντρωσης είναι κυρίαρχο και δεν είναι μόνο το γεγονός ότι δεν παρέχονται οι απαιτούμενες υπηρεσίες, αλλά δεν υπάρχει η απαιτούμενη πληροφόρηση που είναι το πιο σημαντικό σε ό,τι αφορά τη νέα πολιτική γύρω από τον ΟΓΑ. Και μάλιστα θεωρώ πολύ σημαντικές τις ρυθμίσεις του άρθρου 6 που λύνει σοβαρά ζητήματα για τη διαπίστωση του αν ένας είναι αγρότης και θέλει να ασφαλιστεί στον ΟΓΑ. Μέχρι τώρα ήταν θέσφατο η άποψη του ανταποκριτή του ΟΓΑ και έχουν δημιουργηθεί εξαιτίας αυτής της άποψης του ανταποκριτή του ΟΓΑ πολλές αδικίες, θα έλεγα, εις βάρος αγροτών. 
      Επομένως όλη αυτή η διαδικασία που προβλέπει το άρθρο 6 για την πιστοποίηση, αν κάποιος είναι αγρότης ή όχι, οδηγεί σε μια αντικειμενική αντιμετώπιση και επίλυση αυτού του προβλήματος. 
      Επίσης θα πω δυο λόγια και για ένα άλλο παρόμοιο γεγονός. Στις προβληματικές, στις πολύ ορεινές και νησιωτικές περιοχές είναι γνωστό ότι πολλοί άνθρωποι στο πρόσφατο παρελθόν αναγκάστηκαν να εγκαταλείψουν την αγροτική τους δραστηριότητα που μπορεί να την ασκούσαν είκοσι και πλέον χρόνια και να καταφύγουν στα αστικά κέντρα. Τώρα επιστρέφουν και έχουμε πολλές φορές το φαινόμενο, ιδιαίτερα των γυναικών που είναι στα όρια της συνταξιοδότησης να ζητούν να πάρουν τη σύνταξη του ΟΓΑ που ενδεχομένως έχουν προκαταβάλει τις εισφορές και επειδή απουσίαζαν κάποια χρόνια από το χωριό, πέντε, δέκα, δεκαπέντε, ο ανταποκριτής του ΟΓΑ δεν τους δίνει την πιστοποίηση. Αυτό ίσως είναι ζήτημα που θα πρέπει να μας απασχολήσει γιατί αφορά ηλικιωμένες γυναίκες.
      Έρχομαι τώρα στο άρθρο 9 που είναι πολύ σημαντικό και αφορά πάλι τους μικρούς οικισμούς των κάτω των δύο χιλιάδων κατοίκων. Μέχρι τώρα όσοι είχαν αναπτύξει κάποιες μικρές επαγγελματικές δραστηριότητες δεν ήταν υποχρεωμένοι να ασφαλίζονται στο ΤΕΒΕ. Σήμερα όμως, όπως σωστά αναφέρει και το νομοσχέδιο, οι συνθήκες έχουν αλλάξει, υπάρχουν σοβαρές επαγγελματικές δραστηριότητες, ιδιαίτερα στις παραθαλάσσιες περιοχές, αλλά σε καμιά περίπτωση δεν θα πρέπει εμείς να δημιουργήσουμε συνθήκες που δεν θα μπορέσουν να αναπτυχθούν και να συνεχίσουν να λειτουργούν στα χωριά αυτές οι μικρές εστίες του καφενείου, του κουρείου, του μπακάλικου, που είναι κατά κάποιο τρόπο κέντρα συνάντησης και σημεία που παίζουν σημαντικό ρόλο στη ζωή του χωριού. Είναι σωστό το ότι προσδιορίζεται εισόδημα. Όταν θα έρθουμε στα σχετικά άρθρα θα μιλήσω αναλυτικότερα. Πιστεύω ότι το πλαφόν που προβλέπεται θα πρέπει να βελτιωθεί προς τα πάνω και βέβαια να ρυθμιστούν και κάποιες εκκρεμότητες που αφορούν το ΤΕΒΕ, διότι έδειξε υπερβάλλοντα ζήλο και έχει δημιουργήσει διάφορες αδικίες. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σιούφας.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ο εισηγητής της Νέας Δημοκρατίας με καθαρότητα τοποθετήθηκε επί των διατάξεων του νομοσχεδίου και νομίζω ότι δόθηκε το στίγμα της θέσεως της Νέας Δημοκρατίας επί του συζητούμενου νομοσχεδίου, η καρδιά του οποίου είναι η σύσταση ενός νέου θεσμού στον ΟΓΑ, αντίστοιχου με εκείνου που συμβαίνει με τους εργαζόμενους, δηλαδή του θεσμού της Αγροτικής Εστίας. 
      Η δική μας εκτίμηση είναι ότι ο τρόπος χρηματοδότησης δεν είναι επαρκής για να ανταποκριθεί. Εν πάση περιπτώσει όμως, ως ένα πρώτο βήμα εμείς και το χαιρετίζουμε και το συγκεκριμένο άρθρο θα το ψηφίσουμε, όπως ήδη εδήλωσε ο εισηγητής μας. Εκτιμώ, όμως, κύριε Πρόεδρε, ότι η συζήτηση αυτού του νομοσχεδίου για τον ΟΓΑ αναδεικνύει αυτήν την ώρα τη μεγάλη κρίση που διέρχεται ο αγροτικός τομέας. Άλλωστε το συνομολογεί και η ίδια η Κυβέρνηση και  είναι εξαιρετικά ενδιαφέρον γιατί για πρώτη φορά σε σχέδιο νόμου η Κυβέρνηση έρχεται και λέγει ότι το 40% των ασφαλισμένων αγροτών δεν μπορούν να καταβάλουν τις εισφορές. Και αυτό μας προξενεί εντύπωση με την έννοια ότι η συνομολόγηση γύρω από ένα θέμα το οποίο είναι αληθές και η μη προσπάθεια να αποκρυβεί η πραγματικότητα είναι προς τιμήν σας. Και το ξεκαθαρίζω για να ξέρουμε πού ακριβώς βαδίζουμε. 
      Αν το 40% των ασφαλισμένων του ΟΓΑ, κύριε Πρόεδρε, δεν μπορούν να καταβάλουν τις εισφορές και δημιουργούνται τρομακτικά ζητήματα εξαιτίας αυτού του πράγματος, διότι ενδεχομένως αύριο να μην μπορέσουν να συνταξιοδοτηθούν, να μην μπορέσουν να καταβάλουν τις συγκεντρωμένες εισφορές που πράγματι αδυνατεί μια αγροτική οικογένεια να τις καταβάλει σήμερα ή ζητήματα που σχετίζονται με το βιβλιάριο ασθενείας και συνεπώς την ιατροφαρμακευτική και νοσοκομειακή περίθαλψη, πρέπει, όχι μόνο το συγκεκριμένο Υπουργείο που δεν είναι αρμοδιότητά του ο αγροτικός τομέας, να ενημερώσουν την Κυβέρνηση για την πραγματικά εκρηκτική κατάσταση που επικρατεί στην ελληνική περιφέρεια και για το γεγονός ότι ο αγροτικός τομέας περνά βαθιά και πολύπλευρη κρίση εξαιτίας της ανυπαρξίας περιφερειακής και αγροτικής πολιτικής. Αυτό είναι το ένα.
      Το δεύτερο στο οποίο θα ήθελα να σταθώ, κύριε Πρόεδρε, είναι ότι στο συγκεκριμένο νομοσχέδιο περιλαμβάνονται και σωστά διατάξεις που αναφέρονται στη Ναυπηγοεπισκευαστική Ζώνη Περάματος, στα προβλήματα ανεργίας που αντιμετωπίζει αυτή η περιοχή. Δίδονται λύσεις για εργαζόμενους και ανέργους στην περιοχή αλλά και για επιχειρήσεις. Και θα ήθελα να προτείνω  στην Κυβέρνηση ότι την ίδια ρύθμιση που κάνει για ασφαλιστική ενημερότητα για τις επιχειρήσεις αυτής της ζώνης -δεν υπάρχουν μόνο εκεί τέτοιες επιχειρήσεις, αλλά υπάρχουν και στην ελληνική περιφέρεια και αυτές είναι οι ενώσεις γεωργικών συνεταιρισμών, οι οποίες βρίσκονται στο στάδιο της εξυγίανσης- να την εφαρμόσει και γι’ αυτές τις επιχειρήσεις.  Θέλουν να προχωρήσουν σε εκποίηση περιουσιακών στοιχείων για να πληρώσουν τους ασφαλιστικούς οργανισμούς στους οποίους οφείλουν, αλλά λόγω της έλλειψης ασφαλιστικής ενημερότητας είναι παγιδευμένοι και βρίσκονται σε αδιέξοδο. 
      Θα παρακαλούσα τους κυρίους Υπουργούς να μελετήσουν αυτό το θέμα και να μπει σ’ αυτό το νομοσχέδιο ανάλογη ρύθμιση που να ρυθμίζει με έναν κατασφαλιστικό τρόπο διά της ασφαλιστικής ενημερότητας το όλο θέμα έτσι ώστε και οι ασφαλιστικοί οργανισμοί να εισπράξουν το λαβείν, αλλά και οι ίδιες οι ενώσεις γεωργικών συνεταιρισμών που βρίσκονται σε πορεία εξυγίανσης, να μην εξουδετερωθούν τελείως και ουσιαστικά κλείσουν. 
      Ένα άλλο θέμα που θέλω να θίξω είναι το εξής και παίρνω αφορμή και από τις ρυθμίσεις που έχετε για δυνατότητες εξαγοράς πλασματικών χρόνων προκειμένου να πάρουν κάποιοι ασφάλιση μεταξύ των οποίων οι υπάλληλοι ασφαλιστικών εταιρειών κ.ο.κ.
      Γνωρίζετε την πάγια αρχή την οποία έχει η δική μας πλευρά ότι η αναγνώριση πλασματικών χρόνων ουσιαστικά νοθεύει το ασφαλιστικό θέμα. Αλλά είναι επιλογή της Κυβέρνησης όσον αφορά αυτήν τη ρύθμιση. Πρέπει όμως να σας αναφέρω ότι υπάρχουν ασφαλισμένοι οι οποίοι έχουν συμπληρώσει τα τεσσεράμισι χιλιάδες ένσημα τα οποία χρειάζονται για να συνταξιοδοτηθούν και λόγω της εκρηκτικής κατάστασης που επικρατεί με την ανεργία και μετά την ηλικία των πενήντα πέντε ετών, δεν μπορούν να συμπληρώσουν τα εκατό ένσημα ετησίως για να μπουν στη διαδικασία της σύνταξης νωρίτερα από το εξηκοστό έτος και όχι από το εξηκοστό πέμπτο αφού έτσι και αλλιώς θα πάρουν τη σύνταξη. Δεν θα πρέπει να απασχολήσει το Υπουργείο αυτή η ρύθμιση;
      Εγώ το καταθέτω εδώ, μελετήστε το, είναι ένα πάρα πολύ μεγάλο θέμα να υπάρξει μία μεταβατική ρύθμιση για ένα ορισμένο χρονικό διάστημα. Αν δεν μπόρεσαν να κάνουν αυτά τα εκατό μεροκάματα το χρόνο που απαιτείται για να συνταξιοδοτηθούν στην ηλικία των εξήντα ετών, να δώσετε μία προθεσμία έξι μηνών ή ενός έτους για να μπορέσουν τουλάχιστον να ζήσουν οι ίδιοι και οι οικογένειές τους. Διότι αφού παίρνουν οι άλλες κατηγορίες εργαζομένων και ασφαλισμένων ρυθμίσεις τέτοιες μορφής που να τους διευκολύνουν για να συνταξιοδοτηθούν, γιατί να μην πάρουμε για εκείνους οι οποίοι είναι ασφαλισμένοι στο ΙΚΑ και θέλω στην κατεύθυνση αυτή, κύριε Πρόεδρε, να κάνω την εξής συγκεκριμένη αναφορά, να το κωδικοποιήσω και να δώσω και τη ρύθμιση την οποία εμείς προτείνουμε γι’ αυτό το θέμα. Σύμφωνα με την ισχύουσα νομοθεσία, προβλέπεται η συνταξιοδότηση με μειωμένη σύνταξη κατά πέντε χρόνια νωρίτερα από το κανονικό όριο ηλικίας, εφόσον ο ασφαλισμένος πραγματοποιήσει τον απαιτούμενο για θεμελίωση συνταξιοδοτικού δικαιώματος αριθμό ημερών εργασίας τεσσεράμισι χιλιάδες, από τις οποίες ανά εκατό τουλάχιστον κάθε έτος στην τελευταία πριν από τη συνταξιοδότηση πενταετία. Είναι η ρύθμιση του ν.1896/51. Οι μακροχρόνια άνεργοι αδυνατούν εκ των πραγμάτων να συμπληρώσουν την προϋπόθεση των εκατό ημερών εργασίας κάθε έτος στην τελευταία πενταετία, γιατί λόγω της ηλικίας τους δεν μπορούν να εξεύρουν εργασία, με αποτέλεσμα ενώ έχουν το συνολικό αριθμό ενσήμων για συνταξιοδότηση, να μην είναι σε θέση να συνταξιοδοτηθούν με μειωμένη σύνταξη και έτσι να στερούνται οικονομικών μέσων για συντήρηση των ιδίων και των οικογενειών τους. 
      Η πολιτεία έχει λάβει κατά καιρούς μέτρα για τη διευκόλυνση των χρόνια ανέργων στη λήψη παροχών της κοινωνικής ασφάλισης. Αναφέρομαι, κύριε Υπουργέ, στο άρθρο 10 του ν. 2874/2000 λόγω της κατάστασης ανυπέρβλητης ανάγκης στην οποία βρίσκονται. Θα ήταν, λοιπόν, ορθό και δίκαιο να τους παρασχεθεί η δυνατότητα πρόωρης συνταξιοδότησης, έστω και μεταβατικά, χωρίς την προϋπόθεση των εκατό ημερών εργασίας ανά έτος στην τελευταία πενταετία. Και στην προκειμένη περίπτωση μπορείτε να δώσετε ένα μεταβατικό χρονικό διάστημα έξι μηνών ή ενός έτους για να υπάρξει πραγματική έγνοια και γι’ αυτούς, όπως και για άλλες κατηγορίες τις οποίες περιλαμβάνετε και στο παρόν νομοσχέδιο που προτείνετε ανάλογες ρυθμίσεις. Αυτό θα ήταν νομίζω ένα στοιχείο που θα έβγαινε και μέσα από την Εθνική Αντιπροσωπεία με πρόταση που γίνεται από μέλος του Κοινοβουλίου, αλλά και ως ανταπόκριση από την Κυβέρνηση για ένα υπαρκτό, ένα μεγάλο κοινωνικό πρόβλημα, όπως αυτό το οποίο σας ανέφερα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, θα καταψηφίσω το νομοσχέδιο, διότι δυσκολεύομαι να βρω οποιαδήποτε διάταξη, την οποία να μπορώ να χαρακτηρίσω θετική. 
      Μόλις πριν από λίγες ημέρες ο Πρωθυπουργός και ο Υπουργός Οικονομίας μας δήλωσαν ότι είναι επιτακτικής σημασίας η πραγματοποίηση οικονομιών ή πάντως η αποφυγή παροχών. Όλο αυτό το νομοσχέδιο από την αρχή μέχρι το τέλος είναι μικρές ή μεγαλύτερες παροχές, δεν είναι τίποτα άλλο. 
      Όλο το πρώτο κεφάλαιο, για να εξαγοράσει η Κυβέρνηση την αγάπη των αγροτών, δημιουργεί τη δυνατότητα να κάνουν οι αγρότες διακοπές, να πηγαίνουν στο θέατρο και να αποκτούν δωρεάν βιβλία.
      Σήμερα το πρωί, κύριε Πρόεδρε -και είναι πραγματικό αυτό που θα σας πω- είχα πάει στο σούπερ μάρκετ και παρατήρησα το εξής: Υπήρχαν κουνουπίδια εισαγόμενα από τη Γαλλία, ντομάτες από την Ολλανδία, κρεμμυδάκια από τη Γερμανία, λεμόνια από την Ισπανία. Και αναρωτιέμαι, πώς μπορεί ένα κουνουπίδι που είναι όπως ξέρετε ένα ογκώδες και ευτελούς αξίας αντικείμενο, να έρχεται από τη Γαλλία στην Ελλάδα και να πουλιέται ανταγωνιστικά, σε σχέση με ένα κουνουπίδι των Θηβών. 
      Αυτή είναι μία πραγματικότης, που μπορεί να σας φαίνεται αστεία αλλά αυτή είναι, κύριε Πρόεδρε, η πραγματικότης της σημερινής οικονομίας και αυτό είναι το πρόβλημα της ανταγωνιστικότητας. Και μπροστά σε αυτά τα πραγματικά τρομακτικά προβλήματα, η Κυβέρνηση δίνει κάπου 11.000.000 ευρώ νομίζω για να πηγαίνουν στο θέατρο οι αγρότες, ωσάν έτσι θα λυθεί το πρόβλημά τους.
      Βρίσκω πραγματικά, κύριε Υπουργέ, ότι είσαστε σε τελείως λάθος δρόμο. Μια διάταξη που βρίσκω θετική είναι εκείνη που ορίζει αντικειμενικά το τι είναι αγρότης. Πράγματι βρίσκω ότι η ρύθμιση η οποία γίνεται είναι θετική. Θετική είναι επίσης μια ρύθμιση που γίνεται στο τέλος και για την οποία δεν μίλησε κανένας. Αυτή δεν την λαμβάνουμε με δική μας πρωτοβουλία, αλλά μας επιβάλλεται από την Ευρωπαϊκή Ένωση. Καταργείται το 1,3% υπέρ του Ταμείου Νομικών που επεβάλλετο σε όλες τις συμβάσεις των ανωνύμων εταιρειών. Ένας απαράδεκτος υπέρ τρίτων φόρος καταργείται όχι γιατί έτσι έπρεπε να θέλουμε, αλλά διότι μας το επιβάλλει η Ευρωπαϊκή Ένωση. Και αυτή πάντως είναι θετική ρύθμιση και μάλιστα είναι προκλητικά θετική, αν συνειδητοποιήσετε, κύριοι συνάδελφοι, ότι πριν από λίγο ψηφίσατε  ολόκληρο το νομοσχέδιο που έφερε εδώ ο Υπουργός Οικονομίας και Οικονομικών στο οποίο προβλέπεται η επιβάρυνση κατά 4% του χαρτιού φωτοτυπίας. Επιβαρύνεται με 4% τάχα για κάτι πνευματικά δικαιώματα, στην πραγματικότητα όμως για να μοιραστεί το έσοδο σε διαφόρους «ημετέρους».
      Θα ήθελα να κάνω και την εξής παρατήρηση για άλλες ρυθμίσεις του νομοσχεδίου. Όλες αυτές οι λεπτομερειακές ρυθμίσεις για συνταξιοδοτικά ζητήματα ή θέματα ασφάλισης είναι απόδειξη του πόσο λείπει η συνολική ρύθμιση για το ασφαλιστικό. Όλες αυτές οι μικρορυθμίσεις είναι εκείνες που, όταν κάποτε μια σοβαρή κυβέρνηση ασχοληθεί με το ασφαλιστικό, θα χρειαστεί να τις αλλάξει όλες. Αντί λοιπόν να πηγαίνουμε προς τα εκεί, πηγαίνουμε προς τα πίσω. Φέρνουμε καινούριες λεπτομερειακές ρυθμίσεις. Όλο αυτό το νομοσχέδιο είναι ένα συνονθύλευμα σκοτεινών ρυθμίσεων που είμαι βέβαιος ότι κανείς δεν γνωρίζει τι σημαίνουν ακριβώς. Αμφιβάλλω αν και η ίδια η Κυβέρνηση  γνωρίζει ή αν ξέρει τις επιπτώσεις των ρυθμίσεων. Γι’ αυτό άλλωστε κάθε τρεις και λίγο ρυθμίζουμε τις ρυθμίσεις που κάναμε πέρυσι και πέρυσι ρυθμίζαμε τις ρυθμίσεις που κάναμε πρόπερσι. Αυτή είναι η δουλειά την οποία καλείται να κάνει η Βουλή.
      Μια τελευταία παρατήρηση αφορά μια τροπολογία η οποία κατετέθη σήμερα και κατά κάποιον τρόπο από πλευράς αντικειμένου είναι πολύ σοβαρότερη από όλο το νομοσχέδιο. Είναι μια τροπολογία με την οποία ρυθμίζονται απαιτήσεις του ΙΚΑ.  Το συνολικό κόστος της ρύθμισης σύμφωνα με την έκθεση του Γενικού Λογιστηρίου –όταν λέμε κόστος είναι τάχατες διαφυγόντα κέρδη τα οποία ποτέ στην πραγματικότητα δεν εισπραχθούν- είναι 886.000.000 ευρώ. Είναι δηλαδή μια πολύ μεγάλη ρύθμιση. 
      Τι δείχνει αυτή η ρύθμιση, κύριε Πρόεδρε; Δείχνει, πρώτον, ότι τα πρόστιμα που επιβάλλει το ΙΚΑ είναι εκτός πραγματικότητας, είναι υπερβολικά. Γιατί, αν προκειμένου να εισπράξει αυτά τα οποία του χρωστούν το ΙΚΑ, κάνει τώρα έκπτωση 80%  - σου χρωστά δηλαδή κάποιος εκατό από πρόστιμα και του λες «Σου δίνω τα ογδόντα αν μου κάνεις τη χάρη να μου πληρώσεις τα είκοσι»- αυτό ένα πράγμα δείχνει, ότι το πρόστιμο στην πρώτη του φάση ήταν υπερβολικό, εκτός πραγματικότητας. Και αντί να ρυθμίζουμε το πρόβλημα, κάνουμε τώρα μια κατηγορία εξύπνων. Δηλαδή εκείνοι που δεν πλήρωσαν μέχρι τώρα, τώρα θα μπορέσουν να πληρώσουν με 80% έκπτωση. Σημειώστε ότι, όπως τονίζει εδώ η τροπολογία, εξαιρούνται των μειώσεων εκείνοι που ρύθμισαν τα χρέη σε προηγούμενη ρύθμιση. Και ένα ερώτημα που έχω είναι το εξής. Οι προηγούμενες ρυθμίσεις ήσαν ολιγότερο ευνοϊκές από αυτήν; Γιατί, αν είναι ολιγότερο ευνοϊκές οι προηγούμενες ρυθμίσεις, τούτο σημαίνει ότι, όσο περιμένεις και όσο λιγότερο πληρώνεις, τόσο πιο κερδισμένος βγαίνεις. Έτσι δημιουργούμε σχολή. Την επόμενη φορά πάλι δεν θα πληρώσει κανένας, ώστε να τους δώσετε το 90% ή το 95% πίσω.
      Συνολικά, λοιπόν, κύριε Πρόεδρε, βρίσκω ότι αυτό το νομοσχέδιο δεν αξίζει να ψηφιστεί. Η γνώμη η δική μου θα ήταν ότι θα έπρεπε να το πάρουν πίσω να κάνουν κάτι καλύτερο.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βλαχόπουλος.
      ΗΛΙΑΣ ΒΛΑΧΟΠΟΥΛΟΣ: Κυρία Πρόεδρε, κύριοι συνάδελφοι, είναι αλήθεια ότι κάθε νομοσχέδιο που κατατίθεται στη Βουλή και αναφέρεται στον αγροτικό κόσμο συγκεντρώνει το ενδιαφέρον –και πρέπει να συγκεντρώνει το ενδιαφέρον- όλων των συναδέλφων κι όλων των πτερύγων της Βουλής, γιατί αναφέρεται σ’ ένα χώρο, ο οποίος ιδιαίτερα τα τελευταία δέκα με δεκαπέντε χρόνια βρέθηκε σε μια δίνη μεγάλων αλλαγών, που συνέβησαν σε παγκόσμιο επίπεδο με την παγκοσμιοποίηση, με το άνοιγμα των συνόρων, με την ελεύθερη αγορά, με την κοινωνία της πληροφορίας, μέσω των οποίων γίνονται πωλήσεις και ανταλλαγές προϊόντων. Βρέθηκε σε μία δίνη ανταγωνιστικότητας και κύρια τα αγροτικά προϊόντα. Έτσι, λοιπόν, είναι ένας χώρος δύσκολος, που πρέπει να συγκεντρώνει το ενδιαφέρον της Βουλής και όλων των συναδέλφων. 
      Ακριβώς γι’ αυτόν το λόγο ο αγροτικός χώρος ο δικός μας, αλλά θα έλεγα και η ελληνική ύπαιθρος και γενικότερα ακόμη η ύπαιθρος των μεσογειακών χωρών και η ύπαιθρος της Ευρώπης, παρουσιάζει πάρα πολλά προβλήματα. Γι’ αυτόν ακριβώς το λόγο και στην Ευρωπαϊκή Ένωση υπάρχει ο προβληματισμός, που καταλήγει σ’ ένα συμπέρασμα, το οποίο λέει ότι πρέπει να δούμε πώς θα ανασυγκροτήσουμε την ύπαιθρο της Ευρώπης. Και φυσικά εμάς μας ενδιαφέρει πώς θα μπορέσουμε να ανασυγκροτήσουμε, να ξαναζωντανέψουμε την ελληνική ύπαιθρο. 
      Όπως γνωρίζετε, φυσικά, με την «ΑΤΖΕΝΤΑ 2000» ένα μεγάλο ποσοστό του ποσού, το οποίο αναφέρεται στον αγροτικό χώρο, δηλαδή από τα 9 τρισεκατομμύρια περίπου τα 2 με 2,5 τρισεκατομμύρια δραχμές, αναφέρονται στην ανασυγκρότηση της υπαίθρου. Αυτό σημαίνει ότι με την «ανασυγκρότηση της υπαίθρου» μπορούμε να προβλέψουμε δραστηριότητες και δράσεις, που δεν έχουν σχέση καθαρά με το γεωργικό επάγγελμα ή με την παραγωγή, αλλά με άλλες παρεμβάσεις, οι οποίες είναι παράλληλες, είναι συγγενείς, είναι συναφείς και μπορούν ακριβώς να στηρίξουν την ανασυγκρότηση της υπαίθρου. 
      Ήδη, όπως γνωρίζετε, πριν από δύο μήνες εξαγγέλθηκε από το Υπουργικό Συμβούλιο αυτό το πρόγραμμα της ανασυγκρότησης της υπαίθρου. Φυσικά εγώ δεν θα διαφωνούσα και με το συνάδελφο της Νέας Δημοκρατίας στο ότι υπάρχουν προβλήματα στον αγροτικό χώρο, αλλά δεν νομίζω ότι τα προβλήματα αυτά είναι προβλήματα που παρουσιάστηκαν τώρα. Είναι προβλήματα που δημιουργούνται ακριβώς από το γεγονός ότι αυτός ο χώρος βρέθηκε σ’ αυτήν τη δίνη των μεγάλων αλλαγών. Η Κυβέρνηση επομένως δεν έμεινε χωρίς πρωτοβουλίες ούτε ο Πρωθυπουργός δεν έμεινε χωρίς καμία πρωτοβουλία και στα πλαίσια της ενδιάμεσης συζήτησης για την Κοινή Αγροτική Πολιτική, αλλά γίνεται μια δύσκολη δουλειά και υπάρχει επίπονη προσπάθεια και επιμονή, έτσι ώστε να μπορέσουμε να κερδίσουμε από την Κοινή Αγροτική Πολιτική, η οποία θα αποφασιστεί.
      Η Κυβέρνηση, λοιπόν, θα έλεγα ότι και μόνο τα τελευταία πέντε χρόνια –θα το γνωρίζετε πολύ καλά- πήρε μέτρα, πήρε νομοθετικές πρωτοβουλίες, οι οποίες θωρακίζουν και εξοπλίζουν τον αγροτικό χώρο. Από κει και πέρα είναι θέμα εφαρμογής όλων αυτών των μέτρων και των νόμων, έτσι ώστε να μπορέσουμε να έχουμε και το αντίστοιχο αποτέλεσμα. Και αυτές τις πρωτοβουλίες μπορούμε να τις διακρίνουμε σε τέσσερις άξονες:
      Ο ένας άξονας είναι νομοθετικές πρωτοβουλίες που έχουν σχέση με τη στήριξη της παραγωγής, με το εισόδημα των αγροτών, με την επιμόρφωση των αγροτών, με το αγροτικό επάγγελμα. Για την παραγωγή, παραδείγματος χάρη, υπάρχουν αυξημένα μέτρα, αυξημένα προγράμματα για επενδύσεις, για αρδευτικά έργα, για αναδιαρθρώσεις καλλιεργειών, τα οποία στηρίζουν την παραγωγή. Υπάρχουν προγράμματα βελτίωσης, τα οποία μπορεί να άργησαν με το Γ΄ Κοινοτικό Πλαίσιο Στήριξης, τα περίμεναν όμως οι αγρότες και ήδη ξεκινούν. Εδώ είναι αλήθεια ότι υπήρξαν κάποιες καθυστερήσεις, κύριε Υπουργέ, και δεν είναι θέμα προσωπικό δικό σας ή του Υπουργείου σας, αλλά είναι ένα θέμα που απασχόλησε ολόκληρο τον αγροτικό κόσμο.
      Επίσης, άλλα μέτρα, τα οποία είχαν σχέση και με νόμους, όπως είναι η δημιουργία της εταιρείας αξιοποίησης αγροτικής γης. Διότι, όπως γνωρίζουμε, το 40% της αγροτικής γης ανήκει σε μη αγρότες. Ο θεσμός των νέων αγροτών φαίνεται ότι θα προχωρήσει τώρα ενισχυμένος, διότι και η επιδότηση είναι πολύ μεγαλύτερη απ’ αυτήν που ήταν προηγουμένως. Το 1997 ή λίγο αργότερα –αν θυμούμαι καλά- όταν ψηφίζαμε αυτόν το νόμο για τους νέους αγρότες, είχαμε ψηφίσει και τη φτηνή κατοικία για τους αγρότες.
      Αυτά δεν νομίζω ότι δεν τα ξέρουν οι αγρότες. Τα ξέρουν πολύ καλά, αλλά φαίνεται ότι οι συνάδελφοι της Νέας Δημοκρατίας δεν τα γνωρίζουν, κύριε συνάδελφε, που απασχολείτε και τον κύριο Υπουργό. 
      Γνωρίζετε για τη φτηνή κατοικία στους αγρότες, κύριε συνάδελφε, για το 50% της αδείας και το 50%….
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ να είναι προς τον κύριο Υπουργό τα ερωτήματα και προς όλους τους συναδέλφους και όχι ατομικά.
      ΗΛΙΑΣ ΒΛΑΧΟΠΟΥΛΟΣ: Βεβαίως προς όλους τους συναδέλφους, απλώς θυμίζω κάποια μέτρα που έχουν παρθεί από την Κυβέρνηση σε πολλούς άξονες, όπως στην επιμόρφωση -γνωρίζετε το πρόγραμμα «ΔΗΜΗΤΡΑ»- και φυσικά, όπως είπα, χρειάζεται η εφαρμογή τους.
      Ένας άλλος άξονας, ο οποίος στοχεύει στη θωράκιση του αγροτικού πληθυσμού και του αγροτικού χώρου, είναι οι νόμοι που ψηφίστηκαν για την ασφάλιση, ο κύριος κλάδος ασφάλισης, που είναι πολύ σημαντικός. Πέρα από το γεγονός ότι αφορά στους ίδιους τους συνταξιούχους, αφορά και στους αγρότες και είναι ένα κίνητρο που μπορεί να οδηγήσει κάποιους να μείνουν στον αγροτικό χώρο. Όταν αυτοί οι αγρότες γνωρίζουν ότι όταν θα φθάσουν στα εξήντα πέντε θα πάρουν μία σύνταξη που θα αναφέρεται σε μία κλάση, που θα είναι ανάλογη με τις συντάξεις του ΙΚΑ, του ΤΕΒΕ κλπ., αυτό είναι ένα κίνητρο για να παραμείνουν, όπως επίσης και κάποια άλλα μέτρα, που έχουν στόχο την ποιότητα της ζωής, όπως είναι οι υποδομές σε ολόκληρη την ελληνική ύπαιθρο και το σχέδιο νόμου που αφορά στην αγροτική εστία μέσω του οποίου εξισώνεται και ο αγρότης με τον αστικό πληθυσμό, τουλάχιστον σ’ αυτές τις παροχές, που δίνονται μέσα από τη λογική της εστίας. Αυτές μπορεί να είναι ο κοινωνικός τουρισμός, τα ταξίδια, κάποια εισιτήρια. 
      Φυσικά διαφωνώ με το συνάδελφο που είπε ότι δεν λύνεται το πρόβλημα του αγροτικού κόσμου με το να πάνε οι αγρότες στο θέατρο. Και εάν δεν δώσουμε τα εισιτήρια στους αγρότες για το θέατρο πάλι δεν θα λυθεί το αγροτικό πρόβλημα. Άλλο, λοιπόν, το ένα και άλλο το άλλο. Βεβαίως να φροντίσουμε την παραγωγή, το εισόδημα και την παραμονή των αγροτών στην ύπαιθρο, αλλά για να παραμείνουν οι αγρότες χρειάζονται και το θέατρο και τα ταξίδια και τον κοινωνικό τουρισμό. 
      Κύριε Υπουργέ, συμφωνώντας με το συνάδελφο του Κομμουνιστικού Κόμματος, θα έλεγα ότι χρειάζεται ένα πρόγραμμα για τα πολιτιστικά κέντρα και τους αθλητικούς χώρους. Πρέπει οι νέοι της ελληνικής περιφέρειας και της ελληνικής επαρχίας να έχουν χώρο όπου θα μπορούν να κάνουν πολιτισμό. Να υπάρχει το πολιτιστικό κέντρο και για το internet caf? και για κάποια παιχνίδια κ.ο.κ.
      Επομένως, κύριε Υπουργέ, θα έλεγα ότι αυτό το σχέδιο νόμου είναι ένα σχέδιο νόμου που βοηθάει στη βελτίωση της ποιότητας ζωής στην ελληνική περιφέρεια και στην ελληνική επαρχία και νομίζω ότι στη συζήτηση των άρθρων θα έχουμε την ευκαιρία να μιλήσουμε για τα τέσσερα άρθρα που αναφέρονται στη δημιουργία της Αγροτικής Εστίας.
      Σημαντικές είναι και οι  διατάξεις που αφορούν ρυθμίσεις που λύνουν κάποια προβλήματα, τα οποία είχαμε συζητήσει και στην επιτροπή. Όπως γνωρίζουμε, από το 1964 υπήρχε διάταξη που προέβλεπε ότι σε οικισμούς κάτω των δύο χιλιάδων κατοίκων θα πρέπει οι επαγγελματίες και οι εμποροβιοτέχνες να είναι ασφαλισμένοι στον ΟΓΑ. Αυτό στη συνέχεια δημιούργησε πολλά προβλήματα και με τις συνενώσεις των οικισμών στα πλαίσια του «ΚΑΠΟΔΙΣΤΡΙΑ», αλλά και με πρωτοβουλίες που πήρε το ΤΕΒΕ, το ΤΑΕ και έτσι φθάσαμε σήμερα να τρέχουν οι αγρότες στα δικαστήρια  για να λυθούν προβλήματα του τύπου εάν θα πρέπει να είναι στο ΤΕΒΕ, στο ΤΑΕ ή στον ΟΓΑ. 
      Νομίζω ότι το θέμα λύνεται με τον καλύτερο τρόπο, όμως, θα πρότεινα, κύριε Υπουργέ, αυτό το όριο που τίθεται και θα το πούμε στη συζήτηση των άρθρων, δηλαδή, τριακόσιες φορές το ημερομίσθιο του ανειδίκευτου εργάτη ως όριο πάνω από το οποίο καθορίζεται ή δεν καθορίζεται εάν κάποιος είναι αγρότης ή δεν είναι και πρέπει να ασφαλίζεται στον ΟΓΑ ή στον ΟΑΕ, είναι χαμηλό και θα πρέπει να το προσδιορίσουμε εκεί που το είχαμε προσδιορίσει και στην επιτροπή, δηλαδή στο ύψος του αφορολόγητου ποσού. 
      Νομίζω ότι θα έχουμε τη δυνατότητα να συζητήσουμε και πιστεύω να κάνετε αποδεκτό ένα υψηλότερο όριο, γιατί πραγματικά αυτοί οι μικροεπαγγελματίες στα δικά μας τα χωριά –το λέω και δεν είναι λαϊκισμός, γιατί μιλώ για χωριά που βρίσκονται στην ορεινή Ελλάδα- θα πρέπει να πληρώνονται για να κάθονται εκεί και να βρίσκουμε και κανένα μαγαζί ανοιχτό όταν πηγαίνουμε τα Σαββατοκύριακα όλοι εμείς που ζούμε στα αστικά κέντρα, γιατί στο τέλος δεν θα βρίσκουμε τίποτα και όσοι μένουν στις πόλεις δεν θα τολμούν να πάνε στα ελληνικά χωριά.
      Νομίζω, λοιπόν, ότι ο κύριος Υπουργός θα κάνει αποδεκτό ένα όριο μεγαλύτερο από αυτό των τριακοσίων ημερομισθίων.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, είχα σκοπό να σταθώ περισσότερο στα άρθρα του νομοσχεδίου, αλλά βλέπω ειλικρινά από συναδέλφους του ΠΑΣΟΚ να λέγονται πράγματα, τα οποία δεν έχουν καμία σχέση με την πραγματικότητα. 
      Κύριε συνάδελφε, το Υπουργείο Γεωργίας και η Κυβέρνησή σας είναι παρατηρητές στα προβλήματα των αγροτών. Δεν έχετε αγροτική πολιτική. Δεν έχετε πολιτική για την ανάπτυξη της υπαίθρου. 
      Μιλήσατε για τους νέους. Πού να τους βρείτε τους νέους; Τους βλέπετε; Το είπατε προηγουμένως και εσείς: Τα καφενεία στα χωριά έχουν ερημώσει. Πώς να τους εντάξει στο ΤΕΒΕ και να πληρώνουν λεφτά; Αφού δεν υπάρχει άνθρωπος να πάει να πιει έναν καφέ. Οι νέοι έχουν φύγει. Γιατί; Γιατί δεν μπορείς να τους κρατήσεις εκεί μη έχοντας χρήματα, ώστε να μπορέσουν να επιβιώσουν. 
      Υπάρχει ανυπαρξία, λοιπόν, αγροτικής πολιτικής και μη εφαρμογή νόμων. Ψηφίσατε νόμους, τους οποίους δεν σέβεστε εσείς πρώτα απ’ όλα. Πέρυσι τέτοιον καιρό ψηφίσαμε το νόμο για τον ΕΛΓΑ. Τι έχετε κάνει; Είκοσι έξι υπουργικές αποφάσεις έπρεπε να υπογραφούν. Υπογράφηκε καμία; Εφαρμόζεται κανένα άρθρο ουσιαστικά; Ουσιαστικά σήμερα γίνονται οι έλεγχοι για τις ζημιές με τον προηγούμενο νόμο. 
      Εσείς –εγώ δεν ήμουν τότε Βουλευτής- ψηφίσατε το νέο νόμο «Αλέξανδρος Παπαναστασίου» για τους συνεταιρισμούς πριν από δυόμισι χρόνια. Η μόνη διάταξη που ισχύει είναι το άρθρο το οποίο αναφέρεται στο ενιαίο ψηφοδέλτιο. Τίποτα δεν έχετε κάνει, ούτε σε αυτό το νομοσχέδιο.
      Από εκεί και πέρα είναι απλήρωτα τα ΠΣΕΑ. Από το 2000 χρωστάτε τα ΠΣΕΑ στους αγρότες.  Θέλετε να μιλήσουμε για τον ΕΛΓΑ; Να πούμε ότι είναι απλήρωτοι οι αγρότες; Να σας θυμίσω τι έλεγε ο Πρωθυπουργός και ο Υπουργός Γεωργίας πριν από λίγο καιρό, πριν από μερικούς μήνες; Να σας το θυμίσω. Το Φεβρουάριο ο Πρωθυπουργός βγήκε και είπε: «Μέχρι το τέλος Μαΐου θα δώσουμε το 50% της αποζημίωσης των ζημιών από τα ΠΣΕΑ στους αγρότες». Τι ψευδέστερο; Τι ποιο μεγάλο ψέμα; Περιμένουν ακόμα να ολοκληρωθούν οι εκτιμήσεις των ζημιών, όχι να δοθούν χρήματα!
      Το ίδιο συμβαίνει με τον ΕΛΓΑ. Ακόμη οι αγρότες περιμένουν να πάρουν τις αποζημιώσεις από τα επιλέξιμα. Δεν έχουν πάρει την εξισωτική αποζημίωση. Και φυσικά το μεγάλο παραμύθι…
      ΝΙΚΟΛΑΟΣ ΦΑΡΜΑΚΗΣ: Δεν κάνετε μια επερώτηση να τα πούμε;
      ΙΟΡΔΑΝΗΣ ΤΖΑΜΤΖΗΣ: Κύριε συνάδελφε, θα τα ακούσετε. Μην προκαλείτε τουλάχιστον για θέματα του αγροτικού τομέα, γιατί οι αγρότες δεν μπορούν να επιβιώσουν.
      ΝΙΚΟΛΑΟΣ ΦΑΡΜΑΚΗΣ: Και οι ομιλητές πρέπει να σέβονται τους συναδέλφους….
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ πολύ, είστε γραμμένος να μιλήσετε και θα τα πείτε. Μην διακόπτετε.
      ΙΟΡΔΑΝΗΣ ΤΖΑΜΤΖΗΣ: Εσείς είπατε ότι θα έχει επιστροφή ο βαμβακοπαραγωγός 50 δραχμές. Πού είναι; Ξεπουλήσατε το βαμβάκι με έναν κανονισμό καταστροφικό για τους αγρότες και φυσικά τώρα υπόσχεστε στους αγρότες -για να μην κινητοποιηθούν- ότι θα κάνετε πρόταση στην Ευρωπαϊκή Ένωση για να δοθεί επιστροφή. Και φυσικά οι αγρότες σας περιμένουν στη Θεσσαλονίκη.
      Να μιλήσουμε για τις επιστροφές δισεκατομμυρίων στην Ευρωπαϊκή Ένωση εξαιτίας των τρωκτικών που υπάρχουν μέσα σε συνεταιρισμούς, αλλά ακόμη και μέσα στο Υπουργείο Γεωργίας;
      Να πούμε για την κομπίνα που έκαναν κάποιοι άνθρωποι με τα πορτοκάλια, ότι έστειλαν στο Σύλλογο Αρμενίων στο Βελιγράδι που ήταν είκοσι άτομα και έφαγαν χίλιους επτακόσιους τόνους πορτοκάλια και ήρθε η Ευρωπαϊκή Ένωση και μας επιβάλλει πρόστιμα, για το 2001, 340 δισεκατομμύρια; 
      Να μιλήσουμε για τα έργα στα οποία αναφερθήκατε; Έργα 83 δισεκατομμυρίων σε όλο το Β΄ πακέτο έγιναν από το Υπουργείο Γεωργίας. Έγιναν κακοτεχνίες στα έργα; Να τα ακούσετε και αυτά. Έργο λιμνοδεξαμενής στην Κω δεν παραλαμβάνεται λόγω κακοτεχνιών.
      ΗΛΙΑΣ ΒΛΑΧΟΠΟΥΛΟΣ: Καλώς δεν παραλαμβάνεται, διότι ελέγχεται.
      ΙΟΡΔΑΝΗΣ ΤΖΑΜΤΖΗΣ: Τέλος, μιλάει ο Υπουργός Οικονομικών και ζητάει από τον πολίτη να κάνει μποϊκοτάζ. Μα, αν ο Υπουργός Οικονομικών δεν έχει τη δυνατότητα να σταματήσει, να βάλει φρένο σε αυτήν την αισχροκέρδεια, να πάει σπίτι του! Αν είναι δυνατόν! Ο παραγωγός να παίρνει 100 δραχμές για το κεράσι, το κεράσι να πουλιέται εδώ στην Αθήνα 980 δραχμές και ο καταναλωτής να μην μπορεί να το αγοράσει.
      Αν είναι δυνατόν ο αγρότης να παίρνει για το ροδάκινο 70 δραχμές και το ροδάκινο εδώ να πουλιέται 700 δραχμές το κιλό. Αυτή είναι η αισχροκέρδεια κι αυτή είναι η ανικανότητα της Κυβέρνησής σας.
      Ερήμωσε η ύπαιθρος. Έρχεσθε τώρα εσείς και νομίζετε ότι θα ρίξετε στάχτη στα μάτια των αγροτών με το συγκεκριμένο νομοσχέδιο, κύριε Υπουργέ. Όταν ο άλλος δεν έχει εισόδημα, δεν καίγεται για το αν θα πάει διακοπές ή μια εκδρομή, ή αν θα του δώσετε ένα εισιτήριο για ένα θέατρο. Πιστεύετε ότι θα τους ξεγελάσετε με αυτά τα πράγματα; Πιστεύετε ότι με τη σύνταξη που παίρνουν σήμερα, τις 53.000 δραχμές –που και όλοι δεν έχουν πάρει την αύξηση- θα τους ξεγελάσετε;
      Μιλάτε για κοινωνική πολιτική, όταν ο αγρότης για να πάρει τη σύνταξη του ΟΓΑ ταλαιπωρείται δύο και τρία χρόνια;
      Συνάδελφοι είμαστε όλοι και ξέρετε πολύ καλά ότι λέω την αλήθεια. Το ρουσφέτι που κάνουμε σήμερα, η εξυπηρέτηση που κάνουμε σήμερα είναι να σπρώξουμε τα χαρτιά στον ΟΓΑ για να πάρει πιο γρήγορα τη σύνταξή του ο αγρότης. Λέω μήπως ψέματα; Αυτή είναι η κοινωνική σας πολιτική.
      Μιλάτε για κοινωνική πολιτική, κύριε Υπουργέ Εργασίας, όταν η αγρότισσα που γεννάει παίρνει για έξοδα 67.000 δραχμές και η αγελάδα όταν γεννάει και κάνει μοσχάρι, αρσενικό δηλαδή, επιδοτείται με 80.000 δραχμές; Αυτή είναι η κοινωνική σας πολιτική; Η αγρότισσα είναι η μόνη γυναίκα που παίρνει σύνταξη στα εξήντα πέντε της χρόνια. Αυτό τιμά κανέναν μας;
      Η αγρότισσα είναι μια γυναίκα με χαρακωμένο πρόσωπο από τον ήλιο, τη βροχή και το κρύο, μια γυναίκα με χίλιες δυο αρρώστιες. Τουλάχιστον στα εξήντα της θα έπρεπε να παίρνει σύνταξη. 
      Αυτή λοιπόν είναι η κοινωνική σας πολιτική. Και φέρνετε αυτό το νομοσχέδιο, το οποίο είναι διάτρητο. Έχω τη γνώμη της ΟΚΕ –οι οποίοι είναι δικοί σας άνθρωποι- όπου σας επισημαίνει μια σειρά από πράγματα. 
      Γιατί εξαιρείτε τη ΣΥΔΑΣΕ, τη συνεταιριστική οργάνωση της Νέας Δημοκρατίας; Βάζετε δικούς σας ανθρώπους στο διοικητικό συμβούλιο, για να κάνετε τα μικροκομματικά σας παιχνίδια, για να μπορέσετε, επειδή δεν έχετε προσφέρει τίποτα καλύτερο στον αγρότη, να τον ξεγελάσετε. 
      Επισημαίνουμε εδώ ότι ο Υπουργός τα κάνει όλα. Στα χέρια του Υπουργού είναι να καθορίσει τον αριθμό των δικαιούχων, να κανονίσει ποιοι θα πάρουν αυτές τις παροχές. Από εκεί και πέρα έρχεσθε εδώ και μας λέτε μια σειρά από διατάξεις, οι οποίες έχουν αποκλειστικό στόχο και μόνο να εξυπηρετήσουν κομματικά το ΠΑΣΟΚ. Βλέπετε ότι οι αγρότες είναι απέναντί σας και προσπαθείτε ξανά να τους δελεάσετε. Ε, αυτό δεν πρόκειται να γίνει. 
      Τέτοιο νομοσχέδιο εμείς δεν το ψηφίζουμε και από εκεί και πέρα οι αγρότες θα επικροτήσουν τη θέση μας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι, ο προηγηθείς συνάδελφός μου ερέθισε τις αναμνήσεις μου από ένα καφενείο της Πεντάπολης των Σερρών, αν θυμάμαι καλά. Τότε δεν ήμουν Βουλευτής, το 1991-1992. Πήγαμε σ΄ αυτό το καφενείο δύο Βουλευτές του ΠΑΣΟΚ, εγώ και οι κομματικοί της Περιφέρειας. Ήταν μαζεμένοι οι αγρότες και περίμεναν να τους διαφωτίσουμε, να τους μιλήσουμε για τα αγροτικά προβλήματα. Το λέω με όλη την εκτίμηση που τρέφω στο συνάδελφο, που είναι και νέος.
      Άκουγα τους συναδέλφους του ΠΑΣΟΚ να μιλούν με τέτοιο αφοριστικό τρόπο με τέτοια συνθηματολογία όπου είπα «ο Θεός να βοηθά αν γίνουμε κυβέρνηση. Πώς θα γίνουν αυτά που λέμε;» 
      Έχουν μεσολαβήσει δέκα χρόνια και έχουν αλλάξει πολλά. Αλίμονο  αν μείνουμε στην παλιά μας συνθηματολογία πρέπει και την πολιτική να την προωθήσουμε. Και πρέπει να αναφερόμασετε σε έναν ιερό χώρο, όπως ο αγροτικός κόσμος με πολύ περίσκεψη, με πολύ αιδώ, με πολύ ευθύνη στα προβλήματα του. Η αγροτική πολιτική κινείται  μέσα σε ένα πλαίσιο –για να είναι και πολιτική- του εφικτού. Υπάρχουν πράγματα που αποτελούν λάθη και παραλείψεις που δεν έπρεπε να έχουν γίνει και υπάρχουν πράγματα, τα οποία προδήλως αποτελούν μια υψηλή μέριμνα για τον αγροτικό κόσμο.
      Σήμερα τι γίνεται πέρα από το ιστορικό; Υπάρχουν προβλήματα στον αγροτικό κόσμο, προβλήματα που προέρχονται από τις εξελίξεις των πραγμάτων, προβλήματα που προέρχονται από την ασύδοτη ελεύθερη αγορά που κινείται μέσα σε πλαίσια αισχροκέρδειας και εκμετάλλευσης του αγροτικού κόσμου. Υπάρχουν προβλήματα που προέρχονται από τους ίδιους τους αγρότες λόγω μη βαθύτερης εκτίμησης των πραγμάτων, που προβάλλονται στη συνείδηση του αγρότη σαν υπαίτιες παραλείψεις και υπεύθυνες αδιαφορίες εις βάρος του αγροτικού κόσμου. Υπάρχουν προβλήματα από τη λειτουργία μιας κακής, μη αποτελεσματικής Δημόσιας Διοίκησης η οποία απέναντι στον αγρότη δεν παρέχει την εξυπηρέτηση που οφείλει. Ταλαιπωρείται από τη γραφειοκρατία μέχρι αδιαφορία  σε κάθε επαφή που έρχεται ο αγρότης με τη Δημόσια Διοίκηση, με αποτέλεσμα να εντείνεται η δυσφορία του, να αισθάνεται ότι είναι πολίτης δεύτερης κατηγορίας.
      Για να κλείσω το κεφάλαιο της ιστορίας, θα σας πω ότι η τιμημένη τάξη των αγροτών από την οποία και προέρχομαι έχει ανάγκη περισσότερης ευθύνης και βαθύτερης μέριμνας απ’ όλους μας, και από την κυβέρνηση και από το κυβερνόν κόμμα και από τα λοιπά κόμματα και την Αντιπολίτευση συλλήβδην. Ο καθένας από μας μπορεί να βάλει το λιθαράκι του στην υπόθεση «αγροτικά προβλήματα». Ας πούμε την αλήθεια στους αγρότες και ας σταματήσουμε να τους βλέπουμε σαν χώρο ψηφοθηρίας.
       Το νομοσχέδιο είναι ένα νομοσχέδιο που λύνει πολλά προβλήματα. Είναι νομοσχέδιο που εκφράζει μια ευαίσθητη μέριμνα  απέναντι στον αγροτικό κόσμο. Γιατί μέτρα που ισχύουν για τις άλλες τάξεις να μην εφαρμοστούν και για τον αγροτικό μας κόσμο; Και είναι ένας χώρος όπου η οποιαδήποτε οικονομική θυσία δικαιολογείται. 
      Όπου χρειάστηκε στη στρατιωτική μου θητεία να χρησιμοποιήσω σε ενέδρα κ.λπ. δυναμικό τμήμα, πήρα αγρότες στρατιώτες. Δεν θέλω να αδικήσω τις άλλες τάξεις. Ο ίδιος ανήκω σε μια νέα τάξη. Παιδί ήμουν αγρότης. Τα παιδιά μου δεν είναι αγρότες. Αγαπώ όλες τις τάξεις.
      Τιμώ την αγροτική τάξη, γιατί προσφέρει τα μέγιστα στην κοινωνία, στην πατρίδα, στην Ελλάδα και δικαιούται περισσότερα. Την αλήθεια στους Αγρότες!
      Το νομοσχέδιο, λοιπόν, δίνει αυτήν την καταξίωση, τη μέριμνα που οφείλουμε με το να συστήνει αυτό το λογαριασμό Αγροτικής Εστίας, όπως έχουμε στις αντίστοιχες τάξεις.
      Δεύτερον, προσδιορίζει με σαφήνεια ένα υποκειμενικό σύστημα και βάζει συγκεκριμένα κριτήρια που η έλλειψή τους προκάλεσε μέγιστα προβλήματα στην αγροτική τάξη. Ποιος είναι αγρότης και ποιος δεν είναι, ποιος δικαιούται της άλφα μέριμνας και ποιος όχι. Το δεύτερο κεφάλαιο έρχεται και λέει, εδώ είστε αγρότες με αυτά τα κριτήρια. Όσοι δεν έχετε αυτά τα κριτήρια, δεν είστε αγρότες. 
      Επειδή μιλάμε επί της αρχής και δεν έχω χρόνο να αναπτύξω ευνοϊκότερες ρυθμίσεις, θα πάω στο τρίτο κεφάλαιο και μάλιστα στα ειδικά άρθρα που ρυθμίζουν από το ασφαλιστικό του ΙΚΑ, γιατί συντελούνται σοβαρότατες βελτιώσεις.  Το παρακολουθούμε όσοι επικοινωνούμε με το ίδρυμα και βλέπουμε τι έχει γίνει. Μην ξεχνάμε ότι έχουμε και τα ταμεία τύπου Αθηνών και Θεσσαλονίκης για τους δημοσιογράφους, μια ομάδα ειδικών ρυθμίσεων που καλύπτουν διάφορα προβλήματα και απαντούν στην αποκτηθείσα εμπειρία γύρω απ’ αυτά τα προβλήματα.
      Νομίζω, λοιπόν, ότι το νομοσχέδιο αρθρώνεται στη συνολική του εικόνα με έναν τρόπο και ένα σκεπτικό που απηχεί την ευαισθησία που οφείλουμε στον αγροτικό κόσμο και σαφώς δικαιούται και βιβλία, και εκδρομές και ειδική μέριμνα και θέατρα. Να θυμίσουμε τι γινόταν στην αρχαία Ελλάδα και να δούμε αν έχει αξία ή όχι. Και το θέατρο είναι απαίτηση του αγρότη σήμερα και η δυνατότητα να του παρέχει δωρεάν η πολιτεία κονδύλια που απαιτούνται όπως γινόταν στην αρχαία Ελλάδα.
      Ψηφίζω επί της αρχής το νομοσχέδιο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Πρόεδρος του Συνασπισμού της Αριστεράς και της Προόδου ορίζει με επιστολή του ως Κοινοβουλευτική Εκπρόσωπο για τη συζήτηση του σημερινού νομοσχεδίου την Βουλευτή κα Δαμανάκη.
      Ορίστε, έχετε το λόγο.
      ΜΑΡΙΑ ΔΑΜΑΝΑΚΗ: Κυρία Πρόεδρε, ο εισηγητής του Συνασπισμού της Αριστεράς και της Προόδου κ. Αματζόγλου ήδη ανέφερε στην επιτροπή ότι ο Συνασπισμός ψηφίζει θετικά υπέρ του νομοσχεδίου καθ’ όσον αφορά το τμήμα που αφορά την Αγροτική Εστία.
      Θα ήθελα να κάνω δυο-τρεις συμπληρωματικές παρατηρήσεις, ώστε να υπάρχει και τοποθέτηση του Συνασπισμού στη σημερινή συζήτηση.
      Κατ’ αρχάς εμείς θεωρούμε ότι οι διατάξεις, που αφορούν την Αγροτική Εστία είναι επιβεβλημένες, αφορούν ένα πολύ μεγάλο μέρος του πληθυσμού, είναι γνωστό ότι στην Ελλάδα το 31% του πληθυσμού είναι αγρότες, εμμέσως ή αμέσως, ζουν στην ύπαιθρο και αυτό είναι ποσοστό διπλάσιο απ’ αυτό των χωρών της Ευρωπαϊκής Ένωσης. Επομένως τα μέτρα κοινωνικής προστασίας και κοινωνικής ασφάλισης που παίρνονται, αντανακλούν πολύ περισσότερο σε σχέση με τις άλλες ευρωπαϊκές χώρες, στην αποκατάσταση της κοινωνικής ασφάλισης του πληθυσμού. 
      Κυρία Πρόεδρε, πρώτα πρώτα πρέπει να πω ότι αναμφισβήτητα η ίδρυση της Αγροτικής Εστίας είναι ένα αγροτικό βήμα. Σε καμία όμως περίπτωση δεν μπορεί να λύσει το συνολικό πρόβλημα και του αγροτικού εισοδήματος και της ασφάλισης της αγροτικής παραγωγής. 
      Και δεδομένου ότι έγινε πολύ συζήτηση, ιδιαίτερα από τους ομιλητές της Νέας Δημοκρατίας, για την κατάσταση του αγροτικού πληθυσμού, θα πρέπει να σημειώσουμε το εξής. Είναι ανάγκη να συνειδητοποιήσουμε ότι αυτήν τη στιγμή η Ελλάδα διέρχεται από μία μεταβατική κατάσταση, από μια εξαιρετικά κρίσιμη μεταβατική περίοδο. Μία περίοδο όπου και στην Ευρώπη συζητείται η αναθεώρηση της Κοινής Αγροτικής Πολιτικής, γεγονός που θα έχει άμεσες συνέπειες και στο ελληνικό αγροτικό εισόδημα. Έχω την εντύπωση ότι η Ελλάδα δεν είναι έτοιμη να αντιμετωπίσει τις τεράστιες αλλαγές, που πρόκειται να επιφέρει αυτή η μεταβολή σε πάρα πολλά θέματα που έχουν σχέση με τον αγροτικό πληθυσμό. 
      Κακά τα ψέματα, οι αγρότες στην Ελλάδα έχουν μάθει να ζουν με τις κοινοτικές ενισχύσεις. Πρέπει να γίνει σαφές ότι εάν επιθυμούμε να προχωρήσει η διεύρυνση της Ευρωπαϊκής Ένωσης –και βεβαίως την επιθυμούμε και όχι μόνο επειδή η διεύρυνση συνδέεται με το μεγάλο θέμα της Κύπρου, αλλά επειδή πιστεύω ότι πρόκειται για μια αναγκαία πορεία για την Ευρώπη- είναι δεδομένο ότι θα έχουμε μία αλλαγή της αγροτικής πολιτικής, μια επανάσταση, θα έλεγα, στο χώρο της αγροτικής πολιτικής, όπου μετά από ένα ή δύο χρόνια τίποτα δεν θα είναι όπως πριν. 
      Με δύο λόγια, κυρία Πρόεδρε, είναι φανερό –και κάποια στιγμή θα πρέπει να ειπωθεί πολύ καθαρά από όλες τις πολιτικές δυνάμεις της χώρας- ότι οι αγροτικές εισοδηματικές ενισχύσεις τελειώνουν. Θα πω δυο λόγια και για το βαμβάκι, γιατί πραγματικά δεν θα μπορούσα να μην πω, αλλά πρέπει να είναι σαφές ότι οι ενισχύσεις τελειώνουν. Πάντως, ακόμα και αν δεν τελειώσουν φέτος και αν βρεθεί τελικά λύση, έτσι ώστε να υπάρξει έκτακτη εισοδηματική ενίσχυση για το βαμβάκι, είναι γεγονός ότι του χρόνου θα τελειώσουν. Και θα πάμε σε άλλου είδους ενισχύσεις, που έχουν σχέση πια με την ανάπτυξη και την καλλιέργεια και όπου υπάρχουν όρια, τα οποία πρέπει να γίνουν γνωστά. 
      Δεν μπορεί να επιδοτούνται από την Ευρωπαϊκή Ένωση με το ίδιο ποσό όλοι οι αγρότες, δηλαδή και αυτός που έχει χιλιάδες στρέμματα και αυτός που έχει λίγα στρέμματα. Θα υπάρξει διαβάθμιση των ενισχύσεων ανάλογα με τον αριθμό των στρεμμάτων και ανάλογα με το μέγεθος της ιδιοκτησίας. Όλα αυτά, λοιπόν, πρέπει να βρούμε έναν τρόπο να τα συζητήσουμε και στη Βουλή.  
      Είναι όμως γεγονός ότι υπάρχουν τεράστια προβλήματα, διότι αυτές οι μεταβολές βρίσκουν τον αγροτικό πληθυσμό ανέτοιμο, δεδομένου ότι ο αγροτικός πληθυσμός θα κληθεί να αντιμετωπίσει αυτές τις αλλαγές από τη μια μέρα στην άλλη. 
      Επομένως απαιτείται να παρθούν από την Κυβέρνηση όλα εκείνα τα μέτρα, έτσι ώστε να μπορεί να υπάρξει μετάβαση από το ένα καθεστώς στο άλλο με το όσο δυνατόν λιγότερο κοινωνικό κόστος, ιδιαίτερα για τους αγρότες που έχουν μικρό κλήρο. 
      Επιπλέον δεν νομίζω ότι τα θέματα της Αγροτικής Εστίας μπορούν να αποτελέσουν αντίβαρο σ’ αυτό το πολύ μεγάλο πρόβλημα που συνδέεται με αναδιάρθρωση καλλιεργειών, με το μητρώο αγροτών και με τη δυνατότητα ενισχύσεων κατά καλλιέργεια και κατά στρεμματική απόδοση. Πρόκειται δηλαδή για ένα ολόκληρο πλέγμα μέτρων, το οποίο πραγματικά δεν μπορεί να αντιμετωπιστεί. Γι’ αυτό, άλλωστε, νομίζω ότι θα πρέπει να λείψουν οι υψηλοί τόνοι για την κατάσταση της υπαίθρου και για την κατάσταση του αγροτικού πληθυσμού.
      Υπάρχουν σοβαρά προβλήματα στον αγροτικό πληθυσμό, τα οποία σχετίζονται με το γεγονός ότι τα επόμενα χρόνια θα υπάρξει είτε το θέλουμε είτε όχι μία βίαιη μείωση του αγροτικού πληθυσμού, διότι ο φτωχός αγρότης δεν θα μπορεί να αντεπεξέλθει στις αλλαγές που συμβαίνουν. Επομένως πρέπει να ενισχυθεί αποφασιστικά η κοινωνική προστασία για το φτωχό αγροτικό πληθυσμό. Δεν πιστεύω ότι το συγκεκριμένο νομοσχέδιο αποτελεί απάντηση στο μεγάλο αυτό πρόβλημα, παρ’ όλο που επαναλαμβάνω ότι είναι θετικές οι ρυθμίσεις του και βέβαια πρέπει να προχωρήσει. 
      Από εκεί και πέρα, υπάρχει το θέμα των επίκαιρων αγροτικών προβλημάτων και νομίζω, κυρία Πρόεδρε, ότι αυτό που είναι πολύ σημαντικό είναι να υπάρξει μία συντονισμένη προσπάθεια, κατ’ αρχήν της Κυβέρνησης που έχει και την ευθύνη, αλλά και όλων μας, ώστε να μπορέσουμε να προχωρήσουμε σε μια εθνική ενίσχυση τουλάχιστον για προϊόντα αιχμής, όπως είναι το βαμβάκι. 
      Όταν λέω ενίσχυση, εννοώ ενίσχυση από δικούς μας πόρους, χωρίς βέβαια αυτό να σημαίνει επανεθνικοποίηση της αγροτικής πολιτικής. Η Κοινή Αγροτική Πολιτική είναι γεγονός και η Ελλάδα έχει κάθε συμφέρον να τη στηρίξει. Αλίμονο αν οπισθοχωρήσει η Κοινή Αγροτική Πολιτική στην Ευρωπαϊκή Ένωση. Τότε, εμείς πρώτοι, ως μια από τις πιο αδύνατες χώρες, θα πληρώσουμε το «λογαριασμό». Αυτό είναι καλό να το ξέρουν και ορισμένες δυνάμεις που μιλούν ενάντια στην Ευρωπαϊκή Ένωση και στην Κοινή Αγροτική Πολιτική και μάλιστα σε υψηλούς τόνους. 
      Επομένως, κυρία Πρόεδρε, αυτό που χρειάζεται αυτήν τη στιγμή καθόσον αφορά τα προϊόντα αιχμής, είναι οι άμεσες ενισχύσεις από εθνικό λογαριασμό, από χρήματα του προϋπολογισμού. Ενώ, όσον αφορά γενικότερα τα θέματα της κοινωνικής ασφάλισης και της κοινωνικής προστασίας των αγροτών, αυτό που απαιτείται είναι η εναρμόνιση με τις τεράστιες αλλαγές που συντελούνται αυτήν τη στιγμή στον τομέα της Κοινής Αγροτικής Πολιτικής και οι οποίες αποτελούν θέμα μηνών, το πολύ ενός ή δύο ετών. 
      Είχε αναφέρει και ο εισηγητής του Συνασπισμού της Αριστεράς και της Προόδου κ. Αμπατζόγλου την αντίρρησή μας για το γεγονός ότι στο άρθρο 3 δεν εκπροσωπείται το σύνολο των αγροτικών συνδικαλιστικών οργανώσεων, αλλά μόνο η ΓΕ.Σ.Α.Σ.Ε.. Νομίζω ότι οι παρατηρήσεις αυτές πρέπει να ληφθούν υπόψη. 
      Κύριε Πρόεδρε, έρχομαι τώρα να εκφράσω την πλήρη αντίθεσή μας με την τροπολογία του κυρίου Υπουργού που αναφέρεται στη ρύθμιση των μεγάλων οφειλών που υπάρχουν προς το Ι.Κ.Α.. Βέβαια, δεν θέλω να ανοίξω γενικότερα τη συζήτηση για το θέμα της κοινωνικής ασφάλισης. Είναι μια συζήτηση που την έχουμε κάνει στη Βουλή πάρα πολλές φορές. Ειλικρινά, όμως, αναρωτιέμαι ως πού θα πάει αυτή η ιστορία. Μέχρι πότε δηλαδή η Βουλή θα έρχεται εδώ και θα ψηφίζει ρυθμίσεις που επιβραβεύουν αυτούς που φοροδιαφεύγουν, αυτούς που εισφοροδιαφεύγουν, αυτούς γενικώς που δεν πληρώνουν; Δίνουμε δηλαδή συνεχώς κίνητρα στις επιχειρήσεις να μην πληρώνουν, διότι ξέρουν ότι κάποια στιγμή -αν δεν γίνει σε αυτήν τη Βουλή, θα γίνει από την επόμενη Κυβέρνηση- θα έρθει κάποια ρύθμιση, η οποία με ένα χαριστικό τρόπο θα τους χαρίζει περίπου όλο το χρέος τους. 
      Είναι αναμφισβήτητο ότι η ρύθμιση, η οποία αυτήν τη στιγμή εισάγεται, για τα παλιά μεγάλα χρέη στο Ι.Κ.Α. είναι χαριστική. Προκύπτει και από τα όσα λέει η Κυβέρνηση, αλλά και από την έκθεση του Γενικού Λογιστηρίου του Κράτους, που μας διαβεβαιώνει ότι το Ι.Κ.Α. θα απωλέσει έσοδα της τάξης του μισού έως ένα εκατομμυρίου ευρώ, ανάλογα με το πώς θα γίνουν οι πληρωμές. Δηλαδή πού θα πάει αυτή η ιστορία; Μέχρι πότε το Ι.Κ.Α.  θα χάνει αυτού του είδους τα έσοδα, τη στιγμή που και με τον πρόσφατο νόμο για την κοινωνική ασφάλιση –αλλά όχι μόνο με αυτόν- είναι γεγονός ότι για να αντεπεξέλθει το ασφαλιστικό σύστημα, αν θέλουμε να επιβιώσει το Ι.Κ.Α. –και νομίζω ότι όλοι θέλουμε, άλλο που δεν είμαστε σε θέση να πάρουμε το πολιτικό κόστος αυτών των αποφάσεων-  πρέπει οι ασφαλισμένοι να πληρώσουν. 
      Καλούμε τους ασφαλισμένους να βάλουν το χέρι στην τσέπη. Την ίδια στιγμή ψηφίζουμε τέτοιες χαριστικές διατάξεις, όταν είναι γνωστό ότι στην Ελλάδα ένας στους τέσσερις εργαζόμενους –τουλάχιστον αυτό δείχνουν κάποιες έρευνες που εμείς έχουμε υπόψη μας- είναι ανασφάλιστος. Αν το Υπουργείο έχει άλλα στοιχεία, ας μας τα πει. Όταν, όμως, έχουμε τέτοια στοιχεία που λένε ότι ένας στους τέσσερις εργαζόμενους είναι ανασφάλιστος, ότι η εισφοροδιαφυγή μπορεί να φθάνει ακόμη και το ένα τρισεκατομμύριο το χρόνο ή εν πάση περιπτώσει είναι πολύ μεγάλη, κάποια στιγμή πρέπει να έρθουμε εδώ και να συζητήσουμε τι θα κάνει το Υπουργείο γι’ αυτό. Όχι συνεχώς να φέρνει μέτρα, με τα οποία να καλεί αυτούς που εισφοροδιαφεύγουν να ρυθμίσουν τα χρέη τους με χαριστικό τρόπο. 
      Καταλαβαίνω ότι η οικονομική κατάσταση του Ι.Κ.Α. έχει φθάσει στο μη περαιτέρω και ότι προφανώς, μέσα από αυτήν τη διάταξη, γίνεται μια προσπάθεια να αντληθούν έσοδα. Το καταλαβαίνω. Πιστεύετε δηλαδή ότι κάποιοι θα σπεύσουν να τα ρυθμίσουν. Και πάλι, όμως, μετά τι θα γίνει; 
      Εγώ δεν συμφωνώ με τις πολύ αισιόδοξες επισημάνσεις που ακούγονται εδώ για το μέλλον του Ι.Κ.Α.. Πιστεύω ότι τα προβλήματα έχουν βάθος και γι’ αυτό η προσπάθεια που πρέπει να γίνει είναι μια προσπάθεια που αγγίζει τον εκσυγχρονισμό των υπηρεσιών και έχει σχέση γενικότερα με αλλαγές που πρέπει να γίνουν, ώστε να ξεπεράσουμε το παρελθόν. 
      Το παρελθόν αυτό ήταν ένα παρελθόν ρουσφετολογικής χρήσης του Ι.Κ.Α. –αν μου επιτρέπεται η έκφραση- για να βολέψουμε κάθε φορά αυτούς που θέλαμε να διορίσουμε. Πάντως δεν μπορεί να συνεχιστεί αυτή η κατάσταση. Τα ανέφερα αυτά –και συγγνώμη για την άκομψη παρέμβαση στη συζήτηση- γιατί μέχρι τώρα δεν είχε ακουστεί η άποψη του Συνασπισμού της Αριστεράς και της Προόδου, λόγω απουσίας του εισηγητή.
      Εμείς, κυρία Πρόεδρε, εκφράζουμε την πλήρη αντίθεσή μας στο άρθρο αυτό που αφορά τη ρύθμιση της φοροδιαφυγής. Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Υπουργός. 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρίες και κύριοι συνάδελφοι, υπάρχουν θέματα τα οποία είναι σημαντικά και άλλα που είναι πιο σημαντικά. Υπάρχουν προβλήματα που είναι σοβαρά και άλλα που είναι σοβαρότερα. Και τα νομοσχέδια κατ’ αντιστοιχία προς τα θέματα τα οποία αντιμετωπίζουν μπορεί να ταξινομηθούν σε διάφορες κατηγορίες, ως πιο σημαντικά ή λιγότερο σημαντικά νομοσχέδια. 
      Αυτό, όμως, που είναι βέβαιο –και συμφωνούμε όλοι, πιστεύω, σε αυτό- είναι ότι κάθε νομοσχέδιο είναι σημαντικό για τα θέματα τα οποία ρυθμίζει. Είναι το πιο σημαντικό νομοσχέδιο για τους ανθρώπους τους οποίους αφορούν τα θέματα τα οποία ρυθμίζονται, μέσω του νομοσχεδίου. 
      Με αυτήν την έννοια αξίζει να στρέψουμε το ενδιαφέρον μας σε κάθε νομοσχέδιο, το οποίο συζητείται στη Βουλή και στη συγκεκριμένη περίπτωση στο υπό συζήτηση νομοσχέδιο για τη δημιουργία της Αγροτικής Εστίας, όπως επίσης και στις άλλες διατάξεις, που είναι σημαντικές, προωθητικές, θετικές, έχουν κοινωνικό και ουσιαστικό χαρακτήρα και επιλύουν προβλήματα, τα οποία παρέμεναν επί πολύ καιρό σε εκκρεμότητα.
      Λυπούμαι γιατί, όπως διαπίστωσα τουλάχιστον εκ μέρους των αγορητών της Νέας Δημοκρατίας, έγινε μια προσπάθεια μετατόπισης του πεδίου της συζήτησης. Αυτό, βεβαίως, δεν έγινε για κανέναν άλλο λόγο παρά από πραγματική αδυναμία. Η αδυναμία να τεκμηριώσουν μια αντίθετη πρόταση οι συνάδελφοι επί του θέματος, το οποίο πρέπει να μας απασχολεί σήμερα κατά τη συζήτηση στη Βουλή τους οδήγησε να τυρβάσουν περί άλλα, να αναφερθούν σε άλλα θέματα, τα οποία δεν είναι απλώς εκτός του πεδίου του νομοσχεδίου, αλλά είναι και εκτός του πεδίου αρμοδιοτήτων του Υπουργείου Εργασίας.
      Θα έχω την ευκαιρία –γιατί αποδέχομαι την πρόκλησή τους- να αναφερθώ σε αυτά τα θέματα, εφόσον έχω χρόνο, πρέπει να πω όμως, για να τιμήσω και τη Βουλή και τους συναδέλφους, αλλά και τους πολίτες, οι οποίοι αναμένουν τις θέσεις επί των θεμάτων που εισηγούμεθα, ότι αυτό το νομοσχέδιο ολοκληρώνει μια ασφαλιστική, υποστηρικτική, ενισχυτική –θα έλεγα- κοινωνική πολιτική, που ακολουθεί παραδοσιακά η Κυβέρνησή μας και το Κίνημά μας απέναντι στον αγροτικό πληθυσμό της χώρας.
      Θέλουμε να ακούμε στις απόψεις όλων των κομμάτων επί των θεμάτων αυτών. Διαφορετικά μπορώ εύκολα να οδηγηθώ στο συμπέρασμα ότι κάποιοι δεν θέλουν να παρουσιάσουν στις θέσεις τους επί των συγκεκριμένων θεμάτων στον ελληνικό λαό, πολύ περισσότερο δε εκείνοι οι οποίοι φιλοδοξούν να κυβερνήσουν τον τόπο. Και παρουσιάζουν αυτήν την κραυγαλέα αδυναμία να έχουν ένα συγκεκριμένο, τεκμηριωμένο αντίλογο επί θεμάτων τα οποία θεωρούν μικρότερης σημασίας από τα άλλα στα οποία αναφέρθηκαν, θέματα όμως τα οποία δεν μπορεί ουδείς να αγνοήσει και να παρακάμψει με αυτόν τον εύκολο τρόπο, ένα τρόπο δημαγωγικό, παραπλανητικό, που δείχνει και αδυναμία και υπεκφυγή.
      Βεβαίως η Νέα Δημοκρατία βελτιώνει τη θέση της. Στη συζήτηση του προηγούμενου νομοσχεδίου για την κοινωνική ασφάλιση προτίμησε την αποχώρηση, τη φυγή από τη συζήτηση. Τώρα παραμένει. Ελπίζω σε μία επόμενη συνεδρίαση, επί άλλου νομοσχεδίου το οποίο θα καταθέσουμε, όχι απλώς να παραμείνει, αλλά να δεχθεί να συζητήσει και επί της ουσίας των διατάξεων του νομοσχεδίου, κάτι που φαίνεται πως δεν δέχεται να κάνει σήμερα.
      Με την πρωτοβουλία μας αυτή αποτυπώνουμε με τον πλέον καθαρό τρόπο τη διαχρονική ευαισθησία του Κινήματός μας και της Κυβέρνησής μας για το σύνολο των θεμάτων που αφορούν την ανάπτυξη ολοκληρωμένων δομών για την υποστήριξη των αγροτών. Ο ν. 2458/1997 ήταν ένα καθοριστικό βήμα. Η δημιουργία ενός οργανισμού κύριας ασφάλισης για τους αγρότες ήταν κάτι που μέχρι τότε έλειπε.
      Θα έλεγα ότι μετά την ψήφιση αυτού του σημαντικού νόμου, που για πρώτη φορά διαμόρφωσε ένα πλήρως ισότιμο ασφαλιστικό καθεστώς για τους αγρότες, το σημερινό σχέδιο νόμου μπορεί και πρέπει να χαρακτηριστεί ως η χρήσιμη θεσμική παρέμβαση που ολοκληρώνει εκείνο το εγχείρημα για τον αγροτικό κόσμο.
      Η θέσπιση της Αγροτικής Εστίας, αγαπητοί συνάδελφοι, με κύριο στόχο να αποκτήσουν οι αγρότες τα ίδια δικαιώματα με τις άλλες κατηγορίες ασφαλισμένων ως προς τις κοινωνικές παροχές, που αφορούν κοινωνικό τουρισμό, την παρακολούθηση θεατρικών παραστάσεων, τη δωρεάν παροχή βιβλίων και άλλου έντυπου υλικού ή την οικονομική στήριξη προκειμένου να συμμετάσχουν σε συνέδρια ή άλλες εκδηλώσεις που τους αφορούν, αποτελεί μια παρέμβαση που θα οδηγήσει στην αναβάθμιση της ποιότητας των παρεχόμενων κοινωνικών υπηρεσιών προς τους αγρότες.
      Η πρωτοβουλία αυτή αποκτά μια πρόσθετη αξία, γιατί αναφέρεται σε μια μεγάλη –τη μεγαλύτερη- πληθυσμιακή ομάδα της χώρας, στους αγρότες. Αφορά, δηλαδή, πολίτες –και αυτό είναι σημαντικό- που σε σχέση με άλλες κατηγορίες του πληθυσμού της χώρας –και αυτό όχι μόνο λόγω της φύσης της δουλειάς τους, αλλά και λόγω της νοοτροπίας, των στερεότυπων που έχουν επικρατήσει στον αγροτικό κόσμο- μετακινούνται και ταξιδεύουν έξω από τον τόπο διαμονής και επαγγελματικής δραστηριοποίησης λιγότερο και έχουν πρόσβαση σε μικρότερο βαθμό σε αγαθά μόρφωσης, επιμόρφωσης και ψυχαγωγίας, όπως είναι ένα συνέδριο, ένα βιβλίο, μία θεατρική παράσταση.
      Με τις διατάξεις αυτού του νομοσχεδίου επέρχεται μία σημαντική εκσυγχρονιστική τομή στον τρόπο λειτουργίας του ΟΓΑ ως Κύριου Ασφαλιστικού Οργανισμού. Η αλλαγή αυτή, σε συνδυασμό με τη σημαντική ενίσχυση του ΟΓΑ με νέο ανθρώπινο δυναμικό, την οργανωτική περιφερειακή αποκέντρωσή του και την ενσωμάτωση στη λειτουργία αυτού του μεγάλου οργανισμού των υποστηρικτικών υπηρεσιών της νέας τεχνολογίας, είναι βέβαιο ότι μέσα στο πρώτο κιόλας εξάμηνο του 2003 θα ανατρέψει μεγάλα λειτουργικά προβλήματα που υπάρχουν σήμερα και τα αναγνωρίζουμε, ιδίως όσον αφορά τις διαδικασίες απόδοσης των συντάξεων στους δικαιούχους.
      Κύριοι συνάδελφοι, είναι επίσης σημαντική η διάταξη για την υπαγωγή χιλιάδων συμπολιτών μας σ’ ένα σαφές ασφαλιστικό καθεστώς σύμφωνα με τους κανόνες της κοινωνικής ασφάλισης αφ’ ενός, αλλά και με πρόνοια για την υποστήριξη των χαμηλοεισοδηματιών που κατοικούν και δραστηριοποιούνται επαγγελματικά στην ελληνική περιφέρεια, σε οικισμούς με πληθυσμό κάτω των δύο χιλιάδων κατοίκων. 
      Με αντικειμενικά κριτήρια καθορίζεται η ένταξη των πολιτών αυτών στον αντίστοιχο ασφαλιστικό οργανισμό επαγγελματιών που δεν έχουν σχέση ή έχουν πολύ μικρή σχέση με αγροτικές δραστηριότητες. Αίρεται έτσι και μια αντινομία που χαρακτηρίζει τη μέχρι τώρα αντιασφαλιστική και δυσλειτουργική προσέγγιση θεμάτων κοινωνικής ασφάλισης σ’ ένα μεγάλο τμήμα της ελληνικής επικράτειας. 
      Οι άλλες ρυθμίσεις αυτού του νομοσχεδίου αφορούν επίσης σημαντικά θέματα που καθιστούν την ασφαλιστική μας νομοθεσία αποτελεσματικότερη και φιλικότερη προς τους ασφαλισμένους, αφού με τις ρυθμίσεις αυτές αντιμετωπίζονται με ιδιαίτερη ευαισθησία σειρά θεμάτων που αφορούν πέραν των αγροτών και άλλες ομάδες του πληθυσμού της χώρας. 
      Ασφαλώς οι συνάδελφοι της Νέας Δημοκρατίας, έχοντας στη διάθεσή τους στοιχεία που είχαν χρησιμοποιήσει ή προτίθενται να χρησιμοποιήσουν στο πλαίσιο της συζήτησης μιας επερώτησης που έχουν καταθέσει ή πρόκειται να καταθέσουν προς την Κυβέρνηση για θέματα γεωργικής πολιτικής, τα ανέσυραν από το αρχείο τους και έτσι διάνθισαν -θα έλεγα- συχνά την ομιλία τους με στοιχεία τα οποία έχουν μια εγκυκλοπαιδική αξία. Μάθαμε ότι είκοσι πολίτες κατόρθωσαν να καταναλώσουν χίλιους επτακόσιους τόνους πορτοκαλιών, μάθαμε ότι υπάρχουν καθυστερήσεις σε διάφορους τομείς και το πώς ευθύνεται ένας καταστροφικός κανονισμός, τον οποίο στην περίπτωση του καπνού κάποιοι ξεχνούν ότι ίσως τον έχει ψηφίσει η Κυβέρνηση της Νέας Δημοκρατίας. 
      Τέλος μάθαμε ότι υπάρχουν και μεγάλα προβλήματα στον γεωργικό τομέα. Ασφαλώς και υπάρχουν. Με αυτό το νομοσχέδιο δεν λύνουμε προβλήματα του γεωργικού τομέα, προβλήματα τα οποία αποτελούν το κλειδί για την ανάδειξη της ελληνικής γεωργίας. Δεν είναι αυτή η φιλοδοξία μας. Ούτε επιχειρήσαμε να παραπλανήσουμε τον ελληνικό λαό ή την ελληνική Βουλή παρουσιάζοντας αυτό το νομοσχέδιο να έχει τέτοιους σκοπούς.
      Από την άλλη όμως πρέπει να πούμε πως όταν μιλάμε για τους αγρότες θα πρέπει να μιλάμε με μεγάλη ευθύνη. Να μη τους κολακεύουμε, γιατί συχνά αυτή η κολακεία είναι καταστροφική για τους ίδιους τους αγρότες, τους οδηγεί να παραμένουν αιχμάλωτοι σ’ ένα φαύλο κύκλο, ώστε αδύναμοι τελικά να υπερβούν αυτό το πλαίσιο στο οποίο έχουν παραμείνει, να μην οδηγηθούν στην ανάπτυξη, να υστερούν και να χάνουμε συνεχώς ως χώρα, ως οικονομία, ως γεωργία, πόντους σε σχέση με τις άλλες χώρες. 
      Η Ευρωπαϊκή Ένωση βεβαίως αντιμετωπίζει το μεγάλο πρόβλημα της διεύρυνσης. Γνωρίζετε πολύ καλά ότι έχει ιδιαίτερη σημασία για μας η διεύρυνση της Ευρωπαϊκής Ένωσης. Γνωρίζετε επίσης ότι αντιμετωπίζει την πρόκληση της αναθεώρησης της Κοινής Αγροτικής Πολιτικής. Ίσως αυτό αποτελέσει το σημαντικότερο θέμα στο πλαίσιο του συμβουλίου των αρμοδίων υπουργών και από τα πιο σημαντικά και της ελληνικής προεδρίας. 
      Αυτά τα δυο συνάπτονται, γιατί γνωρίζετε ότι το θέμα της διεύρυνσης αντιμετωπίζεται με σκεπτικισμό από ορισμένες χώρες της Ευρωπαϊκής Ένωσης, δοθέντος ότι υπό ένταξη χώρα είναι και η Πολωνία, της οποίας ο αγροτικός πληθυσμός -κατά την αξιολόγηση των σχετικών στοιχείων- φαίνεται να είναι τόσος αριθμητικά όσο ο αγροτικός πληθυσμός στη Γερμανία και στη Γαλλία μαζί, που είναι δυο από τις μεγαλύτερες χώρες της Ευρωπαϊκής Ένωσης. 
      Αντιλαμβάνεστε τι ανατροπές ισορροπιών θα επέλθουν αν όλα αυτά τα θέματα δεν αντιμετωπισθούν εγκαίρως και με τον καλύτερο τρόπο, προς όφελος βεβαίως των γεωργών των χωρών που είναι ήδη μέλη στην Ευρωπαϊκή Ένωση και κυρίως των χωρών που έχουν γεωργικό χαρακτήρα, όπως είναι η δική μας χώρα. Αυτά θα συζητήσουμε όμως σήμερα εδώ; 
      Ή θα πρέπει να διατυπώσουμε μια ξεκάθαρη άποψη, αν συμφωνούμε με τις πρωτοβουλίες που παίρνουμε για τη ρύθμιση επιμέρους θεμάτων που έχουν και αυτά την αξία τους ή την αντιμετώπιση ενός κενού και της κάλυψης του κενού αυτού που υπάρχει εις βάρος των αγροτών εδώ και πολλά χρόνια, δοθέντος ότι η Εργατική Εστία υπάρχει και είναι αποδοτική η λειτουργία της για τους εργαζόμενους μισθωτούς της χώρας στον ιδιωτικό τομέα. Δεν υπάρχει κάτι αντίστοιχο για τους Έλληνες αγρότες.
      Έχουμε διατυπώσει τη σκέψη μας ότι θέλουμε να προχωρήσουμε στη δημιουργία  ενός αντίστοιχου θεσμού για τους εργαζόμενους στο δημόσιο τομέα, που δεν καλύπτονται από τέτοιες κοινωνικές δομές μέχρι σήμερα, άρα η πολιτική μας αυτή είναι μια πολιτική σχεδιασμένη, δεν είναι μια ευκαιριακή πολιτική την οποία ακολουθούμε για την εξυπηρέτηση προεκλογικών αναγκών, όπως ισχυριστήκατε. Θα έλεγα αντιθέτως ότι τα παραδείγματα τα οποία έχουμε δείχνουν, ότι την εξυπηρέτηση προεκλογικών αναγκών κάποιοι άλλοι επεδίωξαν με ρυθμίσεις που έκαναν σε περιόδους πριν από εκλογές, χωρίς να έχουν μια σταθερή και σχεδιασμένη, προγραμματισμένη πολιτική. Δεν θυμούμαι εγώ το κόμμα της συντηρητικής Αντιπολίτευσης να έχει πάρει, όταν κυβέρνησε, σημαντικές πρωτοβουλίες για τους αγρότες. Όλες οι αλλαγές που έχουν γίνει, ό,τι σημαντικό έχει γίνει στο χώρο αυτό οφείλεται σε αποφάσεις και πρωτοβουλίες που έχουν αναληφθεί από την πλευρά του ΠΑΣΟΚ και των κυβερνήσεων που στήριξε το κίνημά μας. 
      Σήμερα προχωρούμε σε κάτι που έχει εξαγγελθεί εδώ και καιρό, περιλαμβάνεται στο πρόγραμμά μας, το έχει ανακοινώσει ο Πρωθυπουργός εδώ και πάρα πολλούς μήνες: τη δημιουργία της Αγροτικής Εστίας. Ο θεσμός της Αγροτικής Εστίας είναι σημαντικός. Παρά ταύτα, αντιμετωπίζεται με μεμψιμοιρία από την πλευρά σας και όχι με μία εποικοδομητική κριτική η δική μας πρωτοβουλία. Και μου κάνει εντύπωση γιατί δεν έχετε κάποιο παράδειγμα κακοδιαχείρισης ή αδιαφάνειας φερ’ ειπείν όσον αφορά τη λειτουργία της Εργατικής Εστίας για να μπορείτε αντλώντας από εκεί κάποια στοιχεία να ισχυριστείτε ότι επιχειρούμε να χρησιμοποιήσουμε σαν κομματικό εργαλείο την Αγροτική Εστία την οποία δημιουργούμε σήμερα. Πολύ περισσότερο που σε συγκεκριμένες περιπτώσεις επί των θεμάτων που ασκήσατε κριτική δηλώνουμε ότι συμπίπτουμε.
      Θέλουμε τη διεύρυνση της σύνθεσης της διαχειριστικής αρχής, ώστε να γίνει πιο αντιπροσωπευτική με τη συμμετοχή και άλλων οργανώσεων, της ΣΥΔΑΣΕ συγκεκριμένα -το δήλωσα αυτό και εγώ και ο συνάδελφος κ. Σπυρόπουλος και στη συζήτηση στην επιτροπή- ώστε να σας αφαιρέσουμε οποιοδήποτε επιχείρημα –έωλο έτσι κι αλλιώς- για το ότι επιχειρούμε να χρησιμοποιήσουμε αυτό το νέο θεσμό για άλλους σκοπούς και όχι για να βελτιώσουμε –κατά τι, αλλά πάντως να βελτιώσουμε- την ποιότητα της ζωής των αγροτών. 
      Με το νομοσχέδιο αυτό, αγαπητοί συνάδελφοι, εισάγεται, λοιπόν, ο θεσμός της Αγροτικής Εστίας με τη δημιουργία ενός λογαριασμού με λογιστική και οικονομική αυτοτέλεια. Στο νομοσχέδιο αυτό, στο πρώτο κεφάλαιό του, περιγράφεται ο σκοπός του λογαριασμού, ορίζονται οι δικαιούχοι των παροχών του λογαριασμού, που είναι οι συνταξιούχοι του ΟΓΑ και άλλες κατηγορίες, προσδιορίζονται οι πηγές χρηματοδότησης του λογαριασμού που είναι η ατομική εισφορά των ασφαλισμένων καθώς και ισόποση κρατική χρηματοδότηση. Στο σημείο αυτό κάνει εντύπωση η κριτική που ασκείται, η οποία θυμίζει βεβαίως τη στάση που παγίως τηρεί η Νέα Δημοκρατία στα θέματα αυτά. Είναι επιβάρυνση, πολύ περισσότερο είναι χαράτσι αυτά τα χρήματα τα οποία ζητούνται από τους αγρότες προκειμένου να ενταχθούν στα προγράμματα της Αγροτικής Εστίας; Ασφαλώς όχι.
      ΑΛΕΞΑΝΔΡΟΣ ΚΟΝΤΟΣ:  Δεν το είπαμε εμείς αυτό, κύριε Υπουργέ.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν είστε μόνοι στην Αίθουσα. Μιλώ και για τον κ. Σκοπελίτη ο οποίος διετύπωσε μια τέτοιου είδους κριτική.
      Από την άλλη αν πραγματικά θεωρείτε ότι πρέπει να πάμε σε διεύρυνση, σε αύξηση των παροχών που σήμερα προβλέπονται χωρίς να υπάρχει πρόβλεψη ή πρόταση από την πλευρά σας για το από που θα αντλήσουμε –από τους αγρότες, από τον προϋπολογισμό;- τα ποσά που απαιτούνται για να πάμε σε αυτήν τη διεύρυνση των παροχών, σας παρακαλώ ας αποφύγετε να διατυπώνετε αυτού του είδους τις επιθυμίες με τρόπο που δείχνει ότι απλώς ασκείτε κριτική για την κριτική. Άλλωστε, είναι τόσο λεπτομερειακές οι ρυθμίσεις που κάνουμε για τη λειτουργία της Αγροτικής Εστίας, ώστε δεν δικαιολογείται η οποιαδήποτε καχυποψία είτε για αδιαφάνεια είτε για κομματική χειραγώγηση αυτού του θεσμού προκειμένου να επηρεάσουμε τους Έλληνες αγρότες.
      Δεχόμαστε, λοιπόν, η διαχειριστική αρχή να διευρυνθεί, να γίνει επταμελής. Επίσης με τις διατάξεις αυτού του νομοσχεδίου αναδιαρθρώνεται ο υφιστάμενος Κανονισμός των υπηρεσιών του ΟΓΑ για την εξυπηρέτηση των αναγκών του οργανισμού που δημιουργούμε, της Αγροτικής Εστίας. Αυξάνονται οι θέσεις του προσωπικού του ΟΓΑ σε εξειδικευμένο επιστημονικό προσωπικό, μεταφέρονται θέσεις από ένα κλάδο σε άλλον, διαρθρώνονται εσωτερικά οι θέσεις έτσι ώστε να μπορέσουμε να στελεχώσουμε καλύτερα, αποτελεσματικότερα τις διάφορες περιφερειακές υπηρεσίες του μεγάλου αυτού οργανισμού με το αναγκαίο προσωπικό, για να αντιμετωπίσουμε προβλήματα τα οποία αναγνωρίζουμε ότι υπάρχουν.
      Με το β΄ κεφάλαιο ρυθμίζονται σημαντικά θέματα, μεταξύ των οποίων ιδιαίτερα αξίζει να αναφερθούμε σ’ αυτό που αφορά τον προσδιορισμό της κατά κύριο επάγγελμα απασχόλησης στην αγροτική οικονομία. Για να περιοριστεί, όπως είπαν όλοι οι συνάδελφοι, η υποκειμενική κρίση και να εξασφαλιστεί στο μέτρο του δυνατού η ίση μεταχείριση των πολιτών και ταυτόχρονα να διευκολυνθεί το έργο των αρμοδίων οργάνων του ΟΓΑ εισάγονται επιτέλους αντικειμενικά κριτήρια κρίσεως για τον προσδιορισμό ως κύριου του αγροτικού επαγγέλματος.
      Ρυθμίζονται θέματα της ασφάλισης των εποχικά απασχολούμενων αγροτών, πράγμα που θα έχει ευεργετικές συνέπειες για μικρές επιχειρήσεις που λειτουργούν στην ελληνική περιφέρεια για μια ορισμένη περίοδο. Μέχρι τώρα οι εργαζόμενοι σ’ αυτές τις επιχειρήσεις ασφαλίζονταν ή έπρεπε να ασφαλίζονται στο ΙΚΑ. Αντιμετωπίζουμε αυτό το θέμα, το οποίο εάν παραμείνει ως έχει μέχρι σήμερα, δηλαδή άλυτο, οδηγεί αυτές τις μικρές επιχειρήσεις, συνεταιρισμούς, τυροκομεία σε διακοπή της λειτουργίας τους.
      Επίσης προβλέπεται η νομιμοποίηση του χρόνου ασφάλισης όλων όσων από την 1.1.1988 ασφαλίζονται στον κλάδο πρόσθετης ασφάλισης του ΟΓΑ και μέχρι τη δημοσίευση του νόμου έχουν καταβάλει τις προβλεπόμενες ασφαλιστικές εισφορές με την προϋπόθεση βεβαίως –και αυτός είναι βασικός κανόνας κοινωνικής ασφάλισης- να μην έχουν ασφαλιστεί σε άλλον ασφαλιστικό οργανισμό από τον οποίο να δικαιούνται -ή να δικαιωθούν στο μέλλον- σύνταξης.
      Ακόμα εισάγεται μια πάγια διάταξη, που είναι σημαντική και αφορά στη ρύθμιση των ληξιπρόθεσμων οφειλών σε δόσεις, όπως άλλωστε ισχύει για καθυστερούμενες ασφαλιστικές εισφορές στο ΙΚΑ και σ’ άλλους ασφαλιστικούς φορείς.
      Ρυθμίζεται η εφαρμογή διατάξεων για τη διαδοχική ασφάλιση. Αυτό είναι πάρα πολύ σημαντικό. Αναφέρει και ο εισηγητής της Πλειοψηφίας –να μην τα επαναλαμβάνω- τη θέση μας.
      Καθορίζεται ο τρόπος απόδοσης από τον ΟΓΑ προς τους απονέμοντες οργανισμούς των ποσών που οφείλει από τη χορήγηση του ποσού της βασικής, δηλαδή της προνοιακής, συνταξιοδοτικής παροχής. Ρυθμίζεται το θέμα της εφάπαξ χορήγησης βοηθήματος για έξοδα κηδείας στους εν ενεργεία και εν συντάξει του κλάδου κύριας ασφάλισης αγροτών. 
      Επιχειρείται -και αυτό είναι πάρα πολύ σημαντικό- ο διαχωρισμός και η αποσαφήνιση του πράγματι ή του κατά κύριο λόγο ασκούντος το επάγγελμα του αγρότη από τον επαγγελματία στο εμπόριο, σ’ άλλους επιχειρηματικούς τομείς, σε πόλεις, οικισμούς κάτω των δύο χιλιάδων κατοίκων. Γι’ αυτό το διαχωρισμό χρησιμοποιούνται για πρώτη φορά όχι πληθυσμιακά -όπως μέχρι τώρα και τελικώς, όπως αποδείχθηκε, άδικα- αλλά εισοδηματικά κριτήρια, όπως αυτά με αντικειμενικό τρόπο αποδεικνύονται.
      Δεχόμαστε την πρόταση που έγινε από τον εκπρόσωπό σας κατά τη συζήτηση στην αρμόδια Επιτροπή, δηλαδή το σχετικό όριο να ανέβει στο τετρακοσιαπλάσιο του ημερομισθίου του ανειδίκευτου εργάτη.
      ΝΙΚΟΛΑΟΣ ΛΕΒΟΓΙΑΝΝΗΣ: Είναι και δική μας πρόταση, κύριε Υπουργέ.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ναι, ναι, το γνωρίζω.
      Νομίζω, αγαπητοί συνάδελφοι, ότι όλοι εμείς που ανήκουμε στην κυβερνητική πλειοψηφία έχουμε τη μέγιστη χαρά να έχουμε συνδιαμορφώσει αυτό το νομοσχέδιο. Όμως βεβαίως και οι συνάδελφοι της Νέας Δημοκρατίας έχουν τη χαρά να έχουν διατυπώσει κι αυτοί κάποιες απόψεις, που είναι εποικοδομητικές. 
      Ουσιαστικά όμως στερούν από τον εαυτό τους -και από τους οπαδούς τελικά- τη χαρά να ψηφίσουν θετικά και να συμμετέχουν σ’ αυτό το έργο για τη δημιουργία της Αγροτικής Εστίας ή για τη ρύθμιση των άλλων θεμάτων. Διότι ακριβώς είναι βέβαιο ότι εκ των υστέρων θα συμφωνήσουν και θα συμπορευθούν -όταν πια η Αγροτική Εστία είναι μια πραγματικότητα- μ’ αυτές τις ρυθμίσεις. 
      Αυτό δεν είναι κάτι πρωτοφανές. Η Νέα Δημοκρατία καταγγέλλει πολλές ρυθμίσεις, καταψηφίζει πρωτοβουλίες που έχουμε αναλάβει, αποχωρεί από την Αίθουσα. Όταν πια οι πρωτοβουλίες μας γίνονται νόμοι και εφαρμόζονται αποδοτικά για την ελληνική κοινωνία ή για τμήματα του πληθυσμού, η Νέα Δημοκρατία συναινεί και υπερθεματίζει.
      Η Νέα Δημοκρατία έχει γίνει υπέρμαχος της Νομαρχιακής Αυτοδιοίκησης, μια και είμαστε πλέον πολύ κοντά σε μια προεκλογική περίοδο, όταν η ίδια καυτηρίαζε και αντιδρούσε σ’ αυτήν την πρωτοβουλία και απειλούσε κιόλας ότι, εάν ποτέ γίνει Κυβέρνηση, θα καταργήσει αυτό το σχετικά νεοπαγή θεσμό αποκέντρωσης, δημοκρατίας και συμμετοχής.
      Αγαπητοί συνάδελφοι, οι ρυθμίσεις αυτού του νομοσχεδίου και στα άλλα κεφάλαιά του είναι σημαντικές. Αναφέρομαι στις ρυθμίσεις για τους εργαζόμενους στο ΙΚΑ. Γνωρίζετε πολύ καλά ότι θέματα τα οποία χρόνιζαν αντιμετωπίζονται με τις διατάξεις που περιλαμβάνονται στο τρίτο κεφάλαιο αυτού του νομοσχεδίου. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Ίσως, επί πολλά χρόνια δεν είχαν γίνει τόσο σημαντικά πράγματα μέσα σε ένα νομοσχέδιο. Πιστεύω ότι δεν υπάρχει τίποτα το οποίο να δικαιολογεί την καχυποψία ή την κριτική πολλών συναδέλφων, όταν αναφέρονται σε αυτό το νομοσχέδιο, διότι, βεβαίως, όταν αναφέρονται σε σειρά προβλημάτων που αφορούν τους Έλληνες πολίτες ή την ελληνική κοινωνία, ασφαλώς μπορούν να αντλήσουν στοιχεία για να ασκήσουν κριτική –άλλο αν αυτή η κριτική είναι παραγωγική ή όχι- αλλά ασφαλώς υπάρχει έδαφος γι αυτήν. 
      Θα έλεγα ότι πολλά είναι τα προβλήματα στην ελληνική κοινωνία, τα οποία θα αποτελούσαν έδαφος για κριτική. Όμως, αυτό το έδαφος δεν είναι αυτό το νομοσχέδιο! Γι’ αυτό ακριβώς κάνει εντύπωση το ότι η Νέα Δημοκρατία, ενώ δια στόματος των εκπροσώπων της θεωρεί ότι πολλές διατάξεις αυτού του νομοσχεδίου κινούνται προς θετική κατεύθυνση, εν τούτοις δεν ψηφίζει αυτό το νομοσχέδιο, για να μην ταυτιστεί με την Κυβέρνηση. 
      Μα, δεν υπάρχει θέμα ταύτισης με την Κυβέρνηση, αλλά είναι θέμα υιοθέτησης και ταύτισης με ορισμένες διατάξεις, οι οποίες είναι βέβαιο ότι συναντούν την αποδοχή και τη σύμφωνη θέση της πλειοψηφίας του ελληνικού λαού. Εσείς στερείτε από τον εαυτό σας κάτι το οποίο δεν νομίζω ότι δεν θα σας λείψει, όταν έρθει η ώρα να γίνουν οι εκλογικοί λογαριασμοί. 
      Άλλωστε, η ρύθμιση αυτή για τη δημιουργία της Αγροτικής Εστίας, η οποία είχε εξαγγελθεί εδώ και πολύ καιρό από τον Πρωθυπουργό και από την Κυβέρνηση και είχε συμπεριληφθεί στο πρόγραμμά μας, με τη συνέπεια που επιθυμούμε να μας χαρακτηρίζει, γίνεται σήμερα πραγματικότητα. Επειδή πολλά λέγονται, θα μου επιτρέψετε να πω ότι αυτό το νομοσχέδιο δεν έχει καμία σχέση με τις ανάγκες της προεκλογικής περιόδου. Απολύτως καμία σχέση! Σε τελευταία ανάλυση, αν θεωρείτε ότι ικανοποιεί αιτήματα των πολιτών, ώστε να παρουσιάζεται ευχάριστη η Κυβέρνηση με αυτές τις ρυθμίσεις, ψηφίστε και σεις για να έχετε συμμετοχή σε αυτήν την εκλογική απολαβή, για την οποία υποψιάζεστε ότι εμείς κάποιο τέχνασμα έχουμε επεξεργαστεί και προωθούμε, πράγμα το οποίο δεν συμβαίνει. 
      Ανέφερα το θέμα της Νομαρχιακής Αυτοδιοίκησης. Ας μην ξεχνάτε ότι επί πολλά χρόνια οι υποσχέσεις για την αύξηση της αγροτικής σύνταξης –εκείνου του προνοιακού βοηθήματος- εδίδoντο την προεκλογική περίοδο. Η αύξηση αυτή εκινείτο σ’ ένα επίπεδο, το οποίο ήταν σταθερό για όλη την επόμενη τετραετία. Το ΠΑΣΟΚ δεν είναι η Κυβέρνηση, η οποία αποφάσισε τα τελευταία χρόνια και ανακοίνωσε -και με συνέπεια εφαρμόζει- την αύξηση κατά πέντε χιλιάδες δραχμές κάθε χρόνο σε αυτό το προνοιακό επίδομα; 
      Το 1992, αυτή η σύνταξη εκινείτο στο επίπεδο των περίπου 15.000 δραχμών, με πληθωρισμό περίπου 17% και σήμερα είμαστε κοντά στις πενήντα πέντε (55.000) χιλιάδες δραχμές με πληθωρισμό περίπου 3%!
      ΓΕΡΑΣΙΜΟΣ ΓΙΑΚΟΥΜΑΤΟΣ: Είμαστε περήφανοι για τις πενήντα χιλιάδες δραχμές σύνταξη; Ντροπή! 
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είμαστε περήφανοι, γιατί ο ελληνικός λαός- μεταξύ των οποίων και οι αγρότες- μας ψηφίζουν και μας ξαναψηφίζουν, γιατί μας εμπιστεύονται λόγω της  πολιτικής που ακολουθούμε. 
      Κύριε Γιακουμάτε, η απόσταση που μας χωρίζει με μέτρα πολιτικής και μέτρα ιστορίας είναι πάρα πολύ μεγάλη, για να νομίζετε ότι μπορείτε να τη διανύσετε με ένα οποιασδήποτε μορφής –κακής όμως ποιότητας- ευφυολόγημα!
      Κυρίες και κύριοι συνάδελφοι, οι ρυθμίσεις οι οποίες περιλαμβάνονται σε αυτό το νομοσχέδιο, θα συζητηθούν στη λεπτομέρειά τους κατά τη συζήτηση επί των άρθρων. Αυτό, όμως, το οποίο μένει από τη σημερινή συζήτηση είναι ότι η Κυβέρνηση δημιουργεί ένα νέο θεσμό για τους Έλληνες αγρότες, την Αγροτική Εστία. 
      Στο πλαίσιο του προγράμματός μας, τέτοιου είδους κοινωνικές δομές πρέπει να επεκταθούν και να καλύψουν και άλλα τμήματα του πληθυσμού της χώρας, για τα οποία δεν υφίστανται σήμερα τέτοιου είδους λειτουργίες και θεσμοί. 
      Από την άλλη πλευρά, στο πλαίσιο της αποσαφήνισης του επιχειρηματικού και ασφαλιστικού τοπίου, προβαίνουμε σε ρυθμίσεις που αφορούν και σε άλλα τμήματα του πληθυσμού της χώρας, τις οποίες θα έπρεπε όλοι να επικροτούν και πολύ περισσότερο εκείνοι οι οποίοι κόπτονται υπέρ της κοινωνικής ασφάλισης στην πατρίδα μας, όπως έκαναν και άλλοτε με τους λόγους που χρησιμοποίησαν κατά την προηγούμενη περίοδο, κατά τη συζήτηση των θεμάτων τότε για την ασφαλιστική μεταρρύθμιση. 
      Αυτό το νομοσχέδιο, λοιπόν, αποτελεί ένα νέο κεκτημένο για τη χώρα μας. Με αυτήν την έννοια, θεωρώ ότι οι Έλληνες αγρότες θα το πιστώσουν στις πολιτικές δυνάμεις της χώρας, οι οποίες έστερξαν να κάνουν αυτό το πρώτο τολμηρό βήμα!
      Όποιες αδυναμίες και όποιες ελλείψεις προκύψουν κατά την εφαρμογή αυτών των μέτρων, θα μπορέσουν να καλυφθούν με νέες πρωτοβουλίες στο μέλλον! Δεν έχουμε το αλάθητο! Απορούμε, όμως, γιατί σε αυτήν τη θετική πρωτοβουλία κάποιοι δεν συμπορεύονται μαζί μας! Ο ελληνικός λαός βγάζει τα συμπεράσματά του!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Kοινοβουλευτικός Eκπρόσωπος της Νέας Δημοκρατίας κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία καταψηφίζει επί της αρχής το νομοσχέδιο, επιφυλασσόμενη επί oρισμένων άρθρων, αν υπάρξουν συγκεκριμένες βελτιώσεις από την πλευρά της Κυβέρνησης, να τα ψηφίσει. Γιατί στόχος της είναι να ενισχύσει ό,τι θετικό υπάρχει. 
      Αν καταψηφίζει επί της αρχής αυτό το σχέδιο νόμου, είναι, γιατί η αρχή του σχεδίου νόμου πάσχει. Και πάσχει για δύο λόγους: Και γιατί η αρχή αυτή είναι εντελώς αδύναμη και γιατί είναι εντελώς παραπλανητική για τους αγρότες. Θα έλεγα μάλιστα ότι αυτό το νομοσχέδιο, δυστυχώς, πολιτικά έρχεται να εξαπατήσει, στην κυριολεξία, τον αγροτικό πληθυσμό της Χώρας. 
      Θα ήθελα, όμως, να απαντήσω στον κύριο Υπουργό, που αναρωτιέται, παραδείγματος χάρη, γιατί, ενώ κατά τη γνώμη του κάνει ένα θετικό βήμα η Κυβέρνηση προς αυτήν την κατεύθυνση, η Νέα Δημοκρατία δεν το ψηφίζει. Ακόμα ρωτά, γιατί η Νέα Δημοκρατία έρχεται και σε άλλα πράγματα λέει «όχι», αφού είναι θετικά, κατά τη γνώμη του κυρίου Υπουργού. Θα του θυμίσω ποια είναι η νοοτροπία του ΠΑ.ΣΟ.Κ. και θα καταλάβει, όπως το έκανα και σε προηγούμενο νομοσχέδιο, με ένα συγκεκριμένο παράδειγμα για το πώς η Κυβέρνηση αντιλαμβάνεται τις ευθύνες της απέναντι στον ελληνικό λαό και, εδώ, απέναντι στους αγρότες. 
      Κύριε Υπουργέ, το Φλεβάρη του 1998 μέσα σε αυτήν την Αίθουσα -θα το λέω και δεν θα κουράζομαι να το λέω- η Κυβέρνηση του ΠΑ.ΣΟ.Κ. είχε προτείνει κάποια μέτρα, δήθεν εξυγίανσης της Ολυμπιακής Αεροπορίας. Και ερχόταν και μας έλεγε: «Αφού είναι μέτρα εξυγίανσης, γιατί δεν τα ψηφίζουμε όλοι μαζί τα δειλά αυτά θετικά μέτρα;». Τους είχαμε πει και τότε ότι τα μέτρα αυτά δεν πρόκειται να αποδώσουν, ότι ψάχνουν για συνενόχους και εμείς συνένοχοι στο έγκλημα της Ολυμπιακής δεν θα γίνουμε. 
      Και ρωτώ τον κύριο Υπουργό: Αν το Φεβρουάριο είχαμε ψηφίσει τα μέτρα εκείνα για την Ολυμπιακή Αεροπορία, δεν θα έλεγε ο κύριος Υπουργός ότι: «Μαζί τα πήραμε τα μέτρα, τι θέλατε άλλο παραπάνω να κάνουμε; Εξ αντικειμένου δεν μπορούσε να πάει καλύτερα η Ολυμπιακή Αεροπορία». 
      Κύριε Υπουργέ, θα σας αποδείξω στη συνέχεια ότι ψάχνετε για συνενόχους σε ό,τι αφορά την αποτυχία σας σε όλους τους τομείς της πολιτικής και ιδίως της αγροτικής πολιτικής. Τέτοιους συνενόχους δεν θα βρείτε στη Νέα Δημοκρατία και θα σας εξηγήσω γιατί ψηφίζουμε «όχι». 
      Πρώτα-πρώτα ο νόμος αυτός τι αφορά; Μας λέει ο κύριος Υπουργός ότι είναι ένας νόμος, που έχει θετικές διατάξεις, γιατί επικεντρώνεται στη διαμόρφωση και στη λειτουργία του Λογαριασμού της Αγροτικής Εστίας. Ας τον πάρουμε το νόμο αυτό, για να δούμε, αν είναι έτσι. 
      Κυρίες και κύριοι συνάδελφοι, μας έχετε συνηθίσει από πλευράς Κυβερνήσεων του ΠΑ.ΣΟ.Κ. σε τέτοιους νόμους.  Και εδώ είναι  άλλος ένας νόμος φρουτιέρα. Θα σας θυμίσω την ορολογία των Ρωμαίων: Lex satura. Nόμος Φρουτιέρα. Αυτά απαγορευόταν στο κλασικό ρωμαϊκό δίκαιο. 
      Σκεφθείτε ότι αυτά, που απαγορεύονταν τότε, εσείς τα επικροτείτε τώρα. Γιατί ο νόμος αυτός τι έχει; Έχει 14 άρθρα εκ των οποίων ο λογαριασμός, που είναι το κύριο αντικείμενο, είναι τα 3. Τι είναι ο νόμος αυτός; Σας το είπα και πριν. Είναι ένας νόμος φρουτιέρα άλλων διατάξεων και ευκαιρία να ρυθμισθούν άλλα πράγματα, ένα είδος φερετζέ. Γιατί πίσω από το Λογαριασμό της Aγροτικής Eστίας έρχονται να ρυθμισθούν τόσα άλλα θέματα.
      Δεύτερον, αν ήταν τόσο σημαντικό το αντικείμενο αυτό, το οποίο αφορά ασφάλιση και θέματα ασφάλισης των εργαζομένων, διερωτώμαι, κύριε Υπουργέ:  Αφού, πριν από λίγους μήνες φέρατε εδώ ένα νομοσχέδιο κοινωνικής ασφάλισης, που ρύθμιζε γενικότερα θέματα ασφάλισης, γιατί δεν φέρνατε και αυτήν την τόσο σημαντική πρόταση, για να έχετε ολοκληρωμένο το θέμα της ασφάλισης, και των αγροτών μέσα, και να μας φέρετε σε δυσκολότερη θέση; Ιδίως από τη στιγμή που ρυθμίζετε και άλλα θέματα κοινωνικής ασφάλισης, ένα θέμα και από αυτά είναι τούτο, που φέρνετε με τροπολογία για το ζήτημα του ΙΚΑ, στο οποίο θα επανέλθω στη συνέχεια. Δηλαδή πριν από λίγους μήνες φέρατε θέματα κοινωνικής ασφάλισης, αλλά δεν βάλατε μέσα ένα θέμα σαν και αυτό, γιατί δύο τινά συνέβαιναν: ‘Η δεν το θεωρείτε σημαντικό, αλλά τώρα το καταλάβατε ή δεν το είχατε στο νου σας την εποχή εκείνη, και επομένως δεν είναι κανένα θέμα, το οποίο είναι τόσο σημαντικό για σας. Γιατί μάλλον τον τελευταίο καιρό το σκεφθήκατε και για λόγους καθαρά επικοινωνιακούς.
      Ένα τρίτο θέμα για το οποίο δεν μπορούμε να ψηφίσουμε επί της αρχής αυτό το σχέδιο νόμου είναι το εξής: Από όλα τα προβλήματα του αγροτικού κόσμου, από τα μείζονα ζητήματα που αντιμετωπίζει ο αγροτικός κόσμος σκεφτήκατε ότι το πρώτο που πρέπει να πιάσετε, εκείνο με το οποίο θα λύσετε το αγροτικό ζήτημα, εκείνο με το οποίο θα καταλαγιάσετε τον πόνο του ‘Ελληνα αγρότη είναι ο λογαριασμός, ο οποίος σχετίζεται με την Aγροτική Eστία; Αυτοί είναι οι λόγοι για τους οποίους, σας διαβεβαιώ, αποδεικνύεται ότι το νομοσχέδιο είναι ένα επικοινωνιακό τρικ.  
      Οφείλω να σας ομολογήσω ότι το δίδυμό σας, δηλαδή το δίδυμο το δικό σας μαζί με τον κ. Ροβέρτο Σπυρόπουλο είναι ένα δίδυμο το οποίο επικοινωνιακά τα έχει καταφέρει καλά. Δεν θα μπορούσε ποτέ να τα καταφέρει ο κ. Γιαννίτσης αυτά τα πράγματα έτσι. ‘Απειρος ο άνθρωπος περί αυτά τα πράγματα, έτσι και τολμούσε να φέρει κανένα από αυτά τα θέματα, δεν μπορούσε να πείσει κανέναν. Εσείς την άλλη φορά προσπαθήσατε να πείσετε τον ελληνικό λαό και ορισμένους από τους οπαδούς σας και τους Βουλευτές σας –φυσικά αυτούς τους καταφέρατε- ότι ψηφίζετε εδώ νομοσχέδιο για την κοινωνική ασφάλιση. Ολίγη από ασφάλιση της εποχής εκείνης και τα ίδια επιχειρείτε να μας πείτε και τώρα. Από επικοινωνία καλά τα καταφέρνατε και πρέπει να σας πω, κύριε Υπουργέ, ότι έχετε βοηθήσει την Κυβέρνησή σας στο σημείο αυτό –όχι τόσο πολύ, αλλά πάντως τη βοηθήσατε- και η πείρα σας από το Υπουργείο Τύπου είναι αρκετά σημαντική. Αλλά αυτό μπορεί να αφορά κάποιους από τους οπαδούς σας, μπορεί να αφορά κάποιους από τους Βουλευτές σας, αλλά όχι εμάς. Και το λέω αυτό γιατί μας λέγατε, «κάνετε αυτό στο σημείο αυτό, μια ανάλυση μιας επερώτησης για τα θέματα της αγροτικής πολιτικής». Δεν είναι έτσι, κύριε Υπουργέ. Ρωτώ το εξής απλό προς τους Βουλευτές του ΠΑΣΟΚ και φυσικά ρωτώ τον Υπουργό: Από όλο το ζήτημα το οποίο σχετίζεται με την αγροτική πολιτική, από όλα τα θέματα τα οποία αυτήν τη στιγμή ταλανίζουν τον αγροτικό κόσμο, αυτό που επιλέξατε κατά προτεραιότητα να φέρετε εδώ είναι εκείνο που αφορά το Λογαριασμό της Εργατικής Εστίας; Δηλαδή δεν σας προβληματίζει το γεγονός ότι έχουμε να κάνουμε με έναν αγροτικό πληθυσμό, ο οποίος χειμάζεται; Τα παραδείγματα των βαμβακοπαραγωγών και των ελαιοπαραγωγών τώρα που έρχεται η ελαιοπαραγωγή, δεν σας προβληματίζουν για το θέμα του εισοδήματος; Έτσι θα ενισχύσετε το εισόδημα του ‘Ελληνα αγρότη, με το λογαριασμό αυτό; Αυτά είναι τα μέτρα τα οποία σκοπεύετε να πάρετε; Δεν θα πείτε τίποτα για ό,τι συμβαίνει με το βαμβάκι; Δεν θα πείτε τίποτα με το τι συμβαίνει με τους ελαιοπαραγωγούς; Έρχεται το εισόδημα και φαίνεται ότι θα είναι αρκετά καλή χρονιά, με τι τιμή; Άκουσα προηγουμένως τους συναδέλφους να μιλούν για την πολιτική της Νέας Δημοκρατίας. Θέλετε δεν θέλετε, θα το ακούτε. Ξέρετε πόσο είχε το λάδι το 1990-1993; Είχε 1.200 δραχμές. Ξέρετε πόσο έχει σήμερα; Κάτω από 600 δραχμές. Με τον τρόπο αυτόν αυξάνετε τις αγροτικές συντάξεις; Αυξάνετε τις αγροτικές συντάξεις εξανεμίζοντας το αγροτικό εισόδημα και πιστεύετε ότι με τον τρόπο αυτό είναι δυνατόν να μιλήσετε για αγροτική πολιτική; Ας πάτε μεθαύριο που θα γίνει η συγκομιδή του λαδιού να πείτε στους ελαιοπαραγωγούς ότι με αυτόν το λογαριασμό θα ισοφαρίσετε την απώλεια των εισοδημάτων. Ας πάνε στις επαρχίες τους οι Βουλευτές του ΠΑΣΟΚ να πούνε αυτά τα πράγματα στον ‘Ελληνα αγρότη. Και μας κατηγορείτε για το ότι το επισημαίνουμε;  Είναι μια πραγματικότητα. Δηλαδή δε μας φέρατε κάποια πολιτική η οποία να αφορά την ενίσχυση του ‘Ελληνα αγρότη, για να μπορέσουμε να πούμε, μεταξύ άλλων μέτρων και ο Λογαριασμός της Εργατικής Εστίας, να αποτελεί ένα από τα μέτρα. Με αυτό το μέτρο επιχειρείτε να μας δείξετε την ευαισθησία σας έναντι του Έλληνα αγρότη;
      Άραγε δεν σας προβληματίζει πως λειτουργεί η Αγροτική Τράπεζα; ‘Ένα μέτρο για το ληστρικό τρόπο με τον οποίο συμπεριφέρεται η Αγροτική Τράπεζα απέναντι στον ‘Ελληνα αγρότη δεν θα μας φέρετε να  δούμε. Εκεί είναι το μείζον ζήτημα; Δηλαδή αφήνουμε την Αγροτική Τράπεζα να συμπεριφέρεται όπως συμπεριφέρεται στον αγρότη, να τον έχει καταπνίξει στην κυριολεξία με τους τόκους και με τα δάνεια και αυτήν τη στιγμή μας λέτε, ότι θα ισοφαριστεί αυτού του είδους η πολιτική απέναντι στον Έλληνα αγρότη με το Λογαριασμό της Αγροτικής Εστίας;
      ΕΛΓΑ: Δεν μας είπατε τίποτε για το τι θα κάνετε με αυτόν τον αμαρτωλό οργανισμό που είναι αυτήν τη στιγμή στα δικαστήρια. Μας αναφέρατε ότι δεν κάνετε προεκλογική πολιτική. Ξεχάσατε τι έκανε ο ΕΛΓΑ στην Πιερία και την Ημαθία με τους ροδακινοπαραγωγούς και τι αυτήν τη στιγμή δικαστική διαδικασία υπάρχει με δύο αποφάσεις του Ελεγκτικού Συνεδρίου για το πώς συμπεριφέρθηκε προεκλογικά; Ναι ή όχι; Ο ΕΛΓΑ, πρόσφατα, σε αγρότες όπου κάηκαν είκοσι επτά ελιές τους πήγε να τους δώσει αποζημίωση 23,00 ευρώ. Κάτω από ένα ευρώ η κάθε ελιά. Όλα αυτά να σκεφτούμε ότι δεν ισχύουν και ότι πρέπει να ψηφίσουμε ένα νομοσχέδιο σύμφωνα με το οποίο η προτεραιότητα της Κυβέρνησης απέναντι στο εισόδημα του Έλληνα αγρότη είναι ο Λογαριασμός της Αγροτικής Εστίας; Και τι έχετε να πείτε για το γεγονός ότι πριν από δύο - τρεις μήνες αυξήθηκε το τέλος κυκλοφορίας του αγροτικού αυτοκινήτου μέχρι και 400%; Ναι ή όχι; Κάνετε από εκεί την αύξηση κατά 400% των τελών κυκλοφορίας των αγροτικών αυτοκινήτων και μας φέρνετε το Λογαριασμό της Αγροτικής Εστίας. Αυτήν την ιεράρχηση δεν θα την αναδείξουμε;  Θα φέρετε ένα νομοσχέδιο όπου θα μας λέτε αυτή είναι η προτεραιότητά μας και εμείς πρέπει να εντοπίσουμε τη συζήτηση σ’ αυτό το νομοσχέδιο να πούμε ότι αφού μας το φέρατε, κάνετε ένα μικρό βήμα άντε να το ψηφίσουμε και να ξεχάσουμε ότι έχετε κάνει αυτήν την ιεράρχηση; Και μας λέτε ότι με τον τρόπο αυτό κάνουμε επερώτηση; 
      Δεν είναι στο πλαίσιο του νομοθετικού ελέγχου και της νομοθετικής διαδικασίας το να αναδεικνύει ο Βουλευτής το πώς αντιλαμβάνεται η Κυβέρνηση την ιεράρχηση των στόχων της και την αντιμετώπιση των κοινωνικών προβλημάτων;
      Σας λέμε, λοιπόν, ότι σ’ αυτό το σημείο δεν μπορεί να υπάρξει κανενός είδους παράκαμψη της πραγματικότητας. Σας λέμε ότι ο ‘Ελληνας αγρότης χειμάζεται από την πολιτική σας. 
      Έρχομαι στο θέμα που αφορά τον ίδιο το λογαριασμό. Ο λογαριασμός αυτός σε τι συνίσταται; Συνίσταται στο γεγονός ότι υπάρχει ένα είδος παροχών, οι οποίες είναι διμερείς. Αντί της τριμερούς χρηματοδότησης, που είχαμε στο πλαίσιο της κοινωνικής ασφάλισης, εδώ έχουμε διμερή χρηματοδότηση. Εδώ μιλάμε για ένα λογαριασμό. Εδώ έχουμε διμερή χρηματοδότηση. Δεν μίλησα βεβαίως για κοινωνική ασφάλιση. Από τη μία πλευρά υπάρχει ο αγροτικός κόσμος και από την άλλη πλευρά υπάρχει το ελληνικό δημόσιο.
      Πρώτο ερώτημα: Κύριε Υπουργέ, το θέμα είναι ποιες εγγυήσεις υπάρχουν μέσα στο νομοσχέδιο. Δώστε μου μία εγγύηση ότι το ελληνικό δημόσιο θα εκπληρώσει την αποστολή του και τη δέσμευσή του σχετικά με την υποχρέωση που έχει, δηλαδή πού μας λέει το νομοσχέδιο ότι το ελληνικό δημόσιο δεν θα κάνει τα ίδια που κάνει με την τριμερή χρηματοδότηση στην κοινωνική ασφάλιση. Σας θυμίζω πως είχατε πει ότι θα καταργούσατε την τριμερή χρηματοδότηση μετά από το 1993. Δεν τα λέγατε αυτά πριν και μετά από τις εκλογές του 1993; Το κάνατε αυτό; Όχι. 
      Διατηρήσατε την τριμερή χρηματοδότηση, αλλά δεν εκπληρώσατε καμία υποχρέωσή σας, με αποτέλεσμα το ασφαλιστικό μας σύστημα να έχει πάθει αυτά που έχει πάθει, εξαιτίας του ότι ο μεγαλύτερος οφειλέτης και ο πιο αναξιόπιστος φορέας, σε ό,τι αφορά το κοινωνικό σύστημα, είναι το ίδιο το κράτος. 
      Αυτά που κάνατε στο πλαίσιο της τριμερούς χρηματοδότησης, με την αναξιοπιστία του κράτους, ποιος μας εγγυάται ότι δεν θα τα κάνετε και εδώ; Όχι μόνο δεν εγγυάστε τίποτα, αλλά λέτε και παρακάτω ότι, αν δεν εκπληρωθούν τη μία χρονιά οι υποχρεώσεις, θα υπάρχει συμψηφισμός για την επόμενη. Το μόνο που μας λέτε είναι ότι εντός δύο μηνών θα καταβάλλονται χωρίς άλλη εγγύηση. Ξέρετε ότι αυτές οι προθεσμίες είναι ενδεικτικές, δεν μπορεί να είναι αποκλειστικές και δεν υπάρχει η παραμικρή εγγύηση. 
      Όταν έχετε αυτήν την προϋπηρεσία, όταν έχετε αυτού του είδους το προηγούμενο, δηλαδή να μην έχετε καταβάλει την τριμερή χρηματοδότηση και να προσπαθείτε τώρα να την καταβάλετε για το μέλλον με ομόλογα και με άλλα πράγματα, που δεν κοστίζουν τίποτα στην πραγματικότητα, τι υπάρχει μέσα σ’ αυτό το νομοσχέδιο, που να εγγυάται ότι δεν θα πράξετε το ίδιο και πάλι;
      Δεύτερον, λέτε ότι με υπουργική απόφαση θα καθοριστούν οι κατηγορίες που δικαιούνται και οι σχετικές παροχές. Δηλαδή μας λέτε να σας δώσουμε εν λευκώ εξουσιοδότηση. Κοιτάξτε την παράγραφο 4 του άρθρου 1. Εκεί δεν το λέτε; Λέτε ποιοι θα το πάρουν, ποιοι θα δικαιούνται τις παροχές του Λογαριασμού και ότι θα καθορίζεται με υπουργική απόφαση το τι δικαιούνται. Μας ζητάτε, δηλαδή, να καθορίσουμε το θεσμό, αλλά να σας δώσουμε και εν λευκώ εξουσιοδότηση για το πώς θα το χειριστείτε στο μέλλον. Ποιος εγγυάται πως δεν θα ακολουθήσετε αυτήν τη νεποτική πολιτική που ακολουθήσατε και με άλλα θέματα; Σας ανέφερα προηγουμένως ορισμένα ζητήματα σχετικά με το πώς συμπεριφέρθηκε ο ΕΛΓΑ.  
      Αφού, λοιπόν, δεν μας δίνετε ούτε εγγυήσεις για το πώς θα καταβάλει το δημόσιο, το ελληνικό κράτος εκείνα που οφείλει, αφού δεν δίνετε εγγυήσεις για το πώς θα καθοριστούν οι δικαιούχοι και οι σχετικές παροχές, μας λέτε ότι πρέπει να το ψηφίσουμε;
      Τέλος, υπάρχει και κάτι άλλο. Ο αριθμός εκείνων που δικαιούνται, θεωρητικά τουλάχιστον, είναι πάρα πολύ μεγάλος. Μιλάμε για ένα ποσό κατά δικαιούχο, το οποίο είναι ασήμαντο, αστείο, γύρω στις 4.000 με 5.000 δραχμές. 
      Είναι σοβαρά πράγματα αυτά; Με αυτού του είδους τις παροχές και αυτού του είδους τα «πυροτεχνήματα» προσπαθείτε προεκλογικά να μας πείσετε, ότι πρέπει να συμπράξουμε, ότι κάνετε ένα μικρό βήμα και ότι πρέπει και εμείς να έρθουμε μαζί σας; Δηλαδή, επειδή είστε Κυβέρνηση μειωμένων προσδοκιών και μειωμένων ικανοτήτων, πρέπει αυτά τα δειλά βήματα που κάνετε, να σας λέμε ότι τα ακολουθούμε και εμείς, για να μπορείτε να μας λέτε μεθαύριο ότι τα ψηφίσαμε μαζί; Σας είπα και πάλι ότι στόχος σας σε όλα αυτά τα πράγματα είναι να λέτε ότι κάνετε μικρά βήματα και ότι προτείνετε να σας ακολουθήσουμε και εμείς, για να μοιραστούμε τις ευθύνες της ανικανότητας. Την ευθύνη της ανικανότητας θα την έχετε μόνοι σας. 
      Αν μία κυβέρνηση κάνει ένα βήμα θεωρητικά σωστό, δεν έπεται ότι αυτό το πράγμα πρέπει ο οιοσδήποτε να το ψηφίζει και μ’ αυτόν τον τρόπο να καταδεικνύει ότι αυτού του είδους η πολιτική είναι εκείνη που γίνεται αποδεκτή από την Αξιωματική Αντιπολίτευση. Το ότι έχουμε αγροτική πολιτική το ξέρετε. Υπάρχει το πρόγραμμα της Νέας Δημοκρατίας, που είναι δεδομένο. 
      Θα ήθελα να σας πω και κάτι άλλο. Αυτό το πρόγραμμα της Νέας Δημοκρατίας το ασπάστηκε ο Έλληνας αγρότης και γνωρίζετε από τα στατιστικά στοιχεία ότι ο αγροτικός πληθυσμός σας έχει εγκαταλείψει εκλογικά. Νομίζω ότι είναι εσκεμμένη η πολιτική σας έναντι των αγροτών. Επειδή σας έχουν εγκαταλείψει και δεν μπορείτε να έχετε κομματικά οφέλη από αυτούς, στρέφεστε προς άλλες κατευθύνσεις, κατά την προσφιλή σας τακτική. Το ίδιο κάνατε με την Τοπική Αυτοδιοίκηση, που, όταν έπαψε να σας είναι εκλογικά χρήσιμη, την εγκαταλείψατε. Αυτά κάνετε. 
      Άρα, λοιπόν, σας λέμε ότι δεν ψηφίζουμε αυτό το νομοσχέδιο επί της αρχής -μπορεί να ψηφίσουμε κάποιες διατάξεις, εφόσον τις τροποποιήσετε και πάνε προς τη θετική κατεύθυνση- για να καταδείξουμε ότι είναι λάθος η ιεράρχηση των στόχων σας έναντι των αγροτών, λάθος ο τρόπος με τον οποίο θεσπίζετε το λογαριασμό αυτόν και ότι δεν υπάρχει καμιά απολύτως εγγύηση ότι αυτά τα λίγα τα οποία κάνετε πρόκειται να εφαρμοσθούν στην πράξη.
      Επίσης φέρατε κάποια τροποποίηση για το ΙΚΑ. Εγώ θα ήθελα να σας πω ότι ασφαλιστικός οργανισμός δεν είναι μόνο το ΙΚΑ. Υπάρχουν και άλλοι ασφαλιστικοί οργανισμοί, και μάλιστα δημοσίου δικαίου. Αυτά που κάνετε για το ΙΚΑ γιατί δεν ισχύουν και για άλλους ασφαλιστικούς οργανισμούς; Μόνο το ΙΚΑ έχει αυτού του είδους τις ανάγκες; Και δεν έχετε ευθύνη από το γεγονός ότι χειριστήκατε τα ταμεία αυτά με τον τρόπο που τα χειριστήκατε, ιδίως ενόψει του χρηματιστηρίου, ώστε αυτοί να έχουν το δικαίωμα να έχουν και από την πλευρά τους τις ευνοϊκές εκείνες ρυθμίσεις, που αφορούν τα θέματα αυτά;
      Σκεφθείτε, λοιπόν, μήπως θα πρέπει να αντιμετωπίσετε την επέκταση όλων εκείνων που αφορούν το ΙΚΑ και σε όλα τα υπόλοιπα ασφαλιστικά ταμεία. Διότι με τον τρόπο αυτόν εισάγετε μια άνιση μεταχείριση. Είναι βέβαια σημαντικότατο αυτό που γίνεται για το ΙΚΑ, χρήσιμο γιατί πρέπει να ενισχυθεί, αλλά δεν μπορεί να παραμείνει μόνο για το ΙΚΑ, γιατί τις ίδιες ανάγκες έχουν και οι άλλοι ασφαλιστικοί οργανισμοί.
      Αυτές είναι οι εξηγήσεις που θέλαμε να δώσουμε και φυσικά θα υπάρξει επί των άρθρων περαιτέρω επεξήγηση. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριοι συνάδελφοι, η Νέα Δημοκρατία εμφανίστηκε για μια ακόμα φορά απόψε σαν ανεμόμυλος. Καταδικάζει την προωθούμενη ρύθμιση των οφειλών προς το ΙΚΑ και από την άλλη κάνει μια δεύτερη σκέψη αυτομάτως και λέει ότι βεβαίως αν αυτή η ρύθμιση γίνει δεκτή –και γνωρίζει ότι θα γίνει δεκτή- τότε να επεκταθεί και σε άλλους ασφαλιστικούς οργανισμούς.
       Αλλά το σύνολο της ομιλίας του κ. Παυλόπουλου απέδειξε ότι δεν υπάρχει μια κεντρική πολιτική βάση για την ανάπτυξη της επιχειρηματολογίας των εκπροσώπων της Νέας Δημοκρατίας. Πρώτα απ’ όλα επιβεβαιώθηκε αυτό που είπα στην αρχή. Έχουμε πράγματι μια βελτίωση της θέσης της Νέας Δημοκρατίας, η οποία αντί να αποχωρήσει παραμένει και συζητάει, αλλά συζητάει για άλλα θέματα. Στο επόμενο νομοσχέδιο ελπίζω θα συζητήσουμε για το νομοσχέδιο το οποίο τότε θα απασχολεί τη Βουλή.
      Μιλήσατε για τη γεωργική πολιτική και είπατε «είναι δυνατόν η Κυβέρνηση να επιχειρεί να αντιμετωπίσει τα προβλήματα που απασχολούν τους Έλληνες γεωργούς με τη δημιουργία αυτού του λογαριασμού»;
      Δηλώσαμε εμείς ποτέ ότι επιδιώκουμε να αντιμετωπίσουμε προβλήματα που απασχολούν τους Έλληνες γεωργούς μέσα από τη δημιουργία της αγροτικής εστίας; Από την άλλη όμως κάνουμε ένα βήμα σημαντικό, το οποίο εσείς δεν στηρίζετε. Και αυτό ένας αγρότης το αντιλαμβάνεται. Κι εμείς θα συνεχίσουμε προς αυτήν την κατεύθυνση και με άλλα βήματα, για άλλα τμήματα του πληθυσμού όσον αφορά τη δημιουργία κοινωνικών υποστηρικτικών δομών. 
      Αυτό που έχει σημασία αυτήν την ώρα –αν έχει σημασία πέρα από τη συζήτηση στο Κοινοβούλιο- είναι ότι πολλά θέματα θα τα ανακαλέσουμε στη μνήμη μας και θα αξιολογήσουμε και αποτιμήσουμε τη θέση των διαφόρων παρατάξεων. Επειδή αναφερθήκατε σε μια συζήτηση που έγινε στη Βουλή το Φεβρουάριο του 1998- θα σας πω ότι στις συνθήκες εκείνες η ρύθμιση ήταν σωστή. Θα σας πω επίσης ότι υπάρχει σειρά θεμάτων που κατά τρόπο συντριπτικό η μελέτη τους αποδεικνύει πόσο εσφαλμένη ήταν η τοποθέτηση και η ψήφος της Νέας Δημοκρατίας, όταν τα θέματα αυτά συζητήθηκαν στη Βουλή. Πρόκειται για θέματα εξωτερικής και εσωτερικής πολιτικής, οικονομικής και κοινωνικής πολιτικής. 
      Η Νέα Δημοκρατία έχει επιλέξει το ρόλο της Κασσάνδρας, από τα μεγάλα θέματα που αφορούν την ένταξη στην ΟΝΕ, την οργάνωση Ολυμπιακών Αγώνων, την εξασφάλιση πόρων για το λεγόμενο αναπτυξιακό σχέδιο, το γνωστό ως Γ΄  Κοινοτικό Πλαίσιο Στήριξης, τα χρήματα για τους Έλληνες αγρότες, που στο πλαίσιο της αγροτικής πολιτικής ξέρετε πως για την επόμενη περίοδο ξεπερνούν τα 10 τρισεκατομμύρια δραχμές κλπ. Είναι μια σειρά θεμάτων στα οποία η θέση σας έχει ξεπεραστεί από τα πράγματα και θα πρέπει να ομολογήσετε ότι κάνατε λάθος. Αλλά αυτό είναι θέμα της ιστορίας και βέβαια της πολιτικής. Αλλά εμείς κυρίως πρέπει να ασχοληθούμε με το παρόν και το μέλλον και νομίζω ότι αυτό είναι το προτέρημα που έχουν οι πολιτικοί. Δηλαδή η ιστορία για τους ιστορικούς και οι πολιτικοί για το μέλλον.
      Διδάσκονται οι πολίτες την πολιτική από την ιστορία προκειμένου το παρόν και το μέλλον να διαμορφωθεί έτσι ώστε να μην ξαναζήσουμε αυτά τα οποία μας δίδαξε ως αρνητικά η ιστορία. 
      Δεν έχετε τίποτα να προτείνετε όσον αφορά αυτό που κατά τη γνώμη σας ζητάτε, εγγυήσεις δηλαδή για τη λειτουργία αυτού του νέου θεσμού. 
      Ακούσατε, αγαπητοί συνάδελφοι, κάποια πρόταση η οποία να έχει τον χαρακτήρα της εγγύησης, διασφάλισης στη λειτουργία αυτού του νέου θεσμού που εμείς παραλείψαμε, ηθελημένα κατά την άποψη των συναδέλφων της Νέας Δημοκρατίας, να συμπεριλάβουμε σ’ αυτό το νομοσχέδιο; Υπάρχει διαχειριστική αρχή η οποία διευρύνεται και συμμετέχουν σ’ αυτήν όλες οι δυνάμεις, όλες οι πλευρές. Ασφαλώς αυτά τα θέματα θα ρυθμιστούν με υπουργικές αποφάσεις. ‘Ετσι λειτουργεί η διοίκηση. Αλλά θα έχουν γνώμη στη διαμόρφωση αυτής της πολιτικής όλοι οι φορείς που εμπλέκονται στην υπόθεση. Και βεβαίως το ότι επιδιώκεται η διαβουκόληση των αγροτών  από την πλευρά σας, φαίνεται από το ό,τι προσπαθείτε να υποτιμήσετε αυτό το μέτρο λέγοντας ότι είναι πολύ μικρό το ποσό που αντιστοιχεί σε κάθε αγρότη, αν διαιρέσουμε το συνολικό χρηματικό ποσό με τον αριθμό των δικαιούχων. Δεν γνωρίζετε ότι οι δικαιούχοι κάθε χρόνο δεν είναι οι ίδιοι; Αυτό συμβαίνει και στην Εργατική Εστία. Ούτε είναι κάθε χρόνο το σύνολο των δικαιούχων συμμέτοχοι στα προγράμματα αυτά. 
      Κάνουμε ένα σημαντικό βήμα. Και σας λέω ότι τα χρήματα αυτά είναι επαρκή προκειμένου να προσφέρουμε κάτι το οποίο σήμερα δεν υφίσταται στους Έλληνες αγρότες. Αν επιθυμείτε την ενίσχυση, την αύξηση αυτών των παροχών, να προτείνετε την άντληση πόρων από τους αγρότες και από τον προϋπολογισμό. Όμως και πάλι δεν το κάνετε αυτό. Δεν προτείνετε κάτι, γιατί γνωρίζετε ότι οποιαδήποτε πρότασή σας μπορεί ευχερέστατα να αντικρουστεί, οποιαδήποτε πρότασή σας αποτελεί για σας μια αυτοπαγίδευση, γιατί θα φανεί να αντιφάσκετε με άλλα τα οποία έχετε πει σε άλλη περίπτωση για το ίδιο θέμα ή για συναφές θέμα. 
      Οι ρυθμίσεις για το ΙΚΑ είναι χρήσιμες ρυθμίσεις. Το ΙΚΑ λειτουργεί χρόνια τώρα χειρογραφικά ας το πω, έτσι οι υπηρεσίες του ΙΚΑ διεκπεραιώνουν τις υποθέσεις. Με το νέο ηλεκτρονικό σύστημα το οποίο εισάγεται, πιστεύω ότι δεν θα λιμνάζουν πια υποθέσεις ώστε να πηγαίνουμε σε τέτοια χρονικά όρια τα οποία οδηγούν συχνά μέσα από τις καθυστερήσεις στην αδυναμία του ΙΚΑ να εισπράξει τα οφειλόμενο σ’ αυτό ποσά. 
      Αγαπητοί συνάδελφοι, η πρόταση της Κυβέρνησης, επαναλαμβάνω και πάλι, δεν φιλοδοξεί να αντιμετωπίσει τα προβλήματα που απασχολούν τους Έλληνες γεωργούς. Ρυθμίζει θέματα που γι’ αυτά τα θέματα είναι σημαντική η πρόταση. Τα θέματα αυτά δεν είναι τα πιο σημαντικά που απασχολούν σήμερα τους Έλληνες πολίτες στην κοινωνία. Υπάρχουν και αυτά όμως. Και σε τελευταία ανάλυση, αν θέλετε την άποψή μου, ναι, εγώ πιστεύω ότι εμμέσως και μέσα στη διαδικασία του χρόνου ωφελείται ο αγρότης αν τον κάνουμε πιο φιλικό προς το θέατρο, αν εξοικειωθεί με το να διαβάζει ένα βιβλίο. Και εγώ πιστεύω ότι πολύ θα ωφεληθεί η ελληνική γεωργία αν έχουμε πιο μορφωμένους αγρότες, αγρότες που επικοινωνούν με τον κόσμο που βρίσκεται έξω από τα τείχη τα επαγγελματικά ή τοπικά στα οποία είναι κλεισμένοι συνήθως οι Έλληνες αγρότες. Γιατί την τελευταία περίοδο συζητώντας για τα προβλήματα της ελληνικής γεωργίας  ή ιδίως για το βαμβάκι ουσιαστικά ζητάτε εσείς να δώσουμε άφεση αμαρτιών -και θέλετε να πείσετε και εμάς σ’ αυτό- σε εκείνους οι οποίοι έχουν ουσιαστικά ανακαλύψει διόροφα ή τριώροφα κτήματα, γεωργικές εκμεταλλεύσεις, όταν δηλώνουν τέτοιες παραγωγές…
      ΑΛΕΞΑΝΔΡΟΣ ΚΟΝΤΟΣ: Εσείς, κύριε Υπουργέ, καταργήσατε τον Οργανισμό Βάμβακος και ερχόσαστε τώρα να κάνετε ελέγχους με τον ΟΠΕΚΕΠΕ;
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ακούστε, κύριε συνάδελφε, με όποια μέθοδο χημική ή άλλη δεν είναι δυνατόν η μαρμαρόσκονη να μετατραπεί σε βαμβάκι και να εκληφθεί σαν βαμβάκι. Δεν υπάρχει καμία περίπτωση. Αυτά είναι δικά σας και εν πάση περιπτώσει πάψτε να λειτουργείτε με πολλά παραπλανητικά πρόσωπα. Δεν μπορεί οι Ευρωβουλευτές της  Νέας Δημοκρατίας στο Ευρωπαϊκό Κοινοβούλιο ή με παραστάσεις στις υπηρεσίες της Ευρωπαϊκής Ένωσης να ζητούν αυστηρότατους ελέγχους των Eλλήνων αγροτών από τις υπηρεσίες της Ευρωπαϊκής Ένωσης και την ίδια ώρα εδώ στο εσωτερικό της χώρας οι Βουλευτές της Νέας Δημοκρατίας να ζητούν χαριστικές πράξεις απέναντι σε παράνομες ενέργειες που έχουν κάνει Έλληνες αγρότες, γιατί αυτό δεν έχει σχέση με την ελληνική αγροτιά. 
      ΑΛΕΞΑΝΔΡΟΣ ΚΟΝΤΟΣ: Αφήστε τα αυτά. Έχετε παραμελήσει τους Έλληνες αγρότες. Το νέο οργανισμό για την ΚΑΠ δεν τον υπέγραψε η Νέα Δημοκρατία, αλλά ο κ. Ανωμερίτης.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αυτοί που είναι απατεώνες και επιχειρούν να παραπλανήσουν τις υπηρεσίες της χώρας ή της Ευρωπαϊκής Ένωσης δεν είναι αγρότες. Και μ’ αυτήν την έννοια να μην προσπαθείτε να υιοθετείτε τέτοιες συμπεριφορές που δεν τιμούν όχι την παράταξή σας, δεν τιμούν τη χώρα και στη χώρα ανήκουμε όλοι. Επιτέλους πρέπει να διδαχθείτε  από το παρελθόν σας.
      Επιτέλους πρέπει να διδαχθείτε από το παρελθόν σας. Δεν το έχετε κάνει. Πρέπει να  ζήσετε ακόμη σε αυτό το καθεστώς της αντιπολίτευσης για να αντλήσετε τα απαραίτητα διδάγματα, γιατί είστε απολύτως ακατάλληλοι για να αναλάβετε άλλες ευθύνες από αυτές που μέχρι τώρα σας έχει αναθέσει ο ελληνικός λαός.
      (Χειροκροτήματα από την πτέρυγα του ΠΑΣΟΚ)
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Κωνσταντίνος Βρεττός):  Επιμένετε; Αν επιμένετε,  έχετε το λόγο επί προσωπικού θέματος. 
      ΠΡΟΚΟΠΗΣ ΠΑΥΛΟΠΟΥΛΟΣ: Θα μιλήσει για την Ολυμπιακή;
      ΑΝΑΣΤΑΣΙΟΣ ΜΑΝΤΕΛΗΣ:   Για την Ολυμπιακή θα πω.
      ΠΡΟΚΟΠΗΣ ΠΑΥΛΟΠΟΥΛΟΣ: Αν αναφερθείτε στην Ολυμπιακή θα αναφερθώ και εγώ.
      ΠΡΟΕΔΡΕΥΩΝ (Κωνσταντίνος Βρεττός):  Σας παρακαλώ! Υπό αίρεση θα μιλάμε εδώ; 
      ΠΡΟΚΟΠΗΣ ΠΑΥΛΟΠΟΥΛΟΣ: Για προσωπικό ζήτημα…
      ΠΡΟΕΔΡΕΥΩΝ (Κωνσταντίνος Βρεττός): Αυτό που κάνετε, με συγχωρείτε, δεν είναι σωστό. Υπό αίρεση θα μιλάμε; Πού ξέρετε τι θα πει; Προσπαθείτε να τον αναγκάσετε να μην πει αυτό που θέλει; 
      Ορίστε, κύριε Μαντέλη, εξηγείστε σε ένα λεπτό. 
      ΑΝΑΣΤΑΣΙΟΣ ΜΑΝΤΕΛΗΣ: Ο κ. Παυλόπουλος διαμαρτύρεται διότι γνωρίζει ότι επεκαλέσθη για να δικαιολογήσει τις διάφορες λαϊκίστικες ρητορείες του και τις κενές περιεχομένου δηλώσεις του το μηδενισμό του και γενικά την όλη του συμπεριφορά, μεταχειριζόμενος διάφορα ψεύδη. Μεταξύ των ψευδών που μεταχειρίστηκε, ως δικαιολογία για τα υπόλοιπα,  ήταν πως δήθεν τα μέτρα που ελήφθησαν το Φεβρουάριο του 1998 για την Ολυμπιακή Αεροπορία δεν απέδωσαν. 
      Λοιπόν θα ήθελα να πληροφορήσω …
      ΠΡΟΚΟΠΗΣ ΠΑΥΛΟΠΟΥΛΟΣ: Μα είναι προσωπικό θέμα αυτό κύριε Πρόεδρε; Αν κάθε πρώην Υπουργός την κριτική  που γίνεται για την πολιτική του τη θεωρεί προσωπικό θέμα, τότε δεν ξέρει τι σημαίνει προσωπικό θέμα. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ σεβαστείτε και τον ομιλητή. Του έχουμε δώσει το λόγο επί προσωπικού θέματος να μας εξηγήσει. Θα το κρίνει το Προεδρείο, δεν πέρασε ακόμη ο χρόνος του ενός λεπτού. 
      ΑΝΑΣΤΑΣΙΟΣ ΜΑΝΤΕΛΗΣ: Είναι γνωστό, κύριε Πρόεδρε, ότι εκείνη την περίοδο ήμουν ο Υπουργός Μεταφορών ο οποίος εισηγήθηκε αυτά τα μέτρα. Και δεν δέχομαι τέτοιο ψεύδος σαν και αυτό που επεκαλέσθη ο εκπρόσωπος της Νέας Δημοκρατίας.
      ΠΡΟΚΟΠΗΣ ΠΑΥΛΟΠΟΥΛΟΣ: Αν θεωρηθεί προσωπικό θέμα, κύριε Πρόεδρε, στο εξής και εγώ θα θέτω προσωπικό θέμα για την όποια κριτική γίνεται στη Νέα Δημοκρατία.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλόπουλε! 
      ΑΝΑΣΤΑΣΙΟΣ ΜΑΝΤΕΛΗΣ: Θα ήθελα, λοιπόν, να τον πληροφορήσω και δι’ αυτού να πληροφορηθεί και η Βουλή, ότι όχι μόνον απέδωσαν αυτά τα οικονομικά μέτρα, αλλά από τα αντικειμενικά οικονομικά στοιχεία της περιόδου έχουμε ότι το 1998 έκλεισε ο ισολογισμός της Ολυμπιακής με κέρδη 1,6 δισεκατομμύρια δραχμές ενώ το 1999 μόλις 9,8 δισεκατομμύρια δραχμές, δηλαδή, λιγότερο από το 3% επί του τζίρου της.
      ΠΡΟΚΟΠΗΣ ΠΑΥΛΟΠΟΥΛΟΣ: Γι’ αυτό η Ολυμπιακή φαλήρησε και δεν ξέρει που πάει αυτήν την ώρα.
      ΑΝΑΣΤΑΣΙΟΣ ΜΑΝΤΕΛΗΣ: Μα, θα με αφήσετε να μιλήσω; 
      ΠΡΟΕΔΡΕΥΩΝ (Κωνσταντίνος Βρεττός): Λοιπόν εξηγήσατε. 
      	ΑΝΑΣΤΑΣΙΟΣ ΜΑΝΤΕΛΗΣ: Λοιπόν δεν μπορεί να με διακόπτει ο κ. Παυλόπουλος. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλόπουλε, μη δημιουργείτε πρόβλημα εκεί που δεν υπάρχει. 
      ΠΡΟΚΟΠΗΣ ΠΑΥΛΟΠΟΥΛΟΣ: Είναι προσωπικό το θέμα;
      ΠΡΟΕΔΡΕΥΩΝ (Κωνσταντίνος Βρεττός): Μα, ακόμα δεν αποφασίσαμε αν είναι προσωπικό ή όχι. Ελάτε εδώ πάρτε την Έδρα και αποφασίστε εσείς. Τι να σας πω! Δεν αφήσατε να εξηγήσει σε τι συνίσταται το προσωπικό του θέμα. Αυτό που κάνετε δεν είναι σωστό. Αφήστε να εξηγήσει. 
      ΠΡΟΚΟΠΗΣ ΠΑΥΛΟΠΟΥΛΟΣ: Το λόγο επί προσωπικού.
      ΠΡΟΕΔΡΕΥΩΝ (Κωνσταντίνος Βρεττός): Τελειώστε, κύριε Μαντέλη, σε δύο δευτερόλεπτα.
      ΑΝΑΣΤΑΣΙΟΣ ΜΑΝΤΕΛΗΣ: Ενώ, λοιπόν, το 1998 είχε κέρδη 1,6 δισεκατομμύρια δραχμές και το 1999 ζημία μόλις 9,8 δισεκατομμύρια δραχμές, 3% επί του τζίρου της όταν οι άλλες ιδιωτικές επιχειρήσεις είχαν ζημίες γύρω 15 έως 30%  επί του τζίρου τους. 
      ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε συνάδελφε, καταλάβαμε περί τίνος πρόκειται. 
      ΑΝΑΣΤΑΣΙΟΣ ΜΑΝΤΕΛΗΣ: Όλα αυτά δείχνουν ότι τα μέτρα εκείνα επέτυχαν, παρ’ όλο τον πόλεμο που υπήρξε από τις συντεχνίες των ιπταμένων οι οποίοι έπαιρναν εντολές από τη Νέα Δημοκρατία. Επομένως δεν δέχομαι, ο κ. Παυλόπουλος για να δικαιολογήσει τις ρητορείες,  να επικαλείται τοιαύτα ψεύδη. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω κατ’ αρχήν να αποφασίσουμε εάν πρόκειται για προσωπικό θέμα ή όχι. Τόσον καιρό είσθε εδώ και ξέρετε πολύ καλά τον Κανονισμό και ξέρετε πολύ καλά ότι το παραβιάζετε εσείς αυτήν τη στιγμή και όχι ο κ. Μαντέλης. 
      ΠΡΟΚΟΠΗΣ ΠΑΥΛΟΠΟΥΛΟΣ: Πότε θα αποφασίσετε  κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Κύριε Μαντέλη, δεν υπάρχει προσωπικό θέμα εδώ.  Αναφέρθηκε σε μια πολιτική κυβερνητική, δεν υπάρχει προσωπικό θέμα. Δεν σας έθιξε. 
      ΠΡΟΚΟΠΗΣ ΠΑΥΛΟΠΟΥΛΟΣ: Επί του Κανονισμού, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Αν θέλετε το λόγο επί του Κανονισμού, θα του ζητήσετε με έγγραφο αίτημά σας. Τώρα δεν σας δίνω το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε….
      ΠΡΟΕΔΡΕΥΩΝ (Κωνσταντίνος Βρεττός): Δεν έχετε το λόγο, κύριε Παυλόπουλε, σας παρακαλώ πάρα πολύ. Καθίστε κάτω.  Δεν καταγράφεται τίποτα στα Πρακτικά.
      (Θόρυβος στην Αίθουσα)
      ΠΡΟΚΟΠΗΣ ΠΑΥΛΟΠΟΥΛΟΣ: …
      ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω. Δεν θα παίζουμε εδώ. 
      Ο Κοινοβουλευτικός Εκπρόσωπος του ΠΑΣΟΚ κ. Χάρης Καστανίδης έχει το λόγο.
      (Θόρυβος στην  Αίθουσα)
      Σας παρακαλώ! Ακούστηκαν οι εκατέρωθεν απόψεις, τώρα δεν θα παίζουμε με τον Κανονισμό. 
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, ο κ. Παυλόπουλος …
      ΠΡΟΕΔΡΕΥΩΝ (Κωνσταντίνος Βρεττός): Αντελήφθην αυτά που είπε ο κ. Παυλόπουλος αλλά δεν κατεγράφησαν. Δεν αντιληφθήκατε ότι είπα να μην καταγραφούν; 
      Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κύριοι συνάδελφοι, ο Συνασπισμός δήλωσε ότι υπερψηφίζει το νομοσχέδιο στην αρχή του, το Κομμουνιστικό Κόμμα Ελλάδας ότι το καταψηφίζει συλλήβδην. Η Νέα Δημοκρατία επέλεξε μιαν ενδιάμεσο και λίαν πρωτότυπο λύση, είπε ότι επί της αρχής το απορρίπτει, αλλά ότι θα ψηφίσει κατά πάσα πιθανότητα ορισμένες διατάξεις του. Γιατί το κάνει αυτό; Αυτό το κάνει, γιατί δεν μπορεί να διαφωνήσει με καμιά από τις ρυθμίσεις που εισάγει το νομοσχέδιο στα δεκατέσσερα άρθρα του. Επειδή θέλει να σκιαμαχήσει, δηλώνει ότι θεωρητικώς διαφωνεί, πρακτικώς όμως συμφωνεί. Η θέση της έτσι καθίσταται καταγέλαστη. Κρίνουν όμως οι Έλληνες πολίτες και ιδιαίτερα ο αγροτικός κόσμος. 
      Να είμαστε σαφείς και συγκεκριμένοι. Με το νομοσχέδιο οργανώνουμε τον ελεύθερο χρόνο των αγροτών με δημιουργικές δραστηριότητες, δηλαδή τους παρέχουμε κρίσιμα πολιτιστικά αγαθά και αγαθά ψυχαγωγίας. Διαφωνεί κανείς με αυτό; Κανένας δεν δήλωσε τη διαφωνία του.
      Δεύτερον, για το λόγο αυτό οργανώνουμε λογαριασμό για την ίδρυση της Αγροτικής Εστίας. Διαφωνεί κανείς με αυτό; Είναι συγκεκριμένα τα ερωτήματα. Κανείς δεν δήλωσε τη διαφωνία του. 
      Τρίτον, με το νομοσχέδιο εισάγουμε ενιαίους κανόνες αναγνώρισης της ιδιότητας ενός προσώπου ως αγρότη, ενός προσώπου που κατά κύριο επάγγελμα ή αποκλειστικά ασχολείται ως αγρότης. Διαφωνεί κανείς με την εισαγωγή ενιαίων και αντικειμενικών κριτηρίων για τη διαπίστωση της ιδιότητας κάποιου προσώπου ως αγρότη; Να δηλώσει ευθέως τη διαφωνία του. Ουδείς εδήλωσε τη διαφωνία του. 
      Τέταρτον, εισήχθη το σύστημα μηχανογράφησης του ΤΕΒΕ, του ΤΑΕ και του ΤΣΑ, των ενοποιημένων πλέον ταμείων, αλλά χρειαζόμαστε και βεβαιωτές εισπράκτορες, για να καταπολεμήσουμε την εισφοροδιαφυγή. Προβλέπουμε βέβαια την αύξηση των σχετικών θέσεων στον ασφαλιστικό αυτόν οργανισμό. Διαφωνεί κανείς; Κανένας δεν εδήλωσε μέχρι τώρα τη διαφωνία του. 
      Για λόγους κοινωνικής δικαιοσύνης, με το νομοσχέδιο αυξάνουμε τη μοριοδότηση κατά εκατό μόρια  προσώπων ειδικής κατηγορίας που υπάγονται στις ρυθμίσεις του ν. 2643. Πρόκειται για πρόσωπα που έχουν ειδικές ανάγκες και υπάγονται στο σχετικό νόμο, όταν πρόκειται να διορισθούν στο δημόσιο. Προβλέπεται, λοιπόν, με το νομοσχέδιο ότι, όταν πέραν άλλων προβλημάτων, υπάρχει σύζυγος ή τέκνο που αντιμετωπίζει λόγω ψυχικών ή σωματικών αναπηριών σοβαρότατα προβλήματα, πριμοδοτείται για λόγους κοινωνικής δικαιοσύνης με επιπλέον μόρια αυτός που διεκδικεί μια θέση στο ελληνικό δημόσιο ή αλλού. Διαφωνεί κανείς μ’ αυτήν τη ρύθμιση; Κανένας δεν εδήλωσε τη διαφωνία του. 
      Επιλύονται θέματα δημοσιογράφων, συντακτών και ορισμένων άλλων κατηγοριών προσωπικού και μάλιστα διά της υπαγωγής τους στο ΤΣΠΕΑΘ. Δηλώνει κανείς τη διαφωνία του σ’ αυτή την Αίθουσα; Κανείς, κύριε Πρόεδρε, δεν εδήλωσε τη διαφωνία του. 
      Δίνουμε τη δυνατότητα, με το νομοσχέδιο που συζητούμε, σε ορισμένες κατηγορίες προσωπικού του ΙΚΑ να αποκτήσουν το δικαίωμα υποβολής αίτησης για να αναγνωρίσουν έκτακτο χρόνο της υπηρεσίας τους, ως χρόνο ασφαλίσεως στον ειδικό λογαριασμό προνοίας των υπαλλήλων του ΙΚΑ. Εδήλωσε κανείς τη διαφωνία του μ’ αυτήν τη ρύθμιση σ’ αυτήν την Αίθουσα; Κανένας δεν δήλωσε τη διαφωνία του. 
      Συμπέρασμα - γι’ αυτό και το έργο μου είναι εξαιρετικά εύκολο- είναι το εξής: 
       
      Όταν δεν μπορούμε με τρόπο σαφή, ρητό και συγκεκριμένο να διαφωνήσουμε με ό,τι εισηγείται η Κυβέρνηση, ανακαλύπτουμε ανεμόμυλους και κατατάσσουμε τους εαυτούς μας στη θέση εκείνων, που πονηρά σκεπτόμενοι, «οφείλουν» μία γενική διαφωνία. Έτσι όμως επιτρέπουν την επέλαση σε βάρος τους «εχθρού» με τη μορφή γελοιότητας. 
      Κύριοι συνάδελφοι, είναι προφανές ότι με το νομοσχέδιο, αντιμετωπίζονται προβλήματα κυρίως των αγροτών μας και ορισμένων άλλων κοινωνικών κατηγοριών. Γι’ αυτόν το λόγο πρέπει να το υπερψηφίσουμε και όλα τα υπόλοιπα αποκαλύπτουν μια πονηρά διάθεση, η οποία όμως κρίνεται από τον ελληνικό λαό. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι και κύριε Υπουργέ, συμφωνείτε να δώσουμε το λόγο στον κ. Γιακουμάτο για πέντε λεπτά περίπου, στη συνέχεια να ψηφίσουμε επί της αρχής το νομοσχέδιο και αύριο να συνεχίσουμε με τους ομιλητές στην πρώτη ενότητα των άρθρων, όπως είναι καταγεγραμμένοι; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Συμφωνώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Η Βουλή συνεφώνησε.
      Επομένως, το λόγο έχει ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ: Ευχαριστώ, κύριε Πρόεδρε.
      Κύριε Υπουργέ, στην πολιτική χρειάζεται τόλμη και γενναιοφροσύνη. Ένα μεγάλο συγγνώμη δεν βλάπτει την πολιτική. ‘Ενα μεγάλο συγγνώμη από τον αγροτικό κόσμο που τον έχουμε οδηγήσει οι πολιτικοί, αλλά και η πολιτική της Κυβέρνησης, πραγματικά σε εξαθλίωση. 
      Και εξηγούμαι. Η εισηγητική έκθεση του νομοσχεδίου λέει ότι το 40% των αγροτών, κύριε Πρόεδρε, δηλώνει αδυναμία να εκπληρώσει τις προς τον ΟΓΑ υποχρεώσεις του. Αυτή είναι μια πρώτη παρατήρηση. 
      Δεύτερη παρατήρηση: Κύριε Υπουργέ, η έκθεση Χριστοδουλάκη προς τους Άγγλους αναλογιστές αναφέρει ξεκάθαρα ότι την προσεχή πενταετία προβλέπεται 50% συρρίκνωση του αγροτικού πληθυσμού. Να, λοιπόν, πού οδηγούμε την αγροτιά, να γιατί, κύριε Υπουργέ, δεν πρέπει να επιχαίρεστε με το παράδειγμα των 15.000 δραχμών του 1981 που έπαιρνε ο αγρότης σύνταξη και σήμερα να τυρβάζετε και να λέτε ότι παίρνουν 163 ευρώ σύνταξη. Σας τη χαρίζω αυτήν την έπαρση και αυτήν τη μεγάλη γενναιοφροσύνη της Κυβέρνησης με τα 163 ευρώ στον αγρότη. Και πληρώσανε στο μπουκαλάκι το νερό στα νησιά 2 ευρώ, για να μην πω και για τις ξαπλώστρες και το μπάνιο στη θάλασσα που στοιχίζει 6 ευρώ. Και δίνετε 163 ευρώ σύνταξη κι επαίρεστε και υπερηφανεύεστε. Να ζητήσετε συγγνώμη κι εσείς και όλοι μας από τους αγρότες. 
      Κι έρχεστε μ’ αυτό το νομοσχέδιο να κάνετε  κοινωνική πολιτική. Με τι, κύριε Υπουργέ; Με 7,5 δισεκατομμύρια; Είναι ένα βηματάκι η Aγροτική Eστία. Ναι, συμφωνούμε, αλλά με 7,5 δισεκατομμύρια στο ένα εκατομμύριο τριακόσιες χιλιάδες αγροτιά τι δίνεις; Ούτε 4.000 δραχμές το χρόνο μείον τα λειτουργικά έξοδα προσωπικού. Και πόσα θα χρειαστεί να λειτουργήσει αυτός ο οργανισμός; Τι παίρνουν; Δηλαδή τι παριστάνουμε εδώ; Κοινωνική πολιτική με ψιχία όταν από την άλλη πλευρά αυξάνουμε τα ασφάλιστρα του αγροτικού αυτοκινήτου; 
      ‘Αρα, λοιπόν, αυτό το νομοσχέδιο είναι πράγματι «φρουτιέρα». Είναι πράγματι αυτό το νομοσχέδιο όχι κοινωνικής ευαισθησίας, αλλά απλώνετε απλόχερα το μηδέν, το τίποτα. 
      Συμφωνήσαμε ότι πράγματι το πληθυσμιακό κριτήριο δεν είναι σήμερα σωστό και πρέπει να αλλάξει. Το είχαμε πει κι άλλη φορά. Επιτέλους, πρέπει να αισθανθείτε και λίγο ντροπή. Κυβερνάτε είκοσι χρόνια, κύριε Ρέππα, και είπατε προηγουμένως ότι είκοσι χρόνια η Νέα Δημοκρατία κρατούσε το κριτήριο. Εμείς το κρατούσαμε το κριτήριο; Επί είκοσι χρόνια γιατί δεν το αλλάζατε; Κυβερνάτε επί είκοσι χρόνια! Γιατί δεν το αλλάξατε; Περιμένατε το 2002 να το πάτε στο εισοδηματικό κριτήριο, για το οποίο εμείς συμφωνούμε;
      Και βέβαια, σας δίνω συγχαρητήρια που υιοθετήσατε την άποψή μας για το τετρακοσιαπλάσιο του ανειδίκευτου εργάτη. ‘Ομως, υιοθετήσατε το μισό. Η πρόταση που προσωπικά διατύπωσα στη Διαρκή Επιτροπή, ήταν το τετρακοσιαπλάσιο του ανειδίκευτου εργάτη για τα πεδινά, γιατί για τα ορεινά είχα πει πεντακοσιαπλάσιο.
      Εν πάση περιπτώσει, κύριε Υπουργέ, η Κυβέρνησή σας επαίρεται και διαρρέει στον Τύπο ότι θα φτάσει τα 4 εκατομμύρια δραχμές αφορολόγητο, δηλαδή 12.000 ευρώ. Ζητάμε, λοιπόν, για τους αγρότες, ειδικά στα ορεινά και στα ακριτικά νησιά, να πάει στο πεντακοσιαπλάσιο. Αυτή είναι μια θέση, γιατί λέτε ότι δεν έχουμε θέσεις. Έχουμε θέσεις ξεκάθαρες, κρυστάλλινες. Να τι προτείνει η Νέα Δημοκρατία.
      Θα έλθω, κύριε Πρόεδρε, στη ρύθμιση των οφειλών του ΙΚΑ. Εδώ περισσεύει η υποκρισία από την πολιτική. Πόσες είναι οι προσαυξήσεις σε έναν επιχειρηματία που πληρώνει υπέρογκες εισφορές;  Είναι  120%. Ξεπερνούν  κάθε όριο. Μέχρι τοκογλυφία φτάνουν. 
      Κύριε Υπουργέ, 120% όμως ήταν και πριν δεκαπέντε χρόνια, όπου και εσείς λέτε ότι το επιτόκιο ήταν 32%. Σήμερα, το επιτόκιο έχει φτάσει 5,9%. Πάλι θα πληρώνει 120%; Να, λοιπόν, ένα λαμπρό πεδίο συνεννόησης των κομμάτων. Γιατί δεν τολμάτε να φέρετε τη μείωση στο επιτόκιο προσαύξησης των οφειλών για να διευκολύνετε κατά κάποιο τρόπο τις επιχειρήσεις που έχουν μεγάλα προβλήματα; Δεν μπορεί να μιλάμε σήμερα για 120%. Να συμφωνήσουμε στο 80%. Μείωση, λοιπόν, ζητά η Νέα Δημοκρατία των προσαυξήσεων του 120%.
      Επίσης, κάνετε ρυθμίσεις μόνο για το ΙΚΑ. Δεν υπάρχουν άλλα ασφαλιστικά ταμεία; Γιατί για το ΤΕΒΕ, για το Ταμείο των Δημοσιογράφων δεν το γενικεύετε; Δεν είστε Υπουργός του ΙΚΑ. Είστε Υπουργός Κοινωνικών Ασφαλίσεων. Να υπάρξει μια ρύθμιση και να συμφωνήσει η Νέα Δημοκρατία για όλα τα Ταμεία. Δείτε με ιδιαιτερότητα ότι σήμερα υπάρχει στα Μέσα Μαζικής Ενημέρωσης ιδιόμορφο καθεστώς οφειλών και ξέρετε τα προβλήματα που υπάρχουν. Να δούμε εκεί μια ευνοϊκότερη ρύθμιση.
      Το ίδιο, κύριε Υπουργέ, ισχύει και για τα θέατρα. Ο αγρότης να διαβάζει βιβλία, να βλέπει θέατρο. Τα θέατρα όμως σήμερα στην Ελλάδα κλείνουν ή είναι υπερχρεωμένα. Ας κάνουμε μια ευνοϊκότερη ρύθμιση. Να, λοιπόν, ένα λαμπρό πεδίο συνεννόησης, όπως είπε και ο κ. Καστανίδης. Να συμφωνήσουμε στα άρθρα και να το ψηφίσουμε. Να, πώς εμείς ξεκαθαρίζουμε τις θέσεις μας, που είναι κρυστάλλινες και σεις δεν τις ακολουθείτε.
      Έχει φέρει το ΠΑΣΟΚ στα τελευταία δέκα χρόνια εκατόν πενήντα αντιασφαλιστικές ρυθμίσεις. Αποδομείτε το σύστημα κοινωνικής ασφάλισης που υποτίθεται ότι προστατεύετε. Αντιασφαλιστική ρύθμιση, για παράδειγμα, είναι αυτή που προβλέπεται στο νόμο, όπου σε αεροπορικές εταιρείες σε είκοσι χρόνια –άκουσον, άκουσον- παίρνουν πλήρη σύνταξη. 
      Και ρωτώ: Είναι κοινωνικά δίκαιο να συμφωνήσει η Νέα Δημοκρατία στην αποδόμηση του ασφαλιστικού συστήματος; Είναι αυτή ασφαλιστική διάταξη; Ναι, να το κάνετε λόγω των ιδιόμορφων συνθηκών, λόγω της 11ης Σεπτέμβρη κλπ., αλλά πώς; Σας είπα και στην Διαρκή Επιτροπή να μας φέρετε αναλογιστική μελέτη πόσο θα κοστίσει και ποιος θα το πληρώσει. Δεν μπορεί να πληρώνουν εισφορές οι εργαζόμενοι με 120% προσαυξήσεις, που είναι υπέρογκες και τοκογλυφικές για να πληρώνουν αυτές τις δικές σας παροχές. 
      Αυτό αποτελεί πάγια πολιτική συμπεριφορά και ειδικά του Υπουργείου Κοινωνικής Ασφάλισης. Ο πλασματικός χρόνος σύνταξης θα πληρώνεται πάντα από τον προϋπολογισμό και όχι από τις εισφορές. 
      Να γιατί, κύριε Καστανίδη, να γιατί, κύριοι του ΠΑΣΟΚ, η Νέα Δημοκρατία ξεκάθαρα καταψηφίζει αυτές τις διατάξεις που είναι αντιασφαλιστικές, δεν είναι κοινωνικές και δεν λύνουν προβλήματα, απλώς μόνο τα περιπλέκουν. Ευχαριστώ.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, μια μικρή δήλωση θα κάνω.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριοι συνάδελφοι, στο κλείσιμο της σημερινής συνεδρίασης, θα περίμενα από τον τελευταίο ομιλητή να δηλώσει μια θέση συναινετική.
      Εμείς, επειδή -όπως είπα και πριν- επιθυμούμε τέτοια θέματα, όπως αυτά που περιλαμβάνονται στο συγκεκριμένο νομοσχέδιο, να αντιμετωπίζονται με συνεννόηση, προχωρήσαμε στην αποδοχή προτάσεων που ακούστηκαν από τους Βουλευτές. Το έχουμε κάνει και κατά τη συζήτηση νομοσχεδίων του Υπουργείου μας στο παρελθόν. Αυτό θα κάνουμε και κατά τη συζήτηση των άρθρων του νομοσχεδίου προκειμένου, όπου αυτό είναι εφικτό, να βελτιωθούν οι περιλαμβανόμενες διατάξεις.
      Πρέπει να πω όμως ότι ο τρόπος με τον οποίο μιλούν κάποιοι συνάδελφοι δείχνει περισσότερο άγχος –θα μου επιτρέψετε να πω- αναβάθμισή τους στο εσωκομματικό χρηματιστήριο παρά διάθεση προσφοράς στο κοινωνικό χρηματιστήριο. 
      Γνωρίζετε πολύ καλά ότι στο ΙΚΑ, το οποίο έχετε υπηρετήσει, κύριε συνάδελφε, γίνεται κυριολεκτικά μία επανάσταση. Τέτοιου είδους φαινόμενα θέλουμε να εξαλειφθούν από την κοινωνική ασφάλιση. Γι’ αυτό ακριβώς με την πληροφορική που εισάγεται πιστεύουμε ότι δεν θα χρειαστεί πλέον στο μέλλον να προχωρήσουμε και πάλι σε τέτοιου είδους ρυθμίσεις. Σύντομα τέτοιου είδους ρυθμίσεις, που είναι αναγκαίες προκειμένου το ΙΚΑ και άλλοι οργανισμοί να μην απωλέσουν το σύνολο των οφειλών προς αυτούς τους οργανισμούς, θα πάψουν να είναι απαραίτητες. 
      Επειδή λοιδορήσατε το επίπεδο της προνοιακής σύνταξης που δίνεται, θα έπρεπε να πείτε στους συναδέλφους ότι αυτό που εσείς ονομάζετε αγροτική σύνταξη των περίπου πενήντα πέντε χιλιάδων δραχμών είναι προνοιακό βοήθημα ενώ με το νόμο του 1998 θέσαμε τις βάσεις και δημιουργήσαμε τις προϋποθέσεις ώστε οι αγρότες όπως και οι άλλοι Έλληνες εργαζόμενοι, καταβάλλοντας εισφορές και εντασσόμενοι σε μία κλάση της επιλογής τους, να έχουν μία πλήρη και αυτοτελή σύνταξη, η οποία θα είναι σύνταξη και δεν θα είναι βοήθημα. 
      Σε τελευταία ανάλυση οι ρυθμίσεις αυτές έχουν συζητηθεί με τους ενδιαφερόμενους φορείς και έχουν αποτελέσει αντικείμενο συζήτησης και μελέτης. Έχουμε τη γνώμη των φορέων και ξέρετε ότι όταν προχωράς σε πρωτοβουλίες έχοντας ζητήσει τη γνώμη των πολιτών και των φορέων δεν θα χρειαστεί ποτέ να ζητήσεις τη συγγνώμη τους. Αυτό είναι γνώρισμα δικό σας και χαρακτηρίζει τη δική σας στάση. Εμείς ζητούμε τη γνώμη των πολιτών. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Μακάρι.
      ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εσείς πολλές φορές θα χρειαστεί και πάλι να ζητήσετε συγγνώμη γιατί με τη στάση σας υπονομεύετε την πορεία προόδου και ανάπτυξης της χώρας.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εργασίας και Κοινωνικών Ασφαλίσεων: «Σύσταση Οργανισμού Αγροτικής Εστίας και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το σχέδιο νόμου του Υπουργείου Εργασίας και Κοινωνικών Ασφαλίσεων: «Σύσταση Οργανισμού Αγροτικής Εστίας και άλλες διατάξεις» έγινε δεκτό κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Με τη συναίνεση του Τμήματος και ώρα 10.05΄, λύεται η συνεδρίαση για αύριο ημέρα Τρίτη 27 Αυγούστου 2002 και ώρα 18.30΄, με αντικείμενο εργασιών του Τμήματος:  νομοθετική εργασία, συνέχιση της συζήτησης επί των άρθρων και του συνόλου του νομοσχεδίου «Σύσταση Οργανισμού Αγροτικής Εστίας και άλλες διατάξεις».
      Ο   ΠΡΟΕΔΡΟΣ                               ΟΙ    ΓΡΑΜΜΑΤΕΙΣ



1
ΣΥΝΕΔΡΙΑΣΗ 26-8-2002     ΣΕΛ.

