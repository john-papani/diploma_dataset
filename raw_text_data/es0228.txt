      Παρασκευή 28 Φεβρουαρίου 2003
      ΣΥΝΕΔΡΙΑΣΗ ΠΑ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Μυρίων Ηρακλείου Κρήτης, το 1ο Λύκειο Χανίων Κρήτης, το Γυμνάσιο Καμένων Βούρλων Φθιώτιδας και το 1ο Γυμνάσιο Καρδίτσας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 4 Μαρτίου 2003, σελ.
4) Συζήτηση επικαίρων ερωτήσεων:
α) Προς τον Υπουργό Πολιτισμού: i) σχετικά με το νέο Κανονισμό Λειτουργίας των Πρακτορείων του Οργανισμού Προγνωστικών Αγώνων Ποδοσφαίρου Α.Ε. κ.λπ., σελ.
ii) σχετικά με τη διενέργεια των ελέγχων στις Ποδοσφαιρικές Ανώνυμες Εταιρείες, σελ.
β) Προς τον Υπουργό Γεωργίας: i) σχετικά με την αποζημίωση των πληγέντων από την έντονη κακοκαιρία πατατοπαραγωγών του Νομού Αχαΐας, σελ.
ii) σχετικά με την αποζημίωση των πληγέντων από τις πλημμύρες αγροτών στην περιοχή Πολύκαστρο του Νομού Κιλκίς, σελ.
γ) Προς τον Υπουργό Εξωτερικών, σχετικά με την κράτηση και ανάκριση του Βένιου Αγγελόπουλου στο αεροδρόμιο της Νέας Υόρκης από τις αμερικάνικες αρχές κ.λπ., σελ.
δ) Προς τον Υπουργό Οικονομίας και Οικονομικών, σχετικά με την καταβολή του επιδόματος των 176 ευρώ και στους κληρικούς, σελ.
ε) Προς τον Υπουργό Δημόσιας Τάξης, σχετικά με την αναφορά σε τηλεοπτική εκπομπή, εύρεσης δημοσίων εγγράφων, που αφορούν το Υπουργείο, σε κάδους απορριμμάτων κ.λπ., σελ.
5. Συζήτηση επερώτησης προς τον Υπουργό Γεωργίας, σχετικά με την πολιτική της Κυβέρνησης στην καλλιέργεια του βαμβακιού, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση εκθέσεων Διαρκών Επιτροπών:
     1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Μισθώσεις ακινήτων για στέγαση Δημοσίων Υπηρεσιών και άλλες διατάξεις», σελ.
     2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της Συμφωνίας μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου (Ο.Σ.Ε.Π.) για συνεργασία στον τομέα παροχής βοήθειας έκτακτης ανάγκης και άμεσης ανταπόκρισης σε φυσικές και ανθρωπογενείς καταστροφές», σελ.
     3. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο του Υπουργείου Εργασίας και Κοινωνικών Ασφαλίσεων: «Κύρωση του Πρωτοκόλλου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας στον τομέα των κοινωνικών ασφαλίσεων», σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΖΑΦΕΙΡΟΠΟΥΛΟΣ Ι., σελ.
ΘΩΜΑΣ Γ., σελ.
ΚΑΝΕΛΛΗ Λ., σελ.
ΚΑΡΑΤΖΑΦΕΡΗΣ Γ.,  σελ.
ΚΑΣΣΙΜΗΣ Θ., σελ.
ΛΙΑΝΗΣ Γ.,  σελ.
ΜΑΓΚΡΙΩΤΗΣ Ι., σελ.
ΜΑΛΕΣΙΟΣ Ε., σελ.
ΜΠΕΝΑΚΗ Α., σελ.
ΤΖΕΚΗΣ Α., σελ.
ΦΛΩΡΙΔΗΣ Γ,. σελ.
Β. Επί της επερώτησης:
ΑΡΓΥΡΗΣ Ε., σελ.
ΛΕΟΝΤΑΡΙΔΗΣ Θ., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ Α., σελ.
ΠΑΠΑΔΟΠΟΥΛΟΣ Σ. σελ.
ΣΑΛΑΓΚΟΥΔΗΣ Γ., σελ.
ΤΖΕΚΗΣ Α., σελ.
ΦΟΥΝΤΟΥΚΙΔΟΥ Π.,  σελ.
ΧΑΪΤΙΔΗΣ Ε., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΠΑ΄
      Παρασκευή 28 Φεβρουαρίου 2003
      
      Αθήνα, σήμερα στις 28 Φεβρουαρίου 2003, ημέρα Παρασκευή και ώρα 10.39΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):   Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Θεόδωρο Κασσίμη, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε δημοσίευμα εφημερίδας στο οποίο ζητείται η ρύθμιση των χρεών των κτηνοτρόφων προς την ΑΤΕ.
      2) Ο Βουλευτής κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σικιαρίδειο ΄Ιδρυμα Παιδιών με ειδικές ανάγκες ζητεί επιχορήγηση για την ένταξη των εργαζομένων του στο ενιαίο μισθολόγιο.
      3) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Αυλώνος Εύβοιας ζητεί οικονομική ενίσχυση για την κατασκευή αντιπλημμυρικών έργων στην περιοχή του.
      4) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Αυλώνος Εύβοιας ζητεί έκτακτη οικονομική ενίσχυση για την αποκατάσταση των ζημιών που προκάλεσε η σφοδρή κακοκαιρία στην περιοχή του.
      5) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία ο Φαρμακευτικός Σύλλογος Πιερίας ζητεί τη μείωση του χρόνου εξόφλησης των λογαριασμών των φαρμακοποιών Πιερίας από τον ΟΠΑΔ.
      6) Ο Βουλευτής ΄Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Δήμος Βύσσας ΄Εβρου ζητεί τη χρηματοδότηση των δημοτικών παιδικών σταθμών για τη συνέχιση της λειτουργίας τους.
      7) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Καλλιθέας Ρόδου ζητεί τη δημιουργία παραρτήματος ΤΑΞΥ στο Φαληράκι Καλλιθέας Ρόδου.
      8) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Συλλόγων Διδακτικού Προσωπικού των Σχολών του Υπ. Εθνικής ’Αμυνας ζητεί τα πτυχία των Ανωτάτων Στρατιωτικών Σχολών να είναι ισότιμα με τα πτυχία των ΑΕΙ.
      9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Επιτυχόντες – αδιόριστοι ειρηνοδίκες του διαγωνισμού έτους 1997 ζητούν την παράταση της ισχύος του πίνακα επιτυχόντων μέχρις εξαντλήσεώς του.
      10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ΄Ενωση Απόστρατων Αξιωματικών Αεροπορίας διαμαρτύρεται για τη στέρηση εσόδων του Μετοχικού Ταμείου Αεροπορίας.
      11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Γονείς του Βασίλη Δοσούλα που υπέστη τριπλό ακρωτηριασμό σε ατύχημα με ιπτάμενο δελφίνι, αναφέρονται στα προβλήματα που αντιμετωπίζει το παιδί τους και ζητούν συμπαράσταση για τη βελτίωση των συνθηκών διαβίωσής του.
      12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κώστας Δώδος, κάτοικος Κομοτηνής, καταγγέλλει την παράνομη λειτουργία και ανθελληνικές ενέργειες της «’Ενωσης Τουρκικής Νεολαίας Κομοτηνής».
      13) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Ανθρωπιστικός Σύνδεσμος Αθηνών, υποβάλλει προτάσεις του για προγράμματα καταπολέμησης της φτώχειας.
      14) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Εργαζομένων στο Συνήγορο του Πολίτη ζητεί την επίλυση εργασιακών και μισθολογικών προβλημάτων των μελών του.
      15) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Εργαζομένων Περιφέρειας Κρήτης ζητεί την επίλυση εργασιακών και οικονομικών προβλημάτων των μελών του.
      16) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος αποκαταστάσεως ιδιοκτητών ακινήτων στη θέση Πολύζοβα  Ασβεστοχωρίου Θεσσαλονίκης ζητεί να αναγνωρισθούν οριστικά τα ιδιοκτησιακά δικαιώματα των μελών του.
      17) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος αποκαταστάσεως ιδιοκτητών ακινήτων στη θέση Πολύζοβα  Ασβεστοχωρίου Θεσσαλονίκης ζητεί να αναγνωρισθούν οριστικά τα ιδιοκτησιακά δικαιώματα των μελών του.
      18) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία οι Δήμοι Αξιού και Χαλάστρας Θεσσαλονίκης ζητούν τη βελτίωση της συγκοινωνίας των περιοχών τους.
      19) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Μηχανιώνας Θεσσαλονίκης ζητεί οικονομική ενίσχυση για την κατασκευή αθλητικών έργων στην περιοχή του.
      20) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Κων/νος Διπλάρης, γιατρός ορθοπεδικός, ζητεί την ικανοποίηση εργασιακού αιτήματος του ιδίου και της συζύγου του Αναστασίας Μπλίκα, παιδιάτρου.
      21) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Ιατρικός Σύλλογος Ρόδου ζητεί την ικανοποίηση αιτημάτων των γιατρών της Ρόδου.
      22) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Δήμος Υδρούσας Κυκλάδων ζητεί οικονομική ενίσχυση.
      23) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την επαναχορήγηση των καταργουμένων κεκτημένων δικαιωμάτων σε πολύτεκνες οικογένειες.
      24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Βασίλειος Θεοδωρίδης, κάτοικος Φίσκας Κιλκίς, ζητεί την ικανοποίηση συνταξιοδοτικού του αιτήματος.
      25) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Ελυμνίων Εύβοιας ζητεί την τακτοποίηση των οικονομικών εκκρεμοτήτων για την κυκλοφορία ασθενοφόρου αυτοκινήτου.
      26) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύλλογος Μονογονεϊκών Οικογενειών Νομού Πέλλας «ΕΛΠΙΔΑ» ζητεί οικονομική στήριξη.
      27) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί η πολυτεκνική ιδιότητα να συμπεριληφθεί στα κριτήρια επιλογής Διευθυντικών στελεχών στην Α/θμια και Β/θμια εκπαίδευση.
      28) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί η στελέχωση της Επιτροπής επιλογής θεμάτων των Πανελληνίων Εξετάσεων να γίνει με εκπαιδευτικούς που δεν έχουν ξανασυμμετάσχει.
      29) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Κάτοικοι του Δήμου Δραπετσώνας Πειραιά διαμαρτύρονται για αδιαφανή και εσπευσμένη παραχώρηση ακινήτου στην περιοχή.
      30) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τεγέας Αρκαδίας ζητεί χρηματοδότηση για τη συντήρηση των σχολείων του Δήμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 823/3-7-2002 ερώτηση δόθηκε με το υπ’ αριθμ. 179/23-8-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 823/30-7-2002 που κατέθεσε στη Βουλή ο Βουλευτής κ. Ελευθ. Παπανικολάου, σχετικά με το δημογραφικό πρόβλημα και τα μέτρα ενίσχυσης των πολυτέκνων, σας γνωρίζουμε τα εξής:
      Α. 1. Βασικός στόχος της φορολογικής πολιτικής του Υπουργείου μας είναι, μεταξύ άλλων, η ενίσχυση του θεσμού της οικογένειας και η προστασία των πολύτεκνων οικογενειών. Για το σκοπό αυτό έχουν ήδη χορηγηθεί οι ακόλουθες ελαφρύνσεις:
      α) Μειώσεις φόρου ανάλογα με τον αριθμό των τέκνων που βαρύνουν το φορολογούμενο (παράγρ. 2, άρθρο 9, ν. 2238/1994).
      β) Απαλλαγή του τεκμαρτού εισοδήματος από ιδιοκατοίκηση (παράγρ. 2, άρθρου 6, ν. 2238/1994).
      γ) Απαλλαγή από το τεκμήριο διαβίωσης ενός επιβατικού αυτοκινήτου Ι.Χ. μέχρι 14 φορολογήσιμους ίππους (περιπτ. α΄ άρθρου 18, ν. 2238/1994).
      2. Ανεξάρτητα από τα παραπάνω σας πληροφορούμε ότι τα θέματα φορολογικών απαλλαγών των πολύτεκνων οικογενειών για την αντιμετώπιση της υπογεννητικότητας εξετάζονται στα πλαίσια της αναμόρφωσης του φορολογικού συστήματος.
      Β. Όσον δε αφορά τα εισοδηματικά όρια για τη χορήγηση των πολυτεκνικών επιδομάτων, σας πληροφορούμε ότι έχουν καταργηθεί με το άρθρο 50 του ν. 2972/2001.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      2. Στην με αριθμό 363/10-7-02 ερώτηση δόθηκε με το υπ’ αριθμ. 1480/25-7-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 363/10-7-02 του Βουλευτή κ. Κωστόπουλου Δημητρίου, η οποία αναφέρεται στην άρνηση έναρξης εργασιών σε κατασκευαστική κοινοπραξία, λόγω μη εγγραφής της στο Επιμελητήριο, σας γνωρίζουμε, κατά το μέρος που σε αυτή θίγονται θέματα αρμοδιότητας του Υπουργείου Οικονομικών, τα εξής:
      1. Σύμφωνα με τη ΑΥΟ 1068526/2620/ΔΜ/9-6-98/ΠΟΛ 1169 (ΦΕΚ 634 Β΄), η οποία καθορίζει τη διαδικασία και τα δικαιολογητικά κατά την υποβολή δηλώσεων έναρξης, μεταβολής και διακοπής εργασιών, ένα από τα δικαιολογητικά που απαιτούνται προκειμένου να γίνει έναρξη εργασιών σε επιτηδευματία είναι και η βεβαίωση εγγραφής σε Επιμελητήριο, σε όσες περιπτώσεις απαιτείται από σχετικές διατάξεις.
      2. Από τις σχετικές όμως διατάξεις, (παράγραφος 3, του άρθρου 1 του ν. 2081/92 «Ρύθμιση του θεσμού των Επιμελητηρίων κλπ.»), οι οποίες ορίζουν περιοριστικά ποια είναι τα μέλη του Επιμελητηρίων, διότι δεν είναι νομικά πρόσωπα (στερούνται νομικής προσωπικότητας) και επομένως δεν υπάρχει υποχρέωση εγγραφής τους σε αυτά. Με βάση τα ανωτέρω οι Δ.Ο.Υ. προκειμένου να χορηγήσουν βεβαίωση έναρξης εργασιών σε κοινοπραξία δεν απαιτούν βεβαίωση εγγραφής στο αρμόδιο Επιμελητήριο.
      3. Από το κείμενο της σχετικής Ερώτησης δεν προκύπτουν επαρκή στοιχεία για τη σχετική κοινοπραξία και τα μέλη της καθώς και για την Δ.Ο.Υ. που απαιτεί τη βεβαίωση εγγραφής της κοινοπραξίας στο Επιμελητήριο.
      Από σχετική έρευνα της Υπηρεσίας στις Δ.Ο.Υ. της ευρύτερης περιοχής του Βόλου δεν κατέστη δυνατός ο εντοπισμός της αρμόδιας Δ.Ο.Υ., η οποία αρνείται την έναρξη εργασιών της κοινοπραξίας.
      4. Κατόπιν των ανωτέρω, και με δεδομένα τα στοιχεία που μας γνωστοποιείτε σχετικά με το λόγο άρνησης της Δ.Ο.Υ., εκ παραδρομής δεν έγινε η έναρξη εργασιών στην κατασκευαστική κοινοπραξία. Πάντως η Υπηρεσία μας ενημέρωσε τηλεφωνικά όλες τις Δ.Ο.Υ. του Νομού Μαγνησίας για την ορθή εφαρμογή του νόμου, έτσι ώστε, προκειμένου να χορηγούν βεβαίωση έναρξης εργασιών σε κοινοπραξία, να μη ζητούν τη βεβαίωση εγγραφής της σε Επιμελητήριο. Παρόμοιες διευκρινήσεις δόθηκαν και στο Εμποροβιομηχανικό Επιμελητήριο Βόλου.
      Ο Υφυπουργός
      Α. ΦΩΤΙΑΔΗΣ»
      3. Στην με αριθμό 796/29.7.02 ερώτηση δόθηκε με το υπ’ αριθμ. 5322/19.8.02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 796/29.7.02 ερώτησης, που κατέθεσε ο Βουλευτής κ. Βασίλης Μιχαλολιάκος, με θέμα την πρόταση για λειτουργία Μετεωρολογικού Σταθμού της Εθνικής Μετεωρολογικής Υπηρεσίας (ΕΜΥ) στην περιοχή της λεκάνης απορροής του Κηφισού ποταμού, σας γνωρίζουμε τα εξής:
      Η ΕΜΥ έχει δημιουργήσει ένα δίκτυο Μετεωρολογικών Σταθμών (Μ.Σ.) σε όλη την Ελληνική επικράτεια, οι οποίοι εξυπηρετούν απολύτως τις ανάγκες του επιχειρησιακού της έργου και πληρούν τα κριτήρια που έχει θεσπίσει ο Παγκόσμιος Μετεωρολογικός Οργανισμός για τα δίκτυα των Μ.Σ.
      Στην περιοχή της Αττικής λειτουργούν οι Μ.Σ. του Ελληνικού, της Ν. Φιλαδέλφειας, της Ελευσίνας, των Σπάτων, του Πειραιά και του Τατοΐου, εκ των οποίων ο Μ.Σ.Ν. Φιλαδέλφειας είναι ο πλησιέστερος στη λεκάνη του Κηφισού ποταμού.
      Διευκρινίζεται, ότι για την εγκατάσταση βροχομετρικών σταθμών σε μια συγκεκριμένη λεκάνη απορροής, για κάποιον ειδικό σκοπό, θα πρέπει να υπάρξει σχετική αίτηση του ενδιαφερόμενου φορέα.
      Τονίζεται, ότι Η ΕΜΥ έχει την υποχρέωση μέτρησης του ύψους του υετού. Οι μετρήσεις παροχής και στάθμης των υδάτων σε λεκάνες απορροής δεν εμπίπτουν στην αρμοδιότητά της.
      Τέλος, σας υποβάλουμε τους πίνακες που ζητήθηκαν με την ανωτέρω ερώτηση, με τα μέγιστα ύψη 24ωρου των πιο πάνω Μ.Σ. ανά μήνα και έτος και για όλη την περίοδο λειτουργίας του κάθε σταθμού (Σχετ. 1). Από τους πίνακες αυτούς προκύπτουν τα απολύτως μέγιστα ύψη βροχής τα οποία σημειώθηκαν στις παραπλεύρως αναγραφόμενες ημερομηνίες.
      Μ.Σ                              ΥΨΟΣ                                    ΗΜΕΡΟΜΗΝΙΑ
      Ελευσίνα                    90,5 mm                                         02.11.1077
      Ελληνικό                    92,3 mm                                        01.04.1987
      Πειραιάς                     90,3 mm                                       29.11.1975
      Τατόι                          175,1 mm                                       06.11.1061
      Ν. Φιλαδέλφεια           115,6 mm                                     06.11.1961
      
      Στις πρόσφατες βροχοπτώσεις του Ιουλίου στους σταθμούς της ΕΜΥ στην περιοχή Αττικής αυτά τα ύψη δεν ξεπεράστηκαν.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»)
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τρίτης 4 Μαρτίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4. Καν. Βουλής)
      1. Η με αριθμό 415/25-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Οικονομίας και Οικονομικών, σχετικώς με τις αυξήσεις στα επιτόκια χορηγήσεων από τις τράπεζες.
      2. Η με αριθμό 419/25-2-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την τροποποίηση του προεδρικού διατάγματος με το οποίο καθορίζονται οι ζώνες οικιστικού ελέγχου στο Νομό Αργολίδας κ.λπ.
      3. Η με αριθμό 423/25-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Ανάπτυξης, σχετικώς με τη μεταστέγαση των υπηρεσιών του Τομέα Τουρισμού του Υπουργείου σε άλλο κτήριο κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 410/25-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας και Πρόνοιας, σχετικώς με το θεσμικό πλαίσιο διοίκησης του Κοργιαλένειου-Μπενάκειου νοσοκομείου κλπ.
      2. Η με αριθμό 421/25-2-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς την Υπουργό Περιβάλλοντος, Χωροταξίας και Δημοσίων Έργων, σχετικώς με τον επαναχαρακτηρισμό του οδικού τμήματος από Βίνιανη προς Καρδίτσα ως εθνικού κ.λπ.
      3. Η με αριθμό 425/25-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την απαλλοτρίωση της Βίλας Ζωγράφου και του χώρου που την περιβάλλει για τη δημιουργία πάρκου αναψυχής κ.λπ.
      Κυρίες και κύριοι συνάδελφοι, έχω την τιμή να σας ανακοινώσω ότι με απόφαση της Διάσκεψης των Προέδρων, η συνεδρίαση της Δευτέρας 3 Μαρτίου (ημέρα κοινοβουλευτικού ελέγχου) θα πραγματοποιηθεί την Τρίτη 4 Μαρτίου και ώρα 18.00΄.
      Επίσης, η συνεδρίαση της Πέμπτης 6 Μαρτίου θα διατεθεί για συζήτηση θεμάτων σύμφωνα με το άρθρο 132 Α του Κανονισμού της Βουλής.
      Το Σώμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Ζητώ την έγκριση του Σώματος για να ξεκινήσουμε από τη δεύτερη επίκαιρη ερώτηση του πρώτου κύκλου και να συνεχίσουμε με τη δεύτερη επίκαιρη ερώτηση του δεύτερου κύκλου. Είναι επίκαιρες ερωτήσεις στις οποίες θα απαντήσει ο κ. Λιάνης.
      Το Σώμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
      Θα συζητηθεί η δεύτερη με αριθμό 418/25-2-2003 επίκαιρη ερώτηση της Βουλευτού της Νέας Δημοκρατίας και Δ΄ Αντιπροέδρου της Βουλής κ. Άννας Ψαρούδα-Μπενάκη προς τον Υπουργό Πολιτισμού, σχετικώς με το νέο Κανονισμό Λειτουργίας των Πρακτορείων του Οργανισμού Προγνωστικών Αγώνων Ποδοσφαίρου Α.Ε. κ.λπ.
      Η επίκαιρη ερώτηση της κ. Μπενάκη έχει ως εξής:
      «Ανάστατοι οι επαγγελματίες πράκτορες ΠΡΟ-ΠΟ της Ελλάδας και ιδίως της Αττικής διαμαρτύρονται και κατεβαίνουν σε απεργιακές κινητοποιήσεις, διότι ο αρμόδιος Υφυπουργός Αθλητισμού με τη σύμπραξη της «ΟΠΑΠ ΑΕ.» αιφνιδιαστικά και χωρίς καμία διαβούλευση με τους ενδιαφερόμενους, εμπαίζοντας μάλιστα ευθέως τις συνδικαλιστικές οργανώσεις, εδημοσίευσε την 5/2/2003 το νέο Κανονισμό Λειτουργίας Πρακτορείων της «ΟΠΑΠ ΑΕ.», να διαχειρίζεται κατά το δοκούν τα διάφορα παιχνίδια, και στην Κυβέρνηση το δικαίωμα να εκμεταλλεύεται παλαιές και ιδίως νέες άδειες κατά τα κομματικά της συμφέροντα.
      Με το νέο Κανονισμό παραδείγματος χάρη η «ΟΠΑΠ ΑΕ.» μπορεί να χορηγεί άδεια εκμετάλλευσης των νέων παιχνιδιών όπου και σε όποιον αυτή θέλει, εκτός των υπαρχόντων πρακτορείων, χωρίς όρους και προϋποθέσεις και όπως αυτή διαμορφώνει το επιχειρησιακό της σχέδιο! Ταυτόχρονα, όμως, ο κανονισμός μεταχειρίζεται κατά τρόπο απροκάλυπτα εχθρικό τα υπάρχοντα πρακτορεία, αφού τους απαγορεύει να διακινούν και άλλα προϊόντα, ενώ τις νέες άδειες η «ΟΠΑΠ ΑΕ.» μπορεί να τις διαθέτει σε πάσης φύσεως καταστήματα. Το άκρον άωτον είναι ότι η «ΟΠΑΠ ΑΕ.» εγκρίνει κάθε επιχειρηματική κίνηση του παλαιού πράκτορα, ακόμη και τη μεταβίβαση του πρακτορείου στο παιδί του όταν συνταξιοδοτηθεί, η οποία γίνεται όχι σύμφωνα με τον Κανονισμό, αλλά αν κρίνεται «επιχειρηματικά αναγκαίο»!
      Κατόπιν αυτών ερωτάται ο αρμόδιος Υπουργός, εάν θα ανεχθεί τέτοιες ρυθμίσεις ή θα επανεξετάσει το ζήτημα του κανονισμού.»
      Θα απαντήσει ο Υφυπουργός Πολιτισμού κ. Λιάνης.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, πάντα προσέχω τις ερωτήσεις των κυρίων συναδέλφων και ιδιαίτερα της κ. Μπενάκη που έχει εξαιρετική εμπειρία μέσα στο Κοινοβούλιο. Θέλω να πω ότι είναι διαφορετικά τα πράγματα. Η «ΟΠΑΠ ΑΕ.» μετατράπηκε σε ανώνυμη εταιρεία με το προεδρικό διάταγμα 228/99. Το Δεκέμβριο του 2000 τροποποιήθηκε το καταστατικό της και σύμφωνα με τις διατάξεις του ν.2843/2000 αποφασίστηκε η εισαγωγή της στο Χρηματιστήριο Αξιών Αθηνών.
      Η εταιρεία κατά την εισαγωγή των μετοχών της δεσμεύθηκε έναντι των επενδυτών να λειτουργήσει το δίκτυο των πρακτορείων της σύμφωνα με τους όρους που επιβάλλει η επιχειρηματικότητα. Αυτό έγινε αμοιβαία δεκτό. Γι’αυτό το λόγο λοιπόν, ήταν αναγκαία η αντικατάσταση των διατάξεων του ισχύοντος μέχρι τότε κανονισμού με νέες διατάξεις που ελάμβαναν υπόψη τους αυτό το γεγονός, καθοριστικό για την πορεία της εταιρείας. Με αυτά τα δεδομένα ξεκίνησαν και οι συζητήσεις. Έγιναν συζητήσεις που διήρκεσαν δυο μήνες στα πλαίσια πρακτόρων-ιθυνόντων του ΟΠΑΠ και μετά το τέλος αυτών των συζητήσεων ζήτησε μια τριμερής επιτροπή από τους υπαλλήλους να με συναντήσει στο Υπουργείο Αθλητισμού. Τους δέχθηκα δυο φορές από τρεις ώρες, δηλαδή συζήτησα μαζί τους ένα εξάωρο και από τις προτάσεις που έκαναν άλλαξα το 70% των προτεινομένων σ’ εμένα αλλαγών. 
      Θα σας αναφέρω αμέσως ποιες είναι για να δείτε ακριβώς τι συνέβη. 
      Σχετικά με τη χορήγηση άδειας, με την παράγραφο 1 του άρθρου 1, έγινε δεκτό για πρώτη φορά το αίτημα των πρακτόρων η άδεια λειτουργίας του πρακτορείου να είναι αορίστου χρόνου, για όλα τα παιχνίδια που οργανώνει λειτουργεί και διαχειρίζεται η «ΟΠΑΠ Α.Ε.», ένα γεγονός που είναι σημαντικό.
      Στο ίδιο σημείο κατά τη χορήγηση κάθε νέας άδειας από την «ΟΠΑΠ Α.Ε.» να λαμβάνονται υπόψη οι εισπράξεις του τελευταίου χρόνου πριν από τη χορήγηση άδειας των ήδη λειτουργούντων πρακτορείων και έτσι να κρίνεται αν θα δοθεί στην περιοχή κοντά ή αλλού άλλη άδεια.
      Δεύτερον, μεταφορά πρακτορείου. Να μην επιτρέπεται μεταφορά του πρακτορείου σε άλλο κατάστημα εφόσον δεν έχει παρέλθει χρονικό διάστημα δύο ετών οπότε καταλαβαίνει ο καθένας αν είναι βιώσιμο ή όχι ένα πρακτορείο.
      Τρίτον, να έχει το δικαίωμα ο πράκτορας να μεταβιβάζει την άδεια στη σύζυγο, στο σύζυγο, στους γονείς, στα παιδιά και τα αδέλφια στις περιπτώσεις, όμως, εκείνες που αποδεδειγμένα η μεταβίβαση αυτή δεν θίγει την ομαλή λειτουργία του καταστήματος. Αυτό φαντάζομαι είναι ένας στοιχειώδης κανόνας στον οποίο πρέπει να σταθούμε για να δούμε πώς πρέπει να γίνεται αυτή η μεταφορά. Δεν αρνείται η «ΟΠΑΠ Α.Ε.» το να δοθεί σε οικογένεια, στα μέλη. Απλώς θέλει τη βιωσιμότητα.
      Αναφορικά τώρα με την αποζημίωση των πρακτόρων που είναι από τα σοβαρά τους αιτήματα. Η αποζημίωση των πρακτόρων που ορίζεται από τις παραγράφους 1 και 2 του άρθρου 4 έχει ως εξής. Είναι 12% για παιχνίδια ΠΡΟ-ΠΟ, ΠΡΟ-ΠΟ ΓΚΟΛ, ΛΟΤΤΟ, ΤΖΟΚΕΡ, ΠΡΟΤΤΟ και EXTRA και 5,8% για το παιχνίδι ΠΑΜΕ ΣΤΟΙΧΗΜΑ. Και για του λόγου το ασφαλές –φαίνεται ότι έχει πέσει πολλή γκρίνια- ισχυρίζονται ότι έχουν μειωθεί δραστικά οι αποδοχές τους.
      Σας λέγω, λοιπόν, ότι το 1999 υπήρχαν τέσσερις χιλιάδες επτακόσια πενήντα πρακτορεία σε όλη τη χώρα με 24 δισεκατομμύρια δραχμές προμήθεια. Τώρα υπάρχουν πέντε χιλιάδες διακόσια πρακτορεία σε όλη τη χώρα, αύξηση 10%, με 60 δισεκατομμύρια δραχμές προμήθεια, αύξηση 270%. Άρα, τινάζεται στον αέρα το επιχείρημα αυτό. 
      Ποιο είναι το ζήτημα; Το όλο ζήτημα είναι μια μαγική λέξη γι’ αυτούς, η λέξη «ΚΙΝΟ». Ανησυχούν οι πράκτορες ότι όταν θα φέρουμε αυτό το νέο παιχνίδι, που είναι στις προθέσεις του ΟΠΑΠ να το φέρει την άνοιξη, δεν θα έχουν την αποκλειστική αρμοδιότητα. Αυτό είναι αληθές. Πρόκειται για μια ιστορία, πολύ καινούρια, πολύ νέα. Έχει παιχθεί στις σκανδιναβικές χώρες, στην Αμερική, στον Καναδά με μεγάλη επιτυχία. Θα δίδεται στα πρακτορεία του ΟΠΑΠ, αλλά δεν θα δίδεται μόνο στα πρακτορεία του ΟΠΑΠ.
      Και αυτό συμβαίνει, γιατί υπάρχουν κατηγορίες πολύ σημαντικές που ενόψει και των Ολυμπιακών Αγώνων εμείς θέλουμε να έχουμε απέναντί τους μια τέτοια συμπεριφορά, που να έχει σχέση με τον αθλητισμό. Σας αναφέρω ολυμπιονίκες, πρωταθλητές κάτω από έκτη θέση, αθλητές με προβλήματα υγείας, αθλητές από τα τρέχοντα πρωταθλήματα με προβλήματα υγείας. Κατά κάποιο τρόπο θα έλεγα ότι πρώτα δικαιούνται αυτοί μιας άδειας και στη συνέχεια οι υπόλοιποι. Συνεπώς, δεν είναι αληθές ότι ο κανονισμός δεν συζητήθηκε. Είναι αληθές ότι συζητήθηκε εξαντλητικά και απλώς θέλουν οι πράκτορες να έχουν το ΚΙΝΟ και να το χειρίζονται κατ’ απόλυτη αρμοδιότητα οι ίδιοι.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Μπενάκη.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Δεν είναι αληθές, κύριε Πρόεδρε, ότι συζητήθηκε εξαντλητικά. Όντως συναντήθηκε ο κύριος Υφυπουργός δύο φορές μαζί τους, αναγνώρισε το δίκαιο των αιτημάτων τους σε πολλά που δεν έγιναν δεκτά, συμφώνησαν ότι θα συναντηθούν μία τρίτη φορά και ο κύριος Υφυπουργός απήντησε ότι θα συνεννοηθεί προηγουμένως με τον κ. Βενιζέλο, ο οποίος έλειπε στο εξωτερικό. Από εκείνη την ώρα τον έχασαν τον κ. Λιάνη και είδαν τον κανονισμό δημοσιευμένο στο ΦΕΚ. 
      ΠΡΟΕΔΡΕΥΩΝ (Κωνσταντίνος Γείτονας): Αφού εδώ είναι ο κύριος Υφυπουργός.
     ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Δεν μιλώ για μας, μιλώ για τους πράκτορες. Οι πράκτορες δεν τον είδαν και είδαν έναν κανονισμό δημοσιευμένο στο ΦΕΚ.
     Τα πράγματα επίσης δεν είναι ακριβώς έτσι, όπως μας τα είπε. Ας αρχίσω από το τελευταίο, κύριε Υφυπουργέ. Αυξήθηκαν τα έσοδα των πρακτόρων; Οι άνθρωποι ξεκίνησαν με προμήθεια 12%, στα νέα παιχνίδια η προμήθειά τους κατέβηκε στο 8%-7% και με κάτι προσθέσεις και αφαιρέσεις μειώνεται ακόμη περισσότερο και φθάνει στο 5,5%. Επομένως μη λέμε πράγματα που δεν στέκουν στην πραγματικότητα.
     Σε σχέση με το νέο κανονισμό: Βεβαίως το ΚΙΝΟ το άφησε ο κύριος Υφυπουργός να το αναφέρει τελευταίο κι εκεί είναι η πέτρα του σκανδάλου. Η Κυβέρνηση σε προεκλογική περίοδο –διότι μπήκαμε στον τελευταίο χρόνο- θα δίνει όπου θέλει τις άδειες των νέων παιχνιδιών, τα οποία ξέρουμε πως είναι αυτά που έχουν τη μεγαλύτερη απήχηση. Θα τις δίνει δηλαδή σε σουβλατζίδικα, σε καφετέριες, σε καφενεία, όπου θέλετε, και για τους παλιούς πράκτορες θα ισχύει ο περιορισμός ότι δεν θα μπορούν να ασκούν άλλες δραστηριότητες. Εδώ είναι δύο μέτρα και δύο σταθμά και πρέπει να εξηγήσει και να ξεκαθαρίσει ο κύριος Υφυπουργός στον κανονισμό τι ισχύει και για τους παλιούς και για τους νέους πράκτορες. 
     Επίσης, είπε ότι δεν αλλάζουν οι προϋποθέσεις. Γιατί δεν αναφέρεται, κύριε Υφυπουργέ, μέσα στο κείμενο το καινούριο, ενώ αναφέρεται στο παλιό, η «βιωσιμότητα» των παλιών πρακτορείων; Αυτό είναι το κριτήριο. Λέτε για τις εισπράξεις, λέτε για την εμπορικότητα και δύο κριτήρια σημαντικά, η «βιωσιμότητα» των επιχειρήσεων και η «δημογραφική και πληθυσμιακή σύνθεση» δεν αναφέρονται. 
     Ακόμη για τη μεταβίβαση στα παιδιά, εδώ ο κανονισμός λέει ότι αυτή είναι δυνατή, μόνο εφόσον κρίνεται «επιχειρηματικά αναγκαία» από τον ΟΠΑΠ, ο οποίος επεμβαίνει και στον τρόπο που θα διαχειρίζονται οι πράκτορες τις εταιρείες τους.
     Τώρα, κύριε Πρόεδρε, όλοι είμαστε πολιτικοί, έχουμε περάσει και από κυβερνήσεις και ξέρουμε πώς γίνονται αυτά τα πράγματα. Σε προεκλογική περίοδο και απέναντι σ’ ένα κοινό τόσο ευαίσθητο και πολυπληθές και ιδίως στους παλαιούς πράκτορες που στηρίχθηκε ο ΟΠΑΠ δεν πρέπει να γίνονται αυτά. Αφήστε που τη συντήρηση των μηχανημάτων τους τώρα πια δεν την πληρώνει ο ΟΠΑΠ, αλλά τους υποχρεώνει να πληρώνουν όλους τους ιδιώτες –και ξέρουμε ποιους ιδιώτες- με τους οποίους ο ΟΠΑΠ θα κάνει τις σχετικές συμβάσεις.
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Καλώς, αλλά το «προεκλογική περίοδος» από πού προκύπτει;
     ΘΕΟΔΩΡΟΣ ΚΑΣΣΙΜΗΣ: Τέταρτος χρόνος είναι.
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Λιάνης.
     ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, δεν πρόκειται περί μιας εφευρέσεως για τις εκλογές. Οι συζητήσεις έγιναν πολύ νωρίτερα, ήταν καθαρές και σαφείς. Εγώ πράγματι αναγνώρισα το δίκαιο ορισμένων αιτημάτων από αυτά που κατέθεσαν οι πράκτορες. Σας ανέφερα στην αρχή ποια δέχθηκα. Από τις δέκα προτάσεις που μου έγιναν, δέχθηκα τις επτά. Το ότι συναντηθήκαμε δύο φορές και δεν συναντηθήκαμε την τρίτη έχει την ερμηνεία του. Την τρίτη φορά ετέθη μόνο το θέμα του ΚΙΝΟ. 
     Σ’ αυτό το θέμα νομίζω ότι είναι δικαίωμα της Κυβέρνησης, της κάθε κυβέρνησης -θα το έκανε και η Νέα Δημοκρατία αυτό- ένα τέτοιο νέο και, αν θέλετε, εξαιρετικά ενδιαφέρον παιχνίδι να μην το περιορίσει στους πράκτορες, οι οποίοι μέχρι σήμερα έχουν ήδη ευνοηθεί, κατά τη γνώμη μου, καίρια και δεν παρουσιάζουν αυτήν την οικονομική καχεκτικότητα που περιέγραψε η κα Μπενάκη, αλλά παρουσιάζουν μία αύξηση της προμήθειας της τάξης του 270%, όπως την περιέγραψα εγώ. Να έχουν τη δυνατότητα να το έχουν αυτοί, αλλά να μπορεί να δοθεί και σε περιπτώσεις που σας ανέφερα πριν, αθλητών, ολυμπιονικών και βετεράνων.
      Επίσης, θέλω να προσθέσω ότι σε κάθε περίπτωση έγινε δεκτό το αίτημα των πρακτόρων να έχουν προτεραιότητα κατά την εισαγωγή και αυτών των παιχνιδιών. Δηλαδή και στο ΚΙΝΟ την προτεραιότητα την έχουν πάλι οι πράκτορες. Και στις προθέσεις μου, κυρία Μπενάκη, σας το λέω ειλικρινά είναι να μην δώσω τον αριθμό αδειών –και το λέω ωμά και κατηγορηματικά- που εδόθη μέχρι σήμερα από όλους τους προκατόχους μου είτε ανήκουν στο ΠΑΣΟΚ είτε ανήκαν στη Νέα Δημοκρατία, παρά να δώσω έναν πολύ περιορισμένο αριθμό αδειών. Θεωρώ απαράδεκτο να δίνονται τόσες πολλές άδειες με τόση μεγάλη ευκολία.
      Έχω, λοιπόν, άποψη πάνω στο θέμα και θα την εφαρμόσω ακριβώς με το αίσθημα το δικαίου που αρμόζει.
      Δεν πρέπει, λοιπόν, να ανησυχούν οι πράκτορες, δεν πρέπει να κατεβαίνουν σε απεργίες παρά πρέπει να κοιτάξουν και αυτοί να ενισχύσουν την ομοσπονδία τους, την οποίαν εμείς ενισχύσαμε –σας το λέω- με το άρθρο 11 του κανονισμού δίνοντας 200.000 χιλιάδες ευρώ για τα λειτουργικά έξοδα, ώστε να κάνουν γνωστό τι είναι το κάθε νέο παιχνίδι και να πολλαπλασιάζονται τα έσοδά τους με το να ξέρουν να το παίζουν τα διάφορα πρακτορεία της επαρχίας και αλλού.
      Τέλος οι διατάξεις του νέου κανονισμού είναι υπέρ της συντριπτικής πλειοψηφίας των πρακτόρων και νομίζω ότι η συντριπτική πλειοψηφία των πρακτόρων δεν κατέβηκε σε απεργία και δεν είναι ενοχλημένη.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η με αριθμό 420/25-2-2003 δεύτερη επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Θεόδωρου Κασσίμη προς τον Υπουργό Πολιτισμού, σχετικώς με τη διενέργεια των ελέγχων στις Ποδοσφαιρικές Ανώνυμες Εταιρείες.
      Η επίκαιρη ερώτηση του κ. Κασσίμη έχει ως εξής:
      «Η αναταραχή που υπάρχει στο χώρο του επαγγελματικού ποδοσφαίρου επιτείνεται από την ασάφεια των θέσεων και δηλώσεων των κυβερνητικών υπευθύνων για τον αθλητισμό. Χαρακτηριστική είναι η επισήμανση του σχολιαστού κ. Γεωργίου στην κυριακάτικη εκπομπή «Στη σέντρα» που επιμελείται ο δημοσιογράφος κ. Αλευρόπουλος, στον σταθμό ALPHA και αφορά στους ελέγχους που διενεργούνται αυτήν την περίοδο στις ΠΑΕ.
      Σύμφωνα με δήλωση του Υπουργού Πολιτισμού οι ΠΑΕ, που θα αποδειχθεί ότι δεν τηρούν τη νομιμότητα και δεν πληρούν τις νόμιμες προϋποθέσεις, θα υποστούν τις νόμιμες κυρώσεις. Κανείς δεν μπορεί να διαφωνήσει με τη θέση αυτή, αλλά παραμένει αδιευκρίνιστο αν οι όποιες «κυρώσεις» επιβληθούν κατά τη διάρκεια του τρέχοντος πρωταθλήματος ή θα αφορούν στην επόμενη περίοδο.
      Αποτέλεσμα αυτής της ασάφειας είναι να έχει δημιουργηθεί αναταραχή στο χώρο του ποδοσφαίρου και να συζητούνται δήθεν προθέσεις της πολιτικής ηγεσίας, τις οποίες αρνούμεθα να υιοθετήσουμε.
      Κατόπιν των ανωτέρων ερωτάται ο κύριος Υπουργός Πολιτισμού και καλείται να ενημερώσει την Εθνική Αντιπροσωπεία, αν οι όποιες κυρώσεις τυχόν επιβληθούν στις ΠΑΕ ως αποτέλεσμα των ελέγχων που διενεργούνται σήμερα, θα αφορούν στην τρέχουσα περίοδο του πρωταθλήματος ή θα ισχύσουν μετά τη λήξη του, δηλαδή για το πρωτάθλημα 2003-2004.»
      Θα απαντήσει ο κ. Λιάνης. Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, η ερώτηση του συναδέλφου κ. Κασσίμη, που είναι και επαΐων περί τα αθλητικά, είναι πραγματικά και επίκαιρη και ενδιαφέρουσα και πρέπει να απαντηθεί γιατί αφορά σε ένα θέμα, το οποίο απασχολεί τον κόσμο του πρωταθλήματος.
      Με το νόμο 3057 του 2002, που δημοσιεύθηκε στις 10 Οκτωβρίου στο φύλλο Εφημερίδας της Κυβερνήσεως 239, τροποποιήθηκε σε βασικά του σημεία ο ν. 2725 του 1999. Κατά τη διάταξη της παραγράφου 3 του άρθρου 77Α του ως άνω νόμου πριν από την έναρξη κάθε αγωνιστικής περιόδου από δω και μπρος πρέπει τα Τμήματα Αμειβομένων Αθλητών καθώς και κάθε Ανώνυμη Αθλητική Εταιρεία να προσκομίζει στη νέα διοργανώτρια αρχή πιστοποιητικό της Επιτροπής Επαγγελματικού Αθλητισμού. Η επιτροπή αυτή συνετάχθη πριν από λίγο καιρό, αποτελείται από αδιάφθορα, υπεράνω πάσης υποψίας άτομα, όπως εισαγγελείς, επιστήμονες, καθηγητές πανεπιστημίου.
      Χωρίς το παραπάνω πιστοποιητικό καμιά ομάδα δεν δικαιούται να συμμετέχει στο πρωτάθλημα με απόφαση του δικαιοδοτικού οργάνου. Αν δε το πιστοποιητικό αυτό ανακληθεί, τότε η ομάδα αποβάλλεται μεσούσης της περιόδου από το πρωτάθλημα.
      Κατά συνέπεια, έμμεσα αυτό, στο οποίο ουσιαστικά έχετε στηρίξει την ερώτηση, απαντάται. Με τη διάταξη της παραγράφου 12 του άρθρου 77 του ιδίου νόμου ορίσθηκε ειδικά για την τρέχουσα αθλητική περίοδο ότι με απόφαση του Υπουργού Πολιτισμού θα έχουμε ορίσει εμείς σύντομα ένα χρονικό διάστημα, μέσα στο οποίο πρέπει αυτή η επιτροπή, δηλαδή η Επιτροπή Επαγγελματικού Αθλητισμού, να χορηγήσει για το τρέχον πρωτάθλημα το ως άνω πιστοποιητικό. 
      Την ορίσαμε αυτήν την ημερομηνία, κύριε Κασσίμη. Με δική μου απόφαση στις 29-1-2003, δηλαδή τον Γενάρη, δώσαμε παράταση στις ομάδες να καταθέσουν την εγγυητική επιστολή και να αποκτήσουν το πιστοποιητικό μέχρι τις 30-4-2003, δηλαδή μέχρι το τέλος του Απρίλη. Ο κ. Παπαλάκης, ο Πρόεδρος της Επιτροπής, καλεί τις ομάδες, τους ζητάει αυτήν την εγγύηση. Ενώ στην αρχή έλεγαν από τις ΠΑΕ ότι δεν θα προσέλθουν και δεν θα μιλήσουν ποτέ, προς τιμήν τους οι Ποδοσφαιρικές Ανώνυμες Εταιρείες της Α΄ Εθνικής συζητούν και όσες μπορούν καταθέτουν την εγγύηση. Οι άλλες θέλουν λίγο χρόνο, παράταση, για να καταθέσουν το σχετικό πιστοποιητικό.
      Άρα, οι διαταχθέντες από την Επιτροπή έλεγχοι αφορούν την τρέχουσα περίοδο του πρωταθλήματος. Οφείλω να παραδεχτώ, για να είμαι ειλικρινής, ότι αυτό είναι λίγο σαν ένα αιφνίδιο γεγονός, όταν μεσούσης της περιόδου ζητάμε αιφνιδιαστικά, αυτήν την εγγυητική επιστολή.
      Τι θα γίνει; Θα κατατεθεί μέχρι το τέλος Απριλίου και ίσως δοθεί και μια μικρή παράταση. Πιστεύω ότι αν υπάρχουν τα περιθώρια και δεν έχει λήξει το πρωτάθλημα θα ισχύσει από φέτος, διαφορετικά δεν υπάρχει καμία περίπτωση αυτός ο νόμος που είναι κομβικό σημείο του νέου νόμου Βενιζέλου θα ισχύσει από του χρόνου. Καμία ΠΑΕ που δεν θα προσκομίσει αυτή την εγγυητική επιστολή και αυτό το πιστοποιητικό δεν θα μπορεί να πάρει μέρος στο πρωτάθλημα. Εάν δεν προλάβουν και ζητηθεί από φέτος θα αποβληθεί από το φετινό πρωτάθλημα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κασσίμης έχει το λόγο.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, με εξέπληξε η τελευταία δήλωση του κυρίου Υφυπουργού και θα σας πω γιατί. Πολύ καλά προβλέπει ο νόμος, αλλά δεν είναι δυνατόν ένας νόμος ο οποίος υλοποιείται με απόφαση στα τέλη Ιανουαρίου, μεσούντος του πρωταθλήματος, να έρχεται ξαφνικά και να λέει ότι αν προλάβουμε θα ισχύσουν οι κυρώσεις τώρα. Μπορεί, δηλαδή, να πιστεύει κανείς ότι είναι στο χέρι της πολιτικής ηγεσίας να αποφασίσει εάν θα αφήσει κάποιες ομάδες οι οποίες δεν πληρούν τον όρο του νόμου να τελειώσουν το πρωτάθλημα ή εάν θα τις κόψει. Επειδή ακούγονται πάρα πολλά, θεωρώ ότι είναι ηθικά και πολιτικά απαράδεκτο, αν θέλετε και δικαιονομικά απαράδεκτο. 
      Κύριε Υπουργέ, ούτως ή άλλως είχαν γίνει έλεγχοι σε ομάδες τον περασμένο Ιούλιο με την παλιά σύσταση της επιτροπής και παρ’ ότι δεν πληρούσαν το νόμο, τους επετράπηκε να συμμετάσχουν στο πρωτάθλημα. Πιστεύω ότι είναι πολύ μεγάλο το πρόβλημα εάν οποιεσδήποτε κυρώσεις ισχύσουν στο φετινό πρωτάθλημα. Το φετινό πρωτάθλημα καλώς ή κακώς πρέπει να τελειώσει όπως ξεκίνησε, διότι φοβούμαι ότι η πρόθεσή σας για εξυγίανση θα δώσει τη δυνατότητα να ακουστούν πάρα πολλά πράγματα για παρεμβάσεις και μεθοδεύσεις, τις οποίες εγώ δεν θα ήθελα να πιστέψω.
      Σας κάνω έκκληση να δώσετε παράταση και να λήξει το πρωτάθλημα αυτό όπως λήξει –κανείς από μας δεν είναι ικανοποιημένος με ό,τι συμβαίνει στο ποδόσφαιρο- και με τη νέα περίοδο να αρχίσουν όλα σωστά, ώστε κανείς να μην κατηγορηθεί ότι έχει δεύτερες σκέψεις στο μυαλό του. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Συμμερίζομαι την αγωνία και τις αμφιβολίες του κ. Κασσίμη και αντιλαμβάνομαι ότι προέρχονται από αληθινή αγάπη για το άθλημα. 
      Η ελληνική πραγματικότητα είναι έτσι διαμορφωμένη σήμερα γύρω από το ποδόσφαιρο που έχει αναχθεί σε μείζον θέμα, το ζούμε καθημερινά. Όλες οι εφημερίδες ασχολούνται -ακόμα και οι πολιτικές εφημερίδες το έχουν συχνά πρωτοσέλιδο- μαζί του. Ο κόσμος έχει αρχίσει να αηδιάζει από ορισμένα ζητήματα –τα ξέρετε, τα βλέπετε- και θέλει να τελειώσει αυτή η ιστορία. Κάθε παράταση που δίνεται, ακόμα και λογική όπως θα ήταν η παράταση αυτού του πιστοποιητικού, αυτού του ελέγχου, θεωρείται από τον κόσμο σαν μια ακόμα ανακολουθία της Κυβέρνησης, η οποία δεν έχει στο μυαλό της καμία τέτοια ανακολουθία.
      Οφείλω, όμως, στο σημείο αυτό να κάνω τρεις παρατηρήσεις: 
      Πρώτον, χαίρομαι πάρα πολύ γιατί ο κόσμος του αθλητισμού, η Αξιωματική Αντιπολίτευση και τα άλλα κόμματα δέχθηκαν με ανακούφιση τη δημιουργία της Επιτροπής Επαγγελματικού Αθλητισμού. 
      Δεύτερον, ουδείς υπέβαλε τη στοιχειώδη ένσταση για τη συγκρότησή της. Κανένας δεν έχει πει τι πρόσωπα είναι αυτά και από πού ήρθαν, τα αναγνωρίζουν όλοι.  
      Τρίτον, έχουν στρωθεί στη δουλειά. Ήδη έχουν εξετασθεί δέκα ΠΑΕ και ήδη υπάρχουν κάποια προβλήματα. Γνώμη μου από την εμπειρία μου στον αθλητισμό είναι ότι δεν προλαβαίνει πράγματι η Επιτροπή του Επαγγελματικού Αθλητισμού να φτάσει στις 30 Απριλίου που είναι το όριο και να έχει εξετάσει όλες τις ΠΑΕ. Μοιραία θα δοθεί μια μικρή παράταση. Οποιαδήποτε μικρή παράταση θα δοθεί, κατά την επίσης ταπεινή μου γνώμη, αγγίζει σχεδόν τη λήξη του πρωταθλήματος.
      Συνεπώς η αγωνία αυτή είναι μάλλον μια αγωνία που είναι πέρα από τα όρια του λογικού. Ωστόσο, οφείλω να πω ότι συμφωνώ με την άποψη ότι δεν αιφνιδιάζεται μια ολόκληρη ομάδα, ένα σύστημα πρωταθλήματος, στη μέση της περιόδου. 
      Να έχετε εμπιστοσύνη στη λειτουργία της Επιτροπής. Περιμένουμε το πόρισμά της. Ξέρω ότι ο κ. Παπαλάκης δουλεύει νυχθημερόν προς αυτήν την κατεύθυνση, αλλά δεν θέλουμε να υπάρξει και άλλη φορά αυτή η κατάσταση που υπήρχε, δηλαδή να υπάρχουν εικονικά τιμολόγια, ψεύτικοι ισολογισμοί, να υπάρχουν τα φαινόμενα, όπως γίνεται στην ομάδα σας –ξέρω ποια ομάδα έχετε την τιμή να υποστηρίζετε, την ΑΕΚ- και να βλέπουμε ιστορικά σωματεία να αναγκάζονται να οδηγούνται σε παρανομίες για να διατηρηθούν οι ομάδες τους στις κατηγορίες που είναι. Αυτή είναι η πρώτη και η τελευταία φορά που συμβαίνει.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχω και εγώ μια απορία: Η σειρά των ελέγχων πώς γίνεται;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού):  Κατά αλφαβητική σειρά.
      ΠΡΟΕΔΡΕΥΩΝ (Κωνσταντίνος Γείτονας): Καλώς, ευχαριστώ για τη διευκρίνηση.
      Θα συζητηθεί η πρώτη με αριθμό 427/25-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Θωμά προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία πατατοπαραγωγών του Νομού Αχαΐας.
      Η επίκαιρη ερώτηση του κυρίου συναδέλφου έχει ως εξής:
      «Eίναι γενικά παραδεκτό και το δείχνουν όλες οι μετρήσεις ότι η Πελοπόννησος και ιδιαίτερα η Αχαΐα δέχθηκε φέτος τη μεγαλύτερη ποσότητα βροχόπτωσης με αποτέλεσμα τα καλλιεργήσιμα χωράφια από το τέλος του Νοέμβρη μέχρι σήμερα να είναι απροσπέλαστα, να μην μπορεί να πλησιάσει όχι μηχάνημα αλλά ούτε και άνθρωπος για να μαζέψει την παραγωγή.
      Αποτέλεσμα αυτής της κατάστασης είναι οι πατατοπαραγωγοί να μην μπορέσουν να μαζέψουν τη φθινοπωρινή πατάτα, η οποία σημειωτέον στην αρχή της συγκομιδής είχε και απαράδεκτα χαμηλή τιμή που δεν κάλυπτε καν το κόστος παραγωγής.
      Αρκετοί παραγωγοί ελπίζανε μέρα με τη μέρα να ανοίξει ο καιρός και να μαζέψουν την πατάτα.
      Δυστυχώς ο καιρός δεν το επέτρεψε και σήμερα που ζητάνε από τον ΕλΓΑ την αποζημίωση για την καταστροφή, έρχεται ο ΕΛΓΑ και δηλώνει ότι ο Γενάρης δεν είναι o μήνας συγκομιδής της φθινοπωρινής πατάτας και δεν αναγνωρίζει ζημιές του Γενάρη.
      Αλήθεια, αφού δεν μπόρεσαν το Δεκέμβρη να μπουν στα χωράφια, τι έπρεπε να κάνουν;
      Το Υπουργείο Γεωργίας θα πρέπει να δεχθεί τις αιτήσεις και να αποζημιώσει τους καλλιεργητές της φθινοπωρινής πατάτας για μια αιτία καταστροφής, όπως η συνεχής βροχόπτωση που είναι διαρκής και αποδεδειγμένη πέρα και από τους παγετούς του Δεκέμβρη.
      Τέλος πρέπει να λάβουμε υπόψη μας ότι όλοι αυτοί οι άνθρωποι κινδυνεύουν λόγω των συνεχών βροχοπτώσεων να μην προλάβουν να καλλιεργήσουν έγκαιρα την ανοιξιάτικη πατάτα και να οδηγηθούμε έτσι την ολική καταστροφή των πατατοπαραγωγών της δυτικής Αχαΐας.
      Ερωτάται ο κύριος Υπουργός:
      Τι μέτρα πρόκειται να λάβει το Υπουργείο Γεωργίας προκειμένου ο ΕΛΓΑ να δεχθεί τις δηλώσεις των καλλιεργητών φθινοπωρινής πατάτας για τις ζημιές που υπέστησαν λόγω των συνεχών βροχοπτώσεων;»
      Θα απαντήσει ο Υφυπουργός Γεωργίας κ. Αργύρης.
      Έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
      Κύριοι συνάδελφοι, είναι γεγονός ότι λόγω των παρατεταμένων βροχοπτώσεων δεν κατέστη δυνατόν να ολοκληρωθεί η συγκομιδή της φθινοπωρινής πατάτας στο Νομό Αχαΐας. Σύμφωνα και με τα διαθέσιμα στοιχεία του Υπουργείου η φετινή παραγωγή του νομού εκτιμάται στις είκοσι δύο χιλιάδες τόνους. Μέχρι σήμερα έχουν συγκομιστεί δώδεκα χιλιάδες τόνοι περίπου.
      Σύμφωνα με τον κανονισμό ασφάλισης φυτικής παραγωγής του ΕΛΓΑ οι ζημιές που προκαλούνται στη φθινοπωρινή πατάτα καλύπτονται μέχρι και 31 Δεκεμβρίου. Διευκρινίζω επίσης ότι καλύπτονται από τον ΕΛΓΑ μόνο οι άμεσες ζημιές που αποδεδειγμένα προκαλούνται στις καλλιέργειες από ασφαλιστικά καλυπτόμενα αίτια. Στη συγκεκριμένη περίπτωση δεν στοιχειοθετείται ζημιά από αίτια καλυπτόμενα από τον ΕΛΓΑ. 
      Για την άμεση αντιμετώπιση του σοβαρού αυτού προβλήματος που έχει δημιουργηθεί έχουμε δώσει εντολή στον ΕΛΓΑ να ενεργοποιηθεί η διαδικασία των ΠΣΕΑ -ξέρουμε όλοι πλέον ότι και τα ΠΣΕΑ λειτουργούν εντός του ΕΛΓΑ- και να υποβληθεί πρόγραμμα στην Επιτροπή Ανταγωνισμού της Ευρωπαϊκής Ένωσης, για χορήγηση οικονομικών ενισχύσεων στους δικαιούχους παραγωγούς. Η διαδικασία ΠΣΕΑ είναι η μόνη δυνατότητα που υπάρχει για την αποζημίωση των πληγέντων παραγωγών. Ο μηχανισμός του ΕΛΓΑ ήδη κινητοποιήθηκε άμεσα και δόθηκαν σαφείς οδηγίες στους παραγωγούς για την υποβολή δηλώσεων
      Από τα τέλη Ιανουαρίου μέχρι σήμερα έχουν υποβληθεί δηλώσεις για έξι χιλιάδες στρέμματα και εκτιμάται ότι θα ολοκληρωθεί η διαδικασία σε δέκα μέρες. Αμέσως μετά και μόλις καταστεί δυνατή η πρόσβαση στα αγροτεμάχια θα διενεργηθούν και εξειδικευμένες εκτιμήσεις, ώστε το συντομότερο δυνατό να γίνουν οι κατάλληλες προετοιμασίες και για τη φύτευση της εαρινής καλλιέργειας.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Θωμάς.
      ΓΕΩΡΓΙΟΣ ΘΩΜΑΣ: Κύριε Υπουργέ, πράγματι υπάρχει αυτός ο κανονισμός, αλλά θα πρέπει να αντιμετωπιστεί το συχνό αυτό φαινόμενο να ξεπερνιούνται οι ημερομηνίες που έχει θέσει ο ΕΛΓΑ.
      Το δεύτερο σημείο -αυτό που δεν είναι ευκρινές και στους καλλιεργητές- είναι πότε περίπου ολοκληρώνεται η διαδικασία των ΠΣΕΑ με την έγκριση που προϋποθέτει και όλα αυτά. Θα ήθελα στη δευτερολογία να έχουμε μία πρώτη εκτίμηση πότε είναι δυνατόν να ολοκληρωθεί αυτή η διαδικασία και να πληρωθούν. Γιατί, όπως αναφέρεται και στην ερώτηση, οι πατατοπαραγωγοί κινδυνεύουν φέτος να χάσουν και την πρώιμη ανοιξιάτικη παραγωγή.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Δηλαδή, ενώ συνήθως το Μάιο έμπαιναν στα χωράφια και έβγαζαν πατάτα, φέτος φαίνεται να πηγαίνει κάποιες μέρες πίσω. Αυτό ξέρετε τι σημαίνει και σε σχέση με την τιμή, αλλά και γενικότερα με την είσοδο στην αγορά καλλιεργειών από άλλες περιοχές της χώρας. Τότε θα υπάρχουν πλέον τα προβλήματα όχι μόνο στην Αχαΐα, αλλά και σε άλλες περιοχές λόγω χαμηλής τιμής πατάτας. Σας θυμίζω τα παλαιότερα περιστατικά με την Καλαμάτα. Αλλά έχει σημασία και ο χρόνος ολοκλήρωσης της διαδικασίας των ΠΣΕΑ. 
      Ευχαριστώ.
      ΓΙΑΝΝΗΣ ΖΑΦΕΙΡΟΠΟΥΛΟΣ: Και η Ηλεία αντιμετωπίζει το ίδιο πρόβλημα.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ‘Ολες οι περιοχές αντιμετωπίζουν πρόβλημα με την πατάτα και πρέπει να γίνει κατανοητό σε όλους μας και στις οργανώσεις των παραγωγών, ότι ο παραδοσιακός τρόπος πώλησης της πατάτας έχει κλείσει. Το λιανεμπόριο έχει υπερσυγκεντρωθεί θέλει άλλο τρόπο πώλησης. Κανείς πλέον δεν πηγαίνει να πάρει χύμα πατάτα στα τσουβάλια των πενήντα κιλών. Η τυποποίηση και η συσκευασία πλέον σε μικρότερα σχήματα και τονάζ είναι αυτά τα οποία σήμερα αλλάζουν τη συνήθεια της πώλησης της πατάτας, γι’ αυτό το Υπουργείο Γεωργίας καταβάλλει μεγάλη προσπάθεια και ενεργοποιεί όλους τους μηχανισμούς και της δυνατότητες των μέτρων για να χρηματοδοτηθούν οι οργανώσεις και οι παραγωγοί και να προχωρήσουν προς αυτήν την κατεύθυνση. 
      Επανερχόμενος, όμως, στο ερώτημά σας θα ήθελα να πω ότι η διαδικασία της αποζημίωσης ή εάν θέλετε η εκτίμηση θα γίνει όταν το επιτρέψει ο καιρός στα χωράφια. Υπάρχουν, όμως, τα στατιστικά στοιχεία στα ΠΣΕΑ και στον ΕΛΓΑ που θα δώσουν τη δυνατότητα να προχωρήσει πιο γρήγορα η διαδικασία αρκεί να το επιτρέψει ο καιρός. Δεν θα υπάρξει πρόβλημα.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, αν δεν έχετε αντίρρηση να συνεχίσουμε με ερώτηση προς τον Υπουργό Γεωργίας τον κ. Αργύρη.
      ΠΟΛΛΟΙ ΒΟΥΛΕΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς θα συζητηθεί η τρίτη επίκαιρη ερώτηση δεύτερου κύκλου με αριθμό 424/25.2.2003 του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Γεωργίας, Περιβάλλοντος, Χωροταξίας και Δημοσίων Έργων, σχετικώς με την αποζημίωση των πληγέντων από τις πλημμύρες αγροτών στην περιοχή Πολύκαστρο του Νομού Κιλκίς, κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Δύο σχεδόν μήνες πέρασαν από τις πλημμύρες εξαιτίας των έντονων βροχοπτώσεων στην αγροτική περιοχή Αρτζάν-Αματόβου Πολύκαστρου Νομού Κιλκίς και τα χωράφια σε έκταση είκοσι πέντε χιλιάδων στρεμμάτων περίπου είναι ακόμη πλημμυρισμένα, γεγονός που κάνει αδύνατη την εαρινή καλλιέργειά τους. 
      Όπως είναι γνωστό η αιτία των πλημμυρών είναι ότι δεν ολοκληρώθηκαν τα έργα αντιπλημμυρικής προστασίας μετά την αποξήρανση της λίμνης που έγινε πριν από επτά περίπου χρόνια, ενώ το αποτέλεσμα αυτής της κατάστασης είναι τα σοβαρά οικονομικά προβλήματα των αγροτών της περιοχής. 
      Ερωτώνται οι κύριοι Υπουργοί, ποια μέτρα πρόκειται να πάρει η Κυβέρνηση και πότε, ώστε:
      Να χρηματοδοτηθεί άμεσα η ολοκλήρωση των έργων αντιπλημμυρικής προστασίας στην περιοχή Αρτζάν-Αματόβου (αποπεράτωση ταμιευτήρα, αρδευτικό δίκτυο κλπ);
      Να αποζημιωθούν οι πληγέντες αγρότες της περιοχής για τις καλλιέργειες που καταστράφηκαν από τις πλημμύρες και να υπάρξει κάποιο εισόδημα για τους πληγέντες αγρότες, που δεν θα μπορέσουν να καλλιεργήσουν τα χωράφια τους άμεσα;»
      Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, από τις πρόσφατες παρατεταμένες βροχοπτώσεις και πλημμύρες προκλήθηκαν ζημιές σε διάφορες περιφέρειες του Νομού Κιλκίς, σιτηρά, κηπευτικά, αραβόσιτος, βαμβάκι. 
      Για τις ζημιές που προκλήθηκαν στις καλλιέργειες βάμβακος και αραβοσίτου δόθηκε μια πενθήμερη παράταση για τις αιτήσεις τους -και έτσι οι παραγωγοί πρόλαβαν και υπέβαλαν τις αιτήσεις τους- μέχρι 31 Ιανουαρίου, σε όσους παραγωγούς έμειναν τα χωράφια τους ασυγκόμιστα. 
      Οι δηλώσεις για  τις ζημιές έχουν παραληφθεί από τον ΕΛΓΑ και οι εξατομικευμένες εκτιμήσεις θα διενεργηθούν μόλις καταστεί δυνατή η αποπλημμύριση αυτών των χωραφιών. Ήδη έχει χρηματοδοτηθεί η περιφέρεια με 150 εκατομμύρια για να γίνει άμεσα αυτή η αποπλημμύριση των χωραφιών. Ο Υφυπουργός Οικονομικών ενήργησε άμεσα για τη χρηματοδότηση αυτή. 
      Το Υπουργείο Γεωργίας κατασκεύασε το 2000 με χρηματοδότηση του Β΄ Κοινοτικού Πλαισίου Στήριξης τον ταμιευτήρα Αρτζάν χωρητικότητας 8 εκατομμυρίων κυβικών μέτρων νερού, προκειμένου να εξασφαλίσει την άρδευση είκοσι τριών χιλιάδων στρεμμάτων γεωργικής γης και σε συνδυασμό με άντληση σημαντικής ποσότητας νερού από την τάφρο του Αγιά. 
      Επίσης, το Υπουργείο Γεωργίας μελέτησε το 1998 με χρηματοδότηση του Β΄ Κοινοτικού Πλαισίου Στήριξης το αρδευτικό δίκτυο της περιοχής και σε συνεργασία με την περιφέρεια Κεντρικής Μακεδονίας προχωρά στις αναγκαίες προσαρμογές στις μελέτες, ώστε να ενταχθεί το έργο αυτό στο Γ’ Κοινοτικό Πλαίσιο Στήριξης, δηλαδή η κατασκευή του αρδευτικού δικτύου μαζί με τα έργα πλήρωσης του ταμιευτήρα. Θα πρέπει να πω ότι με την ολοκλήρωση των αρδευτικών δικτύων, θα έχουμε σίγουρα και αποπλημμύριση, γιατί αυτήν τη στιγμή λιμνάζουν νερά που δεν μπορούν να φύγουν, γιατί δεν υπάρχει διέξοδος. 
      Η αντιπλημμυρική προστασία της περιοχής γίνεται με ευθύνη του ΥΠΕΧΩΔΕ και σε συνεργασία με την περιφέρεια Μακεδονίας.
      ΠΡΟΕΔΡΕΥΩΝ (Κωνσταντίνος Βρεττός): Ο κ.Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Πράγματι υπήρξε έντονη βροχόπτωση στην περιοχή. Το πρόβλημα, όμως, είναι ότι αν ήταν ολοκληρωμένο το έργο -δηλαδή στον ταμιευτήρα προσθέσουμε και τα αρδευτικά έργα- δεν θα γίνονταν η πλημμύρα. Και μιλάμε για μια περιοχή αποξηραμένης λίμνης που έπρεπε αυτά τα μέτρα να έχουν παρθεί εδώ και πολλά χρόνια, κάτι το οποίο δεν έγινε. Και έχουν σοβαρές πολιτικές ευθύνες όλες οι κυβερνήσεις που πέρασαν γιατί η αποξήρανση έχει γίνει εδώ και πολλές δεκαετίες. Βέβαια πολιτική ευθύνη έχει και η σημερινή Κυβέρνηση και δεν ξέρω αν είναι τυχερή εκεί η περιοχή που έχει τον κ. Φλωρίδη Υπουργό, επειδή έβγαλε τα 150 εκατομμύρια για να γίνει το έργο αυτό. 
      Ακούσαμε, όμως, σήμερα από τον αρμόδιο Υπουργό Γεωργίας να λέει ότι για να γίνουν τα αρδευτικά έργα, θα πρέπει να ενταχθεί το έργο στο Γ΄ Κοινοτικό Πλαίσιο Στήριξης. Αν δεν ενταχθεί, τι θα γίνει; Θα μείνουν τα νερά εκεί; Εκτός αν μας πουν ότι έχουν πάρει την απόφαση αυτήν την τεράστια έκταση των είκοσι πέντε χιλιάδων στρεμμάτων να την κάνουν λίμνη. 
      Να τονίσω επίσης ότι πρόκειται για μια κατεξοχήν αγροτική περιοχή, η οποία ως κύριο εισόδημα έχει τον αγροτικό τομέα. Και ενώ υπάρχει έντονο οικονομικό και κοινωνικό πρόβλημα δεν πήραμε απάντηση από τον Υπουργό. Δεν προλαβαίνουν πλέον να καλλιεργήσουν τα χωράφια γιατί δεν γίνεται, όπως είπατε και σεις, να φύγουν τα νερά. Άρα, δεν έχουν χωράφια να σπείρουν. Εισόδημα θα υπάρξει; 
      Και εδώ είναι ακριβώς ο κοινωνικός ρόλος ενός κράτους, όταν με ευθύνη δική του έχει τα συγκεκριμένα αποτελέσματα μια περιοχή. Πρέπει, λοιπόν, να πει στους κατοίκους της περιοχής τι μέλλει γενέσθαι. Και εσείς δεν το λέτε. 
      Κύριε Πρόεδρε, πιστεύουμε ότι οι πολιτικές ευθύνες πρέπει να αναληφθούν από την Κυβέρνηση και εδώ και τώρα να δώσει τις λύσεις. Και πρόσφατα επισκεφθήκαμε τον Δήμο Πολυκάστρου, όπου μας είπαν ότι τα 150 εκατομμύρια δόθηκαν στην περιφέρεια, αλλά δεν έχει προχωρήσει κανένα έργο. Και με δική του πρωτοβουλία ο δήμος έκανε ό,τι έκανε στην περιοχή εκεί. Και βέβαια ο κ.Φλωρίδης έβγαλε το κονδύλιο, αλλά δεν φτάνει μόνο αυτό για να γίνουν και τα έργα και να αποζημιωθούν οι αγρότες και για την καλλιέργεια που πέρασε. 
      Τι θα γίνει όμως, κύριε Υπουργέ –και περιμένω την απάντησή σας- μ’ αυτούς που δεν θα καλλιεργήσουν τα χωράφια τους; Τι διέξοδο δίνετε οικονομική και κοινωνική; 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, ξέρετε πολύ καλά ότι προσέχω τι λέω. Απλά αλλάξατε λίγο αυτά που είπα.
      ΑΓΓΕΛΟΣ ΤΖΕΚΗΣ: Δεν άλλαξα τίποτα.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρώτο θέμα, οι παραγωγοί θα πάρουν τις αποζημιώσεις.
      Δεύτερο θέμα, ήδη έχει ξεκινήσει η αποπλημμύριση.
      Και τρίτο, οριστική λύση είναι η συνέχιση και η ολοκλήρωση του έργου με τα αρδευτικά δίκτυα. 
      Αυτή ήταν η απάντησή μας και αυτό σας είπα και αυτό γίνεται. Εσείς κρατήσατε μόνο το γεγονός ότι επειδή δεν υπάρχουν τα δίκτυα, γι’ αυτό πλημμυρίζει η περιοχή. Και σας είπα ότι η οριστική λύση του προβλήματος θα δοθεί με την ολοκλήρωση του έργου που εντάσσεται στο Γ΄ Κοινοτικό Πλαίσιο Στήριξης. Τροποποιήσαμε τη μελέτη για να μπορεί να είναι ώριμο και επιλέξιμο το έργο. 
      Με την ένταξή του, λοιπόν, στο Γ΄ Κοινοτικό Πλαίσιο Στήριξης –και ήδη ετοιμάζεται το τεχνικό δελτίο- θα έχουμε ολοκλήρωση και λύση αυτού του προβλήματος, το οποίο προέκυψε κατά τη διαδρομή, από το ξεκίνημα του έργου μέχρι σήμερα. Γι’ αυτό, λοιπόν, τα αρδευτικά και αποστραγγιστικά δίκτυα λειτουργούν όπως ξέρετε πολύ καλά πολλές φορές και σαν αντιπλημμυρικά δίκτυα. Γι’ αυτό και τα αποστραγγιστικά δίκτυα γίνονται εντός των αρδευομένων εκτάσεων.
     Άρα, η οριστική λύση είναι αυτή. Μέχρι την οριστική λύση οι παραγωγοί θα πάρουν τις αποζημιώσεις τους και θα καλλιεργήσουν τις εκτάσεις γιατί αποπλημμυρίζεται η περιοχή. Αυτό μπορείτε να το μεταβιβάσετε στους αγρότες της περιοχής.
     ΑΓΓΕΛΟΣ ΤΖΕΚΗΣ: Δεν έχουν φύγει ακόμη τα νερά. Μπορούν να καλλιεργήσουν μέσα στις λάσπες; 
     ΠΡΟΕΔΡΕΥΩΝ (Κωνσταντίνος Βρεττός): Επανερχόμεθα στις επίκαιρες ερωτήσεις πρώτου κύκλου.
     Τρίτη είναι η με αριθμό 411/25.2.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εξωτερικών, σχετικώς με την κράτηση και ανάκριση του Βένιου Αγγελόπουλου στο αεροδρόμιο της Νέας Υόρκης από τις αμερικάνικες αρχές κ.λπ.
     Η επίκαιρη ερώτηση της κ. Κανέλλη έχει ως εξής:
     «Εξαιρετικά σοβαρό και απαράδεκτο κρούσμα τρομοκρατικής πρακτικής των αμερικανικών αρχών αποτελεί η κράτηση και η τετράωρη ανάκριση του καθηγητή της Σχολής Εφαρμοσμένων Μαθηματικών και Φυσικών Επιστημών του Εθνικού Μετσόβιου Πολυτεχνείου κ. Βένιου Αγγελόπουλου. Ο Έλληνας επιστήμονας κατά την άφιξή του στο αεροδρόμιο της Νέας Υόρκης όπου είχε μεταβεί προκειμένου να πάρει μέρος σε επιστημονικό συνέδριο του Πανεπιστημίου της Νέας Υόρκης βρέθηκε αντιμέτωπος με τις αμερικανικές αρχές που του πέρασαν χειροπέδες και τον οδήγησαν σε ειδικό χώρο του αεροδρομίου, όπου τον ανέκριναν επί τετράωρο σχετικά με τις σχέσεις του με τον κατηγορούμενο σαν αρχηγό της «17 Νοέμβρη» Αλ. Γιωτόπουλο. Να σημειωθεί ότι ο κ. Βένιος Αγγελόπουλος ήταν εφοδιασμένος με βίζα που του είχε χορηγηθεί από τις αρμόδιες υπηρεσίες της Αμερικανικής Πρεσβείας στην Αθήνα. 
     Αλγεινή εντύπωση προκαλεί και η στάση της ελληνικής Κυβέρνησης οι εκπρόσωποι της οποίας αρχικά αποσιώπησαν το γεγονός και στη συνέχεια προσπάθησαν να το υποβαθμίσουν μη τολμώντας προφανώς να θέσουν το θέμα στην αμερικανική κυβέρνηση για την προσβλητική συμπεριφορά απέναντι σε έναν Έλληνα πολίτη.
     Ερωτάται ο κύριος Υπουργός:
     Η τετράωρη κράτηση και ανάκριση του κ. Βένιου Αγγελόπουλου στο αεροδρόμιο της Νέας Υόρκης από τις αμερικανικές αρχές είναι σε εφαρμογή της λεγόμενης αντιτρομοκρατικής συνεργασίας Ελλάδος-ΗΠΑ που έχει υπογράψει η Κυβέρνηση και πάντως με ποιο δικαίωμα οι αμερικανικές αρχές συλλαμβάνουν και ανακρίνουν έναν Έλληνα πολίτη ο οποίος ταξίδεψε νόμιμα στις ΗΠΑ; 
     Ποια μέτρα πρόκειται να πάρει η Κυβέρνηση και πότε ώστε να ζητήσει εξηγήσεις και ικανοποίηση από την αμερικανική κυβέρνηση για τη βάναυση προσβολή ενός Έλληνα πολίτη, η οποία έγινε στο πρόσωπο του καθηγητή κ. Βένιου Αγγελόπουλου;»
     Ο κύριος Υπουργός έχει το λόγο.
     ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Κατ’ αρχάς στο πρώτο ερώτημα απαντώ πως δεν έχει καμία σχέση με τη συμφωνία συνεργασίας δικαστικής αρωγής που έχουν υπογράψει οι δύο χώρες.
     Στο δεύτερο ερώτημα απαντώ ότι ο ίδιος ο Υπουργός Εξωτερικών αλλά και υπηρεσιακοί παράγοντες και εδώ από την Κεντρική Υπηρεσία αλλά και από τη Νέα Υόρκη επικοινώνησαν με τις αμερικάνικες αρχές, ζήτησαν διευκρινίσεις και διαμαρτυρήθηκαν για τον τρόπο κράτησης. Ο Γενικός μας Πρόξενος στη Νέα Υόρκη επικοινώνησε και συνεργάστηκε για να βοηθήσει τον κ. Αγγελόπουλο σε καθετί που ζήτησε κατά την παραμονή του στη Νέα Υόρκη. Επίσης, τον συνόδευσε μέχρι το αεροπλάνο για την πτήση της επιστροφής.
     Ήταν σαφής η θέση του Γενικού Προξένου, κατ’ εντολήν της Κυβέρνησης ότι ο κ. Αγγελόπουλος είναι προστατευόμενος Έλληνας πολίτης και ότι πρέπει να γίνουν απολύτως σεβαστά τα δικαιώματά του.
     ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Δε μου είπατε κάτι καινούριο, κύριε Υπουργέ. Μου είπατε ότι προστατεύσατε τα δικαιώματά του αλλά εκ των υστέρων. Μα, εκ των υστέρων, είναι λογικό. Πράξατε τα αυτονόητα. Έβαλαν χειροπέδες στα χέρια του καθηγητή που ταξίδεψε με νόμιμη βίζα για να παραστεί σε συνέδριο, που γινόταν προς τιμήν του Έλληνα επιστήμονα Αλέξανδρου Μπαλτά στη Νέα Υόρκη. 
     Πώς βρέθηκαν στοιχεία και πώς βρέθηκε ύποπτος; Πώς γνώριζαν οι αμερικανικές αρχές ότι θα καταθέσει υπέρ ή κατά του Γιωτόπουλου, μας είναι εντελώς αδιάφορο. Πας Έλλην πολίτης έχει το δικαίωμα να καταθέτει υπέρ ή εναντίον οποιουδήποτε επιθυμεί. Τον συνέλαβαν και η συμπεριφορά τους είναι παράνομη. Τον μεταχειρίστηκαν ως κρατούμενο και επί πεντάωρο βρισκόταν σε ανάκριση με χειροπέδες και με αλυσίδα σαράντα πόντων στα πόδια. 
      Στην ερώτησή μου δεν αναφέρθηκα στη δικαστική συνδρομή. Αναφέρθηκα στο αστυνομικό μνημόνιο συνεργασίας που έχει υπογράψει ο κ. Χρυσοχοΐδης με την κ. Ρίνο και το οποίο ήταν άγνωστο στο ελληνικό Κοινοβούλιο επί δύο χρόνια. Δεν ξέραμε το περιεχόμενό του ή τι συμφώνησαν. Μπορεί αυτό να βαπτιστεί μη κράτηση; Αρχίσαμε και αλλοιώνουμε τις έννοιες; Δεν είναι κράτηση η μη κράτηση; Ο καθηγητής ζητά συγκεκριμένα πράγματα: Ζητά τη συνδρομή της ελληνικής Κυβέρνησης να καταστραφεί ο φάκελός του, ο οποίος συνετάχθη για άνθρωπο που ταξίδεψε νόμιμα, που πήγε σε συνέδριο, που είναι καθηγητής. Και πώς το έμαθαν οι ελληνικές αρχές; Από τις διαμαρτυρίες. Δεν ειδοποιήθηκαν οι ελληνικές αρχές από τις αμερικνικές. Μας φέρθηκαν σαν να είμαστε χώρα υποτελής, χώρα σκλάβων. Από τους οικείους και τους ενδιαφερθέντες συναδέλφους του ειδοποιήθηκαν οι αρχές και τα προξενεία. Δε ζήτησαν την άδεια. Εκτός αν μου πείτε ότι τη ζήτησαν. Ζητά να καταστραφεί ο φάκελός του. Ζητά να διαμαρτυρηθείτε εντόνως κατόπιν για αυτά που συνέβησαν και κυρίως εμείς ζητάμε με την ερώτησή μας, παροχή εγγυήσεων από την ελληνική Κυβέρνηση ότι αυτό ως περιστατικό είναι ένα και μόνο το οποίο δε θα επαναληφθεί ποτέ. Γιατί είναι κατανοητό σε όλους μας πως όταν είσαι καθηγητής και πηγαίνεις σε συνέδριο, είναι πιθανόν να έχεις και αυτή την κάλυψη από τις ελληνικές αρχές. Πείτε μου αν ένας μάγειρας  ή ένας ναυτεργάτης για να παραλάβει πλοία από τη Νέα Υόρκη είχε αντιμετωπίσει την ίδια διαδικασία, πρώτον αν θα το μαθαίνατε και δεύτερον αν θα του παρείχατε διπλωματικό διαβατήριο και συνοδεία μέχρι το αεροδρόμιο. 
     (Στο σημείο αυτό η Βουλευτής κ Λιάνα Κανέλλη καταθέτει για τα Πρακτικά τα σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
     ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Ήμουν σαφής στις απαντήσεις μου, δε συνελήφθη, κρατήθηκε και νομίζω ότι αυτό το διατυπώνει και η κ. Κανέλλη στην ερώτησή της. 
     ΛΙΑΝΑ ΚΑΝΕΛΛΗ: Μα, χόμπι είναι η κράτηση;
     ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Ασφαλώς και δεν είναι χόμπι, ασφαλώς και είναι απαράδεκτοι οι όροι της κράτησης. Γνωρίζετε πολύ καλά ότι διαμαρτυρήθηκε ο ίδιος ο Υπουργός Εξωτερικών.
     ΛΙΑΝΑ ΚΑΝΕΛΛΗ: Τι θα κάνετε;
     ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Προληπτική διαμαρτυρία επί του θέματος δεν μπορούσε να υπάρξει. Για τον τρόπο της κράτησης και την κράτηση, υπήρξε η διαμαρτυρία διότι ουδείς γνώριζε ότι θα κρατηθεί ο κ. Αγγελόπουλος. Πώς ζητάτε να έχει υπάρξει προληπτική διαμαρτυρία;
     ΛΙΑΝΑ ΚΑΝΕΛΛΗ: Τι σας απαντήσαν;
     ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Οι απαντήσεις που μας έδωσαν: «ήταν υπερβάλλων ζήλος λόγω της 11ης του Σεπτέμβρη και των αυστηρών μέτρων και του κλίματος που επικρατεί». Αφορά την εσωτερική έννομη τάξη και βεβαίως αφορούν την ασφάλεια των ΗΠΑ». 
     ΛΙΑΝΑ ΚΑΝΕΛΛΗ: Και οι δικτατορίες έχουν εσωτερική έννομη τάξη. Θα τη σεβαστείτε; 
     ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Αυτή είναι η πραγματικότητα. Μέχρι τώρα δεν έχω ακούσει ο κ. Αγγελόπουλος να κατηγορεί την ελληνική Κυβέρνηση.
     ΛΙΑΝΑ ΚΑΝΕΛΛΗ: Το αίτημά του;
     ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Θεωρώ ότι και ο ίδιος έχει αναγνωρίσει την αλληλεγγύη και την υποστήριξη που του έδωσε η ελληνική πολιτεία διά μέσου των προξενικών αρχών και της ελληνικής ηγεσίας του Υπουργείου Εξωτερικών.
     ΛΙΑΝΑ ΚΑΝΕΛΛΗ: Την καταστροφή του φακέλου;
     ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Όσον αφορά το φάκελο, βεβαίως η Κυβέρνηση και η ελληνική πολιτεία δε θέλει και απαιτεί να μην υπάρχουν στοιχεία σε φακέλους άλλων χωρών, όταν δεν υπάρχουν συγκεκριμένα τεκμήρια πως έχει τελέσει κάποιο αδίκημα ή είναι ύποπτος. Αυτή είναι μία θέση αρχών και τη διακηρύσσουμε προς κάθε κατεύθυνση.
     ΛΙΑΝΑ ΚΑΝΕΛΛΗ: Πώς;
     ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Με τον κάθε διπλωματικό τρόπο που έχει στην ευχέρειά της η Κυβέρνηση. Και νομίζω ότι και η δική μας έχει και μάλιστα έχει και αποτελεσματικούς τρόπους.
     ΠΡΟΕΔΡΕΥΩΝ (Κωνσταντίνος Βρεττός): Επικρατεί ένας παραλογισμός εκεί οπότε τι να κάνει και η Κυβέρνηση; 
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912-1913», εκατόν δύο μαθητές και μαθήτριες και συνοδοί-καθηγητές από το Γυμνάσιο Μυρίων Ηρακλείου Κρήτης.
     Η Βουλή τους καλωσορίζει.
     (Χειροκροτήματα)
      ΠΡΟΕΔΡΕΥΩΝ (Κωνσταντίνος Βρεττός): Τέταρτη είναι η με αριθμό 408/25-2-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη, προς τον Υπουργό Υγείας και Πρόνοιας, σχετικώς με τη λειτουργία της μονάδας του Οργανισμού κατά των ναρκωτικών στη Θεσσαλονίκη. 
      Διαγράφεται λόγω κωλύματος του κυρίου Υπουργού. 
      Επίκαιρες ερωτήσεις δεύτερου κύκλου: 
      Πρώτη είναι η με αριθμό 412/25-2-2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Οικονομίας και Οικονομικών, Εθνικής Παιδείας και Θρησκευμάτων, σχετικώς με την καταβολή του επιδόματος των 176 ευρώ και στους κληρικούς. 
      Η επίκαιρη ερώτηση του κ. Γ. Ζαφειρόπουλου σε περίληψη έχει ως εξής:
      «Α. Σύμφωνα με το άρθρο 14 του ν. 3016/02 (σε συνδυασμό και με τη σχετική ερμηνευτική εγκύκλιο του Υπουργείου Οικονομίας και Οικονομικών) έπρεπε να έχει χορηγηθεί και στους κληρικούς, το ειδικό μηνιαίο επίδομα που δικαιούνται από 1.1.2002 όλοι οι δημόσιοι υπάλληλοι. 
      Β. Το ειδικό αυτό μηνιαίο επίδομα ύψους 176 ευρώ παρέχεται ήδη στους πολιτικούς υπαλλήλους του Υπουργείου Εθνικής Παιδείας και Θρησκευμάτων, αλλά όχι και στους κληρικούς –ενώ μέχρι σήμερα δεν έχει ξεκινήσει η σχετική διαδικασία καταβολής του (και στους κληρικούς).
      Ερωτώνται οι κύριοι Υπουργοί:
      Πότε θα ολοκληρωθούν οι διαδικασίες για την ταχεία καταβολή του ειδικού επιδόματος των 176 ευρώ και στους κληρικούς, για να μη δημιουργείται η εντύπωση άνισης μεταχείρισής τους;».
      Ωραία ερώτηση, τους χρειαζόμαστε και πρέπει να στηρίζουμε τους κληρικούς, τον απλό κλήρο. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, βλέπω ότι οι σεβαστοί μας ιερείς έχουν κινητοποιήσει το σύνολο σχεδόν των συναδέλφων επί του θέματος αυτού. Είναι η δεύτερη φορά που  θα απαντήσω προφορικά στη Βουλή, αλλά γραπτά έχω απαντήσει σε πάρα πολλούς συναδέλφους. 
      Θέλω να επαναλάβω και πάλι ότι αυτό το ζήτημα θα κριθεί συνολικά με τα ζητήματα που αφορούν το προσωπικό το οποίο εποπτεύεται από το Υπουργείο Παιδείας. Η Κυβέρνηση το βλέπει σε μία θετική κατεύθυνση, το αντιμετωπίζει ευνοϊκά, απλώς χρειάζεται να ρυθμιστούν ορισμένα ζητήματα τα οποία είναι απαραίτητα προκειμένου να ολοκληρωθεί μία τελική απόφαση της Κυβέρνησης πάνω στο θέμα.
      Είναι προφανές ότι τυπικά δεν υπάρχει υποχρέωση καταβολής, με την έννοια ότι η διαδικασία των συλλογικών διαπραγματεύσεων μέσω των οποίων εδόθη το επίδομα δεν προβλέπει και την αντίστοιχη συμμετοχή του ιερού συνδέσμου των κληρικών. Εν πάση περιπτώσει οι ρυθμίσεις που κάναμε μέχρι τώρα είναι προς την κατεύθυνση του να το αντιμετωπίσουμε με ένα θετικό τρόπο. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ζαφειρόπουλος έχει το λόγο. 
      ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, θα ήθελα να κάνω μία προεισαγωγική παρατήρηση. Χάρηκα προηγούμενα γιατί ο φίλος κύριος Υφυπουργός Γεωργίας διαβεβαίωσε το συνάδελφο κ. Τζέκη, ότι οι παραγωγοί του Κιλκίς θα αποζημιωθούν και βεβαίως αναγνωρίστηκε ότι είναι σημαντική η συμβολή του παρισταμένου φίλου κυρίου Υφυπουργού των Οικονομικών στην επίλυση συνολικότερων προβλημάτων του νομού. Δε νομίζω όμως ότι μπορώ να ισχυριστώ ότι ισχύει το ίδιο για την ικανοποίηση των αιτημάτων των Ηλείων ντοματοπαραγωγών μελών της Ομάδας Παραγωγών Γαστούνης στους οποίους συστηματικά η Κυβέρνηση αρνείται να καταβάλει την επιδότηση που οφείλει και που ανέρχεται σε μόλις 3 εκατομμύρια ευρώ. 
      Με τις παρατηρήσεις αυτές, κύριε Πρόεδρε, και με την επίκαιρη ερώτηση που κατέθεσε δε δημιουργείται κάποιο θέμα ή δυσμενές στοιχείο ότι υπάρχει κινητοποίηση των κληρικών. 
      Εγώ δεν αισθάνομαι στη Βουλή την ανάγκη να με κινητοποιεί κανένας. Εκπροσωπώ μία συγκεκριμένη εκλογική περιφέρεια και το έθνος συνταγματικά, και πιστεύω ότι μπορώ να φέρω όλα τα ζητήματα στη Βουλή. Η υπερβολική κριτική δεν ασκείται με την ερώτηση αυτή γιατί προϋποθέτει και συνεπάγεται τη θεοποίηση ειδικής γνώσης την οποία δε διαθέτω. Και βεβαίως όταν συμβεί αυτό δημιουργούνται νομοτελειακά φαινόμενα σύγκρουσης ή και αναίρεσης των όποιων προσπαθειών, πρωτοβουλιών και επιτευγμάτων της Κυβέρνησης. Δεν είναι στις προθέσεις μου κάτι τέτοιο. Η ειλικρινής κριτική που θέλουμε να ασκήσουμε βοηθά να εγκαταλειφθεί το άγονο πεδίο της σύγκρουσης και να επιλέξουμε διαδικασίες μέσα από τις οποίες θα επιλύουμε ζητήματα των πολιτών και θα εκσυγχρονίζουμε τη λειτουργία του πολιτικού, άρα και του δημοσιονομικού συστήματος της χώρας. 
      Υπάρχει καθυστέρηση στην ολοκλήρωση των σχετικών διαδικασιών. Και αν βεβαίως ο νόμος δεν προβλέπει ρητά την υποχρέωση διαπραγματεύσεων με το Σύνδεσμο των Κληρικών, νομίζω ότι αυτό δεν μπορεί να αποτελεί δικαιολογία ή άλλοθι. Πρέπει άμεσα να ολοκληρωθούν οι σχετικές συζητήσεις, οι διαδικασίες, οι διοικητικές ή γραφειοκρατικές, για να υπάρξει άμεσα η ανταπόκριση της Κυβέρνησης στο ουσιαστικό κατ’ εμένα πνεύμα του ν. 3016/2002, ο οποίος δεν εξαιρεί τους κληρικούς. 
      Και βεβαίως, υπάρχει ανεπίλυτο το πρόβλημα που αφορά το πότε η πολιτεία ή η Κυβέρνηση θα ρυθμίσει επιτέλους κατά τρόπο ρηξικέλευθο και οριστικό τις οικονομικές και διοικητικές σχέσεις μεταξύ πολιτείας και εκκλησίας. 
      Ας μας φέρει ο κύριος Υπουργός Οικονομικών μία προγραμματική σύμβαση με την οποία θα ρυθμίζονται αυτά τα θέματα και θα τίθεται ένα τέρμα στις όποιες αμφισβητήσεις ή διαφωνίες που τυχόν θα υπάρχουν. Το περιμένουμε γιατί οι κληρικοί, και ιδιαίτερα της επαρχίας, πένονται, αλλά υπάρχει και θέμα δημιουργίας νέου μισθολογίου για το σύνολο των κληρικών. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός Οικονομικών. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, με την ευκαιρία των εισαγωγικών παρατηρήσεων του αγαπητού κυρίου συναδέλφου, θα ήθελα να τον διαβεβαιώσω ότι και το ζήτημα που παρεμπιπτόντως έθεσε εξετάζεται ευνοϊκά στα πλαίσια της νομιμότητας, δηλαδή το θέμα που αφορά τους ντοματοπαραγωγούς της περιοχής Γαστούνης. Και αυτό, λοιπόν, εξετάζεται ευνοϊκά. 
      Όσον αφορά τα υπόλοιπα, θέλω να υπενθυμίσω και να επαναλάβω ότι δεν υπάρχει καμία υποχρέωση του κράτους για την καταβολή του επιδόματος αυτού, δεδομένου ότι δεν προκύπτει από πουθενά. Παρ’ όλα αυτά, είπα ότι η Κυβέρνηση το εξετάζει θετικά και πιστεύω ότι πολύ σύντομα θα έχουμε λάβει τις τελικές μας αποφάσεις. 
      Ευχαριστώ, κύριε Πρόεδρε. 
      ΓΙΑΝΝΗΣ ΖΑΦΕΙΡΟΠΟΥΛΟΣ: Και εγώ, κύριε Πρόεδρε, ευχαριστώ τον κύριο Υπουργό. 
      ΠΡΟΕΔΡΕΥΩΝ (Κωνσταντίνος Βρεττός): Η τέταρτη επίκαιρη ερώτηση με αριθμό 426/25-2-2003 της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Οικονομίας και Οικονομικών, Γεωργίας, σχετικώς με τα έργα ενίσχυσης της οστρακοκαλλιέργειας στο Νομό Θεσσαλονίκης, διαγράφεται λόγω κωλύματος του αρμόδιου Υπουργού. 
      Πέμπτη είναι η με αριθμό 422/25-2-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δημόσιας Τάξης, σχετικώς με αναφορά σε τηλεοπτική εκπομπή, εύρεσης δημοσίων εγγράφων, που αφορούν το Υπουργείο, σε κάδους απορριμμάτων κλπ. 
      Η επίκαιρη ερώτηση του κ. Γ. Καρατζαφέρη έχει ως εξής: 
      «Επειδή αυτά που ακούστηκαν σε τηλεοπτική εκπομπή μεγάλης τηλεθέασης του Μάκη Τριανταφυλλόπουλου για έγγραφα που αφορούν τη Δημόσια Τάξη της χώρας να εγκαταλείπονται σε κάδους απορριμμάτων. 
      Επειδή ανάμεσα στα έγγραφα αναφέρονται ονόματα πρωτοκλασάτων πολιτικών και των δύο μεγάλων κομμάτων που φέρονται να ενδιαφέρονται για την εξασφάλιση βίζας σε Ρωσίδες και Ουκρανέζες, γνωστής ειδικότητας «καλλιτέχνιδες». 
      Επειδή ανάμεσα στα έγγραφα αναφέρονται και σύσταση-οδηγία γνωστού εκδότη προς την Κυβέρνηση πώς να χειριστεί τον προϋπολογισμό του 1995 ενόψει του επικείμενου θανάτου του Ανδρέα Παπανδρέου. 
      Επειδή κορυφαία προσωπικότητα του Υπουργείου Δημόσιας Τάξης, φέρεται να ενδιαφέρεται για την παραμονή και προστασία Ρώσου σωματέμπορου με έντονη δράση. 
      Επειδή όλα αυτά είναι πρωτάκουστα. 
      Ερωτάται ο κύριος Υπουργός,
      Πώς τα δημόσια έγγραφα του Υπουργείου Δημόσιας Τάξης βρέθηκαν στα πεζοδρόμια της Λεωφόρου Συγγρού; 
      Τι συμβαίνει με τις ελληνοποιήσεις και ποιος είναι ο αριθμός των ελληνοποιηθέντων την τελευταία δεκαετία;»
      Το λόγο έχει ο Υφυπουργός Δημόσιας Τάξης, κ. Μαλέσιος. 
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Ευχαριστώ, κύριε Πρόεδρε. 
       Η ερώτηση του εκλεκτού συναδέλφου, κ. Καρατζαφέρη και Προέδρου του ΛΑ.Ο.Σ., έχει δύο πλευρές. 
      Όσον αφορά την πρώτη πλευρά, δηλαδή όσον αφορά τα έγγραφα τα οποία αναφέρθηκαν στην εκπομπή του δημοσιογράφου Μάκη Τριανταφυλλόπουλου, και τα οποία είδαν το φως της δημοσιότητας, και πριν λίγες μέρες στην εφημερίδα Post, στις 25 και 26 του τρέχοντος μηνός, θα ήθελα να σας ενημερώσω ότι οι υπηρεσίες και το Υπουργείο Δημόσιας Τάξης δεν έχουν ουδεμία πληροφορία και κανένα στοιχείο. 
      Όμως, εξετάζοντας αυτά που είδαν το φως της δημοσιότητας στις εφημερίδες, αυτό που μπορούμε να σας διαβεβαιώσουμε είναι ότι οι καταστάσεις αυτές που πράγματι αφορούν χορήγηση αδειών παραμονής ή άλλα θέματα δεν αποτελούν δημόσια έγγραφα. 
      Δεν είναι δηλαδή έγκυρες καταστάσεις υπηρεσιών της ελληνικής Αστυνομίας. Αυτό εξετάστηκε και γι’ αυτό μπορούμε να σας διαβεβαιώσουμε. 
      Ως εκ τούτου, εκτιμάται ότι πιθανότατα τα έγγραφα αυτά να αποτελούσαν προσωπικό αρχείο κάποιου ατόμου, για το οποίο ουδεμία ευθύνη φέρουν οι υπηρεσίες της ελληνικής Αστυνομίας. 
      Για το δεύτερο σκέλος των ελληνοποιήσεων, της χορήγησης δηλαδή ιθαγένειας, όπως γνωρίζει ο εκλεκτός συνάδελφος, σύμφωνα με την ισχύουσα νομοθεσία, αρμόδιο είναι το Υπουργείο Εσωτερικών και Αποκέντρωσης. Η ελληνική Αστυνομία και οι υπηρεσίες γενικότερα του Υπουργείου Δημόσιας Τάξης δεν έχουν στοιχεία –και δε θα μπορούσαν να έχουν στοιχεία- γύρω από τους αριθμούς των ελληνοποιηθέντων, δηλαδή χορήγησης ιθαγένειας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μπορώ στη δευτερολογία μου να εξηγήσω σε ποια σημεία ήταν σε όλο αυτό το φάσμα η όποια υπηρεσία προσέφερε η ελληνική Αστυνομία, όσον αφορά κυρίως τη χορήγηση αδειών παραμονής, που όμως δεν είναι ελληνοποιήσεις. Δεν είναι χορήγηση ιθαγένειας, γι’ αυτό δεν έχουμε στοιχεία εμείς ως Υπουργείο, γύρω από τον αριθμό αυτό. 
      Πέρα απ’ αυτό μπορώ να θυμίσω ότι έχουν γίνει στη Βουλή δύο συνεδριάσεις που αφορούσαν επερωτήσεις Βουλευτών της Νέας Δημοκρατίας, το Μάιο του 2000 και το Δεκέμβριο του 2000, όπου προσφέρθηκε ενημέρωση και αρκετά στοιχεία γύρω από το θέμα αυτό. Επίσης, κατά τη συζήτηση της πρότασης για τη σύσταση εξεταστικής επιτροπής, από τον Πρόεδρο της Νέας Δημοκρατίας –η πρόταση αυτή απορρίφθηκε- προσφέρθηκαν αρκετά στοιχεία. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Καρατζαφέρης έχει το λόγο. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, είναι γνωστή βέβαια η σεμνότητα του κυρίου Υφυπουργού, όμως δεν είναι καθόλου γνωστή η σεμνότητα στο Υπουργείο Δημόσιας Τάξης. Και δε μιλώ για τη σημερινή ηγεσία του Υπουργείου Δημόσιας Τάξης. 
      Επιτρέψτε μου να πω ότι το έγγραφο αυτό το οποίο κυκλοφορεί δεν είναι ένα έγγραφο που δεν ανήκει στην Αστυνομία. Γράφει επάνω «Υπουργείο Δημόσιας Τάξης, Γραφείο Υπουργού, Υπασπιστής». Άρα, λοιπόν, δεν μπορεί ο καθένας να έχει τα επιστολόχαρτα του Υπουργού. 
      Μέσα ομολογούνται εκπληκτικά πράγματα. Ο υπ’ αριθμόν ένας σωματέμπορος, ο οποίος έχει εκδώσει εκατοντάδες γυναίκες, με καταδικαστικές αποφάσεις, έρχεται στην Ελλάδα και παίρνει άδεια παραμονής στην Ελλάδα με εντολή του γενικού διευθυντού του Υπουργού Δημοσίας Τάξεως. Αυτό περιποιεί τιμή για την Ελλάδα; Περιποιεί τιμή για το Υπουργείο Δημοσίας Τάξεως; 
      Είναι ένας σάκος έγγραφα που έχει ονόματα. Προσβάλλει όλους τους Βουλευτές. Έχει τον κ. Παπαϊωάννου, τον κ. Σφυρίου, τον κ. Νιώτη, εκλεκτά ονόματα της Κυβερνήσεώς σας, που ο καθένας ζητάει να έρθει και κάποιος. 
      Και δε λέω για εκείνον, ο οποίος κάλεσε έναν οικογενειάρχη. Και εγώ είχα ζητήσει έναν Πολωνό που πάντρεψα με μία κοπέλα και ένα Σύριο που του βάφτισα το παιδί του. Εδώ εξευτελίζονται άνθρωποι. Μιλάει για Ουκρανέζες και Ρωσίδες  χορεύτριες, για τις οποίες ενδιαφέρεται ο τάδε Βουλευτής, ο τάδε Υπουργός, ο Γραμματέας μεγάλου κόμματος. 
      Όλα αυτά, λοιπόν, στο πεζοδρόμιο της λεωφόρου Συγγρού; Επιτέλους τι γίνεται στον πολιτικό κόσμο; Ενδιαφέρονται οι μισοί Υπουργοί της Κυβερνήσεως και η μισή Νέα Δημοκρατία, πώς θα εξασφαλίσει βίζα μια Ουκρανέζα χορεύτρια, μια Μολδαβή και μια Ρωσίδα; 
      Είναι ντροπή, κύριε Υπουργέ, αυτά τα πράγματα και πρέπει να φρενάρουμε αυτό τον ευτελισμό. Η οποιαδήποτε Ουκρανέζα διαθέτει μια επαφή εξασφαλίζει βίζα και έρχεται στην Ελλάδα, με όλες τις συνέπειες τις οποίες γνωρίζετε, με τραγικές συνέπειες. 
      Από την άλλη πλευρά υπάρχουν έγγραφα που μας προσβάλλουν όλους πολιτικά. Υπάρχει έγγραφο του κ. Λαμπράκη προς τον υπάλληλό του, Υπουργό τότε Δημοσίας Τάξεως, γιατί σε κάθε κυβέρνηση του ΠΑΣΟΚ ο Λαμπράκης έχει έναν υπάλληλό του Υπουργό. Τώρα έχει τον κ. Ευθυμίου, συντάκτης του Υπουργός Παιδείας, συντάκτης του και ο Ρωμαίος Υπουργός Δημοσίας Τάξεως. 
      Προσέξτε. Αν είναι δυνατόν! Παραμονή του προϋπολογισμού, ο Αντρέας σε καταστολή. Γράφει: «Εισήλθε στην τελική ευθεία. Προσπάθειες να μην πεθάνει πριν από ψήφιση προϋπολογισμού, νύχτα Παρασκευής. Κρατήστε τον στη ζωή». Δίνει εντολή ο Λαμπράκης για τον ιδρυτή σας, για τον Πρωθυπουργό τότε. 
      Μα, δεν είναι ντροπή όλα αυτά τα πράγματα; Δεν είναι ντροπή να συμβαίνουν αυτά σ’ αυτό τον τόπο, να λέει «Κρατήστε τον στη ζωή για να ψηφιστεί ο προϋπολογισμός»; Αυτό δεν εξευτελίζει τη μνήμη του ανδρός; Δεν προσβάλλει όλους εσάς; 
      Ποιος είναι επιτέλους ο κ. Λαμπράκης που δίνει οδηγίες στο Θεό να κρατηθεί μέχρι πότε ζωντανός ο Παπανδρέου για να ψηφιστεί ο προϋπολογισμός; Όλα αυτά, λοιπόν, δεν μπορεί να είναι στα πεζοδρόμια. Προσβάλλουν την πολιτική ζωή της χώρας, προσβάλλουν το Υπουργείο Δημοσίας Τάξεως, προσβάλλουν όλους εμάς.
      (Στο σημείο αυτό ο Βουλευτής κ. Γεώργιος Καρατζαφέρης καταθέτει για τα Πρακτικά το προαναφερθέν έγγραφο, το οποίο έχει ως εξής:
     «Εισήλθε στην τελική ευθεία. Προσπάθειες να μην πεθάνει πριν από ψήφιση προϋπολογισμού, νύκτα Παρασκευής.
     
     20.12.΄95»)
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
     ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, οφείλω να δηλώσω ότι ορισμένες απόψεις, αξιολογήσεις και κρίσεις του κ. Καρατζαφέρη που κατέθεσε τώρα όσον αφορά σχέσεις Υπουργών της Κυβέρνησης, σε καμιά περίπτωση δεν μπορεί να γίνουν παραδεκτές από εμάς. 
     Εκείνο το οποίο μπορώ να διαβεβαιώσω τον κύριο συνάδελφο είναι ότι στο σκέλος των ελληνοποιήσεων και της χορήγησης ιθαγενειών, η ελληνική Αστυνομία ως υπηρεσία του Υπουργείου Δημόσιας Τάξης ήταν εκείνη η οποία εξήταζε εάν και κατά πόσο τα έγγραφα τα οποία διέθεταν και εφοδιαζόντουσαν αν θέλετε οι ομογενείς από τα προξενεία και έπαιρναν την άδεια παλιννόστησης από το Υπουργείο Εξωτερικών ήταν γνήσια. Και εδώ πρέπει να πούμε ότι πράγματι σε αρκετές, σε πολλές περιπτώσεις υπήρξε διαπίστωση πλαστότητας των εγγράφων εξαιτίας των οποίων ακόμη και πρόσωπα εγκληματικών οργανώσεων, όπως Σολόνικ, Ταταρένκο και κάποιοι άλλοι, βρήκαν την ευκαιρία αξιοποιώντας την πλαστότητα εγγράφων να εισέλθουν παρανόμως στη χώρα και να δραστηριοποιηθούν. 
     Όμως, από τη στιγμή που διαπιστώθηκε αυτό κάτω από τον έλεγχο της ελληνικής Αστυνομίας, προχώρησε και υπήρξε από το ’96 και μετά η αυτοκόλλητη ταινία Σένγκεν πάνω στα έγγραφα αυτά. Υπήρξε έντονη δραστηριοποίηση των ελληνικών αρχών στα σημεία εισόδου εκεί που γίνονται οι διαβατηριακοί έλεγχοι και το φαινόμενο αυτό περιορίστηκε σημαντικότατα.
     Αυτό το οποίο και πάλι θέλω να επαναλάβω είναι ότι δε δυνάμεθα εμείς ως Υπουργείο να δώσουμε ακριβή στοιχεία στον κύριο συνάδελφο γύρω από το θέμα που ρωτάει γιατί είναι αρμοδιότητος του Υπουργείου Εσωτερικών. Το Υπουργείο Εσωτερικών ως αρμόδιο μπορεί να γνωρίζει πόσες και ποιες ελληνοποιήσεις έγιναν. 
     Ευχαριστώ. 
     ΠΡΟΕΔΡΕΥΩΝ (Κωνσταντίνος Βρεττός): Και εγώ ευχαριστώ. 
     Επίσης να εκφράσουμε και εμείς την αντίθεσή μας με χαρακτηρισμούς που γίνονται σε πρόσωπα γενικά είτε κυβερνητικά είτε όχι όταν είναι απόντα. Αλλά ερωτήσεις γίνονται, δεν προλαβαίνουμε και να επέμβουμε!
     ΓΕΩΡΓΙΟΣ ΚΑΡΑΤΖΑΦΕΡΗΣ: Η Βουλή είναι για να κάνει έλεγχο.
     ΠΡΟΕΔΡΕΥΩΝ (Κωνσταντίνος Βρεττός): Ανακοίνωση προς το Σώμα.
     1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Μισθώσεις ακινήτων για στέγαση Δημοσίων Υπηρεσιών και άλλες διατάξεις».
     2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Κύρωση της Συμφωνίας μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου (Ο.Σ.Ε.Π.) για συνεργασία στον τομέα παροχής βοήθειας έκτακτης ανάγκης και άμεσης ανταπόκρισης σε φυσικές και ανθρωπογενείς καταστροφές».
     3. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο του Υπουργείου Εργασίας και Κοινωνικών Ασφαλίσεων «Κύρωση του Πρωτοκόλλου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας στον τομέα των κοινωνικών ασφαλίσεων».
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
      Θα συζητηθεί η με αριθμό 25/20-11-2002 επερώτηση των Βουλευτών της Νέας Δημοκρατίας κυρίων Ε. Μπασιάκου, Στ. Παπαδόπουλου, κυρίας Π. Φουντουκίδου, κυρίων Θ. Λεονταρίδη, Θ. Αναγνωστόπουλου, Α. Αγγελή, Ν. Αγγελόπουλου, Π. Αδρακτά, Γ. Γαρουφαλιά, Α. Γιαννόπουλου και 46 ακόμα Βουλευτών, προς τον Υπουργό Γεωργίας, σχετικώς με την πολιτική της Κυβέρνησης στην καλλιέργεια του βαμβακιού.
     Κυρίες και κύριοι συνάδελφοι, η Νέα Δημοκρατία μας γνωρίζει ότι στη σημερινή επερώτηση ορίζει ως Κοινοβουλευτικό Εκπρόσωπο τον κ. Γεώργιο Σαλαγκούδη. Ο δε Συνασπισμός ορίζει ως Κοινοβουλευτικό Εκπρόσωπο την κ. Ασημίνα Ξηροτύρη-Αικατερινάρη στην ίδια επερώτηση.
      
      Το λόγο έχει ο πρώτος επερωτών Βουλευτής κ. Ευάγγελος Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ: Το θέμα, κύριε Πρόεδρε, είναι να απαντήσει ο Υφυπουργός που παρίσταται εδώ και όχι ο Υπουργός που θα έπρεπε να παρίσταται, στα συγκεκριμένα επιχειρήματα, τις κατηγορίες και τις επικρίσεις της Νέας Δημοκρατίας και όχι να υπεκφεύγει. Διότι ο σκοπός του Κοινοβουλίου και του κοινοβουλευτικού ελέγχου είναι η ανταλλαγή απόψεων και ο διάλογος. Αν ο Υπουργός αρκείται σε ένα μονόλογο που δεν περιέχει και δεν ασχολείται καθόλου με τα προβλήματα τα οποία εμείς αναδεικνύουμε, αυτό είναι πρόβλημα της Κυβέρνησης και τελικά της Βουλής.
      Κύριε Πρόεδρε, κυρίες και κύριοι συνάδελφοι, κάθε φορά που η Νέα Δημοκρατία προτάσσει και  αναδεικνύει ένα πολύ σοβαρό ζήτημα του αγροτικού τομέα, η Κυβέρνηση σπεύδει να σχολιάσει αυτή την ενέργειά μας και την επιλογή μας λέγοντας ότι μονότονα κάθε έξι μήνες ή κάθε χρόνο φέρνουμε θέματα που αφορούν συγκεκριμένες καλλιέργειες και αφορούν και πολλές εκατοντάδες χιλιάδες αγρότες που αντιμετωπίζουν πραγματικά την μεγαλύτερη κρίση τους. 
      Όταν η Νέα Δημοκρατία κατέθεσε την επερώτηση για το βαμβάκι το Νοέμβριο του περασμένου χρόνου είχε υπόψη της τα σοβαρά προβλήματα που αντιμετώπιζαν οι αγρότες αλλά και εκείνα τα οποία προκαλούντο από έλλειψη πολιτικής βούλησης της Κυβέρνησης να ασχοληθεί σοβαρά με το μείζον πρόβλημα αυτό το οποίο διογκώνεται και επιδεινώνεται με αποκλειστική ευθύνη της Κυβέρνησης. Τα στοιχεία τα οποία σας επικαλούμαστε είναι εύγλωττα. Τα τελευταία χρόνια έχουν μειωθεί οι βαμβακοκαλλιεργητές της χώρας κατά 36%. Ήταν το 1994 εκατόν τριάντα έξι χιλιάδες και σήμερα μειώθηκαν στις ογδόντα επτά χιλιάδες. Αυτό είναι ένα καταλυτικό στοιχείο συρρίκνωσης της βαμβακοκαλλιέργειας με όλες τις πολύ δυσμενείς συνέπειες αυτής της εξέλιξης για την περιφέρεια και το εισόδημα των αγροτών.
      Το δεύτερο σημαντικό στοιχείο είναι ότι τα τελευταία πέντε χρόνια μειώθηκε η βαμβακοκαλλιέργεια σε έκταση κατά ένα εκατομμύριο στρέμματα τουλάχιστον και αυτό απαντά στις κυβερνητικές αποφάσεις ότι θα πρέπει να μπει μια τάξη στην βαμβακοκαλλιέργεια. Θα βάλετε τάξη περιορίζοντας το ένα εκατομμύριο στρέμματα. Μειώσατε σημαντικά τη βαμβακοκαλλιέργεια χωρίς ταυτόχρονα να παρέχετε οποιαδήποτε λύση εναλλακτικής καλλιέργειας για να υπάρξει μια κερδοφόρος εκμετάλλευση από τους αγρότες εκείνους οι οποίοι έχουν ως αποκλειστικό εισόδημα τη γεωργία. Και βέβαια το πολύ σημαντικό στοιχείο το οποίο σας θέτουμε στην επερώτηση είναι ότι η τιμή του βάμβακος έχει συρρικνωθεί και έχει φτάσει σε πολύ χαμηλά επίπεδα. Είχαμε τιμή 230 δραχμές το κιλό όταν το 1993 η τιμή του βαμβακιού έφτανε τις 300 δραχμές το κιλό. Τα στοιχεία υπάρχουν, δεν αμφισβητούνται και νομίζω ότι αποδεικνύουν τον ισχυρισμό μας ότι το εισόδημα των βαμβακοπαραγωγών έχει κατρακυλήσει κυριολεκτικά.
      Με τα δεδομένα, λοιπόν, αυτά η Νέα Δημοκρατία έχει υποχρέωση ως κόμμα Αξιωματικής Αντιπολίτευσης που πραγματικά στηρίζει τον αγρότη, που πραγματικά αγωνιά για την τύχη του αγροτικού τομέα, να φέρει αυτό το πολύ σημαντικό ζήτημα και να δώσει την ευκαιρία στην Κυβέρνηση να δώσει εξηγήσεις, αν έχει πράγματι εξηγήσεις να δώσει.
      Ξεκινάω από τη βασική αιτία του προβλήματος που είναι η υπογραφή, που είναι η έγκριση και μάλιστα με πανηγυρισμούς και θριαμβολογίες. Έχω τις δηλώσεις του τότε Υπουργού Γεωργίας κ. Ανωμερίτη όταν ψηφιζόταν ο κοινοτικός κανονισμός που αποδείχθηκε στην πράξη, όπως έγκαιρα είχε επισημάνει και τότε η Νέα Δημοκρατία, καταστροφικός. Ο κανονισμός αυτός προέβλεπε ραγδαία αύξηση της συνυπευθυνότητας πέρα από ένα ορισμένο όριο παραγωγής που ήταν εξωπραγματικό, αν δούμε στοιχεία προγενέστερων ετών και που οδηγείται η βαμβακοκαλλιέργεια σε συρρίκνωση, διότι υπολογίζει την τιμή στο σύνολο της καλλιέργειας και μειώνει σημαντικά την επιδότηση ώστε η τελική τιμή του παραγωγού να είναι πάρα πολύ μικρή.
     Επειδή επιμόνως αναφέρεστε σε υπερπαραγωγή, θέλω να σας πω ότι πρόσφατα, πριν από τρία χρόνια, είχαμε παραγωγή από τη δική σας Κυβέρνηση καταγεγραμμένη ενός εκατομμυρίου τριακοσίων πενήντα χιλιάδων τόνων. Και όταν η περσινή παραγωγή έφτασε γύρω στο ένα εκατομμύριο διακόσιες εξήντα χιλιάδες τόνους μιλήσατε για υπερπαραγωγή. Γιατί δεν το κάνατε πρόπερσι αυτό; Άρα είναι ο καταστροφικός κανονισμός ο οποίος δεν επιτρέπει, δεν ενισχύει κατά τρόπο ανεκτό την παραγωγή η οποία είναι η συνήθως αναμενόμενη στη χώρα. Και φτάσατε σε ένα απαράδεκτο συμπέρασμα ότι θα πρέπει με  αυταρχικές αποφάσεις και χωρίς κανένα κριτήριο απ’ αυτά που προβλέπονται στον κανονισμό, να επιβάλλετε σημαντικούς περιορισμούς στην καλλιέργεια χωρίς να δίνετε μια αξιόπιστη, μια κερδοφόρο εναλλακτική λύση καλλιέργειας.
      Περιορίζετε λοιπόν, όπως σας είπα, τα στρέμματα κατά ένα εκατομμύριο και είναι σημαντικό, γιατί το ένα εκατομμύριο σε σύνολο τεσσεράμισι εκατομμυρίων στρεμμάτων που κατεγράφη πριν από τρία χρόνια είναι πολύ σημαντική έκταση για να την αποκλείσετε. Επιβάλατε την υποχρεωτική αμειψισπορά, δηλαδή την αλλαγή καλλιέργειας ή την εγκατάλειψη της καλλιέργειας στα στρέμματα αυτά.
      Αλλά οι αγρότες οι οποίοι έχουν κάνει τις επενδύσεις τους, έχουν κάνει τα έξοδά τους, έχουν χρεωθεί στην Αγροτική Τράπεζα ήλπιζαν και περίμεναν, όπως συνέβαινε πάντοτε ότι δεν μπορεί μία πολιτική ηγεσία να επιβάλει τόσο μεγάλους περιορισμούς για να συγκαλύψει τα τεράστια τραγικά λάθη, τα οποία είχε διαπράξει όταν διαπραγματευόταν τον κανονισμό. Διότι εάν ερχόταν η Κυβέρνηση και μας έλεγε τότε τον Απρίλιο του 2001 ότι ξέρετε εμείς κάναμε μια προσπάθεια και αυτά μπορέσαμε να πετύχουμε, δεν μπορέσαμε να πετύχουμε τίποτε άλλο, δεν είναι ικανοποιητική η ρύθμιση, αλλά αυτά καταφέραμε να πετύχουμε, θα σας έλεγα ότι πράγματι έχετε συναίσθηση των προβλημάτων που δημιουργεί ο κανονισμός που εγκρίθηκε. Και πρέπει να πω παρενθετικά για τους συναδέλφους που δεν έχουν άμεση σχέση με περιοχές που παράγουν βαμβάκι ότι η χώρα μας είναι σχεδόν η αποκλειστική παραγωγός χώρα της Ευρωπαϊκής Ένωσης στο βαμβάκι με δεύτερη σε πολύ χαμηλότερο ποσοστό την Ισπανία και άρα είχε βαρύνοντα λόγο να μετέχει και να διαμορφώνει η ίδια –επαναλαμβάνω κατά κύριο λόγο- τους όρους και τις ρυθμίσεις που θα διέπουν την επιχορήγηση με κοινοτική ενίσχυση των βαμβακοπαραγωγών.
      Δεν μας είπατε, λοιπόν, ότι είχατε επιφυλάξεις στον κανονισμό, εσείς πανηγυρίσατε. Ακόμη και ο ίδιος ο παριστάμενος Υφυπουργός, κ. Αργύρης, σε δηλώσεις του το 2001, τι είπε; Είπε ότι η προκαταβολή που δίνουμε και η εκτιμώμενη ποσότητα παραγωγής αποδεικνύει ότι θα έχουμε μία ικανοποιητική τιμή -αναφέροντας την περασμένη χρονιά, τότε που κατέρρευσε η τιμή- και ότι θα διαψευσθούν οι κασσάνδρες και όλοι εκείνοι που καταστροφολογούν και μιλούν για την τιμή. Θα φανεί –λέει- πόσο ικανοποιητική είναι η τιμή σε σχέση με τον κανονισμό. Από την ώρα που τα λέει αυτά προφανώς αναδέχεται ευθύνες, αφού στηρίζει τον κανονισμό. Δεν έχει κρατήσει μια επιφύλαξη, παρά το ότι ο ίδιος δε διαπραγματεύτηκε –ήταν στην πολιτική ηγεσία του Υπουργείου βέβαια- τον κανονισμό στην τελική του φάση. Άρα και ο ίδιος ανεδέχθη τις ευθύνες αυτές λέγοντας πως είναι ικανοποιητικός κανονισμός και ότι με την εφαρμογή αυτού του κανονισμού θα προκύψουν ικανοποιητικές τιμές για τον παραγωγό. Βέβαια, λίγο καιρό αργότερα διαψεύσθηκε παταγωδώς ο κ. Αργύρης, διότι είδε ότι η τιμή κατρακύλησε. Και αυτό συμβαίνει τα δυο τελευταία χρόνια. Έχουμε και τη χρονιά αυτή που είναι επίσης πολύ σημαντική και πολύ αρνητική για το εισόδημα των βαμβακοπαραγωγών και τελικώς «επιτύχαμε» δεν ξέρω με ποιες άλλες παραχωρήσεις -με την απεμπόληση δεν ξέρω ποιων επιχειρημάτων και εθνικών θέσεων για άλλες καλλιέργειες, για άλλα προϊόντα, για άλλα αγροτικά εθνικά συμφέροντα- να χρηματοδοτήσουμε με την έγκριση της Ευρωπαϊκής Ένωσης με εθνικούς πόρους 30 δισεκατομμυρίων δραχμών την καλλιέργεια βάμβακος, την τιμή του βαμβακιού κατά κιλό.
      Αυτό η Κυβέρνηση το θεώρησε μεγάλη επιτυχία και βέβαια αυτή η εκταμίευση εθνικών πόρων 30 δισεκατομμυρίων δραχμών που συμβαίνει –επαναλαμβάνω- για πρώτη φορά, θα αποτελέσει και ένα πρόκριμα για ανάλογες αξιώσεις –δικαιολογημένες θα έλεγα- άλλων παραγωγών, άλλων προβληματικών καλλιεργειών να ζητούν και αυτοί εθνικές ενισχύσεις, αφού και αυτών η καλλιέργεια είναι προβληματική. Και δεν είμαστε σε μία περίοδο, κύριε Υφυπουργέ, που τα δημόσια οικονομικά ανθούν στη χώρα μας να πούμε ότι έχουμε περιθώριο να χρηματοδοτούμε με εθνικές ενισχύσεις εκείνα τα οποία υποχρεούται και τα οποία έδινε στην πράξη σε πολλαπλάσιο  βαθμό η Ευρωπαϊκή Ένωση από κοινοτικούς πόρους. Διότι εάν υπολογίσετε την τιμή που πήραν οι αγρότες τις 230 δραχμές σε σχέση με τις 300 δραχμές που είχατε υποσχεθεί κατά κόρον για εκείνη την καλλιεργητική περίοδο, θα διαπιστώσετε ότι η απώλεια κοινοτικών πόρων είναι της τάξης των 90 δισεκατομμυρίων δραχμών. Εβδομήντα δραχμές το κιλό με το 1250 είναι ακριβώς 90 δισεκατομμύρια.
      Επαίρεσθε, είσθε υπερήφανοι, γιατί χάσατε 90 δισεκατομμύρια κοινοτικούς πόρους και δώσατε από τον κρατικό προϋπολογισμό 30 δισεκατομμύρια. Αυτή είναι η μεγάλη επιτυχία σας. Και βέβαια, πάλι είσθε ανακόλουθοι, πάλι εμπαίξατε τους αγρότες, πάλι τους κοροϊδέψατε, διότι είχατε υποσχεθεί ότι θα εισπράξουν 300 δραχμές το κιλό και τελικά εισέπραξαν 260 ή 265 δραχμές, ανάλογα με την ποιότητα. Τους ταλαιπωρήσατε και τους φέρατε σε ένα αίσθημα σύγχυσης διότι δεν ήξεραν μέχρι το τέλος τι θα εισπράξουν, κάτι το οποίο επαναλαμβάνετε και στη φετινή καλλιεργητική περίοδο. Ακόμη και τώρα που τελειώνει  ο Φεβρουάριος και θα έπρεπε να έχουν παραδοθεί όλα τα  βαμβάκια και να έχουν εισπράξει όλοι οι αγρότες το τίμημα –γιατί δεν υπήρχε κανένα πρόβλημα στο να έχουν εισπράξει το τίμημα- κανείς δε γνωρίζει ούτε την τιμή που θα εισπράξει ούτε την παραγωγή που θα παραδώσει και η οποία θα εγκριθεί από τις δικές σας υπηρεσίες.
      Χρησιμοποιείτε ένα απαράδεκτο επιχείρημα. Θα ζητήσουμε- λέτε- παράταση της εκκοκκιστικής περιόδου για να ελέγξουν τα εκκοκκιστήρια. Εσείς οι ίδιοι μειώσατε για πρώτη φορά στα χρονικά, ως το τέλος Δεκεμβρίου του περασμένου χρόνου, την εκκοκκιστική περίοδο. Δε σας υποχρέωσε κανείς. Με δική σας απόφαση περιορίσατε την εκκοκκιστική περίοδο. Παλιά πώς γινόταν και η εκκοκκιστική περίοδος ήταν δύο μήνες αργότερα; 
      Μη μας εμπαίζετε λοιπόν μην εμπαίζετε τους αγρότες ότι θα ζητήσετε άδεια και θα προσπαθήσετε να επιτύχετε την έγκριση για να ελέγξουν τα εκκοκκιστήρια όταν είναι γνωστό ότι υπάρχει παραγωγή και στις αποθήκες και στα χωράφια η οποία βέβαια έχει σαπίσει. 
      Αυτή η σειρά λοιπόν προβλημάτων, η οποία διογκώνει την ήδη οξυμμένη κρίση στον τομέα της βαμβακοκαλλιέργειας οφείλεται σε αποκλειστική ευθύνη της Kυβέρνησης. 
      Είναι δυνατόν μια ολόκληρη κοινωνική τάξη των βαμβακοπαραγωγών, που είναι από τις πολυπληθέστερες για μια συγκεκριμένη καλλιέργεια της χώρας μας, που αφορά περιοχές όπου η βαμβακοκαλλιέργεια είναι μονοκαλλιέργεια, να έχει αυτή την αντιμετώπιση και αυτή την τύχη; Είναι δυνατό να  επαίρεται η Κυβέρνηση, γιατί εγκρίθηκε συνυπευθυνότητα τόσο δυσβάστακτα μεγάλη, απαγορευτική θα έλεγα, όταν υπερβούμε μια συγκεκριμένη ποσότητα παραγωγής; Πού είναι η διαπραγματευτική σας δυνατότητα και παρέμβαση και αποτελεσματικότητα;
      Ο κ. Σημίτης,  ο οποίος ειρωνεύεται αυτά που λέει η Νέα Δημοκρατία, ότι θα έπρεπε ο Πρωθυπουργός –και θα το κάνει ο Καραμανλής αυτό- να θέτει τα θέματα ακόμη και σε επίπεδο Συμβουλίου Κορυφής, όταν κρίνει ότι ένα εθνικό αγροτικό συμφέρον διακυβεύεται, παρενέβη, κόντρα σε όσα έλεγε -δεν παρενέβη στο Συμβούλιο Κορυφής, ούτε καν στο Συμβούλιο Υπουργών Γεωργίας- ξέρετε πού; Στον επίτροπο γεωργίας, τον κ. Φίσλερ. Πότε; Όταν καθοριζόταν η προκαταβολή, δηλαδή ένα ελάσσονος σημασίας ζήτημα σε σχέση με τη διαπραγμάτευση και την ψήφιση  ενός πολύ σημαντικού κανονισμού, που δυστυχώς μας συνοδεύει και μας κατατρέχει αυτά τα χρόνια. 
      Θα μπορούσατε βέβαια με μία απλή παρέμβαση, με μία απλή επιχειρηματολογία να πείσετε να αναβληθεί για τουλάχιστον ένα χρόνο η εφαρμογή αυτού του καταστροφικού κανονισμού. Ούτε αυτό κάνατε. 
      Αυτός ο κανονισμός του 2001 ίσχυσε από το Μάιο και μετά, όταν ήδη είχε ολοκληρωθεί η καλλιέργεια και περιμένατε εσείς, που ξέρετε υποτίθεται τις ανησυχίες των αγροτών, να συμμορφωθούν οι αγρότες στις περιοριστικές, απαράδεκτες αποφάσεις, όταν ήδη είχαν ολοκληρώσει την καλλιέργεια. Και δεν επιτύχατε το αυτονόητο, την αναστολη έστω της εφαρμογής του κανονισμού για ένα χρόνο. Τουλάχιστον να κάνατε μία τελευταία προσπάθεια για να πετύχετε την αναστολή αυτού του κανονισμού, ο οποίος βέβαια ισχύει και ο οποίος κατατρέχει τους αγρότες. Και διαμαρτύρεσθε μετά γιατί όλες οι περιοχές φωνάζουν και αντιδρούν.
      Κάνατε και ένα άλλο ατόπημα. Για να συκοφαντήσετε τους αγρότες, τους κατηγορείτε ότι διπλογράφουν, ότι δηλώνουν περισσότερα στρέμματα. Αυτοί οι αγρότες που καλλιεργούν τα στρέμματα που είχαν πάντοτε, μέχρι πριν από τρία χρόνια, είναι παράνομοι. Έτσι λέτε. Διότι αυθαίρετα επιβάλλετε περιορισμούς του 10% και 20% οι οποίοι δε στηρίζονται σε οποιαδήποτε περιβαλλοντική μελέτη, να έχει μία λογική να πεις ότι αυτή η περιοχή έχει σοβαρό πρόβλημα ρυπάνσεως και ότι για τη λύση του προβλήματος επιβάλλετε έναν περιορισμό, ο οποίος ανταποκρίνεται στις ανάγκες της περιοχής. Εσείς επιβάλατε ένα γενικό περιορισμό για όλη την Ελλάδα, με ενιαία κριτήρια για να ξεφύγετε από το πρόβλημα και να αποσείσετε τις δικές σας ευθύνες, να συσκοτίσετε, δηλαδή, την πραγματικότητα που οφείλεται στις καταστροφικές ρυθμίσεις αυτού του ιδιαίτερα δυσμενούς κανονισμού. 
      Επιβάλλετε, λοιπόν, αυτές τις περιοριστικές αποφάσεις, πολλές φορές πολύ καθυστερημένα, πολλές φορές αλληλοαναιρούμενες -κάθε χρόνο βγάζετε τέσσερις - πέντε αποφάσεις και κανένας δεν ξέρει τι συμβαίνει -κάνετε διαπραγμάτευση με τους νομούς και καταλήγετε κάπου, όταν έχει περάσει ήδη η περίοδος της καλλιέργειας, όπως τώρα που έχει σχεδόν ολοκληρωθεί η περίοδος συγκομιδής.
      Αυτά λοιπόν τα σοβαρά προβλήματα που οφείλονται σε δυσλειτουργία, σε συνδυασμό και με άλλα προβλήματα που αναφέρονται στη διάλυση του ΟΠΕΚΕΠΕ όπως το ότι δεν υπάρχουν κατάλογοι, δεν υπάρχουν έλεγχοι, δεν υπάρχει τίποτα. Φθάνουμε λοιπόν, στο σημείο εσείς να περιορίζετε τις καλλιέργειες, να συκοφαντείτε τους αγρότες ότι αυτοί φταίνε, να μην κάνετε τίποτα για τις υπηρεσίες και  να μην έχετε στείλει ούτε έναν στον εισαγγελέα, αν παρανομεί. Γιατί όχι;
      Να καταγγείλετε αυτούς που παρανομούν και οι οποίοι ευθύνονται, αλλά να στείλετε κάποιους στον εισαγγελέα, όχι να βγαίνετε δημοσίως και να λέτε ότι είναι παράνομοι οι αγρότες και ως εκεί ή να μην έχετε στοιχεία ή να κατηγορείτε όποιους σας κατηγορούν γι’ αυτή την αλαζονική σας πολιτική ότι συγκαλύπτουν παρανομίες. Στείλτε τους στον εισαγγελέα. Πείτε μας ποιους έχετε στείλει, όχι μόνο για το βαμβάκι, αλλά για όλα τα προϊόντα, για όλες τις κοινοτικές επιδοτήσεις, για όλα τα αγροτικά σκάνδαλα. 
      Αντί γι’ αυτό, ξέρετε τι κάνατε και εσείς και οι προκάτοχοί σας; Αμνηστεύατε εκείνα τα σκάνδαλα, εκείνες τις παρανομίες τις οποίες η Νέα Δημοκρατία, όταν ήταν κυβέρνηση, είχε παραπέμψει στον εισαγγελέα, είχε σχηματίσει δικογραφίες και είχε οδηγήσει στο δικαστήριο.
      Κύριε Πρόεδρε, αυτά και όσα θα προσθέσουμε στις δευτερολογίες είναι σοβαρά ζητήματα που απασχολούν τους βαμβακοπαραγωγούς, για τα οποία έχει άμεση, ακέραια ευθύνη η Κυβέρνηση και για τα οποία οφείλει να δώσει πειστικές εξηγήσεις για την ενημέρωση των αγροτών, ώστε κάποια προβλήματα να λυθούν, έστω με την ανάδειξη του προβλήματος στη Βουλή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπό του τον κ. Τζέκη.
      Ο κ. Παπαδόπουλος έχει το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, οι παραγωγοί όλης της χώρας είτε είναι καπνοπαραγωγοί είτε είναι τευτροπαραγωγοί είτε είναι τοματοπαραγωγοί είτε κτηνοτρόφοι είτε βαμβακοπαραγωγοί, είναι όλοι ανάστατοι από την ανάλγητη, αντικοινωνική και χωρίς ίχνος αγάπης και πρόνοιας πολιτική που εφαρμόζεται τα τελευταία χρόνια. Από την πολιτική σας αυτή, οι γεωργοκτηνοτρόφοι της χώρας, που μαζί με τους μικρομεσαίους επαγγελματίες, εμπόρους και βιοτέχνες είναι η «ραχοκοκαλιά» της ελληνικής οικονομίας -όπως συνήθως λέτε και εσείς, κύριε Υπουργέ- έφτασαν στα όρια της φτώχειας και της κοινωνικής απαξίωσης, με αποτέλεσμα, από την αδιαφορία, την ολιγωρία και τον εμπαιγμό σας, αυτή τη στιγμή να κινδυνεύουν να χάσουν ακόμα και τα ίδια τους τα σπίτια από κατασχέσεις και πλειστηριασμούς που προέρχονται από τα πανωτόκια. 
      Κυρίες και κύριοι συνάδελφοι, ενώ έτσι μόνο μπορεί να χαρακτηριστεί η αγροτική πολιτική των κυβερνήσεων του κ. Σημίτη, ειπώθηκε δια στόματος του κυρίου Υπουργού, αλλά και δια στόματος του κυρίου Πρωθυπουργού, ότι το εισόδημα των γεωργοκτηνοτρόφων τα τελευταία τρία χρόνια αυξήθηκε κατά 12% και ιδιαίτερα το προηγούμενο έτος, όπως ειπώθηκε από τον ίδιο τον Πρωθυπουργό, μιλώντας στον προϋπολογισμό του 2003, αυξήθηκε κατά 5,5%. 
      Ερωτώ όλους τους συναδέλφους που βρίσκονται μέσα σ’ αυτή την Αίθουσα και που προέρχονται από αγροτικές περιοχές: Πείτε μου ειλικρινά ένα αγροτικό προϊόν του οποίου οι τιμές τα τελευταία χρόνια να είχαν ανοδική πορεία στα χέρια του παραγωγού. Πάντα προς τα κάτω πήγαιναν οι τιμές. Απεναντίας, οι συντελεστές παραγωγής των αγροτικών προϊόντων που είναι τα φυτοφάρμακα, τα λιπάσματα, τα αγροτικά εργαλεία, οι σπόροι και τα καύσιμα, καθώς και οι τιμές στα χέρια του παραγωγού έχουν υπερτριπλασιαστεί. 
      Τα ποσά, λοιπόν, είναι αντιστρόφως ανάλογα εις βάρος των παραγωγών και εσείς, κύριε Υπουργέ, βγαίνετε προς τα έξω και χωρίς ντροπή λέτε ότι το εισόδημά τους αυξήθηκε κατά 12% τα τελευταία τρία χρόνια ή κατά 5,5% το τελευταίο έτος.
      Όλα αυτά μου θυμίζουν ένα άρθρο του Ποινικού Κώδικα που αναφέρεται στην απάτη και λέει: «Όστις εν γνώσει του διαδίδει ψευδή γεγονότα ως αληθή –όρα το ΠΑΣΟΚ- με σκοπό να περιποιήσει στον εαυτό του παράνομο περιουσιακό όφελος –δηλαδή τις ψήφους του ελληνικού λαού- διαπράττει το αδίκημα της απάτης». Αυτή είναι η αλήθεια, αυτό κάνετε όλα αυτά τα χρόνια.
      Ιδιαίτερα για τους βαμβακοπαραγωγούς, τα τελευταία χρόνια μειώθηκε το εισόδημά τους πρώτον από την αύξηση του κόστους της παραγωγής, όπου οι συντελεστές παραγωγής, όπως προανέφερα, υπερτριπλασιάστηκαν. Δεύτερον, το εισόδημά τους μειώθηκε από την αύξηση της συνυπευθυνότητος που μετά από ένα εκατομμύριο εκατόν τριάντα επτά τόνους βαμβακιού, η συνυπευθυνότητα είναι 2% επιπλέον για κάθε δεκαπέντε χιλιάδες τόνους. Αυτό σημαίνει ότι στα επίπεδα της παραγωγής των ενός εκατομμυρίου διακοσίων πενήντα χιλιάδων ή των ενός εκατομμυρίου τριακοσίων χιλιάδων τόνων, η συνυπευθυνότητα θα είναι από 66% έως 74% πάνω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Να μου δώσετε και τη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Δεν γίνεται αυτό, κύριε Παπαδόπουλε. Δεν είναι σύνηθες. 
     ΣΤΑΥΡΟΣ ΠΑΠΑΔΟΠΟΥΛΟΣ: Έγινε πολλές φορές, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός):  Κατά παρέκκλιση έγινε κύριε Παπαδόπουλε.  Εν πάση περιπτώσει, τελειώστε.
     ΣΤΑΥΡΟΣ ΠΑΠΑΔΟΠΟΥΛΟΣ: Τελειώνω, κύριε Πρόεδρε. 
     Ο κ. Ανωμερίτης ψηφίζοντας στο Λουξεμβούργο το νέο κανονισμό στις 24/4/2001 δήλωσε πολύ ικανοποιημένος και υπερήφανος και ότι προστατεύει το εισόδημα του βαμβακοπαραγωγού. Μπορώ να πω δε ότι το μόνο που δεν είπε ήταν ότι ήταν η ευτυχέστερη μέρα της ζωής του, ενώ γνώριζε ότι μ’ αυτό τον Κανονισμό σφάζει τους βαμβακοπαραγωγούς με το βαμβάκι!
     Με τη μείωση των επιδοτούμενων εκτάσεων από τέσσερις χιλιάδες πεντακόσια στρέμματα σε τρεις χιλιάδες εξακόσια στρέμματα για την ιδιαίτερη πατρίδα μου τη Δράμα ήταν μία μείωση γύρω στο 12%. Δήλωσαν εκατόν έντεκα χιλιάδες στρέμματα και εγκρίθηκαν μόνο ενενήντα οκτώ χιλιάδες. Έτσι περιορίσατε και τον αριθμό των βαμβακοπαραγωγών κατά 36%, από εκατόν τριάντα έξι χιλιάδες που ήταν το ’94 σε ογδόντα επτά χιλιάδες  που είναι σήμερα.
     Η καταδίκη των βαμβακοπαραγωγών, κύριε Υπουργέ, επήλθε και από την κατάργηση του Οργανισμού Βάμβακος. Παρά τις περί του αντιθέτου διαβεβαιώσεις των τέως συναδέλφων σας, ο Οργανισμός Βάμβακος ήταν εκείνος που προστάτευε αυτό το εθνικό προϊόν είτε στην παραγωγή είτε στη διακίνηση είτε στην εξασφάλιση της ποιότητας.
     Είχατε επανειλημμένα δηλώσει, κύριε Υπουργέ, ότι δε θα υπάρξουν δύο τιμές στο βαμβάκι και ότι όλες οι ποσότητες θα είναι επιλέξιμες. Δυστυχώς όμως, κύριε Υπουργέ, ως συνήθως αθετήσατε την υπόσχεσή σας, εμπαίζοντας εμάς και τους παραγωγούς, ακολουθώντας την ανάλγητη  αντιαγροτική πολιτική, καθιερώνοντας μη επιλέξιμες ποσότητες με εμπορική τιμή 57-70 δρχ. το κιλό με συνέπεια, οι βαμβακοπαραγωγοί να υποστούν τεράστιες ζημιές από την απώλεια των επιδοτήσεων. Μόνο οι Δραμινοί παραγωγοί έφτασαν στο ποσό περίπου του 1,5 δισεκατομμυρίου. 
     Υποσχεθήκατε, κύριε Υφυπουργέ, στους βαμβακοπαραγωγούς στην αρχική ποσότητα διακοσίων εβδομήντα πέντε κιλών ανά στρέμμα, στη συνέχεια απεριόριστη ποσότητα και στο τέλος διακόσια ενενήντα επτά κιλά ανά στρέμμα. Ακόμη, υποσχεθήκατε ότι μέχρι 31/12/2002 θα είχατε επιστρέψει στους βαμβακοπαραγωγούς μέσα σε δύο μέρες, λειτουργώντας τα εκκοκκιστήρια, να παραδώσουν αυτή την ποσότητα. Δυστυχώς και εδώ αθετήσατε αυτή την υπόσχεσή σας. Και αυτή τη στιγμή υπάρχουν χιλιάδες τόνοι που είναι ή στις πλατφόρμες ή στις αλάνες ή εν πάση περιπτώσει σε πρόχειρες αποθήκες με αποτέλεσμα, να μειώνεται συνεχώς η ποιότητα στο βαμβάκι που θα παραδώσουν, εάν φυσικά το επιτρέψετε, οι παραγωγοί αυτοί. Μόνο στην περιοχή της ιδιαίτερής μου πατρίδας στη Δράμα, υπάρχουν χιλιάδες τόνοι. Ειλικρινά το λέω. Αυτή τη στιγμή, υπάρχουν περίπου χίλια πεντακόσια στρέμματα στην περιοχή Καλαμπακίου, στην περιοχή Νεροφράχτη, στην περιοχή του ευρύτερου Δήμου της Προσοτσάνης και στην περιοχή του ευρύτερου Δήμου Σταγρών που δεν έχουν μαζευτεί καθόλου. Και υπάρχουν οκτώ χιλιάδες στρέμματα που δεν έχει μαζευτεί το δεύτερο χέρι, εξαιτίας των ακραίων καιρικών συνθηκών, όπου υπήρχαν πλημμύρες και τα νερά έφταναν μέχρι το γόνατο. Αυτή δε τη στιγμή, είναι δύσκολο και δεν μπορούν να μπουν μέσα μηχανήματα για να συλλέξουν αυτό το βαμβάκι.
     Λέτε, κύριε Υπουργέ, συνεχώς ότι είστε κράτος αγάπης, πρόνοιας και κοινωνικής αλληλεγγύης. Ειλικρινά, κύριε Υπουργέ, πείτε μου. Είναι πράξη αγάπης και πρόνοιας, η αύξηση των τελών κυκλοφορίας στα αγροτικά αυτοκίνητα; Είναι πράξη αγάπης και πρόνοιας η με καθυστέρηση πάντα περίπου τριών, τεσσάρων μηνών καταβολή της πρόωρης σύνταξης στους αγρότες; Είναι πράξη αγάπης και πρόνοιας, η προσπάθεια μη επιστροφής του ΦΠΑ προς τους γεωργοκτηνοτρόφους; Είναι πράξη αγάπης και πρόνοιας και αλληλεγγύης η μη έγκαιρη καταβολή των αποζημιώσεων του ΕΛΓΑ και των ΠΣΕΑ; Είναι πράξη αλληλεγγύης αγάπης και πρόνοιας το ότι ακόμη οι υπηρεσίες του ΕΛΓΑ μέχρι σήμερα δεν έχουν ελέγξει τις ζημιές από τις θεομηνίες; Είναι πράξη αλληλεγγύης και πρόνοιας ότι η ΑΤΕ με την ανοχή σας παρακρατεί πάντα μέρος των κοινοτικών επιδοτήσεων από τους παραγωγούς; Αλήθεια, δείχνουν όλα αυτά, κύριε Υπουργέ, ίχνος αγάπης, αλληλεγγύης και κράτος πρόνοιας ή δείχνουν την καθεστωτική νοοτροπία και την αλαζονεία της εξουσίας που ασκεί η Κυβέρνηση του κ. Σημίτη τα τελευταία χρόνια;
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Κύριε Παπαδόπουλε, δεν έχετε πλέον δευτερολογία. Την εξαντλήσατε. Ήδη φτάσατε τα εννέα λεπτά.
     ΣΤΑΥΡΟΣ ΠΑΠΑΔΟΠΟΥΛΟΣ: Άφησα ένα λεπτό, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Όχι. Σας το λέω από τώρα. Ήδη υπερβήκατε και τη δευτερολογία σας κατά ένα λεπτό.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση της Βουλής την παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912-1913», τριάντα εννέα μαθητές και τρεις συνοδοί-καθηγητές από το 1ο Λύκειο Χανίων Κρήτης.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, αν κάποιος μελετήσει την πορεία του αγροτικού τομέα την τελευταία οκταετία, θα διαπιστώσει τη ραγδαία συρρίκνωση του ενεργού αγροτικού πληθυσμού και τη σημαντική μείωση του αγροτικού εισοδήματος κατά 23% περίπου ως ποσοστό του ΑΕΠ. 
      Τα γνωστά αδιέξοδα στον αγροτικό τομέα οξύνονται και συνεχώς διευρύνονται. Συγκεκριμένα, πρώτον, έχουν χαθεί σημαντικές μάχες κατά τη συζήτηση κρισίμων αγροτικών θεμάτων στα αρμόδια όργανα της Ευρωπαϊκής Ένωσης με αποτέλεσμα να επιδεινώνεται συνεχώς η θέση των παραγωγών βάμβακος, καπνού, σκληρού σταριού, οπωροκηπευτικών, λαδιού, ρυζιού, καθώς και των κτηνοτροφικών προϊόντων.
      Δεύτερον, υπάρχει συνεχής μείωση του αγροτικού εισοδήματος, ενώ αυξάνεται το κόστος παραγωγής. Ακριβαίνουν συνεχώς οι σπόροι, τα λιπάσματα, τα γεωργικά φάρμακα σε σημείο να συνάπτουν συνεχώς δάνεια οι αγρότες, για να μπορέσουν να αντεπεξέλθουν σε αυτές τις υποχρεώσεις που τους επιβάλλει η συνεχής αύξηση.
      Τρίτον, παρατηρείται πρωτόγνωρη καθυστέρηση στην καταβολή των επιδοτήσεων από την Ευρωπαϊκή Ένωση. Κάθε χρόνο τα ίδια. 
      Τέταρτον, οι αποζημιώσεις είναι συνήθως ανεπαρκείς, εξαιτίας της πάγιας τακτικής να υποεκτιμώνται οι ζημιές που υφίσταται ο αγροτικός κόσμος. Και αυτό το βλέπουμε σε όλες γενικότερα τις καταστροφές που έχουν γίνει μέχρι τώρα, όπου η υποεκτίμηση των ζημιών είναι κάτι που μας απασχολεί. Γιατί από τη ζημιά δε βγαίνει κέρδος, αλλά ούτε αποδίδονται αυτά που πρέπει να πάρει ο παραγωγός. 
      Δεν εκτελούνται τα απαραίτητα εγγειοβελτιωτικά έργα στην επαρχία. Τα χρέη στην ΑΤΕ έχουν γίνει βραχνάς για τους περισσότερους αγρότες. Το πρόβλημα με τα πανωτόκια είναι θηλιά στο λαιμό των αγροτών και κάθε μέρα υπάρχουν υποθέσεις στα δικαστήρια για πλειστηριασμούς και κατασχέσεις.
      Φυσικά αυτή η δυσμενής εξέλιξη έχει αλυσιδωτές συνέπειες στο βιοτικό επίπεδο της υπαίθρου και συνεπάγεται εγκατάλειψη και ερήμωση της περιφέρειας, αφού το αγροτικό επάγγελμα δεν είναι πλέον ελκυστικό για τους νέους. Η αγροτική δραστηριότητα απαξιώνεται συνεχώς. Η τραγελαφική κατάσταση ανάλογη εκείνης της περσινής με θύματα όπως πάντα τους καλλιεργητές, οδηγεί σύμφωνα με όλες τις ενδείξεις, τις εξελίξεις στο χώρο και της φετινής βαμβακοκαλλιέργειας.
      Η Κυβέρνηση πέρυσι αποδείχθηκε αναξιόπιστη και ανίκανη, διότι ενώ αποδέχθηκε έναν καταστροφικό κανονισμό για την βαμβακοκαλλιέργεια, δεν ανέλαβε καμία πρωτοβουλία έως τώρα για να βελτιώσει τους όρους του κανονισμού.
      Προσπαθείτε κάθε χρόνο να περιορίσετε τις καλλιεργούμενες εκτάσεις με βαμβάκι σε μία προσπάθεια, να περιορίσετε επίσης τις καταστροφικές επιπτώσεις του νέου κανονισμού, χωρίς να εξηγείτε στον κόσμο με τι θα καλλιεργηθούν αυτές οι εκτάσεις. 
      Επανειλημμένα δήλωσε η Κυβέρνηση ότι δε θα υπάρξουν δύο τιμές στο βαμβάκι και ότι όλες οι ποσότητες θα είναι επιλέξιμες, ενώ τελικά αποφάσισε να υπάρξουν μη επιλέξιμες ποσότητες που πληρώνονται μόνο με την εμπορική αξία των εβδομήντα δραχμών.
      Έτσι, περιέκοψε, για πρώτη φορά στα χρονικά, πραγματικά παραχθείσες ποσότητες βάμβακος, δήλωσε δε στα αρμόδια όργανα της Ευρωπαϊκής Ένωσης εξωπραγματικά στοιχεία παραγωγής και επέρριψε την ευθύνη στους αγρότες συκοφαντώντας τους. Αφού αθέτησε όλες τις υποσχέσεις της προς τους αγρότες και τους περιέπαιξε, στο τέλος ενώ δεσμεύτηκε ότι θα καταβάλει 40 δραχμές ανά κιλό, κατέβαλε μόνο 25 δραχμές. Ίδιες παλινωδίες της Κυβέρνησης και του Υπουργείου Γεωργίας για τη φετινή σοδιά έχουν ήδη προκαλέσει ένα κλίμα αβεβαιότητος τόσο για το πραγματικό τελικό ύψος της παραγωγής όσο και τις ποσότητες, για τις οποίες ο καλλιεργητής θα μπορέσει να εισπράξει την τελική επιδότηση.
      Κάθε λίγο και λιγάκι, κύριε Υπουργέ, αλλάζετε αποφάσεις προσδιορίζοντας το πλαφόν και τα όρια της απόδοσης πότε στα διακόσια εβδομήντα πέντε κιλά στην αρχή της περιόδου, μετά σε απεριόριστη ποσότητα, μετά στα διακόσια ενενήντα επτά κιλά. Φυσικά χαρακτηριστικό παράδειγμα είναι η περίπτωση όπου για κάποιες περιοχές απορροφήθηκαν από τα εκκοκκιστήρια όλες οι παραχθείσες ποσότητες, απόφαση η οποία εφαρμόστηκε επιλεκτικά και μόνο για λίγες ώρες με συνέπεια αυτή τη στιγμή, δύο μήνες μετά το τέλος της εκκοκκιστικής περιόδου που φυσικά συντμήθηκε αυθαίρετα και κατά παρέκκλιση από τον κοινοτικό κανονισμό, μεγάλες ποσότητες βαμβακιού να βρίσκονται στις αλάνες, στα χωράφια, στις πλατφόρμες εκτεθειμένες στα ακραία καιρικά φαινόμενα.
      Όλα αυτά, κύριε Υπουργέ, δημιουργούν ένα κλίμα ανασφάλειας στους καλλιεργητές βάμβακος και έχουν δημιουργήσει ένα δυσμενέστερο κλίμα στα κοινοτικά όργανα σε ό,τι αφορά τη διαχείριση της βαμβακοκαλλιέργειας από τη χώρα μας, γεγονός που σε συνδυασμό με την προωθούμενη από την Commission πολιτική των περικοπών των δαπανών καθιστά προφανή τον κίνδυνο να οδηγήσει σε κατάργηση το σημερινό σύστημα ελλειμματικών πληρωμών, δηλαδή των πληρωμών που γίνονται με επιδότηση ανά κιλό σε αντικατάσταση, όπως φαίνεται, με σύστημα στρεμματικών ενισχύσεων. Αυτό συνεπάγεται το τέλος της βαμβακοκαλλιέργειας. 
      Κύριε Υπουργέ, αποτύχατε στις διαπραγματεύσεις για όλα τα προϊόντα. Αποτύχατε και στη διαπραγμάτευση και διαχείριση στις καλλιέργειες βαμβακιών. Είναι γεγονός ότι οι αγρότες και ιδιαίτερα οι καλλιεργητές βαμβακιού αυτή τη στιγμή βρίσκονται σε απόγνωση. Τα προβλήματα είναι πολύ μεγάλα. Η αντοχή τους έχει εκπνεύσει. Η μέχρι σήμερα πορεία σας στον αγροτικό τομέα δε δίνει καμία ελπίδα, ώστε να έχουμε μπροστά μας ένα πεδίο να προχωρήσουμε καλύτερα στην περιφέρεια, γιατί με τη σημερινή εφαρμοζόμενη πολιτική οδηγείτε σε μαρασμό την ελληνική περιφέρεια.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ευγένιος Χαϊτίδης.
      ΕΥΓΕΝΙΟΣ ΧΑΪΤΙΔΗΣ:  Κύριε Πρόεδρε, αγαπητοί συνάδελφοι, ζούμε σε μία εποχή μεγάλης ανεργίας σε όλους τους τομείς. Εκτός από τα αστικά κέντρα, η ανεργία πλήττει ανελέητα και την ύπαιθρο, με αποτέλεσμα να έχουμε μία επικίνδυνη και ραγδαία ερήμωση της υπαίθρου. 
      Θα περίμενε κανείς μπροστά σ’ αυτό το φαινόμενο η Κυβέρνηση να υποστηρίξει τουλάχιστον ορισμένες παραγωγές, όπως είναι η παραγωγή βάμβακος, που εμφανίζουν ένα δυναμισμό και επιτρέπουν, λαμβανομένης υπ’ όψιν και της σοβαρής κοινοτικής επιδοτήσεως, να απομένει ένα κάποιο κέρδος στο βαμβακοπαραγωγό, προκειμένου να συντηρήσει την οικογένειά του και να παραμείνει αυτός και οι νεότεροι που θα τον διαδεχθούν στην ύπαιθρο.
      Δυστυχώς, αντί γι’ αυτή τη μέριμνα, η οποία στο κάτω-κάτω δε βοηθάει μόνο τον τόπο, αλλά συμφέρει και την Κυβέρνηση για να μειώσει κατά τι αυτή την καλπάζουσα ανεργία και να διατηρήσει επιτέλους τον πληθυσμό που κατά έναν επικίνδυνο τρόπο φεύγει από την ύπαιθρο. Αντί λοιπόν η Κυβέρνηση για το δικό της συμφέρον να λάβει κάποια μέτρα, ώστε να στηρίξει παραγωγές δυναμικές, όπως η παραγωγή βάμβακος, βλέπουμε γεγονότα που αποδεικνύουν τουλάχιστον αδιαφορία και βεβαίως αναμφισβήτητη ανικανότητα.
      Είναι γνωστό ότι το 2001 ο προκάτοχός σας Υπουργός κ. Ανωμερίτης κατά έναν τρόπο που εξέπληξε τους πάντες, όχι μόνον απεδέχθη αναντίρρητα αυτόν το νέο κανονισμό που ισχύει και σήμερα και που επιβάλλει μία τεράστια συνυπευθυνότητα παράλληλα με την αύξηση της βαβμακοπαραγωγής πέρα από την εθνική ποσόστωση, αλλά έφτασε στο σημείο ο κ. Ανωμερίτης να πει ότι ήταν και πάρα πολύ ικανοποιημένος από την ψήφιση και εφαρμογή αυτού του κανονισμού.
      Και τώρα εισπράττετε, ο κ. Δρυς κι εσείς, κύριε Αργύρη, τα αποτελέσματα αυτού του «θριάμβου» του κ. Ανωμερίτη. Φτάσαμε στο σημείο η κοινοτική επιδότηση, η οποία κανονικά ανέρχεται στο ποσό των 350 δραχμών περίπου ανά κιλό, σχεδόν να μηδενίζεται διότι δεν κατέβαλε καμία προσπάθεια η Κυβέρνηση ώστε η αύξηση της παραγωγής να μην συνεπάγεται αυτές τις καταστροφικές προβλέψεις της συνυπευθυνότητας του νέου κανονισμού ή –κάτι το οποίο εγώ τουλάχιστον προτείνω και σε κάθε ευκαιρία τονίζω- να αυξηθεί η εθνική ποσόστωση ώστε να υπάρχει μεγαλύτερη δυνατότητα οι βαμβακοπαραγωγοί να συνεχίσουν να καλλιεργούν τα ίδια στρέμματα που χρόνια τώρα καλλιεργούν. 
     Αντί λοιπόν να προσπαθήσει η Κυβέρνηση, να προσπαθήσετε εσείς, ως η διάδοχη κατάσταση στο Υπουργείο, είτε να βελτιώσετε τον κανονισμό είτε να αυξήσετε την εθνική ποσόστωση παραγωγής βάμβακος. Τι κάνετε; Στην παραγωγή του 2001 υβρίσατε κατά τρόπον ανεπίτρεπτο τους αγρότες, τους βαμβακοπαραγωγούς, τους οποίους καταγγείλατε ότι δήθεν δήλωναν ανύπαρκτες, ψευδείς ποσότητες. Και όταν ερευνήθηκαν όλες οι ενστάσεις που είχαν υποβληθεί, απεδείχθη ότι οι καταγγελίες σας ή ήταν παντελώς αβάσιμες ή περιορίζονταν σε εντελώς ασήμαντα ποσοστά, για τα οποία, όπως πολύ σωστά τόνισε ο κ. Μπασιάκος, δεν είχατε την τόλμη να παραπέμψετε κανέναν στο δικαστήριο ακριβώς γιατί δεν υπήρχε αυτή η έκταση που θέλατε να δώσετε των δήθεν υπερβολικών δηλώσεων.
     Και εκτός απ’ αυτό, ερχόμαστε στην περσινή παραγωγή, στην παραγωγή του 2002, στην οποία επικρατεί ένας τραγέλαφος. Μέσα σε δέκα μέρες, από τις 20 μέχρι τις 29 Δεκεμβρίου του 2002, πέντε φορές αλλάξατε την επιλέξιμη ποσότητα, την οποία δεχόσαστε να επιδοτήσετε. Ξεκινήσατε από τα διακόσια εβδομήντα πέντε κιλά, πήγατε στα διακόσια ενενήντα επτά, πήγατε στα τριακόσια είκοσι, πήγατε στα τριακόσια σαράντα και ως πρωτοχρονιάτικο δώρο είπατε στις 29 Δεκεμβρίου «παραδώστε ό,τι έχετε». 
     Αυτό ίσχυσε για μία μέρα. Και όχι μόνο δεν παραλάβατε τις ποσότητες που είχαν εισκομιστεί και επρόκειτο να παραδοθούν στα εκκοκκιστήρια, αλλά κατά έναν τρόπο απαράδεκτο και παράνομο δώσατε εντολή να ζητήσουν πίσω και τα τιμολόγια που είχαν εκδοθεί για τις παραδοθείσες ποσότητες, ώστε να τα ακυρώσετε και να δώσετε άλλα με όριο, με οροφή τα τριακόσια σαράντα κιλά. 
     Αυτό το γεγονός το έχω καταγγείλει στον εισαγγελέα Σερρών και ήδη αυτήν τη στιγμή διενεργείται η νόμιμη διαδικασία για να δούμε ποιοι είναι αυτοί οι οποίοι νομίζουν ότι μπορούν να διαπράττουν ακόμη και πλαστογραφία, ακόμη και απάτη, ακόμη και παράνομες μεθόδους προκειμένου να βλάψουν τους βαμβακοπαραγωγούς.
     Για σας δε, κύριε Υπουργέ, έχω φωτογραφίες, τις οποίες θα καταθέσω στα Πρακτικά –και αν θέλετε μπορείτε να τις βάλετε σε κορνίζα και να τις έχετε για ενθύμιο στο γραφείο σας- στις οποίες φαίνεται η απελπισία των βαμβακοπαραγωγών, που ακόμη και με μικρά οχήματα του ενός τόνου μεταφέρανε το βαμβάκι για να το παραδώσουν πιστεύοντας κακώς στις δικές σας διαβεβαιώσεις για ολική παραλαβή του προϊόντος.
     (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, αυτές οι φωτογραφίες δείχνουν ότι υπάρχει το βαμβάκι φορτωμένο σε πλατφόρμες και σε φορτηγά και περιμένει να παραδοθεί μετά από δύο μήνες τη δική σας τελική απόφαση, η οποία ουδέποτε ελήφθη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Βεβαίως σε όλη αυτή την αλλοπρόσαλλη, την ανύπαρκτη πολιτική για το βαμβάκι, έρχονται να προστεθούν κάποια άλλα γεγονότα, τα οποία έχουν κυριολεκτικά φέρει σε απόγνωση –φοβάμαι ότι απειλούν ακόμα και κοινωνική έκρηξη- την ύπαιθρο. Έχουμε την Αγροτική Τράπεζα με τα πανωτόκια, η οποία για τα βραχυπρόθεσμα καλλιεργητικά δάνεια ζητά συνεχώς και νέες υποθήκες, που δεν υπάρχουν για να δοθούν, αφού είναι ασήμαντη η περιουσία του μέσου αγρότη, του μέσου κτηνοτρόφου.
      Επιπλέον, έρχονται και οι δηλώσεις ΟΣΔΕ για τις οποίες κατά ένα περίεργο τρόπο συμφωνήσατε με την ΠΑΣΕΓΕΣ να τις αναλάβουν οι ενώσεις, εφαρμόζοντας τιμολόγια υπερβολικά υψηλά, που οδηγούν σε αδυναμία καταβολής των όποιων χρημάτων ζητούν οι ενώσεις. Οδηγούν τους παραγωγούς, κτηνοτρόφους και αγρότες σε αδυναμία και σε αναστολή της επαγγελματικής τους δραστηριότητας.
      Για όλα αυτά δεν βλέπω να συγκινείστε. Δεν βλέπω, παρά τις καταγγελίες, τη δημοσιοποίηση αυτών των προβλημάτων, τα οποία –ας πούμε καλοπροαίρετα- δεν μπορέσατε να προβλέψετε. Όταν, όμως, τα πληροφορηθήκατε, δεν βλέπω να δίνετε καμία προσοχή και να λαμβάνετε κάποιο μέτρο.
      Κάτω από αυτές τις συνθήκες δεν είναι δυνατόν να επιβιώσουν οι αγρότες και οι κτηνοτρόφοι -συζητώ για τα προσεχή δύο, τρία χρόνια, δεν μιλάω για το απώτερο μέλλον. Για τα προσεχή δύο, τρία χρόνια εμείς που ζούμε την αγωνία, την απελπισία, την απόγνωση των αγροτών και κτηνοτρόφων σας βεβαιώνουμε ότι δεν βλέπουμε να επιβιώνουν.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Και σας ερωτώ: Τι θα κάνετε με αυτό το τεράστιο κοινωνικό πρόβλημα; Τι θα κάνετε με τους νέους αγρότες; Τι θα κάνετε με τον τραγέλαφο και την αντίφαση από τη μία να επιδοτείτε την αύξηση της παραγωγικότητας στον κτηνοτροφικό και γεωργικό τομέα και από την άλλη να τιμωρείτε αυτούς που καταφέρνουν αυτή την αύξηση της παραγωγικότητας; Υπάρχει μια αλλοπρόσαλλη πολιτική. Σκορπάτε λεφτά και με τα λεφτά αυτά οδηγείτε τους παραγωγούς σε τιμωρίες πολλών εκατομμυρίων κατ’ άτομο.
      Θα ήθελα, λοιπόν, να ακούσω με πολύ μεγάλο ενδιαφέρον τι σκέφτεται επιτέλους το Υπουργείο. 
      Θέλω, επίσης, να σας διαβεβαιώσω ότι σε λίγο θα έχουμε πολύ μεγάλες αντιδράσεις και εκρήξεις απελπισίας για τις οποίες από τώρα σας ενημερώνω, ώστε να μη φτάσετε στο σημείο να προσπαθείτε να βρείτε άλλους υπαίτιους, άλλους υποκινητές, γιατί ο υπαίτιος και ο υποκινητής των όσων θα ακολουθήσουν -εύχομαι να μην ακολουθήσουν- θα είστε εσείς και η ανύπαρκτη γεωργική και κτηνοτροφική πολιτική του Υπουργείου Γεωργίας και της Κυβερνήσεως.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Θα ήθελα να υπενθυμίσω στον κύριο συνάδελφο ότι έχει υπερβεί και εκείνος και τη δευτερολογία του και να πω και στον κ. Παπαδόπουλο ότι δεν δικαιούται άλλο το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Για ένα λεπτό, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Όχι, σας παρακαλώ πάρα πολύ, εάν θέλουμε να μιλάμε σοβαρά στην Αίθουσα αυτή.
      ΣΤΑΥΡΟΣ ΠΑΠΑΔΟΠΟΥΛΟΣ: Μα, για ένα λεπτό, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Όχι, δεν θα έχετε ούτε μισό δευτερόλεπτο και θα το συζητήσω και με το συνάδελφο κ. Σγουρίδη.  Μπορείτε, εάν θέλετε, να κάτσετε να παρακολουθήσετε. Σας παρακαλώ να τηρούμε τον Κανονισμό σε αυτά τα πράγματα. Ήδη έχετε πάρει ένα λεπτό και από τη δευτερολογία σας.
      ΣΤΑΥΡΟΣ ΠΑΠΑΔΟΠΟΥΛΟΣ: Ένα λεπτό να πάρω από τη δευτερολογία μου. Αυτό δεν μας το δίνετε συνήθως;
      ΠΡΟΕΔΡΕΥΩΝ (Κωνσταντίνος Βρεττός): Μα, δεν καταλαβαίνετε; Πήρατε εννέα λεπτά, ενώ δικαιούστε μαζί με τη δευτερολογία οκτώ λεπτά.
      ΣΤΑΥΡΟΣ ΠΑΠΑΔΟΠΟΥΛΟΣ: Πέντε λεπτά και τρία η δευτερολογία οκτώ.
      ΠΡΟΕΔΡΕΥΩΝ (Κωνσταντίνος Βρεττός): Και μιλήσατε εννέα λεπτά. Δεν καταλαβαίνετε; Αν είναι δυνατόν! Δεν ξέρετε αριθμητική; Τι είναι αυτά τα πράγματα;
      ΣΤΑΥΡΟΣ ΠΑΠΑΔΟΠΟΥΛΟΣ: Τόσες φορές έχω δει εδώ μέσα να μιλούν τέσσερα και πέντε λεπτά παραπάνω.
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Γεωργίας κ. Ευάγγελος Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρίες και κύριοι συνάδελφοι, με τη σημερινή επερώτηση του κόμματος της Αξιωματικής Αντιπολίτευσης βρίσκομαι σε ένα πραγματικό δίλημμα. Δεν μπορώ να προσδιορίσω ποιο είναι το αντικείμενο της επερώτησής σας. Δεν ξέρω ποιο ακριβώς είναι το πολιτικό περιεχόμενο και πώς θα πρέπει να απαντήσω. Ειλικρινά δεν μπορώ να κατανοήσω ούτε το περιεχόμενο ούτε και την τακτική σας.
      Τα ερωτηματικά, όπως θα τα αναλύσω παρακάτω, δεν μπορούν να βρουν εύκολα απάντηση. Ειλικρινά σας λέω και αναρωτιέμαι εύλογα, έχοντας σε αυτήν την Αίθουσα απαντήσει στο κόμμα της Αξιωματικής Αντιπολίτευσης και στους συναδέλφους Βουλευτές σε τρεις επερωτήσεις, σε τριάντα δύο επίκαιρες ερωτήσεις, σε ενενήντα επτά ερωτήσεις και σε δεκαπέντε αναφορές. Τι το νέο και διαφορετικό περιέχεται στη σημερινή επερώτηση; Δεν κάνατε τον κόπο να την ανανεώσετε και εύλογα αρχίζουν τα ερωτηματικά: Τι θέλετε να πετύχετε με αυτό; Μήπως αγνοείτε πραγματικά πολλά πράγματα; Μήπως το βαμβάκι αποτελεί για εσάς το ευκολότερο πεδίο υποβολής ερωτήσεων; 
      Πιστεύω και επιμένω ότι αγνοείτε πάρα πολλά πράγματα. Γιατί αλλιώς δεν μπορεί να εξηγηθεί να ρωτάτε τι θα γίνει με την επιπλέον εθνική ενίσχυση για τους ενενήντα τρεις χιλιάδες βαμβακοπαραγωγούς τη στιγμή που αυτή καταβλήθηκε σε μία ημέρα. Γιατί πώς αλλιώς μπορεί να εξηγηθεί ότι αγνοείτε, πως οι ελληνικές θέσεις για επιλέξιμες και μη επιλέξιμες ποσότητες υιοθετήθηκαν από τη νομική υπηρεσία της Ευρωπαϊκής Ένωσης και είναι αυτές που μας απέφεραν 570 εκατομμύρια ευρώ. 
      Δεν μπορεί αλλιώς να εξηγηθεί ο μηδενιστικός τρόπος με τον οποίο μιλάτε για τη βαμβακοκαλλιέργεια. Αναφέρετε τις λέξεις «προβληματική» και  «εγκατάλειψη», όταν, πριν ολοκληρωθεί η εξόφληση της πληρωμής των παραγωγών τη φετινή περίοδο, έχουμε παραγωγούς που έχουν εισπράξει ήδη 285 δραχμές ανά κιλό. Δεν κάνατε τον κόπο να ρωτήσετε και το συνάδελφό σας, τον κ. Αγγγελούση, πόσο ακριβώς πλήρωσε πριν ακόμα γίνει «ασυμβίβαστος» ο ίδιος ή και οι συνάδελφοί του; Θα σας καταθέσω ένα τιμολόγιο: 285 δραχμές. Υπάρχουν τιμολόγια και 300 δραχμών.
      (Στο σημείο αυτό ο Υφυπουργός κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
    Αυτή τη στιγμή τα εισοδήματα που καταβλήθηκαν -και μάλιστα νωρίτερα από κάθε άλλη χρονιά- τα αγνοείτε παντελώς; Και γιατί μιλάτε για προβληματική καλλιέργεια; Εγώ θα εξηγήσω γιατί μιλάτε για προβληματική καλλιέργεια. Αλλά να ξέρετε ότι θα είστε υπαίτιοι ή θα έχετε συμβάλει στην κατάρρευση του τομέα με αυτή σας την τακτική.
    Δεν μπορώ επίσης να κατανοήσω τι εξυπηρετεί η μονότονη επιμονή σας και τακτική σας για εγκλωβισμό ενενήντα χιλιάδες παραγωγών στη μόνιμη απαισιοδοξία. Επί τρία χρόνια τους οδηγείτε με την τακτική σας σε μία μόνιμη απαισιοδοξία. Αγνοείτε, κύριοι συνάδελφοι της Νέας Δημοκρατίας, ότι με αυτή σας την τακτική δημιουργείτε πρόβλημα όχι μόνο στους παραγωγούς, αλλά και σε ολόκληρο τον τομέα μόνο και μόνο για να εισπράξετε κομματικά οφέλη από τους παραγωγούς που αντιμετωπίζουν δυσκολίες, έχοντας διαλέξει το βαμβάκι, το προϊόν με την υψηλότερη αναλογικά κοινοτική στήριξη και ενίσχυση, για το ξεδίπλωμα της αντιπολιτευτικής σας τακτικής; 80% ενίσχυση επί της τιμής του έχει το βαμβάκι.
    Δείχνετε ένα δείγμα γραφής πώς επεξεργάζεστε την πολιτική σας. Δεν αγνοείτε μόνο το τι άλλαξε ή τι έγινε στο βαμβάκι με το νέο κανονισμό, αλλά αγνοείτε το τι γίνεται αυτήν τη στιγμή γύρω από την Ευρωπαϊκή Ένωση και τον Παγκόσμιο Οργανισμό Εμπορίου. Δεν αντιλαμβάνεστε ότι όλα γύρω από την αγροτική παραγωγή και πολιτική αυτή τη στιγμή αλλάζουν δραματικά και εσείς επιμένετε σε μια λογική λογιστικής προσέγγισης του παρελθόντος;
    ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
    Κυρίες και κύριοι συνάδελφοι της Αξιωματικής Αντιπολίτευσης, πριν ακριβώς από δεκαπέντε μέρες συζητώντας σε αυτή την Αίθουσα για το ελαιόλαδο, μιλούσαμε για τη γεωργία της ποιότητας, τη γεωργία που παράγει ασφαλή προϊόντα που ζητάει ο καταναλωτής και η βιομηχανία.
      Υποστηρίξαμε ότι η αύξηση του εισοδήματος του παραγωγού πρέπει να προσανατολιστεί πλέον προς την αγορά. Αυτή είναι η πολιτική μας και θα πρέπει να σας πω ότι διαλέξαμε αυτό το δρόμο. Βέβαια διαλέξαμε ένα δύσκολο δρόμο. Τα δύσκολα είναι γι’ αυτούς που εφαρμόζουν πραγματική πολιτική.
      Η πολιτική μας στον αγροτικό χώρο στηρίζεται σε δύο κυρίως άξονες. Από τη μία μεριά, διατηρούμε τις ενισχύσεις συμμετέχοντας στη διαμόρφωση της Κοινής Αγροτικής Πολιτικής μέσα στην Ευρωπαϊκή Ένωση και με συζητήσεις με τον Παγκόσμιο Οργανισμό Εμπορίου και από την άλλη μεριά, βοηθούμε τους παραγωγούς να βελτιώσουν την ποιότητα των προϊόντων τους και να επιδιώξουν μεγαλύτερο μερίδιο από την αγορά.
      Σε ένα περιβάλλον πλήρως παγκοσμιοποιημένο, καθοριστικό ρόλο παίζει το ανταγωνιστικό και ποιοτικό πλεονέκτημα των προϊόντων που παράγεις και αυτό προσπαθούμε να μάθουμε και στους παραγωγούς. Δεν αρκεί πλέον να παράγεις. Πρέπει να μπορείς να προωθείς τα προϊόντα και στην αγορά. Και αυτό δεν είναι στα λόγια, είναι στην πράξη. Η απόφαση των Βρυξελλών για την εξασφάλιση των πόρων, για τις ενισχύσεις στη γεωργία μέχρι το 2013, είναι το πιο αισιόδοξο μήνυμα που πήραν οι αγρότες τα τελευταία χρόνια. 
      Εμείς είμαστε εκεί και βοηθήσαμε με τη συμμετοχή και του Πρωθυπουργού σε αυτή τη σημαντική πολιτική στρατηγική επιλογή για τη συνέχιση της Κοινής Αγροτικής Πολιτικής. Ο Πρωθυπουργός της χώρας το υποστήριξε και στην Ατζέντα 2000 το υποστήριξε και τώρα, ότι πρέπει να συνεχιστεί η Κοινή Αγροτική Πολιτική. 
      Γνωρίζετε ότι αυτό έγινε σε μία δύσκολη δημοσιονομικά εποχή για την Ευρωπαϊκή Ένωση, τόσο λόγω της διεύρυνσης, όσο και των απειλουμένων γεγονότων στον Περσικό κόλπο. Όλα αυτά για σας δεν λένε τίποτα; Τα αγνοείτε ή ξεχάσατε πως λειτουργούν τα πράγματα μέσα στην Ευρωπαϊκή Ένωση και ποιες είναι οι κατευθύνσεις; Αγνοείτε ότι οι ενισχύσεις αλλάζουν τρόπο και προϋποθέσεις καταβολής και ότι συνδέονται πλέον με την τήρηση ελαχίστων περιβαλλοντικών κριτηρίων και χορηγούνται με τρόπους που δεν βλάπτουν το διεθνές εμπόριο και τις διεθνείς συναλλαγές; 
      Μιλάτε συνεχώς για ελεύθερη αγορά, για τις δυνάμεις της αγοράς κλπ. και αγνοείτε ότι ένα από τα κύρια αντικείμενα της Συνόδου του Παγκόσμιου Οργανισμού Εμπορίου στο Κανκούν του Μεξικού θα είναι οι γεωργικές ενισχύσεις. Μαζί με τα υπόλοιπα κράτη-μέλη της Κοινότητας προετοιμαζόμαστε να αντιμετωπίσουμε την πίεση των Ηνωμένων Πολιτειών της Αμερικής και των άλλων εξαγωγικών κρατών, με συγκεκριμένες προτάσεις. Μία απ’ αυτές είναι η καταβολή των ενισχύσεων στους παραγωγούς, χωρίς να στρεβλώνουν το εμπόριο. Όμως μιλάμε για πολιτική συνέχιση της καταβολής των ενισχύσεων. Αυτό είναι το κυρίαρχο. Αυτή είναι η πολιτική και όχι να μιλάμε για αλλαγή ενός κανονισμού για το βαμβάκι που μας παρέχει πάνω από 600.000.000 ευρώ. Επειδή κάποιοι δεν μπορούν να πειθαρχήσουν, τους κάνουμε κεντρικό πολιτικό θέμα; Αυτό κύριοι, επιτρέψτε μου να πω ότι δεν είναι πολιτική. Πρέπει να καταλάβουμε ότι διαμορφώνεται ένα νέο διεθνές περιβάλλον που δεν μπορούμε να το αγνοούμε. Δεν μπορούμε να κρυβόμαστε πίσω απ’ αυτούς που διαμαρτύρονται ενώ λαμβάνουν ποσοστιαία τις υψηλότερες ενισχύσεις. Και βλέπετε ότι μονίμως στο δρόμο είναι οι παραγωγοί που έχουν ενίσχυση στο προϊόν τους κατά 80%. 
      Ερωτώ κύριοι συνάδελφοι της Νέας Δημοκρατίας, είναι δυνατόν να αγνοείτε ότι οι αλλαγές των κανονισμών οδηγούν κατά κανόνα σε δυσκολότερες καταστάσεις χρηματοδότησης; Έχετε την ψευδαίσθηση ότι θα αλλάξει κανονισμός και θα είναι καλύτερος από τον προηγούμενο; Ξεχνάτε τόσο εύκολα τη μεγάλη αναθεώρηση της Κοινής Αγροτικής Πολιτικής του ’92 και ήσασταν και κυβέρνηση; Τι λοιπόν εξυπηρετεί αυτή η τακτική σας; Είναι ή όχι αποπροσανατολιστική; Θα μου επιτρέψετε να πω ότι είναι και επικίνδυνη. 
      Χρειαζόμαστε κύριοι συνάδελφοι, εποικοδομητικό διάλογο και όχι μονότονες ερωτήσεις. Χρειάζεται να κατανοήσουμε ότι τη φετινή χρονιά στο βαμβάκι εβδομήντα χιλιάδες παραγωγοί έχουν τηρήσει τα περιβαλλοντικά μέτρα χωρίς προβλήματα και δεκαέξι χιλιάδες παραγωγοί έχουν κάνει τις υπερβάσεις και δημιουργούν το πρόβλημα. Πρέπει λοιπόν, να πούμε την αλήθεια. Ενώ όλοι οι παραγωγοί βάμβακος αυτή τη στιγμή είναι σε ίση μοίρα και έχουν ικανοποιητικό εισόδημα, μία μειοψηφία την οποία σεις στηρίζετε –και θα μου επιτρέψετε να πω ότι και την υποκινείτε- έχει βάλει στόχο να μειώσει το εισόδημα τόσο το δικό της, όσο και των υπολοίπων εβδομήντα χιλιάδων παραγωγών. 
      Θέλω λοιπόν να σας θυμίσω –το είχα κάνει και στις άλλες επερωτήσεις, θα το καταθέσω και στα Πρακτικά- ότι αυτήν τη στιγμή ή και το προηγούμενο διάστημα είχαμε τη δυνατότητα να έχουμε εισροές 659 εκατομμυρίων ευρώ.
      Για την περσινή σας πολιτική «όλα τα βαμβάκια – όλα τα λεφτά», που το έχετε κάνει και κεντρικό σύνθημα των αγροτοσυνδικαλιστών σας, θα πρέπει να σας πω το εξής: «Όλα τα βαμβάκια – όλα τα λεφτά» δεν κάνουν πολλά λεφτά. Και φέτος εφαρμόζετε την ίδια τακτική. Δεν θέλετε, λοιπόν, να πάρουν οι παραγωγοί τα 659 εκατομμύρια ευρώ. Θέλετε να πάρουν τα 458 εκατομμύρια ευρώ. 
      ΕΥΑΓΓΕΛΟΣ ΜΠΑΣΙΑΚΟΣ: Δεν φταίει ο κανονισμός;
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εσείς φταίτε. 
     Σας καταθέτω τον πίνακα με την εξέλιξη των εισροών για να τον μελετήσετε. 
     (Στο σημείο αυτό ο Υφυπουργός Γεωργίας κ. Αργύρης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     
     (Ο σχετικός πίνακας ευρίσκεται στο Τεύχος των Πρακτικών της Βουλής)
     
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ποιο θα είναι το εισόδημα των υπολοίπων παραγωγών και ποιες θα είναι οι επιπτώσεις στις κοινοτικές εισροές της χώρας; Ποιες θα είναι οι τιμές του προϊόντος; Ποιες θα είναι οι δυνατότητες και ποιες οι ανάγκες της χώρας; 
     Λέτε ότι μιλάω αφηρημένα. Θα σας αναφέρω ένα παράδειγμα. Μιλάτε για την καλλιέργεια βάμβακος προηγούμενων ετών στο ύψος των τεσσάρων χιλιάδων διακοσίων στρεμμάτων και για τη φετινή των τριών χιλιάδων εξακοσίων στρεμμάτων. Πέρα από το ότι κάνετε πολλές αυθαίρετες συγκρίσεις, απορρίπτετε και πάλι εδώ την αλήθεια, ότι δηλαδή οι εισροές από την Ευρωπαϊκή Ένωση για τον τομέα και τους παραγωγούς, είναι ακριβώς οι ίδιες για την παραγωγή τόσο των τριών χιλιάδων εξακοσίων στρεμμάτων, όσο και των τεσσάρων χιλιάδων διακοσίων στρεμμάτων. 
     Έχουμε, λοιπόν, τη δυνατότητα να παίρνουμε ακριβώς τις ίδιες εισροές με τέσσερις χιλιάδες διακόσια στρέμματα και με τρεις χιλιάδες εξακόσια στρέμματα. 
     Αποκρύπτετε επίσης ότι ο παραγωγός καλλιεργώντας λιγότερα στρέμματα έχει λιγότερα έξοδα, άρα μεγαλύτερο καθαρό εισόδημα. Επίσης, επιβαρύνει λιγότερο το περιβάλλον και δεν εξαντλεί τους φυσικούς πόρους όταν ασκεί μακροχρόνια την καλλιέργειά του. 
     Αγνοείτε επίσης ότι από την αγρανάπαυση αυτών των εκτάσεων προκύπτει μείωση του ενοικίου των αγρών και δίνεται η δυνατότητα καλλιέργειας και άλλων απαραίτητων καλλιεργειών όπως τα φυτά για την κτηνοτροφία.
     Όσον αφορά τον κανονισμό, κύριε Μπασιάκο και κύριοι συνάδελφοι, που πολλές φορές τον επικαλείστε ως τον κακό κανονισμό, πρέπει να σας πω ότι σαφώς και έχει προβλήματα. Αυτό το έχω πει εκατό χιλιάδες φορές. Παρ’ όλο  όμως που τα τέσσερις χιλιάδες διακόσια στρέμματα και τα τρεις χιλιάδες εξακόσια στρέμματα δίνουν τα ίδια χρήματα, εσείς επιμένετε στην ίδια μονότονη άποψη και θέση. 
     Δεν πρέπει να πληροφορήσουμε τους παραγωγούς ότι αν αυτό μείνει εκεί δεν έχει καμία ενεργοποίηση αυτός ο κακός κανονισμός; Ότι αν σήμερα μείνουμε σ’ αυτές τις ποσότητες που λέμε και η Ισπανία κι εμείς δεν υπερβούμε τους χίλιους πεντακόσιους τόνους, δεν θα έχουμε ενεργοποίηση του κακού κανονισμού; Δεν είναι, λοιπόν, στο χέρι μας; Μα είναι προ των πυλών. Βέβαια, εσείς δεν αρκείστε σ’ αυτό. Εσείς θέλετε να βάλουμε αυθαίρετα όλες τις ποσότητες, όπου κι αν έχουν καλλιεργηθεί, όπως και αν έχουν καλλιεργηθεί, είτε έχουν δηλωθεί είτε όχι. Εκείνο που σας ενδιαφέρει είναι η κατάρρευση του τομέα, γιατί από εκεί θα πάρετε ψήφους μέσα από την αγανάκτηση των παραγωγών. 
     Επανέρχεσθε, λοιπόν, στον κοινοτικό κανονισμό για το βαμβάκι που ψηφίστηκε το 2001. Δεν είναι τραγικό μετά από δύο χρόνια να μιλάμε για το ίδιο πράγμα; 
     Αυτός ο κανονισμός, λοιπόν, συγκρινόμενος με τον προηγούμενο, χωρίς να λάβουμε υπόψη καμία άλλη παράμετρο, είναι λιγότερο καλός. Όμως, ηθελημένα αγνοείτε πού διαδραματιζόταν και τι διαδραματιζόταν εκείνη την εποχή στην Ευρωπαϊκή Ένωση που άρχιζε να βλέπει την ανάγκη μιας άλλης κοινοτικής αγροτικής πολιτικής. Επομένως η διατήρηση του βαμβακιού στο σύστημα των ελλειμματικών πληρωμών σαφώς και είναι το μεγάλο πλεονέκτημα και αποτελεί επιτυχία σ’ αυτό το σκέλος. Δεν μπορεί κανείς να το αμφισβητήσει, γιατί είναι το σύστημα αυτό που δίνει την ικανοποιητικότερη ενίσχυση στο προϊόν. Αυτά θα τα δούμε και στον ΠΟΕ.
     Ας δούμε όμως στην πράξη πώς λειτούργησαν αυτά στη φετινή χρονιά.
     Πριν αναφερθώ στη φετινή χρονιά θα ήθελα να κάνω επισήμανση. Σε κάθε μία ενέργεια και απόφασή μας συμμετείχε -που κι αυτό το αγνοείτε συστηματικά- όλος ο τομέας, όλοι οι φορείς, όλα τα όργανα –και τα δικά σας συνδικαλιστικά- των αγροτών. Γι’ αυτό πιστεύω ότι αυτό που θα σας αναφέρω το γνωρίζετε.
      Σήμερα, σχεδόν μετά από δύο χρόνια μας εγκαλείτε γιατί δεν αγωνιζόμαστε για τη βελτίωση του Κανονισμού. Δεν μπορούμε να προχωρήσουμε σε κάτι τέτοιο λέγοντας στους παραγωγούς ότι σίγουρα θα προκύψει καλύτερο καθεστώς. Εμείς το λέμε και σήμερα, κύριοι συνάδελφοι. Κανείς δεν μπορεί να εγγυηθεί ότι η αλλαγή του κανονισμού θα φέρει καλύτερο καθεστώς. Κάτι τέτοιο θα πρέπει να το υιοθετήσει όλος ο τομέας, γιατί δεν συμφωνούν όλοι για την αλλαγή του κανονισμού. Όμως, και εδώ είσαστε έξω από τα πράγματα και δεν γνωρίζετε τι θέλει ο τομέας. Εμείς συζητάμε με όλους. 
      Έρχομαι τώρα στη διαχειριστική περίοδο 2002-2003. Θα πρέπει να σας πω ότι το κυρίαρχο θέμα που μπήκε στον τομέα από την αρχή –και πρέπει να πάρετε θέση- είναι είστε υπέρ ή κατά των περιβαλλοντικών μέτρων, είστε υπέρ ή κατά του εξορθολογισμού του συστήματος της βάμβακοκαλλιέργειας, είστε υπέρ ή κατά του ότι πρέπει να εισρεύσουν τα περισσότερα χρήματα από την Κοινότητα; Αυτά είναι ερωτήματα που πρέπει να απαντηθούν και όχι να περιμένουμε στη γωνία πότε θα γίνει το λάθος για να κάνουμε αντιπολιτευτική πολιτική. 
      Με τη σύμφωνη γνώμη όλου του τομέα ξεκινήσαμε από την αρχή την πρώτη εκτίμηση. Όταν είχαμε τα τρεις χιλιάδες εξακόσια στρέμματα δηλωμένα στο ΟΣΔΕ, όπως ακριβώς εκφράστηκε με τη βούληση των παραγωγών –γιατί οι παραγωγοί δηλώνουν τα στρέμματα- και είχαμε το αποτέλεσμα των τριών χιλιάδων εξακοσίων στρεμμάτων, κάναμε την πρώτη μας εκτίμηση, και όχι μόνο εμείς στο Υπουργείο Γεωργίας, αλλά συγκροτήσαμε και επιτροπή όπου συμμετείχαν ο σύνδεσμος βάμβακος, εκπρόσωποι των εκκοκκιστών και όλου του τομέα, όπου εκεί συζητήσαμε σύμφωνα με τις εκτιμήσεις του ΕΛΓΑ τις αποδόσεις, τα στατιστικά στοιχεία, ότι η παραγωγή φέτος στην Ελλάδα θα ήταν ένα εκατομμύριο εξήντα δύο χιλιάδες τόνοι. Αυτό και δηλώσαμε και γι’ αυτό είχαμε και αυτή την προκαταβολή. Προς τι αυτή η κουβέντα ότι δεν έγιναν σωστά; Πρέπει να αναρωτηθείτε κάποια στιγμή. Όταν έχεις παραγωγή ένα εκατομμύριο εξήντα δύο χιλιάδες και τρεις χιλιάδες εξακόσια στρέμματα, κάνεις μία απλή διαίρεση για να δεις ποια είναι η μέση απόδοση ανά στρέμμα. Εκτιμήθηκε ότι αυτή η στρεμματική απόδοση θα ήταν διακόσια ενενήντα επτά κιλά και αυτό δηλώσαμε. Όταν ξεκινάει ο Οργανισμός Ελέγχου και Πληρωμών να παραλαμβάνει το βαμβάκι, έπρεπε οπωσδήποτε να βάλει κάποιο ελεγκτικό όριο. Το ελεγκτικό όριο έλεγε ότι το πρώτο χέρι αφού ήταν διακόσια ενενήντα επτά κιλά το στρέμμα, δεν μπορεί να είναι πάνω από διακόσια εβδομήντα πέντε. Ξέρετε πολύ καλά ότι μέχρι το 75%-80% είναι αυτό που μπορεί να μαζέψει μια μηχανή στην πρώτη συλλογή, στο πρώτο «χέρι» όπως λέγεται. Και έβαλαν τα διακόσια εβδομήντα πέντε σαν ανώτερο όριο για να ελέγχει αν είναι πραγματικές ή εικονικές οι ποσότητες. 
      Ξεκινήσαμε με δεύτερη εκτίμηση, πάλι με όλον τον τομέα, ότι πρέπει οπωσδήποτε να δούμε τι θα γίνει από κει και πέρα. Ξανά εκτιμήσαμε ότι οι καιρικές συνθήκες, η αλλαγή έφερε διαφορετικές ποσότητες από αυτές που εκτιμούσαμε, όχι πολύ προς τα πάνω σαν αποδόσεις, αλλά από κάτω μέχρι ενός σημείου. Περιοχές όπως η Βοιωτία που έχει πολλά απότιστα, λόγω των καιρικών συνθηκών, ήρθαν σε αποδόσεις σχεδόν ίδιες με τις άλλες που είναι αρδευόμενες και ποτιστικές. Κάναμε νέα εκτίμηση ότι η ποσότητα του βαμβακιού θα είναι ένα εκατομμύριο εκατό χιλιάδες τόνοι. Και αυτή η νέα εκτίμηση μας έδωσε το δεύτερο και όχι αυθαίρετο όριο  των τριακοσίων πέντε κιλών. Τα τριακόσια πέντε κιλά ήταν ένα ελεγκτικό όριο για να μπορεί να ελέγχει ο μηχανισμός. 
      Αφού συλλέξαμε όλη την παραγωγή, προχωρήσαμε. Λέτε «γιατί κλείσατε τα εκκοκκιστήρια». Τα κλείσαμε γιατί το είχαμε πει ένα χρόνο γρηγορότερα, γιατί οι μέρες εκκόκκισης αυτήν τη χρονιά ήταν οι ίδιες και περισσότερες με την περσινή που ήταν μέχρι 31 Ιανουαρίου. Είχαμε προειδοποιήσει. Ήταν σύμφωνοι όλοι να κλείσουμε. Υπήρχε, όμως, μία αντίρρηση κάποιων που έλεγαν ότι ο παραγωγός δεν θα έχει διαπραγματευτική ικανότητα. Από την ημέρα που είπαμε ότι θα κλείσουν τα εκκοκκιστήρια, από 250-255 δραχμές το βαμβάκι εκτινάχθηκε στις 285-300 δραχμές. Άρα, αυτό το επιχείρημα έχει καταρριφθεί. 
      Θα σας εξηγήσω γιατί φύγαμε από το όριο των τριακοσίων πέντε κιλών το στρέμμα. Τα στρέμματα δεν είναι εργοστάσιο που βάζεις μια γραμμή και λες τόσο θα παράγω, αλλά απαιτούνται στατιστικά στοιχεία και γίνονται εκτιμήσεις κατά ζώνες και περιοχές. 
      Για πρώτη φορά δε ο Οργανισμός έχει στα χέρια του ζώνες σε κάθε περιοχή ανά κοινότητα. Αυτό το ενίσχυσε και η παραλαβή βάμβακος εβδομήντα χιλιάδων παραγωγών. Αυτοί είναι τα κορόιδα και πρέπει μονίμως κάποιοι να είναι οι κερδισμένοι, που αφαιρούν από την εθνική οικονομία 100.000.000.000 παίζοντας με την αλληλεγγύη του φορολογούμενου πολίτη που καταβάλλει 30.000.000.000. Εσείς όμως τους υπερασπίζεστε και λέτε ότι έχουν δίκιο. Και την ίδια ημέρα που δεχόμασταν τους συνδικαλιστές σας από τη Λάρισα από την ίδια περιοχή υπήρχαν άλλοι συνδικαλιστές και εκπρόσωποι που έλεγαν: προς θεού, μη μας καταστρέφετε.
      Δεν σκέφτεστε την κλωστοϋφαντουργία; Ρωτήστε να μάθετε τι λένε. Δεν σκέπτεστε τους εκκοκιστές; Δεν τους ρωτάτε για να μάθετε τι λένε; Γιατί επιμένετε σε μία πολιτική η οποία οδηγεί σ’ αυτό που θέλει να λέει η Κοινότητα, δηλαδή ότι ο τομέας είναι μη διαχειρίσιμος; Αυτό θα μας πάει σε άλλες λογικές και θα μας αφαιρέσει το μεγάλο όπλο των ελλειμματικών πληρωμών. Αυτό εσάς δεν σας ενδιαφέρει. 
      Ο στόχος σας είναι άλλος. Είναι τα κυβερνητικά έδρανα. Θέλετε με οποιονδήποτε τρόπο να πετύχετε το στόχο σας αγνοώντας την κατάρρευση του τομέα. 
      Όταν πέρυσι εμείς αντιστεκόμασταν και λέγαμε ότι υπάρχει επιλέξιμο και μη επιλέξιμο βαμβάκι ότι επιλέξιμο είναι αυτό που προέρχεται από δηλωμένες εκτάσεις του ΟΣΔΕ και ότι τηρούνται τα περιβαλλοντικά μέτρα και αυτό είχε την ενιαία τιμή. Εμείς δεν μιλήσαμε για δύο τιμές. Δεν έχει δύο τιμές το βαμβάκι που πληροί αυτές τις προϋποθέσεις. Το άλλο βαμβάκι δεν είναι το νόμιμο βαμβάκι. Είναι αυτό που δεν πληροί τις προϋποθέσεις. Αλλά όταν μιλάμε δεν μιλάμε για το μη νόμιμο βαμβάκι αλλά για το βαμβάκι που πληροί όλες τις προϋποθέσεις, διότι οι ενισχύσεις έχουν προϋποθέσεις που πρέπει να τις τηρούμε.
      Πέρυσι μας εγκαλούσατε γιατί δεν δίναμε τις 25 δραχμές. Προεκλογικά δεν το κάναμε ενώ εσείς το λέγατε πριν τις δημοτικές εκλογές για να δείξετε πόσο αγαπάτε τους αγρότες. Εμείς περιμέναμε να ακολουθήσουμε τη νόμιμη οδό μέσα στην Ευρωπαϊκή Ένωση. Έπρεπε να πάρουμε ομόφωνη απόφαση Υπουργών για να στηρίξουμε την προσδοκία των παραγωγών. Το κάναμε μετά τις εκλογές. Τώρα μας εγκαλείτε ξανά γιατί δώσαμε τις 25 δραχμές. Έλεος! 
      Είπατε ότι υποσχεθήκαμε ότι το βαμβάκι θα έχει 300 δραχμές το κιλό. Ξέρετε όμως ότι η περυσινή ανακοίνωση που προσδιόριζε την ποσότητα στο ένα εκατομμύριο εκατόν σαράντα οκτώ χιλιάδες τόνους θα έδινε στον παραγωγό τιμή 270 έως 285 δραχμές. Αυτή ήταν η ανακοίνωση του Υπουργού και η δική μου. Οι επιπλέον 25 δραχμές είναι η επιστροφή των άλλων που δεν υπολογίζεται, γιατί και φέτος οι παραγωγοί θα πάρουν 25 δραχμές περίπου το κιλό από την επιστροφή Φ.Π.Α. για τα καύσιμα κλπ. Αλλά η ανακοίνωση για το ποια θα ήταν η τιμή ήταν για 271 έως 285 δραχμές. Αυτές τις τελικές τιμές δεν εισέπραξαν πέρυσι οι παραγωγοί; Αν δει κάποιος τις μέσες τιμές της περυσινής χρονιάς θα διαπιστώσει ότι με τις 25 δραχμές της ενίσχυσης αυτό ακριβώς είναι το αποτέλεσμα. 
      Είπατε ότι είμαστε από άλλη χώρα και ότι δεν ζούμε εδώ. Τα στοιχεία όμως δεν είναι δικά μας. Είναι της EUROSTAT. Τη στιγμή που σε μας δείχνει αύξηση του εισοδήματος στη Γερμανία δείχνει μείωση 21%. Δεν πρέπει να επικαλείστε τα στοιχεία όποτε σας βολεύουν. 
      Και σαφώς αν πάρεις μεμονωμένα ένα ένα προϊόν κάποιο από αυτά να έχει μείωση του εισοδήματος. Γιατί πρόκειται για μέσες τιμές και στοιχεία που έτσι εκτιμώνται. Αλλά δεν μπορείτε να λέτε πως δεν είναι αληθινά. 
      ΕΥΑΓΓΕΛΟΣ ΜΠΑΣΙΑΚΟΣ: Είναι το κατά κεφαλήν. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το κατά κεφαλήν μειώθηκε κατά 21% στη Γερμανία. Είμαστε η πρώτη χώρα με τη μεγαλύτερη αύξηση. Γι’ αυτό πέστε στην EUROSTAT ότι δίνει ψεύτικα στοιχεία.
      Εμείς θα επιμείνουμε σε αυτόν τον δύσκολο δρόμο γιατί θεωρούμε ότι είναι σωστός. Δεν τον επιλέξαμε μόνοι μας, τον επιλέξαμε με το σύνολο του τομέα. Σήμερα με τη δημιουργία των ομάδων παραγωγών και με τη διεπαγγελματική οργάνωση βάμβακος θα πορευτούμε μαζί. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα ανοίξουν τα εκκοκκιστήρια  μέσα στο Μάρτιο τρεις μέρες; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ναι. Θα το πω στη δευτερολογία μου. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, να μην το ξεχάσετε. 
      Ζητώ την ομόφωνη απόφαση του Σώματος να δώσω τώρα τη δευτερολογία στην κ. Φουντουκίδου, επειδή είναι υποψήφια και πρέπει να φύγει. 
      Συμφωνείτε;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Η κυρία Φουντουκίδου έχει το λόγο. 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ευχαριστώ πολύ. Απευθύνατε ένα εύστοχο ερώτημα στον κύριο Υπουργό, δεν ξέρω γιατί απέφυγε να απαντήσει. Έχετε συνηθίσει, κύριε Υπουργέ, στο μαρτύριο με τη σταγόνα. Μια μια δίνατε τις απαντήσεις και με δόσεις στους αγρότες και εξακολουθείτε να τους ταλαιπωρείτε και να τους βασανίζετε.  Τους έχετε οδηγήσει σε απόγνωση. Δεν ξέρω γιατί καυχιόσασταν τόση ώρα από έδρας. Τι πολιτική  μπορεί να είναι αυτή, που οδήγησε τον αγροτικό πληθυσμό σε συρρίκνωση, σε αποδεδειγμένη μείωση του εισοδήματός του και τους αγρότες τους βγάλατε στους δρόμους. Λέτε να μην είχαν δουλειά και αποφάσισαν τελικά να ταλαιπωρήσουν τους συμπολίτες τους; Αυτός ισχυρίζεστε, λοιπόν, ότι είναι ο λόγος που διαμαρτύρονται οι αγρότες; Δεν υπάρχει λόγος; Και, εν πάση περιπτώσει, προκαλείτε, κύριε Υπουργέ, με τη θέση σας. 
      Υπάρχουν αναπάντητα ερωτήματα και λυπάμαι εάν δεν έχουν φτάσει στα αυτιά σας. Είμαστε υποχρεωμένοι να μεταφέρουμε τη φωνή αγωνίας των βαμβακοπαραγωγών και ξέρετε ότι περιμένουν απαντήσεις. Πρέπει να σας θυμίσω ότι το 25άρι το δώσατε παραμονές εκλογών. Είχαμε δημοτικές και νομαρχιακές εκλογές. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πολύ μετά. 
      ΠΑΡΘΕΝΑ ΦΟΥΝΤΟΥΚΙΔΟΥ: Σεπτέμβριο αποφασίστηκε. Προσφεύγετε μάλιστα και σε διασπαστικά επιχειρήματα προκαλώντας τους αγρότες εναντίον κάποιων άλλων που εσείς γενικά και αφοριστικά μιλάτε για παρανόμους. Όμως τη δική σας ελεγκτική αδυναμία, των υπηρεσιών σας θα πρέπει να την αποδίδετε στους αγρότες; Τους είπατε ψεύτες, απατεώνες, κατά καιρούς. Εν πάση περιπτώσει, σεβαστείτε το μόχθο και τον αγώνα τους. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μη βάζετε στο στόμα μας πράγματα που δεν έχουμε πει. 
      ΠΑΡΘΕΝΑ ΦΟΥΝΤΟΥΚΙΔΟΥ: Δεχθείτε ότι έχουν ανάγκη από πολύ μεγαλύτερη ενημέρωση γιατί πάρα πολλοί από αυτούς δεν έχουν το επίπεδο γνώσεων που χρειάζεται να κατανοήσουν τους πολύπλοκους σχεδιασμούς και μηχανισμούς σας. Δεν είναι παράλογο να ζητούν υπευθυνότητα από το αρμόδιο Υπουργείο έγκαιρα να τους ενημερώνει. Βεβαίως είστε ανακόλουθος. Τι ισχυρισμός είναι αυτός, πρώτο και δεύτερο χέρι; Πρώτη φορά το ακούω. Δεν ξέρετε για τις μέσες αποδόσεις. Δεν έχει προηγούμενο αυτή η χώρα; Πρωτογενώς καλλιεργήσαμε βαμβάκι και ξέρατε; Δώσατε διακόσια ενενήντα επτά κιλά και μετά πήγατε στα τριακόσια πέντε κιλά. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μία διακοπή επιτρέπεται και με την άδεια του Προεδρείου.
      ΠΡΟΕΔΡΕΥΩΝ (Παναγιώτης Σγουρίδης): Ναι, κύριε Υπουργέ. 
      ΠΑΡΘΕΝΑ ΦΟΥΝΤΟΥΚΙΔΟΥ: Ορίστε κύριε Υπουργέ. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία Φουντουκίδου, μιλάμε για τη συλλογή. Δεν γίνεται άπαξ. Αυτό είναι το πρώτο και το δεύτερο χέρι. Τι εννοείτε ότι δεν ξέρουμε; 
      Άρα, λοιπόν, πρέπει να καταλάβουμε ότι υπάρχει ένας τρόπος συλλογής του προϊόντος. Και λέμε ότι η πρώτη συλλογή, δηλαδή το πρώτο χέρι δεν μαζεύει όλο το βαμβάκι αλλά ένα τμήμα του βαμβακιού. Το υπόλοιπο τμήμα του βαμβακιού είναι υποδεέστερο ποσοτικά του συνόλου. Το ξέρετε αυτό! Δεν σημαίνει ότι μπαίνω μέσα και μαζεύω ένα τμήμα του χωραφιού, αλλά ότι μπαίνω στο χωράφι και παίρνω ένα τμήμα της ποσότητας του βαμβακιού. Αυτό είναι το πρώτο χέρι και το δεύτερο χέρι είναι το άλλο τμήμα του βαμβακιού. Αυτό είναι το πρώτο και το δεύτερο χέρι. Μαθήματα θα μου κάνετε ποιο είναι το πρώτο και το δεύτερο χέρι; Έλεος! 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Φουντουκίδου. 
      ΠΑΡΘΕΝΑ ΦΟΥΝΤΟΥΚΙΔΟΥ: Ευχαριστώ, για τη διευκρίνιση, κύριε Υπουργέ, αλλά μόλις πριν από λίγο εσείς ο ίδιος δηλώσατε ότι ξέρετε σε τι ποσοστό ανέρχεται η συλλογή στο πρώτο χέρι. Εν πάση περιπτώσει, έχετε εκτιμήσεις για το δεύτερο χέρι, έτσι ώστε να μην υποβάλετε τους αγρότες στο μαρτύριο της σταγόνας, τους οποίους καταταλαιπωρείτε. 
      Και επαναλαμβάνω ότι δεν είναι μόνο η ανυπαρξία της πολιτικής σας αλλά και η συμπεριφορά σας. Μέχρι πρόσφατα, είχατε λάθη. Τέσσερις χιλιάδες είχαμε μόνο στην εκλογική μου περιφέρεια. Πέρασαν δύο μήνες μέχρι να διορθώσετε τις καταστάσεις και τις στείλατε πίσω πάλι λαθεμένες, ενώ σήμερα έχουμε εκατόν είκοσι χιλιάδες–εκατόν τριάντα χιλιάδες τόνους βαμβάκι που βρίσκονται σε πλατφόρμες, υποβαθμίζονται και σαπίζουν και εσείς χαμογελάτε, κύριε Υπουργέ. Ναι, είναι το βιος και ο μόχθος! Από εκεί περιμένουν να ζήσουν τα παιδιά τους και πολλοί από αυτούς έχουν μονοκαλλιέργεια. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να μην μπερδεύουμε το βαμβάκι με το ροδάκινο. Αν φθάσουμε και σ’ αυτό το επίπεδο…
      ΠΑΡΘΕΝΑ ΦΟΥΝΤΟΥΚΙΔΟΥ: Είμαι σε θέση να ξεχωρίζω το ροδάκινο από το βαμβάκι και μάλιστα πολύ περισσότερο από εσάς. Ξέρετε ότι και στα δύο τα έχετε κάνει μούσκεμα. Δεν ξέρω γιατί αντιδράτε σε ό,τι σας λέω. 
      Βεβαίως τα ερωτήματα που θέσατε είναι παραπλανητικά, κύριε Υπουργέ. Και βέβαια θέλουμε εισροές. Αλλά φταίμε εμείς αν πρόσφατα υποχρεωθήκατε από το Ταμείο Προσανατολισμού και Εγγυήσεων να επιστρέψετε το 25% από τα δημόσια αποθεματικά, λόγω των παραλείψεων και των κακών διαχειρίσεων; Φταίμε εμείς αν με τελευταία απόφαση του Δικαστηρίου των Ευρωπαϊκών Κοινοτήτων χάνετε 3,2 δισεκατομμύρια για τα έτη 1996-1998; Φταίμε εμείς; Εμείς θέλουμε εισροές. Και ο λόγος που πολλές φορές διαμαρτυρόμαστε εδώ, είναι γιατί σας πιέζουμε να κάνετε σωστές δουλειές, να υποχρεώσετε τις υπηρεσίες σας να δουλέψουν και να τους ενημερώσετε σωστά, ώστε να μην έχουμε αυτά τα απαράδεκτα φαινόμενα, γιατί οι απώλειες πόρων είναι σημαντικό κεφάλαιο για το οποίο, κύριε Υπουργέ, ελέγχεστε κάθε τόσο είτε το δέχεστε είτε όχι. 
      Εν πάση περιπτώσει, έχετε υπόψη ότι διολισθαίνετε επικίνδυνα. Με τη συμπεριφορά σας καλύπτετε μία διολίσθηση προς τις στρεμματικές ενισχύσεις που στο κάτω κάτω έχουν ένα πλεονέκτημα. Μειώνουν το κόστος παραγωγής. Εδώ, κύριε Υπουργέ, έχουμε 70.000-80.000 κόστος παραγωγής και είναι ζήτημα αν με τις τιμές, οι οποίες επαναλαμβάνω ότι είναι καθηλωμένες στα επίπεδα του 1993, καταφέρουν να έχουν 90.000-100.000 εισόδημα ανά στρέμμα. 
      Εάν μάλιστα συνυπολογίσουμε και τις αποσβέσεις ή την ανάγκη εκσυγχρονισμού και ανανέωσης του εξοπλισμού τους, καταλαβαίνετε ότι μπαίνουν μέσα. Πρόκειται για δείκτες που δεν τους ξέρετε ή τους αμφισβητείτε; 
      Κύριε Υπουργέ, εμείς σας εγκαλέσαμε γιατί πιστεύουμε ότι διαπραγματευτικά, από το 1995 μέχρι και τον Απρίλιο του 2001, πηγαίνετε από το κακό στο χειρότερο. Εγώ θα έλεγα ότι, ναι, πασχίσατε και αποτύχατε. Εν πάση περιπτώσει, θα αναγνώριζα την προσπάθειά σας εάν είχατε θέσει θέμα για την αύξηση της μεγίστης εγγυημένης ποσότητας στο σύστημα των προκαταβολών, στο θέμα της αύξησης των δαπανών για το βαμβάκι ή, εν πάση περιπτώσει, αν προσέχατε το θέμα της συνυπευθυνότητας, όπου αυξάνει και επιβαρύνει το κόστος χωρίς όριο, κύριε Υπουργέ. 
      Λυπάμαι, δεν επιχαίρω. Και επαναλαμβάνω, γιατί έχουμε αγωνία για τον τόπο μας, ότι είστε πολύ κακοί διαχειριστές και πολύ κακοί εντολοδόχοι, κύριε Υπουργέ!
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σαλαγκούδης. 
	ΓΕΩΡΓΙΟΣ ΣΑΛΑΓΚΟΥΔΗΣ: Κυρία και κύριοι συνάδελφοι, η πολιτική της Κυβέρνησης στη βαμβακοκαλλιέργεια είναι μια ακόμα επιβεβαίωση της «ποιότητας» και της «αποτελεσματικότητας» της Κυβέρνησης στον αγροτικό τομέα, αλλά και γενικότερα σε όλους τους υπόλοιπους τομείς. 
      Χαρακτηρίζεται από αβελτηρία, ανικανότητα, κακή διαπραγμάτευση στην Ευρωπαϊκή Ένωση, αντιφατικότητα στις εξαγγελίες, κακό προγραμματισμό, ανυπαρξία  προβλέψεων και διορατικότητας, με άλλα λόγια δηλαδή ολοκληρωτική χρεοκοπία πολιτικής.
      Πώς μπορείς να αφαιρέσεις το δικαίωμα από τους απελπισμένους αγρότες να κατεβαίνουν στους δρόμους με τα μηχανήματά τους και να κλείνουν τους δρόμους, εμποδίζοντας ενδεχομένως και ενοχλώντας άλλες κοινωνικές ομάδες, σε μια ύστατη προσπάθεια που καταβάλλουν να συνετίσουν αυτήν τη Κυβέρνηση που την εμπιστεύθηκαν να διαχειριστεί την τύχη τους και τη διαχειρίζεται με τόσο κακό τρόπο; 
      Αλλά φαίνεται ότι τα τελευταία χρόνια ο καλός Θεός της Ελλάδας απέστρεψε το πρόσωπό του από την Ελλάδα.  Ενταχθήκαμε στις Ευρωπαϊκές Κοινότητες και δυστυχώς μας έδωσε μια Κυβέρνηση, η οποία τότε φώναζε «έξω από την ΕΟΚ», «ΕΟΚ και ΝΑΤΟ το ίδιο συνδικάτο», άργησε πολύ να συλλάβει το καλό της ένταξής μας και όταν το συνέλαβε άρχισαν οι μεγάλες ροές των πακτωλών δισεκατομμυρίων από την Ευρωπαϊκή Ένωση, τις οποίες όμως δυστυχώς μέχρι τώρα δεν ξέρει να τις αξιοποιήσει αποτελεσματικά για να αλλάξει τη μορφή της χώρας μας και να βελτιώσει την ποιότητα ζωής των Ελλήνων πολιτών.
      Δυστυχώς στις κρίσιμες αυτές στιγμές για τα εθνικά μας θέματα, για τα θέματα της οικονομίας, για τα θέματα του αγροτικού κόσμου προεδρεύουμε στην Ευρωπαϊκή Ένωση, αλλά με την ίδια Κυβέρνηση, την Κυβέρνηση αυτή που κοιτάει μόνο το σήμερα και το πώς θα το περάσουμε, που βάζει όλα τα προβλήματα κάτω από το χαλί και τα σπρώχνει για την επόμενη κυβέρνηση. Την ενδιαφέρει μόνο η προσωρινή ευημερία, ενδεχομένως και η επικοινωνιακή πολιτική και ζει και λειτουργεί με τη νοοτροπία «δεν βαριέσαι, η Ελλάδα ποτέ δεν πεθαίνει».
      Για το καλό όλων των Ελλήνων και ιδιαίτερα των αγροτών θα μπορούσε ο κάθε Έλληνας πολίτης να κάνει σήμερα μια ευχή. Ο Θεός να βάλει το χέρι του.
      Μας ρώτησε ο κύριος Υπουργός, γιατί κάναμε την επερώτηση και τι νέο περιέχει αυτή η επερώτηση. Το νέο που περιέχει, κύριε Υπουργέ, το ξέρετε πολύ καλά. Είναι η αγωνία και το άγχος του αγροτικού κόσμου, που μόλις πριν από λίγες μέρες είχε κατέβει στους δρόμους. Είναι τα ερωτηματικά τους για το τι θα γίνει και ποιες αποφάσεις θα πάρετε.
      Σας ρωτήσαμε προηγουμένως, θα ανοίξουν τα εκκοκκιστήρια; Πότε; Τι θα γίνει με την υπόλοιπη ποσότητα; Πώς και με ποιον τρόπο θα ρυθμίσετε τα πράγματα, ούτως ώστε και η χώρα μας να πάρει τα περισσότερα χρήματα από την Ευρωπαϊκή Ένωση –αυτός είναι ο στόχος μας- και οι αγρότες να αυξήσουν, όσο είναι δυνατόν περισσότερο, το εισόδημά τους. 
      Δεν μας είπατε τίποτα γι’ αυτό. Δώσατε μια υπόσχεση να το πείτε στη δευτερολογία σας. Θα το περιμένουμε. 
      Μας παρουσιάσατε μάλιστα, κύριε Υπουργέ, ένα τιμολόγιο. Δεν ξέρω αν έχετε άλλο τέτοιο τιμολόγιο αλλά, εν πάση περιπτώσει, εάν βρείτε και άλλο τιμολόγιο των 300 δραχμών ανά κιλό, θα είναι λίγο πριν κλείσουν τα εκκοκκιστήρια, διότι το 80% και περισσότερο της παραγωγής πληρώθηκε με 230 δραχμές. Είναι ζήτημα αν το 20% πληρώθηκε με τιμές πάνω από 230 δραχμές. 
      Μας είπατε ακόμη ότι εσείς φροντίζετε, σύμφωνα με τις νέες προδιαγραφές που η αναθεώρηση της Κοινής Αγροτικής Πολιτικής στην Ευρωπαϊκή Ένωση απαιτεί για την ποιότητα, την ανταγωνιστικότητα και την προστασία του περιβάλλοντος, για όλες αυτές τις παραμέτρους στον αγροτικό τομέα. 
      Πράγματι πρέπει να έρθει η Ευρωπαϊκή Ένωση, όχι στις αρχές των συζητήσεων, αλλά όταν πλέον φτάνει η αποφασιστική μέρα που επιβάλλεται στη χώρα μας αυτό που έπρεπε να το είχαμε φροντίσει ήδη πριν από πολλά χρόνια, όταν και οι προηγούμενες αναθεωρήσεις της Κοινής Αγροτικής Πολιτικής το έβαζαν σαν μελλοντικές προϋποθέσεις αυτό, αλλά και όταν και μετά το 1990 η παγκοσμιοποίηση απαιτούσε να βελτιώσουμε την ποιότητα και την ανταγωνιστικότητα των προϊόντων μας. 
      Τι κάνατε όμως μέχρι τώρα; Καμιά απολύτως προσπάθεια για βελτίωση της ποιότητας. Καμιά προσπάθεια για τη βελτίωση της ανταγωνιστικότητας και είναι δραματική η κατάσταση στην οποία έχουμε φθάσει. Μέχρι το 1995 περίπου, μέχρι δηλαδή που να αναλάβετε εσείς την Κυβέρνηση, το εμπορικό γεωργικό ισοζύγιό μας ήταν πλεονασματικό. Και άρχισε ραγδαία να πέφτουν οι εξαγωγές μας στα αγροτικά προϊόντα. Φθάσαμε το τελευταίο χρονικό διάστημα το γεωργικό εμπορικό ισοζύγιό μας να είναι πάνω από 400 δισεκατομμύρια δραχμές. Πάνω από 1 δισεκατομμύριο δραχμές περισσότερα αγροτικά προϊόντα εισάγουμε κάθε μέρα έναντι αυτών που εξάγουμε. Για ποια ανταγωνιστικότητα μας μιλάτε λοιπόν; Γι’ αυτήν που θα επιβληθεί αύριο από την αναθεώρηση της Κοινής Αγροτικής Πολιτικής;
      Είπατε, τι έρχεσθε εδώ με επερωτήσεις, να κάνουμε διάλογο. Μα, για διάλογο ερχόμαστε, κύριε Υπουργέ, εδώ στη Βουλή. Πού μπορεί να γίνει ο καλύτερος διάλογος; Αν όχι εδώ, στην κοιτίδα του δημοκρατικού διαλόγου, στο Κοινοβούλιο, τότε πού; Γι’ αυτό ερχόμαστε εδώ. Αλλά δυστυχώς εσείς δεν κάνετε ειλικρινή διάλογο. Διότι εδώ κάθε φορά μας φέρνετε και μας δίνετε πλασματικά στοιχεία, όπως τα δίνετε και στις συνεντεύξεις σας και στον Τύπο, καθώς και ψεύτικα στοιχεία που επανειλημμένα σας έχουμε καταγγείλει. 
      Μας είπατε, λοιπόν, για τα 650 εκατομμύρια ευρώ που τελικά με το νέο κανονισμό εξασφαλίζονται. Βεβαίως είπατε ότι ο κανονισμός έχει προβλήματα. Τώρα το παραδέχεσθε. Αλλά όταν υπογραφόταν, εσείς πανηγυρίζατε γι’ αυτόν τον κανονισμό. Εν πάση περιπτώσει, όμως, μας μιλάτε για τις μειώσεις τις οποίες πραγματοποιήσατε και προσπαθήσατε να δικαιολογήσετε με την αμειψισπορά, αλλά κυρίως με την περιβαλλοντική παράμετρο. 
      Κύριε Υπουργέ, στον περιορισμό των ποσοτήτων υπολογίσατε καθόλου την περιβαλλοντική  παράμετρο; Αυτήν που θέλει η Ευρωπαϊκή Ένωση, για να επιβάλετε εκεί ακριβώς που πρέπει -και οι περιβαλλοντικές  επιπτώσεις από την καλλιέργεια του βαμβακιού είναι πολύ περισσότερες- τη μεγαλύτερη περικοπή σε αντίθεση με άλλες περιπτώσεις όπου δεν υπάρχει αυτή η απαραίτητη περιβαλλοντική παράμετρος σαν προϋπόθεση για να μειώσει την παραγωγή; ‘Άρα, λοιπόν, μη μας λέτε πράγματα για τα οποία ουσιαστικά εσείς δεν έχετε φροντίσει. Πρέπει να μάθετε. Τρεις φορές  μας είπε τη λέξη αυτή ο κύριος Υπουργός αυτής της Κυβέρνησης. Αλίμονο, κύριε Υπουργέ, αν μάθουμε από σας να κάνουμε τη χρεοκοπημένη πολιτική που μέχρι τώρα εσείς αποδεικνύετε ότι κάνετε καθημερινά. 
      Είπατε ακόμα ότι κινδυνεύουμε με τις επερωτήσεις μας να πείσουμε την Ευρωπαϊκή Ένωση ότι είναι μη διαχειρίσιμος ο τομέας. Με τις επερωτήσεις μας δεν κινδυνεύει τίποτε από τους αγρότες. Με τις επερωτήσεις μας το μόνο που φροντίζουμε είναι να σας ξυπνάμε μερικές φορές από τον ύπνο του δικαίου στον οποίο βρίσκεσθε πάνω σ’ αυτά τα θέματα, να σας δραστηριοποιούμε και να σας ενεργοποιούμε ενδεχομένως, για να κάνετε επιτέλους ενδεχόμενα κάποιο καλό στον αγροτικό τομέα πριν αποχωρήσετε, γιατί η θητεία σας είναι κοντά και τελειώνει. 
      Γι’ αυτό, λοιπόν, σας ελέγχουμε για να μην κριθεί από τις πράξεις σας και τις ενέργειές σας, ως Κυβέρνηση, μη διαχειρίσιμος ο τομέας και έχει τα επακόλουθα που εσείς αναφέρατε προηγουμένως.
      Μας αναφέρατε ακόμη για τις 25 δραχμές και είπατε: Ω, τι μεγαλοσύνη! Δεν τις δώσαμε προεκλογικά, αλλά τις δώσαμε μετά. Περιμέναμε να πάρουμε την έγκριση της Ευρωπαϊκής ΄Ενωσης. Εάν όμως δεν ήταν δημοτικές εκλογές, αλλά ήταν εθνικές εκλογές, τότε να δω τι θα κάνατε. Όπως κάνατε με το σαραντάρι της σοδειάς 1999-2000. Το θυμάστε αυτό; Και, δυστυχώς μια και το ανέφερα θα πρέπει να ρωτήσω: Τι κάνετε εδώ, το βάζετε κάτω από το χαλί πάλι και το αφήνετε για την επόμενη κυβέρνηση; 
      Κύριε Υπουργέ, μέχρι τώρα δεν δημιουργήσαμε ζήτημα επειδή είναι ένα θέμα για το οποίο, εν πάση περιπτώσει, δεν θα θέλαμε να τιμωρηθεί η χώρα μας. Δεν μπορούμε να σας αφήσουμε όμως να λειτουργείτε με αυτόν τον τρόπο. 
      Αυτήν τη στιγμή οι αγρότες είναι χρεωμένοι ως άτοκο δάνειο που έχουν πάρει, 40 δραχμές. Δεύτερον, η Αγροτική Τράπεζα δεν μπορεί να δίνει άτοκα δάνεια. Υποτίθεται ότι τους τόκους πρέπει να τους πληρώνει το Υπουργείο Γεωργίας και οι τόκοι των ετών 2000, 2001 και 2002 δεν έχουν πληρωθεί. Τι γίνεται δηλαδή; Θα κληρονομήσουμε μία τράπεζα η οποία, πρώτον, θα έχει την εκκρεμότητα να εισπράξει, όπως οι αποδείξεις εκχώρησης των αγροτών του δικαιώματος αυτού στην τράπεζα για να παρακρατήσει το δάνειο που έχει δώσει στους αγρότες και επιπλέον θα έχουμε την Αγροτική Τράπεζα με το έλλειμμα όλων αυτών των τόκων που εσείς δώσατε τότε για να κερδίσετε τις εκλογές της 9ης Απριλίου 2000. 
      Θα καταθέσω όλα τα έγγραφα εδώ. Με έγγραφο του Υπουργείου σας αποδέχεσθε ότι πράγματι δεν έχετε πληρώσει τόκους στην ΑΤΕ. Θα καταθέσω τις συμβάσεις τις οποίες έχετε υπογράψει εσείς με τον Υπουργό Οικονομικών και το διοικητή της ΑΤΕ, για 50 δισεκατομμύρια, που δόθηκαν οι 40 δραχμές τότε στους παραγωγούς και 16,2 δισεκατομμύρια, που δόθηκε το επιπλέον 30άρι στους ελαιοπαραγωγούς. 
      Αυτά τα αφήνετε σε εκκρεμότητα. Για ποιους, κύριε Υπουργέ; Για να τα λύσει η επόμενη κυβέρνηση; Να βρεθεί εκεί και να πει «χρωστάτε αγρότες, δώστε μας πίσω τα 50 δισεκατομμύρια εσείς» και «Υπουργέ Οικονομικών» -από την τραγική κατάσταση την οποία θα κληρονομήσει η επόμενη κυβέρνηση στην οικονομία- «πληρώστε τους τόκους στην ΑΤΕ για να εξυγιανθεί το χαρτοφυλάκιό της». Ε, αυτό δεν μπορεί να συνεχίζεται έτσι.
      Λυπάμαι που το λέω, με τον κίνδυνο που διατρέχει η χώρα μας να της επιβληθεί πρόστιμο από την Ευρωπαϊκή Ένωση, αλλά επιτέλους φιλοτιμηθείτε σαν Κυβέρνηση, τις δικές σας αποφάσεις, τις οποίες μάλιστα τις πήρατε με ιδιοτέλεια για να κερδίσετε τις προηγούμενες εκλογές, να είσθε τουλάχιστον συνεπείς και να πληρώνετε τα χρέη σας. 
      Καταθέτω τα έγγραφα για τα Πρακτικά, μήπως τα έχει ξεχάσει ο κύριος Υπουργός, να τα ξαναθυμηθεί.
      (Στο σημείο αυτό ο Βουλευτής κ. Γεώργιος Σαλαγκούδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θα ήθελα να πω και μερικά άλλα πράγματα. Θέλουμε να μας πείτε τι θα γίνει με τις επιδοτήσεις του 2001, που δεν έχετε πληρώσει ακόμη στους παραγωγούς και τους οποίους οφείλετε να πληρώσετε από εθνικούς πόρους. Επιτέλους, πείτε μας αν θα το πληρώσετε ή όχι, για να ξέρουμε. 
      Εγώ σας είπα και σας το ξαναλέω πάλι, τους παραγωγούς της περιφέρειάς μου που δεν έχουν πάρει τις επιδοτήσεις του 2001, θα τους συγκεντρώσω αυτές τις μέρες και θα προσφύγουμε στο Ευρωπαϊκό Δικαστήριο για να πάρουν αυτές τις επιδοτήσεις, τις οποίες εσείς τους στερήσατε εξαιτίας των καθυστερήσεων, της αβελτηρίας και της αναποτελεσματικότητας του Υπουργείου Γεωργίας και του ΟΠΕΚΕΠΕ.
      Τι γίνεται με τις αποζημιώσεις του ΕΛΓΑ και των ΠΣΕΑ; Εδώ θα ήθελα πολύ να σας διαβάσω την ερώτηση και αυτά που σας λέει ο δικός σας εκ Χανίων Βουλευτής. Λέει λοιπόν: «Παρακολουθώντας όλα τα δελτία Τύπου του Υπουργείου που προΐστασθε και του ΕΛΓΑ, διαπιστώνει κανείς διάσταση εξαγγελιών και υλοποίησης των μέτρων». Και αναφέρει τι λέγατε ακριβώς. Λέγατε λοιπόν ότι ο ΕΛΓΑ θα πληρώσει αμέσως και ο Υπουργός δίνει εντολή στη διοίκηση του ΕΛΓΑ να προχωρήσει άμεσα στη χορήγηση προκαταβολής 50%, έναντι των δικαιούμενων ενισχύσεων στους παραγωγούς που επλήγησαν και έχουν ενταχθεί στο πρόγραμμα «ΦΡΟΓΚΥ». Μιλάμε για τις ζημιές από τον Νοέμβριο μέχρι τον Ιανουάριο του 2002, στα Χανιά. 
      Ο δικός σας Βουλευτής σας λέει ότι δεν έχουν πάρει ακόμη την προκαταβολή του 50%, παρά την εντολή του Υπουργού να πληρώσει ο ΕΛΓΑ άμεσα. Αυτήν την ερώτηση που την ξέρετε πάρα πολύ καλά, κύριε Υπουργέ, την κατέθεσε ο κ. Ευτύχης Δαμιανάκης.
      Θα ήθελα όμως να πω ακόμη ότι με την αβελτηρία σας τα προγράμματα της Ευρωπαϊκής Ένωσης δεν τα έχετε ξεκινήσει. Μια σειρά από προγράμματα –δεν έχω τώρα το χρόνο να σας τα αναφέρω όλα- δεν έχει καν ξεκινήσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι πάρα πολύ σημαντικά προγράμματα και οι απορροφήσεις σας είναι ελαχιστότατες, παρά το ότι ο κ. Πάχτας μιλάει για 110%. Αυτός είναι πλέον «από άλλον πλανήτη» και φυσικά δεν μπορεί να τον παρακολουθήσει κανένας από τους προϊστάμενους του Υπουργείου Γεωργίας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, παίρνετε χρόνο από τη δευτερολογία σας.
      ΓΕΩΡΓΙΟΣ ΣΑΛΑΓΚΟΥΔΗΣ: Τελειώνω, κύριε Πρόεδρε.
      Θα ήθελα ακόμη να αναφερθώ –θα μιλήσω πιο αναλυτικά στη δευτερολογία μου- για τη διόρθωση του 25% από το δημόσιο αποθεματικό της Ελλάδας λόγω σημαντικών παραλείψεων που μας έχει επιβάλει πρόσφατα η Ευρωπαϊκή Ένωση και που κοστίζει για τη χώρα μας κάτι παραπάνω από 9 δισεκατομμύρια ευρώ. 
      Αυτή είναι δυστυχώς η πολιτική σας, κύριε Υπουργέ και δεν πρέπει να επαίρεστε όταν ανεβαίνετε σ’ αυτό το Βήμα, αλλά θα έπρεπε να ζητήσετε συγγνώμη από τον ελληνικό λαό και θα έπρεπε να μιλάτε με πολύ διαφορετικό ύφος εδώ, στο Κοινοβούλιο, όταν εμείς σας εγκαλούμε για την αγροτική σας πολιτική.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Η Ελλάδα των Βαλκανικών Πολέμων 1912-1913», εβδομήντα πέντε μαθητές και μαθήτριες και έξι καθηγητές από το 7ο Γυμνάσιο Λαμίας και από το Γυμνάσιο Καμένων Βούρλων Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Σήμερα έχουμε κοινοβουλευτικό έλεγχο και είναι στη Βουλή ο κύριος Υπουργός, ο οποίος απαντάει στις ερωτήσεις των Βουλευτών.
      Η κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Ένα από τα πιο σημαντικά ελληνικά αγροτικά προϊόντα, το βαμβάκι, δοκιμάζεται τα τελευταία δέκα χρόνια. Αυτό είναι αποτέλεσμα λανθασμένων πολιτικών. Έτσι, το βαμβάκι οδηγήθηκε σε μία κατάσταση συνεχούς κρίσης, πράγμα που αποδεικνύουν και οι επαναλαμβανόμενες αγροτικές κινητοποιήσεις, αλλά και οι συνεχείς παρεμβάσεις που γίνονται στη Βουλή από όλα τα κόμματα. 
      Μετά από αλλεπάλληλες τροποποιήσεις ως προς το καθεστώς των ενισχύσεων, τις έντονες διακυμάνσεις των τιμών και την αναστάτωση της αγοράς, εκείνο που έχει σημασία σήμερα είναι να προβληματιστούμε για τις αρνητικές επιπτώσεις στο εισόδημα των βαμβακοπαραγωγών και για το ότι είναι υποχρεωμένοι πλέον να καλλιεργούν υπό συνθήκες αβεβαιότητας και ανασφάλειας. Ποιος μπορεί να προβλέψει το μέλλον του προϊόντος αυτού με τα δεδομένα που υπάρχουν και κυρίως με όσα ρυθμίζει η τελευταία αναθεώρηση του κανονισμού και μάλιστα με τον αντιφατικό και αλλοπρόσαλλο τρόπο με τον οποίο αυτός εφαρμόστηκε το χρόνο που πέρασε; 
      Ο απολογισμός για την περίοδο 2001-2002, κύριε Υπουργέ, περιέχει τουλάχιστον δύο αρνητικά αποτελέσματα. Οι βαμβακοπαραγωγοί πήραν λιγότερα χρήματα και η Κυβέρνηση υποχρεώθηκε να στηρίξει με εθνικούς πόρους το μειωμένο εισόδημά τους. 
      Ο κανονισμός που υπογράφτηκε και από την ελληνική Κυβέρνηση είναι εναντίον της βαμβακοπαραγωγής. Ζητήσαμε έγκαιρα να μην εφαρμοστεί για τη χρονιά που πέρασε, μιας και αυτός ο κανονισμός κι αυτές οι δεσμεύσεις επεβλήθησαν το Μάιο, όταν ήδη είχε γίνει η σπορά και υπήρχε προηγούμενο στην Ευρωπαϊκή Ένωση για να μην ισχύσει ο κανονισμός αυτός. Δεν το κάνατε. 
      Εμείς ανησυχούμε, διότι από εδώ και πέρα διακυβεύεται ουσιαστικά το μέλλον της βαμβακοπαραγωγής στη χώρα μας. Αυτό δεν το λέμε από μία εμμονή συνεχούς αντιπολίτευσης για το βαμβάκι κλπ., αλλά η ίδια η απόφαση του συμβουλίου το Νοέμβριο του 2002 αναφέρει επί λέξει: «Το νέο καθεστώς εισήγαγε ένα μηχανισμό συνυπευθυνότητας αυστηρότερο του προηγουμένου, πράγμα που δημιούργησε σοβαρά προβλήματα εφαρμογής». Ακόμη, η μείωση της ενίσχυσης είχε αρνητικό αντίκτυπο στο εισόδημα ενενήντα τεσσάρων χιλιάδων βαμβακοπαραγωγών, ορισμένοι από τους οποίους είχαν κάνει σημαντικές επενδύσεις, προκειμένου να συμμορφωθούν με τις περιβαλλοντικές διατάξεις –αναφερθήκατε σ’ αυτό- και για να τηρήσουν τις ορθές γεωργικές πρακτικές.
      Δεν είχαν όμως την αντίστοιχη ανταπόκριση. Με την απώλεια έτσι του εισοδήματος απειλείται η βιωσιμότητα πολλών εκμεταλλεύσεων βαμβακιού στην Ελλάδα και υπάρχει κίνδυνος εξαιρετικά δυσμενών επιπτώσεων στις υπόψη περιοχές. 
      Με βάση το ισχύον καθεστώς, ο βαμβακοκαλλιεργητής οδηγείται σε σύγχυση και αδιέξοδο. Επιδιώκει την επίτευξη υψηλότερης δυνατής παραγωγής, αλλά όταν αυτό το επιτυγχάνει, νιώθει να τιμωρείται διότι παρήγαγε περισσότερο απ’ αυτό που αυθαίρετα θέσπισε ως όριο το Υπουργείο Γεωργίας και ΟΠΕΚΕΠΕ. Η αυθαιρεσία γίνεται σαφής και με βάση την άποψη της Επιτροπής των Ευρωπαϊκών Κοινοτήτων, που διευκρινίζει ότι δικαιολογείται να θεωρηθεί ως πραγματική παραγωγή η συνολική παραγωγή που παράγεται σε εκτάσεις οι οποίες έχουν δηλωθεί σύμφωνα με το άρθρο 9 του Κανονισμού και δεν αποκλείονται από το καθεστώς των ενισχύσεων.
      Άρα ο προσδιορισμός της απόδοσης με όριο τα τριακόσια πέντε κιλά ανά στρέμμα είναι εκτός πραγματικότητας. Εξυπηρετεί μόνο τις δεσμεύσεις του Κανονισμού που ψήφισε η Κυβέρνηση και πρέπει να εφαρμοστεί πάση θυσία καθ΄ημάς, με λογιστικές αλχημείες. Είναι εκτός πραγματικότητας, γιατί αγνοεί τις δυνατότητες της ελληνικής βαμβακοπαραγωγής και αγνοεί τη σύγχρονη τεχνολογία που μπορεί να προσφέρει καλύτερη παραγωγή. Από την άλλη πλευρά, τι κάνατε μέχρι τώρα; 
      Καταδικάζετε με γενικόλογες αναφορές περί παραγωγών και βάζετε στο ίδιο τσουβάλι αυτούς που σέβονται τους κώδικες γεωργικής πρακτικής και αυτούς που παρανομούν. 
      Όλες οι ανακοινώσεις που αφορούν την καλλιέργεια του βαμβακιού επί σειρά ετών, γίνονται μετά τη σπορά των χωραφιών, στερώντας από τους γεωργούς το δικαίωμα στην ενημέρωση και στη δυνατότητα εφαρμογής ενός συγκεκριμένου προγράμματος καλλιεργειών. Αν αυτό το συνδέσω με τις αδυναμίες που παρουσίασε και παρουσιάζει το Υπουργείο Γεωργίας, οι Υπηρεσίες του και ιδίως ο ΟΠΕΚΕΠΕ για την ενημέρωση των αγροτών και για την άμεση και ουσιαστική παρέμβαση και στήριξη, καταλαβαίνετε πόσο οξύτερο γίνεται το πρόβλημα.
      Τέλος, στην προσπάθεια που κάνετε αποθάρρυνσης των αγροτών να καλλιεργήσουν τις εκτάσεις με βαμβάκι, δεν προωθείτε σταθερά πρόγραμμα αναδιάρθρωσης με καλλιέργειες που θα είχαν λιγότερες απαιτήσεις σε νερό,  θα επιβάρυναν λιγότερο το περιβάλλον και θα  εξασφάλιζαν όμως ένα σίγουρο εισόδημα στον παραγωγό. Γιατί τον παραγωγό απροστάτευτο σε καμία περίπτωση δεν μπορούμε να τον αφήσουμε.
      Συμφωνώ ότι τώρα δεν μπορούμε να μπούμε στις λεπτομέρειες του παρελθόντος. Όμως, πρέπει να σας ρωτήσουμε ευθέως, γιατί τα θέματα είναι κρίσιμα από δω και πέρα, πώς σχεδιάζει η Κυβέρνηση να αντιμετωπίσει τα σχετικά προβλήματα; Το σχεδιάζει εκτός, ή παράλληλα με την ενδιάμεση αναθεώρηση της Κοινής Αγροτικής Πολιτικής; Για την οποία πρόταση έχει τυπικά την ευθύνη παρουσίασης η ελληνική Κυβέρνηση λόγω της Προεδρίας. 
      Εμείς λέμε ότι οι προτάσεις για την ενδιάμεση αναθεώρηση που είναι πλέον δεδομένη και δεν παραπέμπεται για το μετά το 2013, είναι αρνητικές τουλάχιστον για το σκληρό σιτάρι, το ρύζι, την κτηνοτροφία και γενικότερα απειλείται αποφασιστικά το εισόδημα των μικρών και μεσαίων αγροτικών εκμεταλλεύσεων.
      Θα συμφωνήσει σ΄αυτό το αρνητικό πλαίσιο και μετά μέσα στο 2003 θα υποχρεωθεί η Κυβέρνηση να διαπραγματευθεί ξεχωριστά για το νέο καθεστώς του βαμβακιού, όπως θα κάνει για το λάδι και τον καπνό; Κάτι τέτοιο ενέχει τον κίνδυνο της αποδυνάμωσης της διαπραγματευτικής δυνατότητας της Ελλάδος. 
      Είναι αναγκαίο, λοιπόν, να καθοριστεί η συνολική στάση της χώρας κατά τη διάρκεια των διαπραγματεύσεων και να διαμορφωθούν συγκεκριμένες προτάσεις, σε συνεργασία με όλους τους ενδιαφερόμενους φορείς και με στόχο τη διατήρηση των δαπανών του κοινοτικού προϋπολογισμού για τα κύρια αγροτικά προϊόντα, στα σημερινά τουλάχιστον επίπεδα.
      Επειδή, κύριε Υπουργέ, αναφερθήκατε στη ποιοτική γεωργία και στην αναθεώρηση της ΚΑΠ και του Παγκόσμιου Οργανισμού Εμπορίου, θα πρέπει εδώ να μας απαντήσετε και όχι να τα μετατοπίσουμε στο απώτερο μέλλον πάλι, τι ακριβώς θα επιδιώξει η Κυβέρνηση σε κάποια κρίσιμα ερωτήματα και διλήμματα που τίθενται;
      Η ευρωπαϊκή γεωργία με τα υψηλά πρότυπα που έχει η Ευρώπη δεν μπορεί να αφεθεί στο έλεος της παγκόσμιας αγοράς, γιατί και οι Ευρωπαίοι καταναλωτές ζητούν πιστοποιημένη ποιότητα, εγγυημένη ασφάλεια τροφίμων καθώς και καθαρό περιβάλλον, όπως και οι Ευρωπαίοι αγρότες όμως δικαιούνται να βελτιώσουν το βιοτικό τους επίπεδο. 
      Φοβούμαι να μη δημιουργηθεί ένα καθεστώς δικαιούχων επιδοτήσεων οι οποίοι δεν θα ασχολούνται με τη γεωργία. Θέλουμε οι ενισχύσεις να δίδονται στην παραγωγική γεωργία και στους παραγωγούς αγρότες. Και όχι να δημιουργήσουμε ένα είδος κοινωνικού επιδόματος για τον οτιδήποτε.
      Ο δεύτερος πυλώνας δηλαδή του περιβάλλοντος που και εμείς συμφωνούμε με αυτόν, πρέπει να είναι συμπληρωματικός και προσθετικός του πρώτου και όχι υποκατάστατο. Για το δεύτερο πυλώνα πρέπει να εξευρεθούν πρόσθετοι χρηματικοί πόροι από τον προϋπολογισμό της Ευρωπαϊκής Ένωσης και η διανομή τους πρέπει να γίνει με τεκμήριο οικονομικής και κοινωνικής συνοχής. Αυτά δεν τα έλαβε υπόψη της η ευρωπαϊκή επιτροπή, όταν πρότεινε π.χ. τη μείωση των ενισχύσεων στο σκληρό στάρι. Το σκληρό στάρι δεν καλλιεργείται σε μειονεκτικές περιοχές; Γιατί λοιπόν υφίσταται αναθεώρηση; 
      Τελειώνω, κύριε Πρόεδρε, λέγοντας ότι οι οποιοιδήποτε περιορισμοί γίνουν γιατί αυτό είναι καταστεί αναπόφευκτο, θα πρέπει τα χρήματα που εξασφαλίζονται να πηγαίνουν σε συγκεκριμένα προγράμματα. Οι κοινοτικοί πόροι να αυξηθούν και να είναι σε σαφή κατάσταση. Όμως η χώρα μας για να μπορέσει να τα βγάλει πέρα σ’ αυτήν τη δύσκολη περίοδο, είναι γεγονός ότι, όχι μόνο για το βαμβάκι με αυτά που πάθαμε μέχρι τώρα, αλλά και για τα άλλα προϊόντα πρέπει στο εσωτερικό της χώρας να ενισχύσετε τελικά τις υπηρεσίες, να τις αναδιαρθρώσετε και να μπορέσετε να δημιουργήσετε μια κατάσταση περιφερειακή με ισχυρές υπηρεσίες κοντά στον Έλληνα αγρότη.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, είναι γεγονός ότι από τη σημερινή συζήτηση βγαίνει ότι η Κυβέρνηση, η πολιτική ηγεσία του Υπουργείου Γεωργίας επιμένει σταθερά, σε βάρος βέβαια των Ελλήνων παραγωγών, στη συνέχιση του κανονισμού της Ευρωπαϊκής Ένωσης, σ’ αυτόν τον καταστροφικό κανονισμό που συμφωνήθηκε και υπογράφηκε μετά από δύο χρόνια. 
      Σε αυτό το ζήτημα βέβαια εμείς παρατηρήσαμε και τη συμφωνία της Νέας Δημοκρατίας. Δεν έβαλε ευθέως το ζήτημα της αλλαγής, της ανατροπής και της μη πειθαρχίας της Κυβέρνησης σ’ αυτόν τον καταστροφικό κανονισμό. Όταν θέλεις να ευνοήσεις του βαμβακοκαλλιεργητές, δεν θα βάλεις τα πλαίσια μέσα στα οποία κινήθηκε η Κυβέρνηση. Εφόσον εντοπίζεις ότι είναι καταστροφικός, δύο τρόποι υπάρχουν για να τον αντιμετωπίσεις. Αλλαγή και εφόσον δεν αλλάζεται μέσα στην Ευρωπαϊκή Ένωση, μη εφαρμογή μέσα στη χώρα μας. Και θα εξηγήσω και παρακάτω.
      Πρέπει να τονίσουμε, κύριε Πρόεδρε, ότι στα δυο χρόνια έχουμε μεγάλες αλλαγές στο ζήτημα της βαμβακοκαλλιέργειας. Πέρσι πάνω από εκατόν πενήντα χιλιάδες τόνοι βαμβακιού παραδόθηκαν χωρίς να επιδοτηθούν. Και βέβαια αυτοί αγοράστηκαν από τα εκκοκκιστήρια στην τρέχουσα εμπορική τιμή, η οποία ήταν υποτετραπλάσια της συνολικής. Και βέβαια για φέτος εκατόν δέκα χιλιάδες περίπου τόνοι μένουν αδιάθετοι σε όλη τη χώρα. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Από πού τα έχετε τα στοιχεία; 
      ΑΓΓΕΛΟΣ ΤΖΕΚΗΣ: Τα μαζεύουμε και εμείς από τις ενώσεις και από τους παραγωγούς. Αν έχετε άλλα εσείς να μας τα πείτε. Μάλιστα, θα σας λέγαμε, ότι εμείς το ΟΣΔΕ δεν το έχουμε και πολύ εμπιστοσύνη. Δημιουργήθηκε ένας οργανισμός που έχει και  το μαχαίρι και το πεπόνι προκειμένου να φέρει και την στρεμματική καλλιέργεια, αλλά και την ποσότητα σ’ αυτά τα οποία αποφασίσατε και συνυπογράψατε. Επόμενα τι θα βγάλει το ΟΣΔΕ. Διότι διαφορετικά αν θέλατε να βοηθήσετε δεν θα καταργούσατε τον Οργανισμό Βάμβακος που υπηρέτησε τους βαμβακοκαλλιεργητές. Αλλάξανε τα πράγματα όταν πήρατε την απόφαση μαζί με την Ευρωπαϊκή Ένωση να εξοντώσετε στην κυριολεξία τους βαμβακοκαλλιεργητές. 
      Έτσι, λοιπόν, σ’ αυτά τα δυο χρόνια, είδαμε να μειώνονται και οι παραγωγοί. Από ενενήντα τρεις χιλιάδες πεντακόσιοι που ήταν το 2001 έχουν πάει το 2002 στις ογδόντα επτά χιλιάδες πεντακόσιοι. Μειώθηκαν δηλαδή περίπου κατά έξι χιλιάδες. Μακροπρόθεσμα δε, θα μειωθούν και άλλο. Το ίδιο έγινε και στα στρέμματα καλλιέργειας. Επομένως υπάρχει το αποτέλεσμα του κανονισμού που λέγει ότι είναι αρνητικότατο και καταστροφικό, συμπληρώνουμε βέβαια εμείς με τις τιμές που απολαμβάνει ο βαμβακοκαλλιεργητής.
      Και δεν ξέρω τώρα αν μιλάμε για 270-280 ή 300, κύριε Πρόεδρε. Θα πρέπει να τονίσω ότι την τιμή των 300 δραχμών την έπαιρνε ο βαμβακοκαλλιεργητής πριν από δέκα-δώδεκα χρόνια. Παραμένει όμως καθηλωμένη. Παράλληλα, όμως δεν είδαμε την Κυβέρνηση να μας φέρνει στοιχεία πόσο αυξήθηκαν τα γεωργικά εφόδια. Δηλαδή μιλάω για το κόστος παραγωγής. Επομένως υπάρχει μείωση του εισοδήματος. Και βέβαια, καλά κάνει η EUROSTAT και βγάζει ότι έχει αύξηση το εισόδημα του παραγωγού, του γεωργού γενικότερα. Αλλά πρέπει να πάρετε ότι μέσα σε αυτά τα δέκα χρόνια υπάρχει μία μεγάλη μείωση του αγροτικού πληθυσμού που σημαίνει ότι αυτό το περιορισμένο ποσοστό χρημάτων των επιδοτήσεων θα μοιράζονται πλέον λιγότερο παραγωγοί και γι’ αυτό υπάρχει και αυτή η μικρή αύξηση. 
      Υπάρχει όμως ένα πολύ σοβαρό ζήτημα, κύριε Πρόεδρε, το ζήτημα της περιόδου. Δεν μας έπεισε ο κύριος Υπουργός γιατί έγινε αυτή η αλλαγή. Εμείς λέμε ότι και αυτή η αλλαγή είναι προς την εξυπηρέτηση των εκκοκκιστών. Διότι οι εκκοκκιστές είναι αυτοί πλέον οι οποίοι έχουν το πάνω χέρι στη βαμβακοκαλλιέργεια. Είναι αυτοί που πιέζουν τους παραγωγούς για να δίνουν την ποσότητά τους, η οποία είναι μη επιλέξιμη. Και κοιτάξτε τώρα την ευρηματικότητα της Κυβέρνησης. Σ’ αυτό πρέπει να της το αναγνωρίσουμε. Επιλέξιμα και μη επιλέξιμα. Εμείς ξέραμε ότι υπάρχουν επιλέξιμα και μη επιλέξιμα στον Κανονισμό που ψήφισε το 1992 η Νέα Δημοκρατία, όσον αφορά τα κατσίκια και τα πρόβατα. Εσείς, λοιπόν, πήρατε αυτό το επιχείρημα και το φέρατε και στο βαμβάκι, επιλέξιμες και μη επιλέξιμες ποσότητες. Εκεί είναι το πρόβλημα; Το πρόβλημα για μας δεν είναι εκεί, κύριε Πρόεδρε; Είναι ότι εφόσον η Ευρωπαϊκή Ένωση είναι ελλειμματική σε αυτό το συναλλαγματοφόρο, επαναλαμβάνω, προϊόν για τη χώρα μας, πρέπει να ισχύσει και εκείνη η προτιμησιακή αρχή που ήταν μέρος της ιδρυτικής πράξης ίδρυσης της Ευρωπαϊκής Ένωσης τότε ότι πρώτα και κύρια θα απορροφούνται οι ποσότητες που παράγονται εντός της Ευρωπαϊκής Ένωσης και ύστερα θα βλέπουμε τις εισαγωγές. Αλλά και αυτό δεν εφαρμόζεται πλέον, έχει καταργηθεί. Διότι η Ευρωπαϊκή Ένωση ενδιαφέρεται για φτηνή πρώτη ύλη. Σου λέει το βαμβάκι εγώ μπορώ να το φέρω από τρίτες χώρες μισοτιμής από ό,τι δίνουμε εμείς τις επιδοτήσεις. Ευνοεί δηλαδή τους εκκοκκιστές και τη μεταποιητική βιομηχανία. Άλλωστε, κάτι ειπώθηκε εδώ μέσα για τους εκκοκκιστές. Δεν σκεπτόμαστε λέει και την υφαντουργία. Και εμείς επειδή σκεπτόμαστε πολύ την ελληνική υφαντουργία πρέπει να πούμε ότι στα τελευταία δέκα χρόνια έχει εξαφανιστεί η ελληνική υφαντουργία. Και εδώ είναι ακριβώς ότι μέσα από τον Παγκόσμιο Οργανισμό Εμπορίου είχαν γίνει συμφωνίες. Απελευθερώθησαν οι αγορές, τα προϊόντα αυτά που παρήγαγε η ελληνική υφαντουργία πλέον έρχονται από τρίτες χώρες. Και βλέπουμε ότι βιοτεχνίες και βιομηχανίες έχουν κλείσει ή έχουν περάσει στις διπλανές χώρες για να εξαντλήσουν και εκεί το φτηνό μεροκάματο για μεγαλύτερα κέρδη. Για ποια ελληνική υφαντουργία μιλάτε; Αν θέλατε πραγματικά μπορούσατε να έχετε μία κλαδική πολιτική από τη παραγωγή του βάμβακος, τη μεταποίηση, το νήμα και το ένδυμα για να έχουμε μία συνολικότερη εικόνα προς τα πού πρέπει να πάμε την ανάπτυξη της χώρας αυτής. Αλλά και αυτό το ζήτημα βέβαια εξηγείται για σας, διότι έχετε κατά νου την εξυπηρέτηση και των εκκοκκιστών και των βιομηχάνων. Και σ’ αυτό το ζήτημα όμως πρέπει να πούμε ότι δεν είναι ζήτημα καλού ή κακού χειρισμού, όπως επιμένει η Νέα Δημοκρατία. 
      Έρχομαι στην περίοδο 1990-1993. Τότε έγιναν τρεις βασικές αναθεωρήσεις: Ο καπνός, μεγάλο συναλλαγματοφόρο προϊόν για τη χώρα, τα αιγοπρόβατα και το αγελαδινό γάλα. Ήταν ζήτημα κακής επιλογής τότε ή κακής διαχείρισης; Ήταν η απόφαση της Ευρωπαϊκής Ένωσης που αποδέχθηκε η Νέα Δημοκρατία. Το επικαλέστηκε βέβαια σήμερα ο κύριος Υπουργός για να αιτιολογήσει την ανοχή της Κυβέρνησης και τη συνυπογραφή για όλες τις μετέπειτα αναθεωρήσεις της κοινής αγροτικής πολιτικής και βέβαια για την ενδιάμεση αναθεώρηση που δεν είναι καταστροφική για τον τόπο. Δηλαδή ο ένας αιτιάται τον άλλον ότι «μη μιλάς γιατί και εσύ τα ίδια έκανες». Το ζήτημα βέβαια είναι πολιτικό για μας, δεν είναι ζήτημα διαχείρισης. Και επειδή ακριβώς είναι πολιτικό θα πρέπει να πούμε για την αναθεώρηση της Κοινής Αγροτικής Πολιτικής.
      Η Ευρωπαϊκή Ένωση στηρίζει αυτές τις αναθεωρήσεις και σε περιβαλλοντικούς όρους και για το βαμβάκι το έχει κάνει αυτό. Είναι λέει επιζήμιο για τη φύση. Άρα πρέπει να μειωθεί η καλλιέργεια. Εμείς τουλάχιστον έχουμε τους επιστήμονες που λένε ότι η βαμβοκαλλιέργεια δεν επηρεάζει και πολύ τη φύση και το έδαφος. 
      Έτσι, λοιπόν, η αναθεώρηση έχει δύο σκοπούς, τη διεύρυνση της Ευρωπαϊκής Ένωσης αφαιρώντας από το γεωργικό προϋπολογισμό της Κοινότητας κονδύλια και τη δημιουργία του ευρωστρατού. Ομοίως και ο Παγκόσμιος Οργανισμός Εμπορίου έχει δύο σκοπούς, να μειώσει τις επιδοτήσεις εξαγωγών και να μειώσει τους δασμούς εισαγωγής. Είναι τα νέα δεδομένα που είπε ο κύριος Υπουργός. Το ζήτημα είναι αυτά τα νέα δεδομένα ποιος τα επιβάλλει και γιατί. Εξήγησα προηγουμένως.
      Οι Ηνωμένες Πολιτείες Αμερικής επιδιώκουν απελευθέρωση δήθεν των αγορών και οι Ευρωπαίοι επικαλούνται τις τρίτες χώρες. Δεν θέλετε να δώσουμε κονδύλια στις τρίτες χώρες; Μα δεν είναι το ζήτημα να δώσεις κονδύλια στις φτωχές χώρες κάνοντας φτωχούς τους λαούς της Ευρωπαϊκής Ένωσης. Αναφέρομαι στους μικρούς και μεσαίους αγρότες. Εκεί δηλαδή θα πάμε; Εκεί τους οδηγείτε, να γίνουν ανταγωνιστικοί;
      Για τη βαμβακοκαλλιέργεια θέλω να τονίσω το εξής. Μιλήσατε για τη στρεμματική απόδοση. Μα, δεν θέλετε τον αγρότη να είναι παραγωγικός και αποδοτικός; Έφτασε με την τεχνολογική επίτευξη και με όλα αυτά που είπαμε προηγουμένως να πιάσει και πεντακόσια κιλά το στρέμμα. Αυτές δεν είναι αποδόσεις; Δεν πρέπει να πληρωθούν; Δηλαδή, θα βάλουμε, όπως η Νέα Δημοκρατία, την αγελάδα να παράγει πέντε κιλά γάλα;
      Κύριε Πρόεδρε, λέω ότι η ζωνοποίηση που προβλέπει η Κυβέρνηση είναι καταστροφική. Τη δοκιμάσαμε με το ρύζι, τη δοκιμάσαμε με το στάρι. Εξάλλου η Νέα Δημοκρατία δεν μπορεί να κρυφτεί. Οι συνδικαλιστές που πρόσκεινται στη Νέα Δημοκρατία στις συναντήσεις που έκαναν με τον Υπουργό δεν έθεταν ζητήματα κανονισμού. Εκεί ζητούσαν μόνο να ανοίξουν τα εκκοκκιστήρια. Αυτό είναι το πρόβλημα τώρα;
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπασιάκο, έχετε οκτώ λεπτά να δευτερολογήσετε.
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι, γιατί για μια ακόμα φορά ο Υπουργός δεν αξιοποιεί την ευκαιρία που του δίνει η Νέα Δημοκρατία να εξηγήσει στο Σώμα και κατ’ επέκταση στον ελληνικό λαό και στους αγρότες για ποιο λόγο ο αγροτικός κόσμος και ιδιαίτερα η βαμβακοκαλλιέργεια αντιμετωπίζουν αυτήν την πρωτόγνωρη κρίση. Κάθε φορά που φέρνουμε τα κρίσιμα προβλήματα της ελληνικής γεωργίας στη Βουλή, οχυρώνονται πίσω από πολύ βαρετά επιχειρήματα. Λένε δηλαδή ότι αναφερόμαστε κατ’ επανάληψη -κατά τρόπο κουραστικό λέει ο Υπουργός- σε σοβαρά ζητήματα. Δεν βρίσκει την ευκαιρία να δώσει εξηγήσεις επί της ουσίας για τα σοβαρά προβλήματα που δημιουργούνται με τη διακυβέρνηση του ΠΑΣΟΚ τα τελευταία χρόνια.
      Φοβάμαι δε ότι η πρωτολογία του Υπουργού δεν ήταν καθόλου διαφωτιστική. Κανένα από τα σημεία τα οποία θίξαμε δεν διευκρινίστηκε. Δεν μας είπε δηλαδή για ποιο λόγο περιορίζονται τα στρέμματα. Δεν μας είπε για ποιο λόγο πανηγύριζε για τον κανονισμό. Δεν μας είπε για ποιο λόγο η τιμή είναι πολύ μικρότερη και από αυτήν του 1993. Δεν μας είπε τι θα κάνουν αυτοί οι ταλαίπωροι αγρότες, οι οποίοι έχουν στερηθεί το δικαίωμα να καλλιεργήσουν ένα εκατομμύριο στρέμματα. Δεν μας τα είπε αυτά. 
      Αντίθετα μας είπε ότι κάποιοι αγρότες τηρούν περιβαλλοντικούς όρους και κάποιοι άλλοι είναι παράνομοι. Δεν μας εξηγεί καθόλου γιατί αναγκάζεται να επιβάλει περικοπές, όταν για το βαμβάκι δεν υπάρχει πρόβλημα ρυπάνσεως του περιβάλλοντος και δεν υπάρχει καμία μελέτη που να προβλέπει ισοπεδωτική μείωση των καλλιεργούμενων εκτάσεων ανά την Ελλάδα. Με βάση ποια μελέτη έχετε βγάλει αυτές τις αυθαίρετες εκτιμήσεις και τους αυθαίρετους κανονισμούς που πλήττουν καίρια τον αγρότη; Έχουμε, λοιπόν, σοβαρό πρόβλημα με τον κανονισμό, τον οποίο αποδεχθήκατε και ο οποίος αποδεικνύεται καταστροφικός, αφού οδηγεί σε ραγδαία συρρίκνωση του εισοδήματος.
      Δεύτερον, έχετε προβλέψει για ποσότητες παραγωγής που έχουν καταγραφεί τα περασμένα χρόνια να παραμείνει ένα μεγάλο μέρος τους εκτός ενίσχυσης, εκτός παράδοσης στα εκκοκκίστηρια. Αυτό είναι πρωτόγνωρο. Γιατί δηλαδή ήταν υπερβολική η παράδοση πριν από τρία χρόνια, πριν από δύο χρόνια, που ήταν πολύ μεγαλύτερη από αυτήν που εσείς επιλέγετε φέτος ως επιλέξιμη αντιφάσκοντας με τον εαυτό σας; 
      Δεν μας εξηγείτε για ποιο λόγο είστε ανακόλουθοι και κοροϊδέψατε τον αγρότη, ο οποίος πίστευε ενδεχομένως σε κάποιες υποσχέσεις ότι η τιμή θα είναι 310 δραχμές. Δεν του είχατε πει ότι η τελική τιμή θα είναι 260 δραχμές.
      Επικαλεσθήκατε το παράδειγμα πολύ μικρών ποσοτήτων βάμβακος που πράγματι όταν παραδίδονται τέτοια εποχή έχουν ελαφρώς μεγαλύτερη τιμή. Όμως και πάλι υπολείπεται σημαντικά των τιμών που είχαν επιτευχθεί για τους αγρότες το 1993. Παρά την πάροδο δε τόσων ετών, δηλαδή δεκαετίας έκτοτε, οι αγρότες εισπράττουν πολύ χαμηλότερη τιμή. Και όπως ελέχθη και από συναδέλφους προηγουμένως, δεν καλύπτουν ούτε καν το κόστος καλλιέργειας. 
      Το λέτε και το επαναλαμβάνετε ότι ο βαμβακοπαραγωγός το 80% του εισοδήματος το παίρνει από επιδοτήσεις. Αυτό είναι αλήθεια. Και αυτό το επιτύχαμε χάρη στις διαπραγματεύσεις της Νέας Δημοκρατίας που έβαλε τη χώρα στην Ευρωπαϊκή ‘Ενωση, που προέβλεψε για την επιδότηση του βάμβακος και που όσο ήταν στην εξουσία, τουλάχιστον μέχρι την Αναθεώρηση του 1995, είχε προβλέψει και είχε κατοχυρώσει σημαντικές, πολύ θετικές ρυθμίσεις, οι οποίες αναθεωρήθηκαν με δική σας ανοχή και πολλές φορές με πανηγυρισμούς. Αυτή είναι η πραγματικότητα.
      Εμείς δεν είχαμε προβλέψει ποτέ τέτοιου είδους αυστηρή συνυπευθυνότητα για υπέρβαση. Και επί των ημερών μας ίσχυαν κανονισμοί. Κι εμείς είχαμε συμφωνήσει κανονισμούς, αλλά όχι μ’ αυτούς τους απαράδεκτους αντιαγροτικούς όρους, τους οποίους σας επέβαλε η Ευρωπαϊκή ΄Ενωση και εν συνεχεία πανηγυρίζατε. Αυτή είναι η πραγματικότητα. 
      Είπατε για το 1992. Εγώ θα σας επαναλάβω για μια ακόμη φορά ότι θα βλέπουμε το 1992 και θα το αναπολούμε με πολύ μεγάλη νοσταλγία, διότι τέτοια εποχή δεν θα ξανάρθει για τον αγροτικό τομέα. Αυτό είναι μία πραγματικότητα. Τι να σχολιάσετε επ’ αυτού; Ότι είχαμε προβλέψει την ελάχιστη δυνατή συνυπευθυνότητα; Υπήρχε το θέμα του οριακού φραγμού. Όλα αυτά τα απεμπολείτε, τα διαγράφετε; Και θεωρείτε ευνοϊκή τη ρύθμιση, η οποία προβλέπει ραγδαία συνυπευθυνότητα αν υπερβούμε ένα ποσό που είναι πάρα πολύ χαμηλό παραγόμενης παραγωγής, του ενός εκατομμυρίου εκατόν τριάντα επτά χιλιάδων τόνων, το οποίο προσπαθείτε να διαφυλάξετε ως κόρην οφθαλμού με διάφορες αλχημείες και παρατυπίες; Αυτό θα μας πείτε; Αυτό έχετε προσφέρει; 
      Μια ολόκληρη Κυβέρνηση δηλαδή ασχολείται τώρα με το πώς θα περικόψουμε με ποιες διαπραγματεύσεις και με ποιες αλχημείες την πραγματικά παραχθείσα ποσότητα σε κάποιες περιοχές; Και είναι παράνομοι αυτοί που καλλιέργησαν; Αυτοί που καλλιεργούσαν μέχρι πριν δύο-τρία χρόνια τα χωράφια τους τώρα είναι παράνομοι και ασυμβίβαστοι; Και τους κατηγορείτε ότι κλέβουν; Αυτά είναι απαράδεκτα φαινόμενα. 
      ΄Επρεπε να χαίρεστε που εξασφαλίσαμε ως Νέα Δημοκρατία, ως κυβέρνηση, ως χώρα, μία υψηλή επιδότηση για ένα προϊόν, που αν δεν έχει την επιδότηση, δεν πρόκειται να έχει μέλλον. Τι να κάνουμε εάν το κόστος παραγωγής είναι μεγάλο; Εσείς φταίτε που δεν κάνατε αρδευτικά έργα, δεν κάνατε τίποτα. Δεν κάνατε κάποιο έργο υποδομής. Το κόστος παραγωγής αυξάνει ραγδαία. Δεν έχετε καμία ευθύνη γι’ αυτό; 
      Όταν, λοιπόν, δεν εξασφαλίζετε ούτε καν τιμή για να καλύψει το κόστος παραγωγής, προφανώς οι αγρότες θα διαμαρτύρονται. Προφανώς οι βαμβακοπαραγωγοί θα διαμαρτύρονται. Εάν έχετε κάποια άλλη εναλλακτική λύση και τους πείτε ότι το βαμβάκι ρυπαίνει το περιβάλλον, το βαμβάκι είναι υδατοβόρο, το βαμβάκι έχει μεγάλο κόστος και φέρνει και ρύπανση στο περιβάλλον γενικότερη, πείτε τους τι άλλο να καλλιεργήσουν. Πείτε τους ότι εσείς ως Κυβέρνηση έχετε την άποψη ότι πρέπει να καταργηθεί η βαμβακοκαλλιέργεια στη χώρα μας, όπως πρέπει να καταργηθεί και η καλλιέργεια καπνού –το αποφασίσατε αυτό- όπως πρέπει να μειωθούν οι καλλιέργειες πολλών άλλων σημαντικών μέχρι πρότινος προϊόντων στην Ελλάδα. Εμείς όμως έχουμε μία άλλη λύση, να σας προτείνουμε κάτι άλλο. 
      Και επικαλείστε και χαίρεστε και επαίρεστε παραπλανώντας και το Σώμα ακόμη ότι είναι πολύ ευνοϊκά τα στοιχεία που αφορούν το κατά κεφαλήν εισόδημα. Κατά κεφαλήν είναι, κύριε Υπουργέ. Βάλατε και στο στόμα του Πρωθυπουργού τις προάλλες να λέει ότι αυξήθηκε το αγροτικό εισόδημα. Δεν αυξήθηκε το αγροτικό εισόδημα. Μειώνεται ραγδαία. Κατρακυλάει. Και είστε αποκλειστικά υπεύθυνοι γι’ αυτήν την κατάντια. 
      Όταν έχουμε το 1993 συμμετοχή στο εθνικό εισόδημα του αγροτικού εισοδήματος σε ποσοστό 9% και αυτό το ποσοστό έχει μειωθεί στο 7% μέσα σε λιγότερο από δέκα χρόνια, δεν μπορεί να είστε περήφανοι. Πρέπει να λυπάστε, αν συναισθάνεστε τις συνέπειες που έχετε επιφέρει στον αγρότη. Μείωση 23% σε σχέση με τη συμμετοχή στο ακαθάριστο εγχώριο προϊόν του αγροτικού εισοδήματος. Αυτή είναι η πραγματικότητα. 
      Επαίρεστε, λοιπόν, γιατί βγαίνει πραγματικά –και συμφωνούμε και δεν διαφωνεί η Νέα Δημοκρατία με τα στοιχεία της EUROSTAT – ότι υπάρχει για μια συγκεκριμένη χρονιά αύξηση του κατά κεφαλήν αγροτικού εισοδήματος. Αυτό είναι αλήθεια, αλλά πού οφείλεται; Ανατρέξατε να δείτε πού οφείλεται αυτή η αύξηση; Στη ραγδαία συρρίκνωση του ενεργού αγροτικού πληθυσμού. Στο ξεκλήρισμα της γεωργίας, στη μετεγκατάσταση των αγροτών, ανέργων πλέον, από τα χωράφια τους στα αστικά κέντρα και στην αύξηση της ανεργίας. Σ’ αυτό οφείλεται. Μειώνεται ραγδαία κατά σαράντα χιλιάδες σχεδόν κάθε χρόνο ο αγροτικός πληθυσμός και χαίρεστε. Τι να κάνουμε; ΄Εχουν απομείνει στα χωράφια, στις κοινότητες, στα χωριά και στην ύπαιθρο μόνο οι γέροι, μόνο οι μεγάλοι.
      Και χαίρεσθε και υπολογίζετε ότι με την αποχώρηση αυτών των μεγάλων σε ηλικία, θα συρρικνωθεί ο αγροτικός πληθυσμός πολύ περισσότερο. Αν αυτό το στόχο έχετε, θα τον καταφέρετε και τότε το κατά κεφαλήν εισόδημα θα είναι ακόμη μεγαλύτερο, σας το προεξοφλώ. Αλλά αυτό δεν είναι λύση του προβλήματος, διότι αυξάνετε την ανεργία, δεν έχετε καμία εναλλακτική λύση για τον αγρότη και συρρικνώνετε τον αγροτικό τομέα. 
      Μπροστά σας έχετε, αν και δεν κάνατε καμία αναφορά, την αναθεώρηση της Κοινής Αγροτικής Πολιτικής. Η τακτική των εθνικών ενισχύσεων που εγκαινιάσατε είναι ό,τι καλύτερο για τους διαπραγματευτές, από την πλευρά της Ευρωπαϊκής Ένωσης και ό,τι χειρότερο για τη δική μας διαπραγμάτευση, γιατί προφανώς δεν μπορείτε να αποτρέψετε τη μερική έστω επανεθνικοποίηση και θα υποχρεωθείτε εκ των πραγμάτων να εφαρμόσετε ευρύτερα την τακτική των εθνικών ενισχύσεων, για τις οποίες δεν έχετε τους απαραίτητους εθνικούς πόρους. Εκεί καταντήσατε την ελληνική οικονομία, να μην μπορείτε να χρηματοδοτήσετε οποιεσδήποτε δραστηριότητες. Εδώ δεν το κάνετε για τα συμβατά προς τους κοινοτικούς κανονισμούς και τις δεσμεύσεις μέτρα, που είναι το πετρέλαιο, το ρεύμα, το ΦΠΑ, μια σειρά από εισφορές και επιβαρύνσεις φορολογικές και θα το κάνετε για τα προϊόντα και τις επιδοτήσεις που θα έπρεπε να τα παίρνετε ακέραια από πλευράς Ευρωπαϊκής Ένωσης ως κοινοτικούς πόρους; 
      Κύριε Πρόεδρε, έχουμε μια σοβαρή συγκυρία, διανύουμε μια κρίσιμη περίοδο, στην οποία διαπραγματευόμαστε την Κοινή Αγροτική Πολιτική. Εάν η Κυβέρνηση υποβαθμίζει τόσο πολύ τον αγροτικό τομέα στις κυβερνητικές της προτεραιότητες, προφανώς και η διαπραγμάτευση για την Κοινή Αγροτική Πολιτική θα είναι το ίδιο αρνητική και το ίδιο καταστροφική, όπως ήταν και η διαπραγμάτευση για τους τελευταίους κανονισμούς είτε στο βαμβάκι είτε στο λάδι είτε στα οπωροκηπευτικά είτε σε μια σειρά από άλλα κρίσιμα προϊόντα της χώρας μας. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων, καθώς επίσης και στην έκθεση στην αίθουσα «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912 – 1913» εβδομήντα μαθητές και μαθήτριες και πέντε συνοδοί καθηγητές από το 1ο Γυμνάσιο Καρδίτσας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Οφείλω να πω στα παιδιά ότι έχουμε κοινοβουλευτικό έλεγχο και βρίσκονται στην Αίθουσα οι επερωτώντες Βουλευτές και ο αρμόδιος Υπουργός, ο οποίος απαντά. Σήμερα έχουμε ως θέμα το βαμβάκι, μιας και είστε και από περιοχή της Θεσσαλίας.
      Το λόγο έχει ο κ. Λεονταρίδης για τρία λεπτά, για να δευτερολογήσει.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, εξακολουθείτε να μην απαντάτε σε μία σειρά από κρίσιμα θέματα, τα οποία σας θέσαμε και τα οποία είναι οι ανησυχίες των αγροτών και κτηνοτρόφων. Δεν είναι δικά μας λόγια.
      Πρώτον: Τι κάνατε με το πλαφόν στο βαμβάκι; Γιατί παραμένει στα ίδια επίπεδα, χωρίς να πάρουμε ούτε κιλό; Διαπραγματευτήκατε, ώστε να αυξηθεί το πλαφόν αυτό; 
      Δεύτερον: Γιατί δεν παραδέχεσθε ότι ο νέος κανονισμός για το βαμβάκι έχει προβλήματα, τα οποία απαγορεύουν σ΄ ένα νοικοκύρη βαμβακοπαραγωγό, μέσα από τις νόμιμες εκτάσεις, να επιδοτηθεί σε όλη την ποσότητα; Υπάρχει δε και αυξημένη συνυπευθυνότητα με το νέο κανονισμό. Με τον παλαιό κανονισμό με μια ένσταση παίρναμε όλη την ποσότητα του βαμβακιού.
      Τρίτον: Γιατί ξαφνικά και χωρίς καμία προειδοποίηση τις δύο τελευταίες ημέρες του έτους πήρατε ορισμένες ποσότητες βαμβακιού και όλες οι υπόλοιπες παραμένουν στις αλάνες, στις πλατφόρμες και υποβαθμίζονται ποιοτικώς, δημιουργώντας φυσικά και σύγχυση και αβεβαιότητα στους αγρότες; 
      Τέταρτον: Πώς λέτε ότι αυξάνεται το εισόδημα των παραγωγών, όταν αποδεικνύεται ότι η πλειοψηφία χρωστά στις τράπεζες υπέρογκα ποσά, λόγω των υψηλών τόκων της Αγροτικής Τράπεζας και των πανωτοκίων, ποσά που δεν μπορεί να ξεχρεώσει ο κάθε αγρότης και δεν μπορεί φυσικά να λάβει και νέο δάνειο; 
      Πέμπτον: Γιατί, ενώ το κόστος παραγωγής συνεχώς αυξάνεται, βλέπετε αδιάφορα και χωρίς να κάνετε έλεγχο τις μεγάλες επιβαρύνσεις που σας εισηγήθηκε η ΠΑΣΕΓΕΣ στις δηλώσεις επιλέξιμων αιγοπροβάτων και καλλιεργειών;
      Έκτον: Δεν σας ανησυχεί το γεγονός της μείωσης του ενεργού αγροτικού πληθυσμού, της εγκατάλειψης της περιφέρειας; Εάν αυτό σας ανησυχεί, τι κάνατε όλα αυτά τα χρόνια; 
      Έβδομον: Έχετε την εντύπωση ότι οι κρατικές υπηρεσίες στήριξης των αγροτών για την παροχή γεωτεχνικών συμβουλών για διοικητικούς ελέγχους, για αξιοποίηση κοινοτικών πόρων από το Γ΄ Κοινοτικό Πλαίσιο Στήριξης λειτουργούν σωστά ή ότι ο ΕΛΓΑ κάνει δίκαιες εκτιμήσεις;
Αν κάνει δίκαιες εκτιμήσεις, γιατί συνεχώς κατακλύζεστε από ερωτήσεις και από διαμαρτυρίες Βουλευτών, αλλά και συνδικαλιστών; Δείξτε μας, κύριε Υπουργέ, ποια είναι τα έργα σας όλα αυτά τα χρόνια από το Γ΄ Κοινοτικό Πλαίσιο Στήριξης, έργα  που έγιναν στην περιφέρεια για τους αγρότες. 
      Κύριε Υπουργέ, όλα αυτά τα χρόνια, δείξατε ανεπάρκεια και έχετε χάσει σημαντικές μάχες κατά τη συζήτηση κρισίμων θεμάτων στα αρμόδια όργανα της Ευρωπαϊκής Ένωσης με αποτέλεσμα να επιδεινώνεται η θέση των παραγωγών βάμβακος, καπνού, σκληρού σταριού, λαδιού, ρυζιού και κτηνοτροφικών προϊόντων. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει για δώδεκα λεπτά. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κυρίες και κύριοι συνάδελφοι, έχω πει πολλές φορές και εκτιμώ ότι χρειάζεται να το επαναλάβω ότι θα γίνουμε πιο χρήσιμοι στους Έλληνες αγρότες αν η συζήτηση γίνει πιο ειλικρινής, αν δηλαδή κοιτάξουμε κάποια στιγμή τα πράγματα όχι σε επίπεδο ιδεολογίας, αλλά σε επίπεδο τουλάχιστον πολιτικής, η οποία προσδιορίζεται από συγκεκριμένους κανόνες. Είναι αδιανόητο ο καθένας να ερμηνεύει τα πράγματα όπως θέλει. Γι’ αυτό, λοιπόν, θα προσπαθήσω να απαντήσω στα ερωτήματα, τα οποία μπαίνουν και έχουν απαντηθεί, αλλά επιμένουν οι συνάδελφοι της Νέας Δημοκρατίας. Θα ξεκινήσω από τον κ. Σαλαγκούδη τον εκπρόσωπο της Αξιωματικής Αντιπολίτευσης. 
      Θα ανοίξουν τα εκκοκκιστήρια; Και βέβαια θα ανοίξουν. Το είπαμε, το ανακοινώσαμε και θα ανοίξουν τα εκκοκκιστήρια κάνοντας χρήση του Κανονισμού. Μάλιστα με επιστολή μας στις 11 Φεβρουαρίου, επειδή αναβλήθηκε η διαχειριστική επιτροπή, ζητάμε τη σύγκλισή της πριν από τις 18 Μαρτίου για να μπορέσουμε να ανοίξουμε τα εκκοκκιστήρια όσο γίνεται γρηγορότερα. Πριν το κάνουμε αυτό, στις 17 του μηνός καλέσαμε όλους τους φορείς και τους εμπλεκόμενους στη διεπαγγελματική οργάνωση και τους νομάρχες ή τους εκπροσώπους τους και όλοι εκεί συμφωνήσαμε για όλες αυτές τις ενέργειες. Δεν κάναμε κάτι αυθαίρετο. Όμως εκεί μπήκε επιτακτικά το θέμα από τους ίδιους τους παραγωγούς ότι πρέπει να τηρούνται αυτά τα οποία έχουμε αποφασίσει. 
      Αυτά τα οποία έχουμε αποφασίσει είναι τι; Η εφαρμογή του κανονισμού. Οι παραγωγοί δεν λένε για τον καταστροφικό κανονισμό. Οι παραγωγοί λένε στις δηλώσεις τους για εφαρμογή του κανονισμού και παράλληλα της κοινής υπουργικής απόφασης. Άρα προς αυτήν την κατεύθυνση θα γίνουν όλοι οι απαραίτητοι έλεγχοι για να μπορέσουμε να αποτυπώσουμε την πραγματικότητα. Η πραγματικότητα για τον κάθε παραγωγό είναι διαφορετική. 
      Θα πρέπει να σας πω ότι είναι πολύ σημαντικό να σας εξηγήσω -γιατί είναι μονότονο και κουραστικό να το επαναλαμβάνουμε συνέχεια- τι θα κάνουν οι παραγωγοί με ένα εκατομμύριο στρέμματα λιγότερο. Εξήγησα και με στοιχεία ότι με ένα εκατομμύριο λιγότερα στρέμματα οι παραγωγοί εισπράττουν τα ίδια χρήματα. Έχουν, λοιπόν, το εξής όφελος: 
      Πρώτον, σε περιοχές που έχουν μονοκαλλιέργειες είναι ευτυχής η συγκυρία ότι τα νέα παιδιά, που ζουν οι ίδιοι και οι οικογένειές τους από το βαμβάκι, μπορούν να ξεκουράσουν τα χωράφια που εξαντλήθηκαν αφού καλλιεργήθηκαν για οκτώ συνεχόμενα χρόνια και δεν έχουν άλλα χωράφια να καλλιεργήσουν. Έχουν υπερεξαντληθεί τα χωράφια τους. Να λοιπόν ένα μεγάλο όφελος: Θα πάρουν τα ίδια χρήματα και παράλληλα θα ξεκουράσουν τα χωράφια τους για να μπορούν να παράγουν. 
      Δεύτερον, θα έχουν πολύ καλύτερο όφελος στα ενοίκια. Ξέρουμε πολύ καλά ότι δεν είναι ιδιόκτητα όλα τα χωράφια των παραγωγών. Τρίτον έχουμε μια πολιτική, την οποία έχουμε ξεδιπλώσει και είναι συγκεκριμένη γύρω από τα ποιοτικά χαρακτηριστικά και πώς αυτά εξελίσσονται. 
      Θα πρέπει να σας πω ότι ο ΟΠΕΓΕΠ, ο οργανισμός πιστοποίησης στην περιοχή του κ. Μπασιάκου -δεν ξέρω εάν το γνωρίζει- ήδη έχει πιστοποιήσει βαμβάκι ολοκληρωμένης διαχείρισης. Πιστοποιεί δηλαδή ότι το βαμβάκι προέρχεται από τη συγκεκριμένη περιοχή και έχει συγκεκριμένα χαρακτηριστικά, έχει δηλαδή όλα εκείνα που θέλει η αγορά για να πιστοποιείται αυτή η ποιότητα. Να, λοιπόν, που υπάρχει συγκεκριμένο παράδειγμα υλοποίησης της πολιτικής μας για ποιοτικό βαμβάκι μέσω της ολοκληρωμένης διαχείρισης της παραγωγής.
      Τέταρτον, αυτή η πολιτική της μοναξιάς που έχει ακολουθηθεί με τη λογική, ο Έλληνας παραγωγός, ο νοικοκύρης, ο επιχειρηματίας που μπορεί να τα κάνει όλα μόνος του –αυτή ήταν η πολιτική της Νέας Δημοκρατίας ότι θα γίνει επιχειρηματίας- έχει οδηγήσει σε αδιέξοδο. 
      Χρειάζονται, λοιπόν, συλλογικές δράσεις. Γι’ αυτό μιλάμε για ομάδες παραγωγών. Οι παραγωγοί που ασχολούνται με το βαμβάκι θα μπορούν να οργανωθούν. Έχει βγει η υπουργική απόφαση. Ήδη έχουν αρχίσει και συγκροτούνται οι ομάδες παραγωγών, γιατί λέτε για συγκεκριμένες πολιτικές.
      Άρα, λοιπόν, γιατί λέτε για χρεοκοπημένη πολιτική; Έχουμε μια συγκεκριμένη στρατηγική για την οποία εσείς δεν μιλάτε ποτέ. Εσείς μιλάτε για τη μείωση του φόρου στα τρακτέρ. Μας λέτε ότι απέτυχε η «ΑΓΡΟΤΙΚΑ» γιατί δεν ήταν τα τρακτέρ στην έκθεση. Σας πληροφορώ πλέον ότι σήμερα στη γεωργία της ποιότητας και της γνώσης ένα πράγμα κάνουν τα τρακτέρ, να κλείνουν τους δρόμους. 
      Εάν θέλετε, λοιπόν, να χρεώσετε τους αγρότες να αγοράζουν τρακτέρ για να εξυπηρετούν την πολιτική σας, θα πρέπει να σας πω ότι είναι αδιανόητο σήμερα στην εποχή της ποιότητας της γεωργίας και της γνώσης να μιλάμε μόνο γι’ αυτό. 
      ΕΥΑΓΓΕΛΟΣ ΜΠΑΣΙΑΚΟΣ: Θα καταργήσετε και τα τρακτέρ; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εκτός αν είστε εκπρόσωποι των πέντε-έξι εταιρειών που θέλουν να πουλήσουν τα μηχανήματά τους. Με γειά σας, με χαρά σας! Δεν έχουμε την ίδια πολιτική σ’ αυτό το θέμα. 
      Έρχομαι τώρα σε ένα σοβαρό θέμα. 
      Κύριε Σαλαγκούδη, σήμερα δείξατε το πραγματικό σας πρόσωπο, όχι σαν άτομο, γιατί ξέρετε ότι σας εκτιμώ, σαν Βουλευτή, σαν κοινοβουλευτικό, αλλά δείξατε τις προθέσεις της Νέας Δημοκρατίας. Και τις δείξατε με την τακτική σας. Αυτό που κάνουν να καταγγέλλουν συνέχεια οι Ευρωβουλευτές σας, εσείς το κάνατε επίσημα σήμερα στο ελληνικό Κοινοβούλιο. Λίγο-πολύ είναι σαν να λέτε ότι εμείς αυθαιρετήσαμε, ότι δώσαμε 40 δραχμές στους παραγωγούς το 1999, δεν ρωτήσαμε την Ευρωπαϊκή Ένωση, δεν πληρώσαμε τους τόκους και άρα, λοιπόν, πρέπει να παρέμβει η Ευρωπαϊκή Ένωση και να πει ότι δεν έγινε τίποτα σωστό. 
      ΓΕΩΡΓΙΟΣ ΣΑΛΑΓΚΟΥΔΗΣ: Είπα να το τακτοποιήσετε και να μην το αφήσετε για την επόμενη κυβέρνηση. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μιλήσατε για τις επιδοτήσεις. Ενώ εδώ συνέχεια με ερωτήσεις σας μας λέγατε ότι, αφού τελείωσε η ρεζέρβα του 4% που προβλέπεται στα αροτραία, θα πρέπει να πληρώσετε οπωσδήποτε από εθνικούς πόρους και τώρα λέτε ότι θα μαζέψετε τα στοιχεία για να μας πάτε στην Ευρωπαϊκή Ένωση. 
      Θα πρέπει να σας πω, λοιπόν, ότι ήδη έχουν εκδοθεί όλες οι εντολές για να πληρωθούν αυτές οι ενισχύσεις. 
      Έρχομαι τώρα σε κάτι  άλλο  που το ξεδιπλώσατε στην πολιτική σας πάνω στο θέμα αυτό. Είπατε ότι τα αφήνουμε όλα αυτά για την επόμενη κυβέρνηση. Κύριε Σαλαγκούδη, θα πρέπει να σας πω ότι η επόμενη κυβέρνηση θα είμαστε εμείς. Άρα, λοιπόν, μην έχετε αυτό το φόβο, γιατί αν πράγματι πιστεύετε ότι θα είστε κυβέρνηση έχετε δείξει ήδη τον εαυτό σας. Αν θέλετε να είστε κυβέρνηση και φοβόσαστε αυτό το πράγμα, ότι θα κληρονομήσετε δηλαδή άσχημα πράγματα,  θέλετε να πείτε ότι εσείς δεν θα βοηθήσετε τους παραγωγούς; Όταν μειώνεται το εισόδημά τους, όπως μειώθηκε το 1999, επειδή ήταν προεκλογική περίοδος και ήταν σίγουρα πολύ χαμηλή η τιμή με τον καλό κανονισμό τότε, και δώσαμε συμπληρωματικό εισόδημα για να διαφυλάξουμε τότε το εισόδημα των παραγωγών, εσείς δεν θα το κάνατε αυτό; Γιατί αυτό λέτε τώρα. Το ίδιο κάναμε και για τους ελαιοπαραγωγούς, το ίδιο κάναμε και τώρα, γιατί είπε ο κ. Τζέκης να παρανομήσουμε, να μην εφαρμόσουμε τον κανονισμό. 
      Εμείς λέμε ότι εκεί που ο εφαρμοστικός κανονισμός δεν ανταποκρίνεται στον κανονισμό του Συμβουλίου -όπως αυτός ο κανονισμός που ισχύει και έχει ευθύνη η επιτροπή- αντιδράσαμε, αντισταθήκαμε, και κάναμε χρήση όλων των δυνατοτήτων που δίνει η Ευρωπαϊκή Ένωση με τους κανονισμούς της και ζητήσαμε την άδεια για να δώσουμε αυτά τα χρήματα, τα οποία δώσαμε. 
      Είπατε για το εισόδημα των παραγωγών τη φετινή χρονιά. Σας είπα ότι θα ανοίξουν τα εκκοκκιστήρια. Πρέπει να ανακοινώσω δύο-τρία πράγματα για να το καταλάβετε γιατί συνέχεια ρωτάτε πράγματα που νομίζω ότι τα ξέρετε, αλλά δεν θέλετε να τα αποτυπώσετε σε σχέση με την πραγματικότητα. 
      Έχει γίνει μια έρευνα για να βγάλουμε κάποια συμπεράσματα. Παραγωγός που σήμερα έχει πενήντα στρέμματα και παρέδωσε τριακόσια πέντε κιλά βαμβάκι έχει ένα εισόδημα 89.670 και μάλιστα με μέση τιμή πολύ χαμηλότερη απ’ αυτήν την οποία εμφανίζετε. Ένας παραγωγός που παρέδωσε τριακόσια δώδεκα κιλά έχει 91.728 εισόδημα. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ – ΨΑΡΟΥΔΑ)
΄Ενας παραγωγός που παρέδωσε τριακόσια είκοσι κιλά έχει εισόδημα 94.000. ‘Ενας παραγωγός που παρέδωσε τριακόσια είκοσι πέντε κιλά έχει εισόδημα 95.000. Θα μπορούσα να συνεχίσω μέχρι τα τριακόσια πενήντα κιλά για να σας πω πόσο θα είναι το εισόδημα των παραγωγών, που φθάνει μέχρι και τις 100.000.
      Αν όμως προσθέσουμε στα τριακόσια είκοσι ή στα τριακόσια είκοσι πέντε κιλά και άλλα για να φθάσουμε τα τριακόσια πενήντα ή τα τριακόσια εξήντα κιλά, τότε θα συμβεί το εξής παράξενο: Αυτός που σήμερα με τα τριακόσια δώδεκα κιλά παίρνει 91.000 όταν θα πάει στα τριακόσια πενήντα ή στα τριακόσια εξήντα κιλά –και γι’ αυτό είμαστε τόσο επίμονοι και ψάχνουμε και το τελευταίο κιλό που δεν πληροί τις προϋποθέσεις  και φυσικά δεν μιλάμε για παρανομίες- θα πάρει πάλι 91.800. Μόνο ο παραγωγός εκείνος που δεν έχει άλλο να παραδώσει θα πάρει 86.000. Δηλαδή καποιος θα πάρει χρήματα και από κάποιον άλλον θα αφαιρεθούν χρήματα.
      ΕΥΑΓΓΕΛΟΣ ΜΠΑΣΙΑΚΟΣ: Γι’ αυτό λέμε ότι φταίει ο κανονισμός. 
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα σας καταθέσω το σχετικό πίνακα με την εξέλιξη της τιμής του βάμβακος για να δείτε ότι το να λέτε ότι φταίει ο κακός κανονισμό που ψηφίστηκε πριν από δύο χρόνια, δε σημαίνει ότι δεν εφαρμόζεται. Όχι μόνο εφαρμόζεται, αλλά η εφαρμογή του έχει αποτέλεσμα. Και το αποτέλεσμα αυτό έχει να κάνει με το εισόδημα του παραγωγού.
     (Στο σημείο αυτό ο Υφυπουργός Γεωργίας κ. Αργύρης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Μελετήστε τον πίνακα για να δείτε σε τι καταστροφή οδηγείτε τους παραγωγούς. 
     Είπαμε ότι θα ανοίξουν τα εκκοκκιστήρια και θα μπουν στο σύστημα όλες εκείνες οι ποσότητες που πληρούν τις προϋποθέσεις. Θα πρέπει να σας πω ότι υπάρχουν ευρήματα από τους ελέγχους που έχουν γίνει. Και αυτά τα ευρήματα τα έχουμε ανακοινώσει στη σύσκεψη που κάναμε. Μάλιστα οι παραγωγοί ζήτησαν παράταση στην ημερομηνία έναρξης του ανοίγματος του εκκοκκιστηρίου μέχρι να βρεθεί έστω και ένα στρέμμα που δεν θα πληροί τις προϋποθέσεις. 
     Λένε βέβαια κάποιοι «μα, τι κάνετε και δεν ελέγχετε;». Θα πρέπει να σας πω ότι είναι πάνω από τριακόσιες πενήντα χιλιάδες τα αγροτεμάχια, τα οποία έχουν αυτή τη στιγμή καλλιεργηθεί με βαμβάκι. Οπότε καταλαβαίνετε ότι ο έλεγχος δεν είναι εύκολος. Και ένας ο οποίος δεν πληροί τις προϋποθέσεις μπορεί να κάνει μεγάλη ζημιά σε κάποιους. Γι’ αυτό είναι πολύ σημαντικό να τηρήσουμε τον κανονισμό. 
     ΄Ομως κύριοι συνάδελφοι πρέπει να πάρουμε θέση. Είσθε υπέρ των περιβαλλοντικών μέτρων; Αυτή η γη, που παραλάβαμε από τους πατεράδες μας από τους παππούδες μας, που θα την αφήσουμε στα παιδιά μας, στα εγγόνια μας, δεν πρέπει να είναι παραγωγική; 
     ΕΥΑΓΓΕΛΟΣ ΜΠΑΣΙΑΚΟΣ: Αυτή η κριτική που κάνετε είναι ισοπεδωτική. 
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας ακούω συνέχεια να λέτε τι θα καλλιεργήσουμε. Σας απέδειξα ότι και τίποτε να μην καλλιεργήσουν στο ένα εκατομμύριο στρέμματα, θα πάρουν τα ίδια χρήματα. ΄Ομως, δίνεται η δυνατότητα να καλλιεργήσουν διάφορα φυτά περισσότερο φιλοπεριβαλλοντικά. Και πρέπει να πούμε ότι για πρώτη φορά υπάρχει πρόγραμμα ολοκληρωμένης διαχείρισης και οτιδήποτε άλλο που θα μπορούσε να δώσει μια απάντηση σ’ αυτά που λέτε καθημερινά. 
     Κύριοι συνάδελφοι, θα επαναλάβω αυτό που είπα και την προηγούμενη φορά. Εμείς θα επιμείνουμε σ’ αυτό το δύσκολο δρόμο, γιατί έτσι πιστεύουμε ότι τηρούμε ένα μόνο σκοπό. Και ο σκοπός είναι να παραμείνουν οι παραγωγοί στις εστίες τους και να έχουν εισόδημα. 
     Επίσης δεν λέτε τίποτα ότι το 52% των παραγωγών βαμβακιού είναι ετεροεπαγγελματίες και ότι η πολιτική μας ανέτρεψε αυτό το 52% σε 46%. Τώρα έχουμε το 46% ετεροεπαγγελματίες και το 54% κατά κύριο επάγγελμα αγρότες.  Ποιος είναι ο σκοπός μας, λοιπόν; 
     ΠΡΟΕΔΡΕΥΟΥΣΑ (΄Αννα Μπενάκη Ψαρούδα): Παρακαλώ, κύριε Υπουργέ, ολοκληρώστε. 
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κλείνω με μια φράση. 
     Επίσης δίνουμε τη δυνατότητα στους νέους αγρότες να  μπαίνουν ελεύθερα, χωρίς κανένα περιορισμό, να καλλιεργήσουν με βιώσιμη εκμετάλλευση βαμβάκι. Αυτή είναι η πολιτική που αναδιαρθρώνει τον τομέα και σε επίπεδο φυσικών πόρων, αλλά και σε επίπεδο δυνατοτήτων των καλλιεργούμενων εκτάσεων.
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ακούσαμε τον κύριο Υπουργό να δίνει μερικές εξηγήσεις. Δεν διστάζουμε ακόμα και να του δώσουμε συγχαρητήρια για κάτι σωστό που έκανε. Είπε για τις επιδοτήσεις του 2001 τις οποίες η αναποτελεσματικότητα των μηχανισμών του Υπουργείου Γεωργίας έκανε να τους πληρώσουμε από εθνικούς πόρους. Αλλά επιτέλους πληρώνονται οι παραγωγοί. Συγχαρητήρια όπως είπατε γιατί έχετε υπογράψει τα εντάλματα –δεν διστάζουμε να σας το πούμε- βεβαίως όμως το γεγονός ότι ο αδύναμος προϋπολογισμός της πατρίδας μας και οι εθνικοί πόροι πληρώνουν και χάσαμε τους αντίστοιχους πόρους από την Ευρωπαϊκή Ένωση, δεν είναι τίτλος τιμής για σας.
      Εφαρμογή του Κανονισμού: Βεβαίως, δεν μπορούμε να κάνουμε διαφορετικά, επιβάλλεται. Και ο Κανονισμός θα εφαρμοσθεί. Εμείς σας ψέγουμε γιατί στον Κανονισμό τότε μπορούσατε να διαπραγματευτείτε καλύτερα. Όμως, η διαπραγματευτική σας ικανότητα όλα αυτά τα χρόνια απεδείχθη ανεπαρκής στην Ευρωπαϊκή Ένωση για να μην πω αρκετές φορές καταστρεπτική. 
      Μας αναφέρατε για το ένα εκατομμύριο στρέμματα. Δεν είναι μόνο αυτά, είναι άλλα δύο, δυόμισι εκατομμύρια στρέμματα που χάσαμε από το στάρι. Δηλαδή, όλα αυτά τα εκατομμύρια στρέμματα τι θα γίνουν; Λέτε για τα κτηνοτροφικά φυτά ή για να ξεκουρασθούν τα χωράφια. Γι’αυτόν ακριβώς το λόγο μειώνεται συνεχώς η παραγωγή και η συμμετοχή του αγροτικού τομέα γενικότερα στην οικονομική δραστηριότητα της χώρας από 9% στο 7%.
      Αναφέρατε μία περίπτωση στην ιδιαίτερη περιφέρεια του υπεύθυνου του τομέα γεωργίας, για ένα πιστοποιητικό ποιότητας που υπάρχει εκεί για το βαμβάκι. Αυτά έπρεπε να είχαν γίνει ξέρετε από πότε; Από την αρχή που κάνουμε ερωτήσεις και σας πιέζουμε σχετικά με την ποιότητα, την ανταγωνιστικότητα και με νέες μεθόδους που εξασφαλίζουν αυτά τα πιστοποιητικά ποιότητας με αντίστοιχες δράσεις και πρόγραμμα που έπρεπε να είχε καταστρώσει το Υπουργείο Γεωργίας. Αλλά δυστυχώς αποσπασματικά εμφανίζεται σε ορισμένους νομούς κάτι απ’αυτό που θα έδινε στα αγροτικά μας προϊόντα την απαραίτητη ποιότητα για να έχουν ανταγωνιστικότητα και να μην παρουσιάζεται τεράστιο έλλειμμα στο εμπορικό γεωργικό ισοζύγιο που συνεχώς κάθε χρόνο διευρύνεται.
      Αναφέρατε ότι κάνετε προσπάθεια για τη δημιουργία ομάδων παραγωγών. Οι ομάδες παραγωγών έπρεπε να είχαν γίνει πριν πολλά χρόνια. 
      Δεύτερον, τι κάνατε για τους συνεταιρισμούς; Δεν είναι τεράστια η ευθύνη σας ότι κυριολεκτικά τους διαλύσατε, που τώρα έχουμε καταχρεωμένους συνεταιρισμούς; Ψηφίσατε έναν καινούργιο νόμο. Αν πιστεύετε ότι αυτό θα λύσει το πρόβλημα των συνεταιρισμών, δεν το νομίζω. Κινείται προς τη σωστή κατεύθυνση. Ακόμα, οι συνεταιρισμοί όμως φτιάχνουν τα καταστατικά και όταν θα λειτουργήσουν και με τον τρόπο που αυτό θα γίνει, δεν θα μπορούν να λειτουργήσουν γιατί ήδη όλοι οι συνεταιρισμοί και οι συνεταιριστικές ενώσεις είναι καταχρεωμένοι. Προς αυτήν την κατεύθυνση δε λειτουργήσατε για την εξυγίανση. Η νέα μορφή των ομάδων παραγωγών –μία σύγχρονη μορφή συλλογικής δραστηριότητας- κινείται και την υποστηρίζουμε και πρέπει να μεγεθυνθεί σε όσο γίνεται μεγαλύτερο επίπεδο και αν είναι δυνατόν αυτή τη στιγμή να υποκαταστήσει τους υπερχρεωμένους συνεταιρισμούς.
      Κοροϊδέψατε για την AGROTIKA. Εμείς είχαμε την ευαισθησία και επειδή η ΔΕΘ είναι ένα στολίδι της πόλης μας και ένας πνεύμονας οικονομικής δραστηριότητας. Η AGROTIKA ήταν η μεγαλύτερη κλαδική έκθεση, η οποία καταλάμβανε 37.000 τ.μ. στη ΔΕΘ και όμως φέτος δεν είχε ούτε 15.000 τ.μ., γιατί τα υπόλοιπα ήταν από εκθέτες που δεν πήγαν. Και δεν ήταν μόνο τα τρακτέρ όπως αναφέρατε, αλλά τα γεωργικά μηχανήματα και όλος ο εξοπλισμός από μικρές επιχειρήσεις, βιοτεχνικές, της πατρίδας μας, Ελλήνων, γιατί όλες τις επιχειρήσεις τις οδηγήσατε σε χρεοκοπία υπό προθεσμία λόγω του ότι δεν θέλατε να λειτουργήσετε νωρίς τα σχέδια βελτίωσης. Αυτό λόγω της ανικανότητάς σας και όχι επειδή είπατε ότι δεν χρειαζόμαστε τρακτέρ.
      Και δεν σας μιλάμε για τα τρακτέρ. Αν θέλετε όμως, να τα καταργήσουμε, αν μπορεί να γίνει σύγχρονη καλλιέργεια στη γεωργία μας χωρίς τρακτέρ!
      Ακόμη, πάτε να μας κατηγορήσετε όταν με δικές σας παραλείψεις και σφάλματα από κομματική και ανήθικη ιδιοτέλεια παίρνετε αποφάσεις και στη συνέχεια λέτε ότι εμείς, ακολουθούμε την τακτική της καταγγελίας της χώρας μας στην Ευρωπαϊκή Ένωση. Κύριε Υπουργέ, σας κατέθεσα όλα τα έγγραφα. Καλώς δώσατε το σαραντάρι. Βρέστε όμως έναν τρόπο να το τακτοποιήσετε αυτό.
      ΄Ατοκο δάνειο στους αγρότες. Πέστε το στους αγρότες και πάρτε το πίσω, αν νομίζετε ότι τώρα είναι σε καλύτερη εισοδηματική κατάσταση. Εάν δεν είναι, καλύψτε το από τον προϋπολογισμό. Αν δεν το καλύπτετε από τον προϋπολογισμό και αφήνετε έλλειμμα στην ΑΤΕ, τι περιμένετε; Μετά από δέκα χρόνια να πάει στις επισφαλείς πιστώσεις της τραπέζης; Δεν θα αντιμετωπίσει αυτό το έλλειμμα της ΑΤΕ η επόμενη κυβέρνηση; Κάποιος Υπουργός Εθνικής Οικονομίας που θα θελήσει να νοικοκυρέψει την ΑΤΕ, που έχει γίνει άντρο διαφθοράς δεν θα βρει μπροστά του τα 66,2 δισεκατομμύρια που δώσατε τότε; 
      Επί τρία χρόνια σιωπήσαμε, γιατί ξέραμε τις επιπτώσεις που μπορεί να έχει η χώρα μας από την Ευρωπαϊκή Ένωση, για εκείνο που κάνατε τότε. Δεν μιλήσαμε παρά το ότι ανήθικη κομματική ιδιοτέλεια υπηρετούσε εκείνη η πράξη. Τώρα, όμως, δεν μπορεί το Υπουργείο Γεωργίας να μην πληρώνει ούτε τους τόκους γι’ αυτό το ποσό. Πέστε μας ποιος θα καλύψει το έλλειμμα. Λέτε ότι εσείς θα είστε η επόμενη κυβέρνηση και ότι εσείς θα διαχειριστείτε το έλλειμμα. Αλίμονο αν γίνει αυτό. Η χώρα μας θα κηρυχθεί υπό πτώχευση. Πιστεύω ότι μ’ αυτήν την πολιτική δεν θα είστε η επόμενη κυβέρνηση. Απέστρεψε ο καλός Θεός το πρόσωπό του από την Ελλάδα. Είναι καιρός να μας ευλογήσει, είναι καιρός να βάλει το χέρι του. Νομίζω ότι τις επόμενες εκλογές εμείς θα είμαστε κυβέρνηση για να νοικοκυρέψουμε λίγο αυτό τον τόπο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριοι συνάδελφοι, πρέπει να σας διαβεβαιώσω ότι πληρώνουμε πάντα με συμβατότητα. Οι πληρωμές πρέπει να έχουν την έγκριση της Ευρωπαϊκής Ένωσης. Το ίδιο θα κάνουμε και μ’ αυτές τις επιδοτήσεις. Εσείς, όμως, κάνετε αναφορά σε εθνικές ενισχύσεις. 
      Δεν πρόκειται για αδυναμία των μηχανισμών του Υπουργείου Γεωργίας. Είναι αδυναμία αυτών που ανέλαβαν το έργο του ΟΣΔΕ να μπορέσουν να διορθώσουν γρήγορα τα λάθη που έγιναν. Αν δεν είχαν γίνει τα λάθη, οι παραγωγοί θα είχαν πληρωθεί πολύ γρήγορα, όπως έγινε φέτος, Η επιμονή μας στον εξορθολογισμό του συστήματος, έφερε αποτέλεσμα.
      Δεν ρωτάτε ποιες είναι οι πολιτικές μας, γιατί πρέπει να πάρετε θέση πάνω σ’ αυτές. Κατ’ αρχάς, όσον αφορά τις ομάδες παραγωγών, αποτελούν εναρμόνιση προς τα νέα δεδομένα. Είναι μια νέα πολιτική της Ευρωπαϊκής Ένωσης, ένα σύγχρονο συλλογικό σχήμα που δεν υπήρχε. Εναρμονιζόμαστε, λοιπόν, με την Ευρωπαϊκή Ένωση για το ρόλο που μπορούν να παίξουν οι ομάδες παραγωγών, ρόλος που δεν είναι ανταγωνιστικός στο ρόλο των συνεταιρισμών. 
      Συνεταιρισμοί. Τακτοποιήσαμε όλες τις εκκρεμότητες. Εσείς μας καταγγείλατε και δεν ψηφίσατε το νόμο. Τώρα με ρωτάτε τι κάναμε για τους συνεταιρισμούς. Οι συνεταιρισμοί πρέπει να λειτουργήσουν με βάση ιδιωτικοοικονομικά κριτήρια, με βάση τις ανάγκες της αγοράς, να βοηθάνε τον παραγωγό και δεν είναι προέκταση του κράτους. Και γι’ αυτό ξεκαθαρίσαμε τις εκκρεμότητες και τις αποδώσαμε. 
	Είναι ακόμη πολύ σημαντικό και το είπα και πριν γιατί έχει να κάνει με την ανταγωνιστικότητα και την ποιότητα των προϊόντων. Αυτά έχουν ένα συγκεκριμένο τρόπο παραγωγής και πιστοποίησης του προϊόντος. Δεν είναι μόνο η Βοιωτία που ανέφερα είναι και άλλες περιοχές και αυτό γιατί το σύστημα το συγκεκριμένο έχει όλο το θεσμικό πλαίσιο και όλες τις δυνατότητες. Και επίσης την ενεργοποίηση του μέτρου που έχουμε στο ΕΠΑΑ και στο ΕΠΑΑΑΥ. Να, λοιπόν, που οι πόροι είναι εξασφαλισμένοι και προχωράμε σ’ αυτήν τη διαδικασία.
	Προσπαθούμε, λοιπόν, να διαφυλάξουμε το εισόδημα των κατά κύριο επάγγελμα αγροτών γι΄ αυτό και παίρνουμε φιλοπεριβαλλοντικά μέτρα, πάμε μετά στην εισφορά, στους ετεροεπαγγελματίες για να μπορούν οι εκτάσεις να αποδεσμεύονται και να πάνε στους κατά κύριο επάγγελμα αγρότες. Και μάλιστα το κυριότερο με την ανανέωση του αγροτικού πληθυσμού, με τους νέους αγρότες για να μην έχουμε τα προβλήματα που ανέφερε ο κ. Μπασιάκος για το κατά κεφαλήν εισόδημα. Σας είπα ότι στη Γερμανία μειώθηκε κατά 21%, αλλά και στις άλλες χώρες. Άρα πρέπει να πάρουμε υπόψη μας το περιβάλλον που ζούμε και τη δημοσιονομική πίεση που έχει η Κοινότητα, τη μεγαλύτερη που δέχεται από τον ΠΟΕ για την εναρμόνιση και την αφαίρεση των ενισχύσεων. 
      Και όταν ανέφερα ότι η διατήρηση των ενισχύσεων μέχρι το 2013 είναι το πιο σημαντικό και το πιο ευχάριστο που άκουσαν οι αγρότες είναι γιατί θα υπάρχει μέχρι τότε η Κοινή Αγροτική Πολιτική. Και επίσης είναι σίγουρο ότι χρειάζεται σε όλους μας η αναθεώρηση της Κοινής Αγροτικής Πολιτικής. Γι’ αυτό χθες συνεδρίασε το ΕΘΕΑΠ για να μπορέσει να συζητήσει τα θέματα και καθημερινά ξέρετε πολύ καλά ότι ο Υπουργός είναι μονίμως σε μια διαδρομή Αθήνα-Βρυξέλλες σε όλα τα κράτη της Ευρωπαϊκής Ένωσης και στα υπό διεύρυνση για να συζητήσουμε αυτό το γεγονός. Σίγουρα η αλλαγή των κανονισμών μπορεί να επιφέρει κάποια προβλήματα και πρέπει να αποφασίσουμε πώς και σε ποια κατεύθυνση θα αναδιαρθρωθούν. 
      Άρα, λοιπόν, δεν σχεδιάζουμε μόνοι μας, είμαστε υποχρεωμένοι να είμαστε σε ένα περιβάλλον που έχει απαιτήσεις. Και θέλετε να το κάνουμε και ποδοσφαιρικό το θέμα; Είναι πολύ καλό να πάει μια χρονιά η ομάδα στο Τσάμπιον Λιγκ αλλά είναι πολύ δύσκολο να κρατηθεί. Η προσπάθεια που κάνει η χώρα είναι να παραμείνει. Και το έχει αποδείξει ότι και με την οικονομία και με την πολιτική της ότι παραμένει στο Τσάμπιον Λιγκ της Ευρώπης. Είναι στο βασικό πυρήνα όλων εκείνων των χωρών που καθορίζουν σήμερα τις εξελίξεις και παίζουν ένα ρόλο και μάλιστα σαν επικεφαλής σήμερα λόγω της Προεδρίας την οποία ασκούμε με τέτοιο τρόπο που πράγματι γίνεται αναφορά για τη χώρα μας. Και σ’ αυτό θα επιμείνουμε, κύριοι συνάδελφοι, και καλούμε και σας να συμβάλετε. Γιατί με το να κάνετε άτυπες προεδρίες δεν συμβάλλετε παρά μόνο ισοπεδώνετε και μηδενίζετε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Επειδή ο κύριος Υπουργός αναφέρθηκε με ποδοσφαιρικούς όρους ξέρω ότι στην πρώτη κατηγορία όταν παίζουν οι ομάδες, μετά το τέλος μιας περιόδου ο τελευταίος υποβιβάζεται. Εμείς, δυστυχώς, στην Ευρώπη των δεκαπέντε είμαστε τελευταίοι. Αν εννοείται τέτοιο Τσάμπιον Λιγκ τότε φοβάμαι ότι μας περιμένει ο υποβιβασμός με τη δική σας πολιτική.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να πω στον κ. Σαλαγκούδη ότι αυτήν τη στιγμή είμαστε στο Τσάμπιον Λιγκ και σίγουρα κάποιοι παίκτες μπορεί να υστερούν. Γι’ αυτό γίνονται οι αλλαγές και υπάρχει ο προπονητής. Ο κύριος Πρωθυπουργός είναι πάρα πολύ καλός προπονητής και νομίζω ότι θα κρατήσει την ομάδα στο Τσάμπιον Λιγκ. Πρέπει να πω ότι αυτά που λέμε εδώ τα λέμε για τους βαμβακοπαραγωγούς. Να μάθουν την αλήθεια, να προσαρμοστούν. Προτιμούμε να είμαστε δυσάρεστοι, αλλά να είμαστε χρήσιμοι.
      Είμαστε συνυπεύθυνοι όταν λέμε στους παραγωγούς ωραία πράγματα και δεν τους λέμε τι ακριβώς θα συμβεί και τους ωθούμε σε λάθος δρόμο. Γι’ αυτό λοιπόν, μην ακολουθείτε αυτόν το δρόμο. 
      ΓΕΩΡΓΙΟΣ ΣΑΛΑΓΚΟΥΔΗΣ: Εμείς ακολουθούμε το δρόμο της αλήθειας. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχουν διανεμηθεί τα Πρακτικά της Παρασκευής 14 Φεβρουαρίου 2003 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς τα Πρακτικά της Παρασκευής 14 Φεβρουαρίου 2003 επικυρώθηκαν.
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 25/20.11.2002 επερώτησης Βουλευτών της Νέας Δημοκρατίας προς τον Υπουργό Γεωργίας, σχετικώς με την πολιτική της Κυβέρνησης στην καλλιέργεια του βαμβακιού.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.28΄, λύεται η συνεδρίαση για την Τρίτη 4 Μαρτίου 2003 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 38/16.1.2003 επερώτησης των Βουλευτών της Νέας Δημοκρατίας, προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κυβερνητική πολιτική στον τομέα του περιβάλλοντος, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



104

Συνεδρίαση 28-2-2003


