Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΙΒ'

Δευτέρα 26 Απριλίου 1999

 

 

Αθήνα, σήμερα στις 26 Απριλίου 1999, ημέρα Δευτέρα και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδος, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι Σύλλογοι Γονέων - Κηδεμόνων 23ου και 104ου Δημοτικών Σχολείων Θεσ/νίκης ζητούν την ανέγερση νέου κτιρίου για τη στέγαση των Σχολείων. 

2) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία Καθηγητές φυσικής αγωγής ΤΑΔ και ΕΤΑΔ Θεσ/νίκης ζητούν να υπαχθούν στην ίδια ρύθμιση με τους αναπληρωτές και ωρομίσθιους καθηγητές. 

3) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κυρία Σ.Παπαδοπούλου, συνταξιούχος ΙΚΑ κάτοικος Θεσ/νίκης, ζητεί την επίλυση φορολογικού - κληρονομικού προβλήματός της. 

4) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Σωματείο Εποχικών Εργαζομένων Ολυμπιακής Αεροπορίας Χανίων ζητεί να μη μειωθεί ο αριθμός του εποχικού προσωπικού. 

5) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Πανελλαδική Επιτροπή Φοιτητών και Γονέων φοιτητών της Γιουγκοσλαβίας ζητούν τη μετεγγραφή των φοιτητών στα ελληνικά ΑΕΙ και ΤΕΙ. 

6) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία Γονείς Ελλήνων φοιτητών της Γιουγκοσλαβίας ζητούν τη μετεγγραφή των φοιτητών στα ελληνικά ΑΕΙ και ΤΕΙ. 

7) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η 'Ενωση Ιατρών Νοσοκομείου και Κέντρων Υγείας Νομού Χαλκιδικής ζητεί την καταβολή δεδουλευμένων εφημεριών στους οδοντιάτρους του νοσοκομείου και των Κέντρων Υγείας του Νομού Χαλκιδικής. 

8) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύνδεσμος Εργαζομένων Αμερικανικής Βάσης Σούδας ζητεί την άμεση πληρωμή των νόμιμων αυξήσεων των αποδοχών των μελών του. 

9) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Δήμος Αμφίκλειας Φθιώτιδας ζητεί τη συνέχιση της λειτουργίας του αστυνομικού σταθμού Μπράλου Φθιώτιδας. 

10) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία οι Δήμοι Μοιρών - Τυμπακίου - Ζαρού - Γόρτυνας ζητούν μέτρα για πλήρη ιατροφαρμακευτική περίθαλψη των κατοίκων τους. 

11) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ομοσπονδία Αγροτικών Συλλόγων Ηρακλείου ζητεί την καταβολή της στρεμματικής ενίσχυσης της σταφίδας στα μέλη της. 

12) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας σχετικά με το λοξό διάδρομο στο αεροδρόμιο "Ν.Καζαντζάκης". 

13) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας σχετικά με το νέο Περιφερειακό Επιχειρησιακό Πρόγραμμα της Κρήτης. 

14) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Νομαρχιακή Αυτοδιοίκηση Αττικής ζητεί να απομακρυνθούν τα πλοία, που δεν ξαναταξιδεύουν από τον κόλπο Ελευσίνας. 

15) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Παγκαρπαθιακός Σύλλογος Ρόδου ζητεί την πύκνωση δρομολογίων της ακτοπλοϊας της Ρόδου. 

16) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Αντινομάρχης Δωδεκανήσου ζητεί τη διευθέτηση της οριστικής παύσης του αλιευτικού σκάφους "Υδροχόος". 

17) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Δήμος Ομηρούπολης Χίου ζητεί την εισαγωγή των αποφοίτων του 2ου κύκλου Ναυτικού Τομέα των ΤΕΕ στις σχολές ΑΣΔΕΝ. 

18) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία ο Δήμος Χαιρώνειας Βοιωτίας ζητεί την πλήρη κάλυψη των λειτουργικών αναγκών του βάσει του "Ι.Καποδίστριας". 

19) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία απόφοιτοι του ΙΕΚ Αιγίου ζητούν την άδεια εξάσκησης επαγγέλματος. 

20) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Φαρρών Αχαίας διαμαρτύρεται για την απόφαση του Ευρωπαϊκού Δικαστηρίου που δίνει δικαίωμα σε χώρες - μέλη της Ευρωπαϊκής 'Ενωσης να χρησιμοποιούν την εμπορία λευκών τυριών με την επωνυμία "φέτα". 

21) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Εξοχιτών - Ραχωβιτών ο Προφήτης Ηλίας ζητεί την ασφαλτόστρωση του δρόμου από τη Σελιάνα προς την Εξοχή Αχαίας. 

22) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία η κυρία Θεοχάρη Βασιλάκη, χειρούργος ουρολόγος, κάτοικος Πατρών ζητεί την επαγγελματική της αποκατάσταση. 

23) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα ζητεί την τοποθέτηση της προσωπογραφίας του Γεωργίου Σταύρου ως επίσημου εμβλήματος της Εθνικής Τράπεζας. 

24) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Περιφερειακό Παναρκαδικό Γενικό Νοσοκομείο Τρίπολης "Η Ευαγγελίσρια" ζητεί οικονομική ενίσχυση από το Τρίτο Κοινοτικό Πλαίσιο Στήριξης για τη δημιουργία Νοσηλευτικής Μονάδας υψηλών προδιαγραφών. 

25) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μανταμάδου Λέσβου ζητεί να ληφθούν μέτρα επαρκούς υγειονομικής περίθαλψης για τους κατοίκους του. 

26) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου υποβάλλει πρόταση για την εισαγωγή στα ΤΕΙ των αποφοίτων του 2ου κύκλου των ΤΕΕ. 

27) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Συντονιστική Επιτροπή Βορειοηπειρωτικών Σωματείων Ελλάδος ζητεί την αυτονομία της Βορείου Ηπείρου εντός των ορίων του Αλβανικού Κράτους. 

28) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία τα Σωματεία Συντ/χων ΝΑΤ Χίου ζητούν να βελτιωθεί η ιατροφαρμακευτική περίθαλψη των ασφαλισμένων στο ΠΟΝ Χίου. 

29) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Επιμελητήριο Βοιωτίας ζητεί την ικανοποίηση των οικονομικών αιτημάτων των ελαιοτριβαίων του Νομού. 

30) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί την επίλυση των οικονομικών του προβλημάτων. 

31) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί την εκτίμηση των ζημιών που υπέστησαν τα οδοστρώματα της περιοχής του από την πρόσφατη κακοκαιρία. 

32) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Νομαρχιακή Αυτοδιοίκηση Καρδίτσας ζητεί την αύξηση των αποδοχών των γεωπόνων. 

33) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία η 'Ενωση Ιατρών Νοσοκομείου και Κέντρων Υγείας του Νομού Χαλκιδικής ζητεί την καταβολή των εφημεριών στους οδοντιάτρους. 

34) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία οι Σύλλογοι Βορειοηπειρωτών ζητούν την αποστολή νατοϊκών δυνάμεων προς περιφρούρηση του χώρου της Ελληνικής μειονότητας στην Αλβανία καθώς και την αυτονομία της Βορείου Ηπείρου εντός των ορίων του Αλβανικού κράτους. 

35) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η 'Ενωση Αστυνομικών Υπαλλήλων Ιωαννίνων ζητεί τη στελέχωση στα συνοριακά τμήματα με αστυνομική δύναμη όχι όμως από την Α.Δ. Ιωαννίνων. 

36) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία οι Δήμοι Λέσβου - Χίου - Σάμου ζητούν το διπλασιασμό των ΚΑΠ και ΣΑΤΑ για τους Νομούς τους. 

37) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία ο Σύλλογος Χοιροτρόφων Πτηνοτρόφων Νομού Εύβοιας ζητεί τη ρύθμιση των οφειλών των μελών του προς την ΑΤΕ. 

38) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Γενική Γραμματεία Αθλητισμού στο Εθνικό Στάδιο Λιβαδειάς Βοιωτίας ζητεί την πρόσληψη μονίμου προσωπικού για να συνεχισθεί η λειτουργία του Εθνικού Σταδίου και του Κλειστού Γυμναστηρίου Λιβαδειάς. 

39) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Βοιωτίας ζητεί να μη μειωθεί η οργανική δύναμη της Αστυνομικής Διεύθυνσης Βοιωτίας προκειμένου να καλυφθούν οι ανάγκες συνοριακής φύλαξης. 

40) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός και το Τοπικό Συμβούλιο του Δημοτικού Διαμερίσματος Μακρισίων του Νομού Ηλείας ζητεί να εξετασθούν τα προβλήματα στις καλλιέργειες από τα έργα του φράγματος του Αλφειού. 

41) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι κτηνοτρόφοι του Νομού Αιτωλ/νίας ζητούν στην καμμένη περιοχή του Δασαρχείου Μεσολογγίου να επιτραπεί η βοσκή ζώων. 

42) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Νομαρχιακή Αυτοδιοίκηση Θεσ/νίκης ζητεί χρηματοδότηση του προγράμματος Σχολικής Στέγης. 

43) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Δήμος Ινάχου Αιτωλ/νίας ζητεί την ίδρυση υποκαταστήματος ΑΤΕ στην περιοχή του. 

44) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία οι κάτοικοι της ορεινής Τριχωνίδας Αιτωλ/νίας ζητούν την περίφραξη των επιδοτούμενων χωραφιών για τη διευκόλυνση της βοσκής. 

45) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την τοποθέτηση ορθοπεδικού ιατρού στο υποκατάστημα ΙΚΑ Μεσολογγίου. 

46) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ηρακλειάς Κυκλάδων ζητεί νέα νομοθετική ρύθμιση της λειτουργίας των μικρών ΟΤΑ. 

47) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η ΕΛΜΕ Καρδίτσας ζητεί την επαγγελματική αποκατάσταση μελών της προς τα ΤΕΕ. 

48) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Μακρισίων Ηλείας ζητεί την επίλυση των προβλημάτων καλλιέργειας λόγω των έργων στον Αλφειό ποταμό. 

49) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Δήμος Ιναχού Αιτωλ/νίας ζητεί την τοποθέτηση και δεύτερου γιατρού στο Κέντρο Υγείας Χαλκιοπούλων Αιτωλ/νίας. 

50) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο κ. Κ. Δαλιάνης, κάτοικος 'Ανω Ιλισίων, ζητεί την αποκατάσταση της νομιμότητας στο ΚΑΠΕ. 

51) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η ΠΑΝΕΛΛΗΝΙΑ ΕΝΩΣΗ ΓΟΝΕΩΝ για την προστασία του ελληνορθόδοξου πολιτισμού, της οικογένειας και του ατόμου, δηλώνει την αμέριστη συμπαράστασή της προς τον Ορθόδοξο Σερβικό Λαό. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6630/8-2-99 ερώτηση δόθηκε με το υπ'αριθμ. 15/26-2-99 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της ερώτησης 6630/8-2-99 της Βουλευτού κ. Στ. Αλφιέρη και σ' ό,τι αφορά το Υπουργείο Εξωτερικών, σας γνωρίζουμε τα εξής: 

Ο κ. Αναστάσιος Ράντοβιτς εισήλθε για πρώτη φορά στη χώρα μας στις 1-10-91, με προξενική θεώρηση ενός μηνός, ως υπότροφος του Υπουργείου μας, μετά από αίτημα του Σέρβου Πατριάρχη και τη σύμφωνη γνώμη της Εκκλησίας της Ελλάδος, με πρόθεση να σπουδάσει στη Θεολογική Σχολή του Πανεπιστημίου Αθηνών. 

Το έτος 1996, η Εκκλησία της Ελλάδος, μετά από αίτημα του Σέρβου Πατριάρχη, ζήτησε από τη Δ/νση Θρησκευτικών και Εκκλησιαστικών Υποθέσεων του Υπουργείου Εξωτερικών, όπως διακόψει αμέσως την προηγούμενη υποτροφία και να τον αποπέμψει από τη χώρα λόγω σοβαρών προβλημάτων που προέκυψαν κατά την εδώ παραμονή του. 

Το Υπουργείο Εξωτερικών, τελείως αναρμόδιο για απελάσεις αλλοδαπών, περιορίστηκε στην διακοπή της υποτροφίας και διεβίβασε την όλη αλληλογραφία στο Υπουργείο Δημόσιας Τάξης για τα περαιτέρω. 

'Εκτοτε το θέμα ουδέποτε απασχόλησε το Υπουργείο μας. 

Σας επισυνάπτουμε σχετική αλληλογραφία για την ενημέρωσή σας. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 6296/28-1-99 ερώτηση δόθηκε με το υπ'αριθμ. 3230/10-2-99 έγγραφο από τον Υπουργό Eθνικής Αμυνας η ακόλουθη απάντηση: 

"Σε απάντηση της ερώτησης 6296/28-1-99 που κατέθεσαν οι Βουλευτές κύριοι Σπ. Σπηλιωτόπουλος, Μ. Εβερτ, Αλ. Παπαδόγγονας, Ε. Χαϊτίδης, Θ. Δημοσχάκης, Γ. Καλατζής, Π. Καμμένος, Αχ. Καραμανλής, Ι. Λαμπρόπουλος και Λ. Λυμπερακίδης, σχετικά με τον εκσυγχρονισμό των αεροσκαφών F-4, σας γνωρίζονται τα ακόλουθα: 

Η όποια καθυστέρηση στη φάση ανάπτυξης του πρωτοτύπου, αναμένεται να απορροφηθεί κατά τη διάρκεια της υλοποίησης του υπολοίπου προγράμματος. Επίσης, έχει δρομολογηθεί απαίτηση για αύξηση του κόστους του προγράμματος, η οποία εγκρίθηκε από τα αρμόδια συλλογικά όργανα της Πολεμικής Αεροπορίας για να καλύψει, ανάγκες που προέκυψαν - εντοπίσθηκαν κατά τη διάρκεια εξέλιξης του προγράμματος (ανταλλακτικά - εκτοξευτήρες - βιβλιογραφία), επιπλέον εκπαιδεύσεις, καθώς και επιπλέον παροχές μέσων και υπηρεσιών που οριστικοποιήθηκαν κατά την εξέλιξη του προγράμματος και ήταν εκ των προτέρων γνωστές (συσκευές επιχειρησιακής υποστήριξης, βελτιώσεις εκπαιδευτικής συσκευής ιπταμένων). 

Αναφορικά δε με το αν θα διαθέτουν τα αεροσκάφη δυνατότητες χρησιμοποίησης σύγχρονων όπλων, σας γνωρίζεται ότι έχει ληφθεί μέριμνα για να εξασφαλισθούν οι προβλέψεις προκειμένου τα εκσυγχρονισμένα Α/φη να έχουν δυνατότητα να φέρουν σύγχρονα όπλα, μόλις αυτά αποδεσμευτούν από την Κυβέρνηση των ΗΠΑ για τη χώρα μας, και υπογραφούν οι αντίστοιχες συμβάσεις. Τυχόν επιπλέον κόστος και χρόνος θα αποτελέσουν αντικείμενα διαπραγμάτευσης. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

3. Στην με αριθμό 6264/28-1-99 ερώτηση δόθηκε με το υπ'αριθμ. 3225/15-2-99 έγγραφο από τον Υπουργό Εθνικής Αμυνας η ακόλουθη απάντηση: 

"Σε απάντηση της ερώτησης 6264/28-1-99 που κατέθεσε ο Βουλευτής κ. Κ. Σπυριούνης, σχετικά με το Επιτελείο του Υπουργού Εθνικής Αμυνας, σας γνωρίζονται τα ακόλουθα: 

Το Επιτελείο του Υπουργού Εθνικής Αμυνας (ΕΠΥΕΘΑ) είναι οργανική (υπηρεσιακή) μονάδα, η οποία συνεστήθη με το ν. 2292/95 και η δομή και η λειτουργία του καθορίστηκε από το ΠΔ 157/98 που εκδόθηκε σε εκτέλεση του ανωτέρω νόμου. Οι αρμοδιότητες του ΥΠΕΘΑ σε θέματα που άπτονται του ανθρώπινου δυναμικού, του συντονισμού σχεδίασης και προγραμματισμού των εξοπλισμών, του προϋπολογισμού, των στρατηγικών μελετών, των κοινωνικών δραστηριοτήτων καθώς και της έρευνας και τεχνολογίας για την λειτουργικότητα και αποτελεσματικότητα των Ενόπλων Δυνάμεων. 

Το Επιτελείο ΥΕΘΑ υπάγεται στον Υπουργό Εθνικής Αμυνας, ο οποίος με αυτό χαράσσει, τις από το νόμο προβλεπόμενες, κατευθυντήριες γραμμές της Αμυντικής Πολιτικής. Αποτελεί δε το όργανο με το οποίο πραγματοποιείται ο στρατηγικός σχεδιασμός και ο προγραμματισμός των αρμοδιοτήτων του Υπουργείου Εθνικής Αμυνας. Το Επιτελείο ΥΕΘΑ είναι οργανωμένο σε διευθύνσεις και τμήματα, τις δραστηριότητες των οποίων συντονίζει ο επικεφαλής Γενικός Διευθυντής του. Ο Γενικός Διευθυντής του ΕΠΥΕΘΑ ορίζεται για χρονική διάρκεια δύο ετών που μπορεί να παραταθεί κατά ένα έτος και είναι ο κύριος σύμβουλος του Υπουργού και του Υφυπουργού στα θέματα αρμοδιότητας του Υπουργείου, που υπάγεται στο χώρο ευθύνης του και συντονίζει το ΕΠΥΕΘΑ, βάση των εντολών του κ. ΥΕΘΑ. 

Το Επιτελείο Υπουργού Εθνικής Αμυνας συντάσσει, στα πλαίσια της μακροπρόθεσμης σχεδίασης, στόχους 15ετίας, οι οποίοι καταγράφουν αδυναμίες για τις οποίες τα Γενικά Επιτελεία εκπονούν μελέτες με βάση το κριτήριο "Κόστος - Αποτελεσματικότητα" και προτείνουν τρόπους για την εξάλειψη των αδυναμιών. Κατά την σύνταξη των στόχων 15ετίας λαμβάνονται υπόψη: 

- Η μελλοντική Δομή Δυνάμεων, 

- Τα συμπεράσματα των ασκήσεων που πραγματοποιούνται στους τρεις κλάδους των Ε.Δ., 

Με βάση τις παραπάνω μελέτες το ΕΠΥΕΘΑ αφού λάβει υπόψη τη γνώμη του Α/ΓΕΕΘΑ ως προς τις προτεραιότητες των προγραμμάτων, συντάσσει τον μεσοπρόθεσμο προγραμματισμό προμήθειας υλικών (ΕΜΠΑΕ) ο οποίος συζητείται στο Συμβούλιο Αμυνας (ΣΑΜ) και εγκρίνεται τελικά από το ΚΥΣΕΑ. 

Συνοπτικά σας αναφέρεται ότι στο όλο σύστημα του Εθνικού Αμυντικού σχεδιασμού, οι αρμοδιότητες κατανέμονται ως εξής: 

1. Τα ανώτατα συμβούλια των Γενικών Επιτελείων είναι αρμόδια για τον καθορισμό των επιμέρους προγραμμάτων εξοπλισμών καθώς και των προδιαγραφών τους, 

2. Το ΕΠΥΕΘΑ είναι αρμόδιο για την σχεδίαση της κατανομής των πιστώσεων στα εξοπλιστικά προγράμματα, 

3. Η Γενική Διεύθυνση Εξοπλισμών είναι αρμόδια για την υλοποίηση προμήθειας των κυρίων εξοπλιστικών προγραμμάτων, 

4. Η ΓΔΑΒΕΤ είναι αρμόδια για τον καθορισμό ποσοστού συμμετοχής της εγχώριας βιομηχανίας στις προμήθειες. 

Αναφορικά με το σύστημα διαχείρισης κρίσεων θα πρέπει να διευκρινιστεί ότι ο Α/ΓΕΕΘΑ είναι υπεύθυνος για την εφαρμογή του συστήματος χειρισμού κρίσεων. Επίσης ο Α/ΓΕΕΘΑ εισηγείται στον κ. ΥΕΘΑ, και μετά από την γνωμάτευση του ΣΑΓΕ, την οργάνωση του συστήματος Χειρισμού Κρίσεων. Ο κ. ΥΕΘΑ, σύμφωνα με το ν. 2292/95, κάνει εισήγηση στο ΚΥΣΕΑ το οποίο τελικά εγκρίνει και αποφασίζει το σύστημα χειρισμού κρίσεων. 

'Οσον αφορά, την ίδρυση Πανεπιστημίων των Ενόπλων Δυνάμεων, θα πρέπει να σας ενημερώσουμε ότι έχει συσταθεί επιτροπή κατόπιν εντολής του κ. ΥΕΘΑ, από τους Διοικητές των τριών σχολών των Ενόπλων Δυνάμεων (Ευελπίδων, Ναυτικών Δοκίμων, Ικάρων) η οποία μελετά το όλο θέμα, χωρίς όμως ακόμα να έχει παρθεί η οποιαδήποτε απόφαση. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

4. Στην με αριθμό 5684/11-1-99 ερώτηση δόθηκε με το υπ'αριθμ. 3161/15-2-99 έγγραφο από τον Υπουργό Εθνικής Αμυνας η ακόλουθη απάντηση: 

"Σε απάντηση της ερώτησης 5684/11-1-99 που κατέθεσε ο Βουλευτής κ. Γ. Καρατζαφέρης, σχετικά με την μη εγκατάσταση των S-300 στην Κύπρο, σας γνωρίζονται τα ακόλουθα: 

Ο Κυπριακός Ελληνισμός και η επίλυση του Κυπριακού προβλήματος αποτελεί κορυφαίο ζήτημα της Εθνικής Στρατηγικής της Ελλάδας. Τα τελευταία 25 χρόνια, μετά την Τουρκική εισβολή και στρατιωτική κατοχή, Αθήνα και Λευκωσία επιχείρησαν την προώθηση του Κυπριακού προβλήματος με βάση την κρίσιμη διπλή επιλογή: 

- πρώτον την μη αναγνώριση των τετελεσμένων του 1974 και της ανάδειξης του Κυπριακού ως διεθνούς προβλήματος εισβολής και κατοχής και 

- δεύτερον, πρόκριναν αντί της επιλογής ενός πολέμου απελευθέρωσης, την ειρηνική, διπλωματική λύση μέσω της κινητοποίησης της διεθνούς κοινότητας και των διαδικασιών του ΟΗΕ για την στήριξη της διεθνούς νομιμότητας. 

Η Ελλάδα, παράλληλα με την διπλωματική προσπάθεια διεθνοποίησης του Κυπριακού προβλήματος πρόβαλε την ισχυρή πολιτική δέσμευσή της να υπερασπιστεί την ασφάλεια του Κυπριακού Ελληνισμού από τις όποιες επιθετικές βλέψεις της Τουρκίας. Η διατύπωση του casus beli το 1985 από την Ελλάδα σε περίπτωση νέου στρατιωτικού πλήγματος της Τουρκίας στην Κύπρο σήμαινε αυτόματα πολεμική αναμέτρηση Ελλάδας - Τουρκίας. 

Η αυξανόμενη φροντίδα για την Αμυνα της ίδιας της Κύπρου έμπαινε στο επίκεντρο της προσοχής τόσο του Κυπριακού Ελληνισμού όσο και της Ελλάδος ώστε να ενισχυθεί τόσο η αποτρεπτική ικανότητα, όσο και η κυριαρχία της Κυπριακής Δημοκρατίας. 

Η εξαγγελία από την Κυβέρνηση ΠΑΣΟΚ το 1993 του Ενιαίου Αμυντικού Χώρου και η συστηματική προώθησή του μέχρι σήμερα, άλλαξαν τα δεδομένα της δεκαετίας του '70 και του '80 προς όφελος της ασφάλειας του Ελληνισμού από τη Θράκη, το Αιγαίο μέχρι την Κύπρο. Ο ΕΑΧ και η ανανεωμένη Ελληνική Διπλωματική προσπάθεια, η οποία εστιάστηκε στις νέες συνθήκες στον στόχο της ένταξης της Κύπρου στην Ευρωπαϊκή Ενωση - μια προοπτική που πρέπει να θυμίσουμε ότι άνοιξε μετά από πολιτική συμφωνία της Ελλάδας με τους εταίρους της στην Ε.Ε. για έναρξη των ενταξιακών διαπραγματεύσεων Ε.Ε.-Κύπρου έξι μήνες μετά την Διακυβερνητική με αντάλλαγμα την άρση του Ελληνικού Veto για την Τελωνειακή Ενωση Ε.Ε.- Τουρκίας. 

Η διπλή αυτή πολιτική του ΕΑΧ και την ένταξης στην Ε.Ε. όχι μόνο κατέστησαν αδιέξοδη την κατοχική πολιτική της Αγκυρας αλλά δημιούργησε νέα διεθνή διπλωματική κινητικότητα στις προσπάθειες επίλυσης του Κυπριακού. Το ανανεωμένο Αμερικανικό διπλωματικό ενδιαφέρον, που αντιμετώπισε την αδιαλλαξία της Αγκυρας αλλά και την καταδίκη της από την Ουάσιγκτον, είναι αποτέλεσμα αυτής της πολιτικής επιλογής. Η άμυνα της Κύπρου έχει ενισχυθεί αποφασιστικά, όπως έχει ενισχυθεί και η ικανότητα της Ελλάδας να επιχειρεί στην Κύπρο και στην Ανατολική Μεσόγειο. Συνεχίζουμε σ' αυτήν την κατεύθυνση σταθερά από κοινού με την κυβέρνηση της Δημοκρατίας της Κύπρου. 

Το να κρίνεται η αξιοπιστία του συνόλου του αμυντικού σχεδιασμού της Δημοκρατίας της Κύπρου από το που τελικά θα αναπτυχθεί ένα και μόνο οπλικό σύστημα δημιουργεί έναν απαράδεκτο μονομερή πολιτικό εγκλωβισμό. Το οπλικό αυτό σύστημα είναι σημαντικό για την άμυνα της Κύπρου, αλλά κανένα οπλικό σύστημα δεν είναι πανάκεια. Η άμυνα της Κύπρου πρωτίστως εξυπηρετεί έναν πολιτικό σκοπό: την ενίσχυση της κυριαρχίας της και της ασφάλειάς της. Και τα δύο αυτά είναι προϋποθέσεις της διπλωματικής επίλυσης του Κυπριακού μέσα από την προβολή του αδιεξόδου των Τουρκικών τετελεσμένων στην Κύπρο. 

Ολα αυτά τα χρόνια, οι Κυβερνήσεις του ΠΑΣΟΚ έχουν διαμορφώσει και διατυπώσει μια εθνική στρατηγική για το Κυπριακό, την οποία εφαρμόζουμε και αναπτύσσουμε. Κανείς δεν αρνείται ότι ο Πρόεδρος της Δημοκρατίας της Κύπρου μετέβαλλε την αρχική απόφασή του, με την πλήρη υποστήριξη της Ελλάδας, και ζήτησε την προσωρινή εγκατάσταση και πλήρη επιχειρησιακή ανάπτυξη των S-300 στην Ελλάδα, στην Κρήτη. Η επίδειξη αυτή της ευελιξίας έρχεται ως απάντηση και ενθάρρυνση διεθνών πρωτοβουλιών τόσο στην Ευρωπαϊκή Ενωση, όσο και των ΗΠΑ: 

- Στοχεύει στην άμεση προώθηση και οικοδόμηση στενότερων δεσμών της Δημοκρατίας της Κύπρου με την Ευρωπαϊκή Ενωση, αλλά και αξιοποίηση της διπλωματικής πρωτοβουλίας των ΗΠΑ. 

Σε καμία περίπτωση δεν σημαίνει αναίρεση του Ενιαίου Αμυντικού Χώρου και της ισχυρής δέσμευσης της Ελλάδας να υπερασπιστεί τον Κυπριακό Ελληνισμό. 

Ελλάδα και Κύπρος εργάζονται συστηματικά και μεθοδικά για την ανάπτυξη του θεσμικού πλαισίου αμυντικής συνεργασίας που θα επιτρέπει την ενίσχυση της αμυντικής ικανότητας και τον αποτελεσματικό συντονισμό της κοινής προσπάθειας με σκοπό την κατοχύρωση της ασφάλειας του Κυπριακού Ελληνισμού και της ειρηνικής επίλυσης του Κυπριακού. Παράλληλα, σ' αυτό το πλαίσιο, το αντιαεροπορικό σύστημα των S-300 εγκαθίσταται στην Κρήτη σε κοινή στρατιωτική βάση και λειτουργεί με Ελληνο-Κυπριακό προσωπικό. Αυτή η μικτή ελληνο-κυπριακή μονάδα στην Κρήτη αποτελεί σαφή έκφραση όχι μόνο της διασύνδεσης της ασφάλειας της Ελλάδας με την ασφάλεια της Κύπρου αλλά και της στήριξης του Ενιαίου Αμυντικού Χώρου. 

Μ' αυτόν τον τρόπο τα δύο κράτη έχουν μία θετική, εποικοδομητική συμβολή με σαφή προσανατολισμό την εμπέδωση της ειρήνης και της ασφάλειας στην Ανατολική Μεσόγειο. Η δέσμευση της Ελλάδος να υποστηρίξει την άμυνα και την ασφάλεια του Κυπριακού Ελληνισμού παραμένει σταθερή και ακατάλυτη. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

5. Στην με αριθμό 6425/2-2-99 ερώτηση δόθηκε με το υπ'αριθμ. 11/1/24-2-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6425/2-2-99 που κατέθεσε ο Βουλευτής κ. Ε. Πολύζος, σας γνωρίζουμε ότι οι ευεργετικές διατάξεις που εφαρμόζονται για τους πολιτικούς δημοσίους υπαλλήλους έχουν εφαρμογή και για τους αστυνομικούς που έχουν εκλεγεί ως όργανα των Οργανισμών Τοπικής Αυτοδιοίκησης. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

6. Στην με αριθμό 6338/29-1-99 ερώτηση δόθηκε με το υπ'αριθμ. 141/24-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην υπ' αριθμ. 6338/29-1-99 ερώτηση που κατατέθηκε στη Βουλή από τη Βουλευτή κ. Αράπη - Καραγιάννη Βασιλική και αφορά την χορήγηση ειδικού επιδόματος στους υπαλλήλλους τμημάτων γύψων των ορθοπεδικών κλινικών των νοσοκομείων, σας πληροφορούμε τα εξής: 

Το επίδομα ανθυγιεινής εργασίας δόθηκε σε εξειδικευμένες μονάδες ως κίνητρο προσέλκυσης προσωπικού. 

Στην Υπηρεσία Γύψων και Αθλητικών Κακώσεων του Νευρολογικού τμήματος του Παθολογικού τομέα του ΠΓΝ Αττικής ΚΑΤ απασχολούνται οκτώ άτομα των κλάδων ΤΕ και ΔΕ Νοσηλευτικής. 

Από την Υπουργική απόφαση αρ. Υ4α/3024/93 (ΦΕΚ 724 Β/94) δεν προβλέπεται η χορήγηση στην υπηρεσία αυτή του ειδικού επιδόματος και της ειδικής πρόσθετης άδειας, γιατί η υπηρεσία αυτή δεν εντάσσεται στις εξειδικευμένες μονάδες. 

Ο Υπουργός 

Λ. ΠΑΠΑΔΗΜΑΣ" 

7. Στην με αριθμό 5199/11-12-98 ερώτηση δόθηκε με το υπ'αριθμ. 1037/19-2-99 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό 5199/11-12-98 ερώτησης που κατέθεσε στη Βουλή των Ελλήνων ο Βουλευτής κ. Λ. Παπανικολάου σχετικά: α) με την κάλυψη των κενών οργανικών θέσεων, μιας Πρωτοδίκου και δύο Αντεισαγγελέων Πρωτοδικών - Παρέδρων Εισαγγελίας, στο Πρωτοδικείο Καλαμάτας και β) με το χρόνο αποφοίτησης των σπουδαστών της Εθνικής Σχολής Δικαστών, σας γνωρίζουμε τα κατωτέρω: 

1. Σε όλα τα Δικαστήρια και τις Εισαγγελίες της Χώρας, υπάρχουν κενές οργανικές θέσεις Δικαστικών Λειτουργών, γεγονός που έχει προκύψει, λόγω της αύξησης με νομοθετικές ρυθμίσεις, του συνολικού αριθμού, των οργανικών θέσεων των Δικαστικών Λειτουργών, κατά την τελευταία διετία. 

Σας γνωρίζουμε επίσης ότι το Ανώτατο Δικαστικό Συμβούλιο Πολιτικής και Ποινικής Δικαιοσύνης, προβαίνει κάθε φορά, σε συνολική εκτίμηση των αναγκών όλων των Δικαστηρίων της χώρας, αυξομειώνοντας αναλόγως τον αριθμό των Δικαστικών λειτουργών, στα Δικαστήρια και τις Εισαγγελίες του κράτους όταν αυτό κρίνεται αναγκαίο, προωθώντας τις σχετικές μεταθέσεις και καλύπτοντας τα τυχόν υπάρχοντα κενά. 

2. Σύμφωνα με νομοθετική ρύθμιση, που προωθείται για ψήφιση στη Βουλή, οι σπουδαστές της Εθνικής Σχολής Δικαστών, πρόκειται να αποφοιτήσουν και να τοποθετηθούν στα κατά τόπους Δικαστήρια για την κάλυψη των κενών οργανικών θέσεων, το Σεπτέμβριο του 1999. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

8. Στην με αριθμό 6159/26-1-99 ερώτηση δόθηκε με το υπ'αριθμ. 1079/18-2-99 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό 6159/26-1-99 ερώτησης που κατέθεσε στη Βουλή των Ελλήνων ο Βουλευτής κ. Γ. Καρατζαφέρης, σχετκά με την ίδρυση Εφετείου στο Ηράκλειο Κρήτης, σας γνωρίζουμε τα κατωτέρω: 

Μετά την υπ' αριθμ. 42/1998 απόφαση της Ολομέλειας του Αρείου Πάγου, η οποία τοποθετείται αρνητικά όσον αφορά το θέμα της ίδρυσης νέων Εφετείων στη χώρα ανεστάλη η λειτουργία της ομάδας εργασίας που είχε συσταθεί με την υπ' αριθμ. 151486/29-9-98 απόφαση του Υπουργού Δικαιοσύνης με σκοπό την ορθολογικότερη χωροταξική κατανομή των Πολιτικών και Διοικητικών Εφετείων της χώρας, η οποία και θα προωθούσε τις σχετικές προτάσεις. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

9. Στην με αριθμό 5922/19-1-99 ερώτηση δόθηκε με το υπ' αριθμ. 1072/18-2-99 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό 5922/19-1-1999 ερώτησης που κατέθεσε στη Βουλή των Ελλήνων ο Βουλευτής κ. Γεώργιος Καρατζαφέρης, σχετικά με ποινική δίωξη που ασκήθηκε για σειρά δημοσιευμάτων στην Εφημερίδα Βραδυνή, κατά του Δ/ντή της, Γεωργίου Τράγκα, σας πληροφορούμε ότι το Υπουργείο Δικαιοσύνης δεν επεμβαίνει στο έργο των Δικαστικών Αρχών κατά των αποφάσεων των οποίων ασκούνται μόνο τα ένδικα μέσα που προβλέπουν οι Νόμοι. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

10. Στην με αριθμό 5520/21-21-98 ερώτηση δόθηκε με το υπ' αριθμ. 3121/16-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 5520/21-12-98, που κατέθεσαν οι Βουλευτές κύριοι Α. Παπαδόγγονας, Σ. Σπηλιωτόπουλος, Ε. Χαϊτίδης, Λ. Λυμπερακίδης και Θ. Δημοσχάκης με θέμα το ντοκιμαντέρ που προβλήθηκε στην εορτή της Πολεμικής Αεροπορίας, σας γνωρίζουμε τα ακόλουθα: 

Η Π.Α. κάθε χρόνο αφιερώνει την Εορτή της σε μία συγκεκριμένη ιδέα, σε ένα συγκεκριμένο θέμα ώστε να περνά παράλληλα μέσα από κάθε γιορτή της κάποιο "μήνυμα". Φέτος αποφασίστηκε να τιμηθούν οι στρατευμένοι νέοι της, καθόσον αυτοί αποτελούν το αφανές αλλά σημαντικότερο δυναμικό της, παιδιά από κάθε γωνιά της Ελλάδας και κάθε κοινωνική τάξη που έρχονται να εκπληρώσουν το χρέος τους προς την Πατρίδα. Ενδεικτικά αναφέρουμε ότι τα προηγούμενα έτη οι Εορτές ήταν αφιερωμένες ως ακολούθως: 1984 "Νησιά του Αιγαίου", 1987 "Νέοι του σήμερα Αεροπόροι του Αύριο", 1989 Απόστρατοι και Βετεράνοι της Π.Α.", 1994 "Από την πρώτη πτήση ως σήμερα και κοινωνική προσφορά της Π.Α.", 1996 "Φρουροί του Αιγαίου" κλπ. 

Το σενάριο του ντοκιμαντέρ ξεκίνησε να δουλεύεται από τους αρμόδιους φορείς του ΓΕΑ από τις αρχές του μηνός Ιουνίου 1998 και η παραγωγή του ολοκληρώθηκε την 2α Νοεμβρίου 1998. 

Η παραγωγή του ντοκιμαντέρ βασίστηκε αφενός μεν στο ιστορικό αρχείο που διαθέτει η Α 5 ΓΕΑ, αφετέρου δε στους εκδοθέντες τόμους της "ΙΣΤΟΡΙΑΣ ΤΗΣ ΕΛΛΗΝΙΚΗΣ ΠΟΛΕΜΙΚΗΣ ΑΕΡΟΠΟΡΙΑΣ" που καλύπτουν την περίοδο από το 1908 έως το 1994. Επίσης βασίστηκε σε αρχειακό υλικό (πολεμικές εκθέσεις, ημερολόγια Μοιρών, έγγραφα και μαρτυρίες) καθώς επίσης και στη σχετική βιβλιογραφία που υπάρχει στην Υπηρεσία της Π.Α. 

'Οσον αφορά τις απώλειες της Π.Α. κατά την περίοδο του Εμφυλίου Πολέμου, αυτές ανέρχονται σε 23 Αξκούς και Υπξκούς, οι οποίοι φονεύθηκαν σε επιχειρήσεις και 43 Αξκούς, Ικάρους και Υπξκούς, οι οποίοι φονεύθηκαν σε αεροπορικά ατυχήματα. Επίσης τραυματίστηκαν συνολικά 37, εκ των οποίων βαρέως τρεις. 

Τέλος επισημαίνεται ότι ο πιο πιθανός αριθμός των πεσόντων και τραυματιών Αξκών, Υπξκών και Ικάρων της περιόδου του Εμφυλίου δεν υπέστησαν οποιαδήποτε μορφής ιστορική επεξεργασία από Στρατιωτικούς Ιστορικούς μελετητές, καθόσον αυτή η περίοδος βρίσκεται ακόμη στη φάση της

Σελίδα 6112 
Η σελίδα σε PDF 


14. Στην με αριθμό 6528/3-2-99 ερώτηση δόθηκε με το υπ' αριθμ. 515/26-2-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6528/3.2.99, που κατέθεσε ο Βουλευτής κ. Θ. Πασσαλίδης σας πληροφορούμε τα εξής: 

Σχετικά με τον αριθμό των οργανικών θέσεων (κενών ή μη) της Δ/νσης Γεωργίας Κιλκίς, θέτουμε υπόψη ότι, μετά τη δημοσίευση στην Εφημερίδα της Κυβέρνησης των Οργανισμών των Νομαρχιακών Αυτοδ/σεων και του νομοθετικού πλαισίου που διέπει αυτές, ο καθορισμός και η πλήρωση των κενών οργανικών θέσεων ανήκει πλέον στην οικεία Νομαρχιακή Αυτ/ση. 

Ο Υφυπουργός 

ΝΤ. ΒΡΕΤΤΟΣ" 

15. Στην με αριθμό 5424/20-12-98 ερώτηση δόθηκε με το υπ' αριθμ. 3136/17-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 5424/20-12-98, που κατέθεσε ο Βουλευτής κ. Α. Κονταξής, σας γνωρίζονται τα ακόλουθα: 

Τα λεφτά που συνελέγησαν από τον έρανο κατά την περίοδο 1935 - Ιούλιος 1938 χρησιμοποιήθηκαν για την πραγματοποίηση της παραγγελίας 24 αεροσκαφών ΠΟΤΕΖ 63 και 60 κινητήρων ΕNOLPON, για την ενίσχυση της Αεροπορίας. Σύμφωνα με όλα τα στοιχεία, όπως αυτά προκύπτουν από τα επίσημα έγγραφα αλληλογραφίας μεταξύ του Υπουργείου Αεροπορίας και του Υπουργείου Εξωτερικών, η Γαλλική κυβέρνηση με διάφορες προφάσεις δεν εκτελούσε την παραγγελία, η οποία όπως αναφέρεται ήταν "κανονικότατα πληρωμένη" από την τότε Κυβέρνηση, παρέδωσε δε μόνο τέσσερα (4) αεροσκάφη ΠΟΤΕΖ 63. 

Επίσης, το ΓΕΑ όπως προκύπτει από τα έγγραφα με αρ. πρωτ. 626/25-5-1939 και 674/2-6-39, προέβη σε όλες τις απαραίτητες ενέργειες ώστε να διαμαρτυρηθεί για την αδικαιολόγητη καθυστέρηση στο Γαλλικό Υπουργείο Αμύνης, μέσω του Ελληνικού Υπουργείου Εξωτερικών. Παράλληλα, το συμπέρασμα που εξήχθη, μετά από επικοινωνία με τα εμπλεκόμενα εργοστάσια, είναι ότι η Γαλλική Κυβέρνηση εσκεμμένα δεν ολοκλήρωνε την παραγγελία παρά τις αλλεπάληλες διαμαρτυρίες της Ελληνικής Κυβέρνησης. 

Χαρακτηριστική είναι άλλωστε και η αλληλογραφία του Πρεσβευτού Παλαιρέτ με το Υπουργείο Εξωτερικών της Αγγλίας. Αν και αναγνωρίζεται η ανάγκη προμήθειας στρατιωτικού υλικού και ιδιαίτερα αεροπλάνων προς την Ελλάδα, δεν υπάρχει καμία πρόθεση να επιτευχθεί κάτι τέτοιο παρά τις συνεχόμενες οχλήσεις από την πλευρά της Κυβερνήσεως. Η κυβέρνηση παρουσιάζεται ιδιαίτερα ανήσυχη όσο ο πόλεμος φτάνει το κατώφλι της χώρας μας και ζητά επίμονα "ταχεία βοήθεια" για να ανταπεξέλθει στην επικείμενη εισβολή. 'Ομως παρά την αυξανόμενη πίεση από την πλευρά της τότε Ελληνική Κυβέρνησης, δεν υπήρχε πρόθεση να χορηγηθεί ούτε το υλικό για το οποίο είχε ήδη πληρώσει η χώρα μας γιατί σε μεγαλύτερη προτεραιότητα για τους συμμάχους ήταν η άμυνα της Αιγύπτου αλλά ακόμα και αυτή της Τουρκίας. 'Οπως χαρακτηριστικά αναφαίρεται στα πρακτικά του Αγγλικού Πολεμικού Συμβουλίου την 1η Νοεμβρίου 1940, "...θα έπρεπε να κάνουμε παν το δυνατόν για να βοηθήσουμε την Ελλάδα. Αφετέρου όμως η Τουρκία ενδέχεται να είναι μακροπρόθεσμως σημαντικότερη για εμάς παρ' ότι η Ελλάς". 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

16. Στην με αριθμό 6483/3-2-99 ερώτηση δόθηκε με το υπ'αριθμ. 263/26-2-99 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6483/3-2-99 ερώτηση που κατατέθηκε στη Βουλή από το Βουλευτή κ. Δημήτριο Σαρρή, σχετικά με την χορήγηση φαρμάκων στους ασφαλισμένους του ΟΓΑ που πάσχουν από χρόνιες παθήσεις με ποσοστό συμμετοχής 10%, σας γνωρίζουμε τα εξής: 

Κατ' εξουσιοδότηση της παρ. 3 του άρθρου 19 του ν.1902/90 εκδόθηκαν οι αρ. 7/οικ1143/90 (B'837), 7/οικ/319/1992 υπουργικές αποφάσεις με τις οποίες καθορίστηκαν οι χρόνιες παθήσεις που χορηγούνται τα φάρμακα με ποσοστό συμμετοχής 100/0 σε όλους τους ασφαλισμένους των ασφαλιστικών οργανισμών. 

Επίσης με άλλες υπουργικές αποφάσεις χορηγούνται σε όλους τους ασφαλισμένους των ασφαλιστικών οργανισμών δωρεάν τα φάρμακα για τη μητρότητα, το εργατικό ατύχημα, τις επιπλοκές της μεσογειακής αναιμίας και για ορισμένες χρόνιες παθήσεις που είναι πολυδάπανες, όπως νεοπλάσματα, διαβήτης, επιληψία, νεφρική ανεπάρκεια σκλήρυνση κατά πλάκας, παραπληγία, τετραπληγία, μεταμοσχεύσεις, κλπ. 

Τέλος παρέχεται η δυνατότητα στους ασθενείς ασφαλισμένους που πάσχουν από χρόνιες παθήσεις να προμηθεύονται δωρεάν τα ακριβά φάρμακα από τα φαρμακεία των κρατικών νοσοκομείων. 

'Ολα τα παραπάνω ισχύουν για όλους τους ασφαλισμένους των ασφαλιστικών οργανισμών και σε καμιά περίπτωση δεν εξαιρούνται οι αγρότες ασφαλισμένοι του ΟΓΑ. 

O Yφυπουργός 

ΦΟΙΒΟΣ ΙΩΑΝΝΙΔΗΣ" 

17. Στην με αριθμό 5965/20-1-99 ερώτηση δόθηκε με το υπ'αριθμ. 90/24-2-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 5965/20-1-99 που κατέθεσε ο Βουλευτής κ. Γ. Καρατζαφέρης, σας γνωρίζουμε τα ακόλουθα: 

Η ποιοτική αναβάθμιση της Ελληνικής εκπαίδευσης αποτελεί μία από τις πιο σημαντικές προκλήσεις που αντιμετωπίζει η χώρα μας για να μπορέσει να ανταποκριθεί με επιτυχία στις παγκόσμιες αλλαγές στον τομέα της παραγωγής, στην αλματώδη ανάπτυξη της κοινωνίας της γνώσης και στις θεαματικές εξελίξεις της Τεχνολογίας οι οποίες επηρεάζουν καθοριστικά όλες τις δραστηριότητες του ανθρώπου. 

Τα τελευταία χρόνια έγιναν σημαντικές προσπάθειες εκσυγχρονισμού του ελληνικού εκπαιδευτικού συστήματος, οι οποίες διεύρυναν σημαντικά τους ορίζοντές του. 

Σήμερα είναι ανάγκη να κάνουμε ένα νέο ιστορικό βήμα. Να προωθήσουμε νέες και ριζικές μεταρρυθμίσεις και τομές σ' όλες τις βαθμίδες του εκπαιδευτικού μας συστήματος ώστε να αντιμετωπίσουμε τα σημερινά προβλήματα και να δημιουργήσουμε μια νέα εθνική εκπαιδευτική βάση με ισχυρά διεθνή ανταγωνιστικά πλεονεκτήματα, ιδιαίτερα στο χώρο των Βαλκανίων και της λεκάνης της Μεσογείου. 

Αυτός είναι ο βασικός στόχος της μεταρρύθμισης που επιχειρείται με το νόμο 2525197 για το "Ενιαίο Λύκειο, πρόσβαση των αποφοίτων του στην Τριτοβάθμια Εκπαίδευση, Αξιολόγηση του εκπαιδευτικού έργου και άλλες διατάξεις". 

Η εκπαιδευτική μεταρρύθμιση που επιχειρείται στηρίζεται στις εξής αρχές: 

1. Η εκπαίδευση πρέπει πρωτίστως να είναι δημοκρατική, δηλαδή ο κάθε πολίτης πρέπει να μπορεί να έχει ισότιμη πρόσβαση στην εκπαιδευτική διαδικασία, ανεξαρτήτως κοινωνικής προέλευσης, γένους κλπ. 

2. Η εκπαίδευση πρέπει να παρέχει "ίσες ευκαιρίες" για όλους και να λειτουργεί ως μηχανισμός αποτροπής του κοινωνικού αποκλεισμού και εξασφάλισης της κοινωνικής συνοχής. 

3. Η ενίσχυση του Δημόσιου και δωρεάν χαρακτήρα της εκπαίδευσης αποτελεί το θεμέλιο της εκπαιδευτικής πολιτικής. 

4. Η ανθρωπιστική παιδεία, η καλλιέργεια της γλώσσας και της πολιτιστικής μας παράδοσης και η κατανόηση του διεθνούς περιβάλλοντος αποτελούν σταθερές αρχές της εκπαιδευτικής πολιτικής. Τέλος, 

5. Στο κατώφλι του 21ου αιώνα, προβάλλει ως επιτακτική ανάγκη η ποιοτική αναβάθμιση της Παιδείας, η ανάπτυξη των ικανοτήτων και η απόκτηση νέων και ευέλικτων δεξιοτήτων. 

Οι νέες τεχνολογικές εξελίξεις, η επανάσταση της επικοινωνίας και η διεθνοποίηση της παραγωγής δημιουργούν νέες προοπτικές και ευκαιρίες με την προϋπόθεση ότι θα είμαστε σε θέση να προετοιμασθούμε κατάλληλα. Γι' αυτό απαιτείται η προσαρμογή του εκπαιδευτικού μας συστήματος σε αυτά τα νέα δεδομένα. 

Στα πλαίσια μιας ήδη υπάρχουσας "κοινωνίας των πληροφοριών", αλλά και μιας διαμορφούμενης "κοινωνίας της μάθησης" προαπαιτείται η στήριξη των πολιτών για να εξασφαλισθεί κάθε μεταρρυθμιστική παρέμβαση. Η φύση του χώρου της εκπαίδευσης υπαγορεύει την τήρηση μιας διαδικασίας που σέβεται τις ιδιαιτερότητές της. 'Ετσι, οι τομείς, οι αλλαγές και οι παρεμβάσεις που επιχειρούνται έχουν βάθος χρόνου και σαφώς προσδιορισμένα μεταβατικά στάδια εφαρμογής. 

Η εκπαιδευτική μεταρρύθμιση με την ποιοτική αναβάθμιση που επιδιώκει στον δημόσιο τομέα, αλλάζει ριζικά το περιβάλλον. Η ευαισθησία του Υπουργείου Παιδείας είναι δεδομένη απέναντι στους μαθητές και τους εκπαιδευτικούς, καθώς και η αποφασιστικότητά του στην εφαρμογή του νόμου. 'Οπως δε έχουμε δηλώσει σε αυτήν την πορεία είμαστε ανοιχτοί σε διάλογο για τα όποια προβλήματα μπορούν να προκύψουν στην εφαρμογή της. 

Συμπληρωματικά σας γνωρίζουμε ότι έχουν ήδη γίνει ρυθμίσεις, που προέκυψαν απ' το διάλογο και προβλέπουν: 

α) Μόνιμη ισχύς για προαγωγικές εξετάσεις της Β' Λυκείου με ενιαία θέματα και κλειστές κόλλες, με μόνο θετική προσμέτρησή τους στη διαμόρφωση του βαθμού του απολυτηρίου του Ενιαίου Λυκείου. 

β) Δυνατότητα διεύρυνσης σε 5 μονάδες της μεγίστης διαφοράς μεταξύ προφορικού και γραπτού βαθμού μόνον για φέτος, σε όσους δεν προάγονται με μέγιστη διαφορά 3 μονάδων μεταξύ ΠΒ και ΓΒ από την Β' Λυκείου στη Γ' Λυκείου. 

γ) Τρεις ευκαιρίες χωρίς κατοχύρωση βαθμολογίας για τους μαθητές της Γ' Λυκείου. 

δ) Επιμόρφωση των εκπαιδευτικών και σχολή διαρκούς επιμόρφωσης. 

ε) Δικαίωμα μαθητών για επιλογή και από τους ίδιους των καθηγητών τους για την ενισχυτική διδασκαλία. 

στ) Συγκροτήθηκε ήδη επιτροπή η οποία θα προτείνει εναλλακτικές προτάσεις διαδικασίας πρόσβασης των αποφοίτων ΤΕΕ Β' κύκλου στα ΤΕΙ. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

18. Στην με αριθμό 5931/19-1-99 ερώτηση δόθηκε με το υπ'αριθμ. 75/24-2-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην Ερώτηση με αριθμό 5931/19-1-1999 του Βουλευτή κ. Ν. Τσιαρτσιώνη, σχετικά με τον προσδιορισμό του ακριβούς κόστους των ζημιών λόγω των καταλήψεων στα σχολεία, σας γνωρίζουμε τα ακόλουθα: 

α) Επισκευές αποκατάστασης οικοδομικών βλαβών βρίσκονται σε εξέλιξη στην Αττική. 

Για τις αντίστοιχες επισκευές της λοιπής Επικράτειας που διενεργούνται μέσω Νομαρχιακών Αυτοδιοικήσεων και Ο.Τ.Α., δεν έχουν ακόμη υποβληθεί στοιχεία στον Ο.Σ.Κ. από τους αρμόδιους φορείς. 

β) Εξακολουθούν να υποβάλλονται αιτήσεις προμήθειας υλικών που καταστράφηκαν λόγω των καταλήψεων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

19. Στην με αριθμό 6169/26-1-99 ερώτηση δόθηκε με το υπ'αριθμ. 3220/4-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 6169/26-1-99 που κατέθεσε η Βουλευτής κ. Ντ. Μπακογιάννη, σας γνωρίζονται τα ακόλουθα: 

Σύμφωνα με τη πρόσφατη διαμόρφωση του νέου νομικού πλαισίου των αναβολών, προβλέπεται η χορήγηση αναβολής κατάταξης στις ένοπλες δυνάμεις μόνο στους στρατεύσιμους, οι οποίοι έχουν την ιδιότητα του μόνιμου κατοίκου εξ ωτερικού (άρθρο 7 παρ. 13-15 ν. 1763/88). Επίσης, με μεταβατική διάταξη επεκτείνεται απλώς η εφαρμογή των διατάξεων που αφορούν τους μονίμους κατοίκους εξωτερικού και σε όσους απέκτησαν την ιδιότητα του μετανάστη έως την προηγούμενη της ημερομηνίας έναρξης της ισχύος της. 

Είναι λοιπόν σαφές, ότι η βούληση του νομοθέτη είναι η έννοια του μόνιμου κατοίκου εξωτερικού να κατισχύει έναντι οποιασδήποτε άλλης και να υπερκαλύπτει την έννοια του "μετανάστη". Πρέπει να σημειωθεί, ότι η έννοια του "μετανάστη" δεν αναφερόταν ούτε στο σώμα του ν. 1763/88 (25-9-98) "Στρατολογία των Ελλήνων" παρά μόνο στις μεταβατικές του διατάξεις, ως παρεπόμενη αυτής του μονίμου κατοίκου εξωτερικού. 

Από τα προαναφερόμενα, δεν κρίνουμε απαραίτητη την επέκταση του δικαιώματος υπαγωγής στις διατάξεις που αναφέρονται στους μόνιμους κατοίκους εξωτερικού και σε όσους απέκτησαν την ιδιότητα του μετανάστη μετά την 31-8-97, ακόμη και αν αυτοί είχαν ξεκινήσει τις σχετικές διαδικασίες απόκτησης πριν από την ημερομηνία αυτή. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

20. Στην με αριθμό 6485/3-2-99 ερώτηση δόθηκε με το υπ'αριθμ. 170/26-2-99 έγγραφο από τον Υπουργό Yγείας και Πρόνοιας η ακόλουθη απάντηση: 

"Απαντώντας στην υπ' αριθμ. 6485/3-2-99 ερώτηση της Βουλευτού κ. Αράπη - Καραγιάννη Βασιλικής, σας γνωρίζουμε τα εξής: 

Κατά την 35/22-10-96 συνεδρίαση του Β' Β/θμίου ΣΚΕΙΟΠΝΙ κρίθηκε η ένσταση του οδοντιάτρου Π. Ντάφου κατά της Φ. Γκαβαρδίνα για την κατάληψη μιας (1) θέσης ΕΑ' οδοντιατρικής στο ΓΝΝ Καρδίτσας. 

Με την ανωτέρω συνεδρίαση προκρίθηκε ο Π. Ντάφος κατά της Φ. Γκαβαρδίνα αλλά η απόφαση αυτή δεν εκτελέστηκε, γιατί κοινοποιήθηκε στην υπηρεσία μας η 3/97 απόφαση οριστικής αναστολής της Φ. Γκαβαρδίνα. 

'Εκτοτε δεν μας κοινοποιήθηκε απόφαση του Δ/κού Εφετείου ακύρωσης του πρακτικού του Β/θμίου Συμβουλίου (35/96) προκειμένου να προχωρήσουμε στην επανάκριση της υπόθεσης. 

Σημειώνουμε ότι η 812/97 απόφαση που εκδόθηκε σ' αίτηση ακύρωσης της Φ. Γκαβαρδίνα είναι παρεπεμπτική στο Δ/κό Εφετείο Θεσ/νίκης λόγω αναρμοδιότητας του Δ/κού Εφετείου Αθηνών. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

21. Στην με αριθμό 6531/3-2-99 ερώτηση δόθηκε με το υπ'αριθμ. 172/26-2-99 έγγραφο από τον Υπουργό Yγείας και Πρόνοιας η ακόλουθη απάντηση: 

"Απαντώντας στην 6531/3-2-99 ερώτηση που κατατέθηκε στη Βουλή από το Βουλευτή κ. Θεόδωρο Πασσαλίδη και αφορά τις κενές οργανικές θέσεις προσωπικού και μη, υπάρχουν στο Ν.Γ.Ν. Κιλκίς κατά κλάδο και ειδικότητα, σας διαβιβάζουμε συνημμένους πίνακες μεταβολών προσωπικού του Νοσοκομείου. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 6424/2.2.99 ερώτηση δόθηκε με το υπ'αριθμ. 163/26.2.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6424/2.2.99 ερώτηση του Βουλευτού κ. Ε. Πολύζου, αναφορικά με τις εφημερίες στα περιφερειακά ιατρεία Πλαταμώνα και Λιτοχώρου, σας ενημερώνουμε τα εξής: 

Οι γιατροί που υπηρετούν στα Π.Ι. Πλαταμώνα και Λιτοχώρου κατέχουν θέσεις γιατρών Ε.Σ.Υ. Επιμ. Β. 

Σύμφωνα με την Α9α/20480/18.7.98 Κ.Υ.Α., εφημερεύουν στα Π.Ι. που υπηρετούν και στα Κέντρα Υγείας ανάλογα με τις ανάγκες, όπως αυτές προσδιορίζονται από τα πληθυσμιακά δεδομένα και τις ιδιαιτερότητες κάθε περιοχής. 

Ο Υπουργός 

Λ. ΠΑΠΑΔΗΜΑΣ" 

23. Στην με αριθμό 6402/12.2.99 ερώτηση δόθηκε με το υπ'αριθμ. 164/26.2.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6402/12.2.99 ερώτηση της Βουλευτού κ. Σ. Αλφιέρη αναφορικά με τις κενές θέσεις αγροτικών γιατρών στο νησί των Κυθήρων, σας ενημερώνουμε ότι 

Στο Νομ. Γεν. Κυθήρων προβλέπονται δύο (2) θέσεις αγροτικών γιατρών οι οποίες είναι κενές. Για τις θέσεις αυτές έχει γίνει έγκαιρα προκήρυξη, σύμφωνα με τις κείμενες διατάξεις, αλλά δεν εκδηλώθηκε ενδιαφέρον από υποψηφίους. Για το σκοπό αυτό θα προκηρύσσονται συνεχώς αυτές οι θέσεις μέχρι να στελεχωθούν. 

Επίσης στο Ν. Κυθήρων λειτορυγεί και Π.Ι. στελεχωμένο με ένα αγροτικό γιατρό, στον οποίο και χορηγήθηκε εξάμηνη παράταση αρχόμενη απο 21.3.99. 

Ο Υπουργός 

Λ. ΠΑΠΑΔΗΜΑΣ" 

24. Στην με αριθμό 6462/3.2.99 ερώτηση δόθηκε με το υπ'αριθμ. 167/26.2.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6462/3.2.99 ερώτηση του Βουλευτού κ. Σ. Π. Σπηλιωτόπουλου η οποία αφορά δημοσιεύματα για καταγγελίες στο Περιφερειακό Πανεπιστημιακό Νοσοκομείο Ρίου Πατρών, σας πληροφορούμε ότι: 

Το Δ.Σ. του Νοσοκομείου με την αριθ. 2/27-1-99 απόφασή του, έχει διατάξει την διενέργεια ένορκης διοικητικςη εξέτασης (Ε.Δ.Ε), η οποία βρίσκεται σε εξέλιξη για να διαπιστωθεί κατά πόσο ανταποκρίνονται στην πραγματικότητα τα δημοσιεύματα της εφημερίδας "ΓΝΩΜΗ" στις 25.1.99, καθώς και άλλων αναφορών από τα ΜΜΕ. 

Ο Υπουργός 

Λ. ΠΑΠΑΔΗΜΑΣ" 

25. Στην με αριθμό 6405/2.2.99 ερώτηση δόθηκε με το υπ'αριθμ. 155/26.2.99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 6405/2.2.99 που κατέθεσε ο Βουλευτής κ. Π. Κουναλάκης, σας γνωρίζυομε τα εξής: Ο νόμος 2525/23.9.97 ΦΕΚ 188 τ.Α' στο 'Αρθρο 2 παρ.7 προβλέπει ότι απόφοιτοι Λυκείου που θα διαγωνισθούν για την εισαγωγή στην Τριτοβάθμια Εκπαίδευση με το σύστημα των καταργούμενων Γενικών ΕΞετάσεων μέχρι το 1999 μπορούν να επαναδιαγωνισθούν για τα δύο επόμενα ακαδημαϊκά έτη προκειμενου να εγγραφούν σε ποσοστά θέσεων των ΑΕΙ και ΤΕΙ που καθορίζονται με απόφαση του Υπουργού Εθνικής Παιδείας και Θρησκευμάτων ανάλογα με τον αριθμό των υποψηφίων της κατηγορίας αυτής σε σχέση με το συνολικό αριθμό υποψηφίων για την Τριτοβάθμια Εκπαίδευση. 

Επίσης σας ενημερώνουμε ότι η υπουργική απόφαση που καθορίζει τον τρόπο εισαγωγής των μαθητών της Γ' Λυκείου και αποφοίτων παρελθόντων ετών τον Ιούνιο του 2000 είναι η Β3/3925/6.8.98 ΦΕΚ 876/19.8.98 τ. Β'. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

26. Στην με αριθμό 6498/3.2.99 ερώτηση δόθηκε με το υπ'αριθμ. 165/26.2.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6468/3.2.99 ερώτηση που κατατέθηκε στη Βουλή από το Βουλευτή κ. Ν. Ι. Λεβογιάννη, σχετικά με την παροχή των υπηρεσιών υγείας στην ΝΑ Κυκλάδων, σας ενημερώνουμε ότι: 

Στο ΚΥ Νάξου υπηρετούν εννέα (9) γιατροί του κλάδου ΕΣΥ. Η υπηρεσία μας έχει δόσει την έγκριση για προκήρυξη μιας θέσης επιμ. Α ή Β ορθοπεδικής (παιδοορθοπεδικής). 

Από τις Υπηρεσίες μας προωθείται Προεδρικό Διάταγμα 'Ιδρυσης Γενικού Νοσοκομείου (ΝΠΔΔ) με την επωνυμάι "Νομαρχιακό Νοσοκομείο-Κέντρο Υγείας Νάξου". 

Ο Υπουργός 

Λ. ΠΑΠΑΔΗΜΑΣ" 

27. Στην με αριθμό 6382/1.2.99 ερώτηση δόθηκε με το υπ'αριθμ. 166/26.2.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6382/1.2.99 ερώτηση του Βουλευτή κ. Μ. Μπεντενιώτη η οποία αφορά τις συνθήκες λειτουργίας των νοσοκομείων, σας πληροφορούμε τα εξής: 

1. Κυρίαρχος στόχος της πολιτικής μας στον τομέα της υγείας είναι η αντιμετώπιση των διαρθρωτικών προβλημάτων του συστήματος, παράλληλα με τη βελτίωση των υποδομών του εξοπλισμού και της στελέχωσης των υπηρεσιών, ώστε καθημερινά να υπάρχει ποιοτική αναβάθμιση των παρεχομένων υπηρεσιών υγείας στον πολίτη. Και αυτό υλοποιούμε με συνέπεια, όπως κατά την τελευταία διετία, για όλες τις υπρηεσίες υγείας με μέτρα που λαμβάνουμε και δράσεις που υλοποιούμε. 

2. Στα πλαίσια αυτα για πέντε μεγάλα Νοσοκομεία της Αθήνας ξεκινά άμεσα πρόγραμμα αναβάθμισης της ξενοδοχειακής τους υποδομής, των συνθηκών καθαριότητας και φύλαξής τους, σε επιλεγμένους εσωτερικούς και εξωτερικούς χώρους. 

Το πρόγραμμα αυτό θα επεκταθεί και στα υπόλοιπα νοσοκομεία της χώρας, όπου αυτό απαιτείται. 

Παράλληλα στηρίζονται χρηματοδοτικά τα νοσοκομεία για αγορά ιατροτεχνολογικού εξοπλισμού ώστε να εντάσσονται στην σύγχρονη τεχνολογία και για εκτέλεση έργων με τα οποία πραγματοποιούνται παρεμβάσεις για τη βελτίωση ή επέκταση της υποδομής των κτιρίων. 'Εχουν πραγματοποιηθεί επενδύσεις προς αυτήν την κατεύθυνση πολλών δισ. δρχ. και εξακολουθούν να πραγματοποιούνται. Μόνο από Β ΚΠΣ βρίσκονται σε εξέλιξη έργα ύψους 340 δισ. δρχ. 

3. Με την αριθ. Α1α/οικ 10511/26.8.98 απόφαση μας (ΦΕΚ 1145/Β) "Οργάνωση και Λειτουργία ΤΕΠ" καθορίζονται οι όροι και οι προϋποθέσεις αντιμετώπισης των εκτάκτων περιστατικών και της παροχής επείγουσας ιατρικής φροντίδας. Παράλληλα έχουν εκδοθεί μια σειρά από εγκυκλίους για τη βελτίωση της καθημερινής λειτουργίας των νοσοκομείων. 

Ο Υπουργός 

Λ. ΠΑΠΑΔΗΜΑΣ" 

28. Στην με αριθμό 6521/3.2.99 ερώτηση δόθηκε με το υπ'αριθμ. 169/26.2.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6521/3.2.99 ερώτηση του Βουλευτή κ. Θ. Πασσαλίδη που αφορά στις κενές οργανικές θέσεις και μη, του ΥΠουργείου μας στη Δ/νση Υγείας και Πρόνοιας του Ν. Κιλκίς, σας γνωρίζουμε τα εξής: 

1. Μετά τη δημοσίευση του ν.2218/94 και τοων Οργανισμών των Ν. Αυτοδιοικήσεων τον Ιούνιο του 1995, καταργήθηκαν όλες οι κενές θέσεις των Δ/νσεων Υγείας και Πρόνοιας όλων των Περιφερειακών Υπηρεσιών του Υπουργείου μας. 

2. Οι υπάλληλοι του Υπουργείου μας που υπηρετούν στις κατά τόπους νομαρχιακές αυτοδιοικήσεις είναι υπάλληλοι αποσπασμένοι με διαπιστωτικές πράξεις του οικείου Νομάρχη, οι δε θέσεις που κατέχουν καταργούνται με την οποιαδήποτε τρόπο αποχώρηση τους από την υπηρεσία. 

3. Κατόπιν των ανωτέρω, αρμόδια να ενημερώσει τη Βουλή και τον ερωτώντα Βουλευτή είναι η Νομ. Αυτοδιοίκηση Κιλκίς και το εποπτεύον τις Νομ. Αυτοδιοικήσεις Υπουργείο Εσωτερικών, Δημόσιας Υγείας και Αποκέντρωσης. 

Ο Υπουργός 

Λ. ΠΑΠΑΔΗΜΑΣ" 

29. Στις με αριθμό 6451/3-2-99 και 6637/9-2-99 ερωτήσεις δόθηκε με το υπ' αριθμ. 472α/24-2-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση των ερωτήσεων 6451/3-2-1999 και 6637/9-2-1999 σχετικά με την αστυνόμευση στο Δήμο Ζεφυρίου, λειτουργία αστυνομικού τμήματος Αχαρνών, που κατέθεσαν οι Βουλευτές κύριοι Λ. Κουρής και Γ. Γιαννάκης, σας γνωρίζουμε ότι, για το αντικείμενο αυτών ενημερώθηκε η Εθνική Αντιπροσωπεία την 25-2-1999, κατά τη συζήτηση της 662/17-2-1999 επίκαιρης ερώτησης, που κατέθεσε ο Βουλευτής κ. Γ. Καρατάσος. 

Το Υπουργείο μας γνωρίζει τα προβλήματα που αντιμετωπίζει η περιοχή του Ζεφυρίου Αττικής και καταβάλλει κάθε δυνατή προσπάθεια για τη επίλυσή τους. 

Η πρόληψη και καταστολή της εγκληματικότητας, η πάταξη της αυθαίρετης δόμησης, η τήρηση της τάξης και η παγίωση αισθήματος ασφαλείας στους πολίτες στην ευρύτερη περιοχή ευθύνης του Αστυνομικού Τμήματος Αχαρνών (Μενιδίου) η οποία περιλαμβάνει τους Δήμους Αχαρνών, 'Ανω Λιοσίων και Φυλής, τμήμα του Δήμου Ζεφυρίου, την Κοινότητα Θρακομακεδόνων και τον οικισμό Βαρυμπόμπης, αποτελεί το κύριο μέλημα του Αστυνομικού Τμήματος Αχαρνών, και ασκείται στην αναφερόμενη περιοχή διαρκής αστυνόμευση. 

Συγκεκριμένα, στην αναφερόμενη περιοχή διενεργούνται πεζές και εποχούμενες περιπολίες καθημερινά και καθ' όλο το 24ωρο, τακτικές εξορμήσεις τάξης ασφάλειας και τροχαίας και συστηματικοί έλεγχοι, τόσο από την Υπηρεσία αυτή, όσο και από τις λοιπές αρμόδιες Υπηρεσίες της Γενικής Αστυνομικής Διεύθυνσης Αττικής (Διευθύνσεις Ασφάλειας, Αμεσης Δράσης, Δυτικής Αττικής και Τροχαίας). 

Ενδεικτικά σημειώνεται ότι σε ελέγχους που διενεργήθηκαν στην αναφερόμενη περιοχή από το τοπικό Αστυνομικό Τμήμα Αχαρνών και τις λοιπές αναφερόμενες Υπηρεσίες κατά το παρελθόν έτος (1998) βεβαιώθηκαν 465 παραβάσεις του "Νόμου περί ναρκωτικών", συνελήφθησαν 755 άτομα τα οποία παραπέμφθηκαν στη δικαιοσύνη και κατασχέθηκαν 60 κιλά ακατέργαστης κάνναβης και άλλες μικροποσότητες ναρκωτικών, 1 Ι.Χ. φορτηγό αυτοκίνητο και χρηματικό ποσό 3.750.000 δραχμών. 

Επίσης, σε συστηματικούς ελέγχους των Υπηρεσιών Τροχαίας κατά το ίδιο χρονικό διάστημα ελέγχθηκαν 2.497 οχήματα και βεβαιώθηκαν 422 παραβάσεις σχετικές με την τροχαία κίνηση. 

Συστηματικοί είναι και οι έλεγχοι της δραστηριότητας των αλλοδαπών διαφόρων εθνικοτήτων, οι οποίοι διαμένουν παράνομα στη χώρα μας και λόγω της στέρησης των μέσων επιβίωσης διαπράττουν αξιόποινες πράξεις. Στην εν λόγω περιοχή συνελήφθησαν το 1998 8 αλλοδαποί για κλοπές και 28 για παραβάσεις του νόμου "Περί ναρκωτικών", ενώ απελάθηκαν στη χώρα τους 287. 

Η εγκληματικότητα στην αναφερόμενη περιοχή ελέγχεται σε ικανοποιητικό βαθμό και εκτιμάται ότι βρίσκεται στα ίδια περίπου επίπεδα με τα άλλα προάστια του λεκανοπεδίου Αττικής. Ιδιαίτερη προσπάθεια καταβάλλεται, σε συνεργασία με τις συναρμόδιες Υπηρεσίες και τους τοπικούς φορείς, και για την αντιμετώπιση προβλημάτων που δημιουργούνται από τους μόνιμα εγκατεστημένους ή διερχόμενους αθίγγανους, τα οποία έχουν ως κύρια αίτια την ιδιοσυγκρασία και τον πατροπαράδοτο εθισμό στο δικό τους τρόπο ζωής. 

Σε ό,τι αφορά τη λειτουργία του τοπικού Αστυνομικού Τμήματος Αχαρνών, σημειώνεται ότι αυτό έχει στελεχωθεί, μέσα από την ελλειμματική δύναμη της Ελληνικής Αστυνομίας με ικανή δύναμη, η οποία ανέρχεται σε 17 αξιωματικούς και 113 αστυνομικούς κατωτέρων βαθμών. Η περαιτέρω ενίσχυσή του θα γίνει όταν οι υπηρεσιακές δυνατότητες το επιτρέψουν. 

Επίσης, έχουν διατεθεί σε αυτό οχήματα και τα απαραίτητα υλικοτεχνικά μέσα και εφόδια. Με την εξέλιξη των προγραμμάτων προμηθειών θα ληφθεί μέριμνα για την περαιτέρω ενίσχυσή του. 

Επισημαίνεται ότι η λειτουργία των Πολυδυνάμων Αστυνομικών Τμημάτων, όπως στο Α.Τ. Αχαρνών που αστυνομεύει και το Ζεφύρι, ως σύλληψη είναι πάρα πολύ ορθή και η καθιέρωσή τους επεβλήθη από την ανάγκη να περιορισθεί ο κατακερματισμός της αστυνομικής δύναμης και των μέσων σε πολλές μονάδες, οι οποίες δεν είχαν δυνατότητες αποτελεσματικής παρέμβασης στην αντιμετώπιση των αστυνομικών προβλημάτων της περιοχής τους. Επίσης, με τη λειτουργία του θεσμού αυτού επιδιώχθηκε η εξοικονόμηση αστυνομικής δύναμης με τη μείωση του προσωπικού που απασχολείται στις εσωτερικές υπηρεσίες των μικρών αστυνομικών μονάδων (γραμματείς, φρουροί κλπ.) και η διάθεσή τους στην αστυνόμευση. 

Το Υπουργείο μας, αξιολογώντας τη λειτουργία των Τμημάτων αυτών, στα πλαίσια του οργανωτικού και λειτουργικού εκσυγχρονισμού της Αστυνομίας και σε σχέση με τα πληθυσμιακά δεδομένα, τη λαθρομετανάστευση, τις νέες μορφές εγκληματικότητας και τα προβλήματα που αντιμετωπίζει κάθε περιοχή ξεχωριστά, μελετά με προσοχή το θέμα, προκειμένου να ληφθούν αποφάσεις για την ενίσχυσή τους με προσωπικό και μέσα, ώστε να εξασφαλισθούν οι προϋποθέσεις της αποτελεσματικότερης λειτουργίας τους. Πάντως η κατάργηση των Πολυδυνάμων Αστυνομικών Τμημάτων και η επανίδρυση μικρών Τμημάτων σε κάθε περιοχή δεν νομίζουμε ότι είναι η καλύτερη λύση. 

Στα πλαίσια αυτά εξετάζεται και η λειτουργία των Υπηρεσιών της Διεύθυνσης Δυτικής Αττικής για την αντιμετώπιση των αστυνομικών προβλημάτων της περιοχής ευθύνης της και μάλιστα αυτά των προβληματικών περιοχών, όπως αυτές των Αχαρνών, 'Ανω Λιοσίων, Φυλής, Ζεφυρίου, κλπ. 

Στη Γενική Αστυνομική διεύθυνση Αττικής δόθηκε εντολή να λάβει στην αναφερόμενη περιοχή και όλη τη Δυτική Αττική κάθε αναγκαίο μέτρο ενίσχυσης της αστυνόμευσης, για την πρόληψη και καταστολή κάθε μορφής εγκληματικότητας, και την παγίωση του αισθήματος ασφαλείας των πολιτών. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

30. Στην με αριθμό 6658/9-2-99 ερώτηση δόθηκε με το υπ' αριθμ. 6803/18-2-99 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 6658/9-2-99 σχετικά με την ανάπτυξη-εκσυγχρονισμό επιχειρήσεων, που κατέθεσε η Βουλευτής κ. 'Ελσα Παπαδημητρίου, σας γνωρίζουμε τα ακόλουθα: 

Α. Το Υπουργείο μας στην προσπάθεια ανάκαμψης της οικονομίας, αντιμετωπίζει με συγκεκριμένη στρατηγική και ειδικά μέτρα βιομηχανικής πολιτικής το γενικότερο πρόβλημα αποβιομηχάνισης που έχει εμφανισθεί σε διάφορες Ευρωπαϊκές χώρες και μεταξύ των οποίων και στη χώρα μας. 

Συγκεκριμένα με βασικό άξονα το Επιχειρησιακό πρόγραμμα Βιομηχανίας 1994-1999 το οποίο χρηματοδοτείται από το 2ο Κοινοτικό Πλαίσιο Στήριξης, τα υποπρογράμματα ενίσχυσης των ΜΜΕ (8 Κοινοτικές Πρωτοβουλίες) και τα ΠΕΠ, βρίσκεται σε εξέλιξη ένας συνολικός σχεδιασμός για τη δημιουργία μιας στέρεης υποδομής που θα επιτρέψει τον εκσυγχρονισμό, την ανάπτυξη και την αναδιοργάνωση των επιχειρήσεων σε ολόκληρη τη χώρα με στόχο την καταπολέμηση της ανεργίας. 

Ειδικότερα σε εφαρμογή αυτού του σχεδιασμού υλοποιούνται συγκεκριμένες δράσεις όπως είναι ο εκσυγχρονισμός των επιχειρήσεων σύμφωνα με το ν. 2601/98, το ηλεκτρονικό εμπόριο (EDI), οι συνεργασίες των επιχειρήσεων (δίκτυα CLUSTERS), η συνολική προκήρυξη των μέτρων για τις ΜΜΕ ύψους 100 δις, προώθηση των χρηματοπιστωτικών θεσμών όπως είναι οι εταιρείες επιχειρηματικού κεφαλαίου και η ενίσχυση των πιστωτικών συνεταιρισμών, για τις οποίες έχει γίνει προκήρυξη και υποβάλλονται προτάσεις, η μεταφορά τεχνογνωσίας, η κατάρτιση στα θέματα και αντικείμενα των ΜΜΕ, καθώς και άλλες δράσεις που αναφέρονται στην ποιότητα και τις υποδομές και που όλα μαζί συνθέτουν ένα πλαίσιο στήριξης των επιχειρήσεων στο ανταγωνιστικ6 περιβάλλον της διεθνοποιημένης αγοράς και έχουν συνολικό προϋπολογισμό 80 δις περίπου. 

Β. Παράλληλα το Υπουργείο μας εκτιμώντας τη συμβολή των ΜΜΕ στην Εθνική Οικονομία, προωθεί ειδικά προγράμματα και δράσεις με στόχο τον εκσυγχρονισμό και τη στήριξη της ανταγωνιστικότητας των ΜΜΕ. 

Συγκεκριμένα: 

1. Εξασφαλίσθηκαν σε συνεργασία με την Ε.Ε., ειδικά προγράμματα για την ενίσχυση των ΜΜΕ (URBAN, Πρωτοβουλία ΜΜΕ, RESIDER, INTERREG), καθώς και δέσμες δράσεων που έχουν ενταχθεί στο ΕΠΒ. 

Συστάθηκε και λειτούργησε Συντονιστικό Διυπουργικό 'Οργανο. 

Με απόφαση του Συντονιστικού αυτού Οργάνου, τον Μάρτιο του 1997, προωθήθηκε η ενιαία προκήρυξη πέντε προγραμμάτων, για τις ΜΜΕ (ΠΕΠ, ενίσχυση ΜΜΕ στις φθίνουσες περιοχές, το URBAN, το Πρόγραμμα ενίσχυσης Τουριστικών Επιχειρήσεων, πρωτοβουλία ΜΜΕ). 

Αποφασίστηκε, η υλοποίηση των Προγραμμάτων να έχει περιφερειακό χαρακτήρα με τη χρησιμοποίηση του θεσμού των ενδιάμεσων φορέων. 

Για τη στήριξη του έργου του Διυπουργικού Οργάνου συγκροτήθηκε Τεχνική Γραμματεία. 

Μετά από πρόσκληση για την υποβολή προτάσεων, υποβλήθηκαν 4.220 προτάσεις συνολικού προϋπολογισμού 327,5 δις δρχ. Αναδείχθηκαν και εγκαταστάθηκαν οι 7 ενδιάμεσοι φορείς για τα αντίστοιχα 7 διαμερίσματα της χώρας. 

Ολοκληρώθηκε το έργο της αξιολόγησης, εντάχθηκαν 1758 επιχειρήσεις με συνολικό προϋπολογισμό 100 δις δρχ. και ήδη έχει αρχίσει η υλοποίηση των προτάσεων. 

2. Δημιουργήθηκαν νέοι θεσμοί που προωθούν καινοτομικές δράσεις για τη στήριξη των ΜΜΕ όπως: 

Δίκτυα Επιχειρήσεων (clusters), Χρηματοπιστωτικοί Θεσμοί και Ηλεκτρονικό Εμπόριο (EDI). 

3. Συνεχίστηκαν οι δράσεις του ΕΟΜΜΕΧ για στήριξη των ΜΜΕ όπως είναι η επιδότηση επιτοκίου, η ενίσχυση των νέων επιχειρηματιών καθώς και η έγκριση Επιχειρηματικών Σχεδίων. 

Γ. Αναφορικά με τα άλλα θιγόμενα στην ερώτηση θέματα αρμόδιο να απαντήσει είναι το συνερωτώμενο Υπουργείο Εργασίας. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

31. Στην με αριθμό 6552/4-2-99 ερώτηση δόθηκε με το υπ' αριθμ. 6637/18-2-99 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 6552/4.2.99 σχετικά με τη βιομηχανική μονάδα γυαλιού στο Ν. Καβάλας, που κατέθεσε ο Βουλευτής κ. Γ. Καλαντζής, σας πληροφορούμε τα ακόλουθα: 

1. Η εταιρία "GLAVERBEL" Α.Ε που έχει έδρα τις Βρυξέλλες, κατέθεσε αίτηση στην ΕΤΒΑ (αριθ. πρωτ.147/28.1.98) για αγορά έκτασης 200 περίπου στρεμμάτων στη ΒΙ.ΠΕ. Καβάλας, με σκοπό την κατασκευή εργοστασίου float γυαλιού. 

2. Παράλληλα η εν λόγω εταιρία είχε καταθέσει αίτηση υπαγωγής στον Αναπτυξιακό Νόμο, όπως γνωστοποίησε στην ΕΤΒΑ με επιστολή του το Ελληνικό Κέντρο Επενδύσεων (ΕΛΚΕ). 

Προϋπόθεση για την ολοκλήρωση του φακέλου υπαγωγής από πλευράς δικαιολογητικών, αποτελεί και η έγκριση του εν λόγω γηπέδου στη ΒΙ.ΠΕ Καβάλας. 

3. Η ΕΤΒΑ ενέκρινε στις 16.3.98 την αγορά από την ανωτέρω εταιρία έκτασης 201.000 τ.μ. με δικαίωμα option έκτασης 83.000 τ.μ. στο O.T. 24 της ΒΙ.ΠΕ Καβάλας. 

4. Με την με αριθ.2331/3.3.98 επιστολή της η ΕΤΒΑ προς το ΕΛΚΕ, γνωστοποίησε την παραπάνω έγκριση. 

5. Τέλος σημειώνεται ότι, μέχρι σήμερα δεν υπάρχει κάποια εξέλιξη επί του θέματος και η αγορά της έκτασης από την εταιρία παραμένει στις αρμόδιες υπηρεσίες της ΕΤΒΑ, καίτοι η προθεσμία υπογραφής του σχετικού αγοραπωλητηρίου συμβολαίου έχει παρέλθει από 16.3.98. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

32. Στην με αριθμό 6629/8-2-99 ερώτηση δόθηκε με το υπ' αριθμ. 6804/18-2-99 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 6629/8.2.99 που κατέθεσε ο Βουλευτής κ. Γ. Αλεξόπουλος, σχετικά με την κατάργηση ταπητουργικών σχολών ΕΟΜΜΕΧ, σας γνωρίζουμε τα ακόλουθα: 

1. Η δραστηριότητα του ΕΟΜΜΕΧ Α.Ε. στον τομέα της Ταπητουργίας δεν συμπεριλαμβάνεται στις ρυθμίσεις που προωθεί το Υπουργείο Ανάπτυξης με σχετικό νομοσχέδιο. 

2. Ωστόσο στα πλαίσια της αναδιοργάνωσης και της εκπόνησης του νέου Στρατηγικού και Επιχειρηματικού Σχεδίου, το Διοικητικό Συμβούλιο του ΕΟΜΜΕΧ Α.Ε., θα επανεξετάσει το σύνολο των δραστηριοτήτων του Οργανισμού μεταξύ των οποίων και τη δραστηριότητα της Ταπητουργίας. 

3. Οι αποφάσεις από το Δ.Σ./ΕΟΜΜΕΧ για τη διατήρηση ή όχι ορισμένων Ταπητουργικών Σχολών, θα ληφθούν με κριτήρια τη χρησιμότητα και αποτελεσματική λειτουργία των Σχολών, το κόστος της κρατικής επιχορήγησης σε σχέση με την ωφέλεια, καθώς και την κοινωνική διάσταση του προκαλούμενου αποτελέσματος από τη δραστηριότητα των Σχολών. 

Κατά συνέπεια εφ' όσον προκύψουν Ταπητουργικές Σχολές ανεπαρκούς λειτουργίας, θα εξεταστεί το ενδεχόμενο κατάργησής τους. 

Στα παραπάνω πλαίσια εξετάζεται και η αντιμετώπιση των Ταπητουργικών Σχολών του Ν. Αιτωλοακαρνανίας. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

33. Στην με αριθμό 6508/3-2-99 ερώτηση δόθηκε με το υπ' αριθμ. 1938/2Α/25-2-99 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 6508/3-2-99 που υπέβαλε στη Βουλή ο Βουλευτής κ. Πασσαλίδης Θεόδωρος, σχετικά με τα κενά που υπάρχουν στις ΔΟΥ του Νομού Κιλκίς, σας γνωρίζουμε ότι: 

1. Η οργανική σύνθεση της ΔΟΥ Κιλκίς είναι τριάντα δύο (32) υπάλληλοι. Υπηρετούν σε οργανικές θέσεις τριάντα (30) υπάλληλοι. Από το διαγωνισμό του ΑΣΕΠ επέτυχαν, στο Νομό Κιλκίς πέντε (5) υπάλληλοι, εκ των οποίων τοποθετήθηκαν και πρόκειται να αναλάβουν υπηρεσία στη ΔΟΥ Κιλκίς τρεις (3) υπάλληλοι. 

2. Η οργανική σύνθεση της ΔΟΥ Γουμένισσας είναι δέκα τέσσερις (14) υπάλληλοι. Υπηρετούν σε οργανικές θέσεις εννέα (9) υπάλληλοι, και τοποθετήθηκε ένας (1) υπάλληλος από το διαγωνισμό ΑΣΕΠ. 

3. Στην Κτηματική Υπηρεσία η οργανική σύνθεση είναι τέσσερις (4) υπάλληλοι και υπηρετούν σε οργανικές θέσεις δύο (2) υπάλληλοι, εκ των οποίων ένας (1) υπάλληλος είναι απεσπασμένος στη ΔΟΥ Κιλκίς, και τοποθετήθηκε από το διαγωνισμό του ΑΣΕΠ ένας (1) υπάλληλος. 

Επομένως τα κενά που υπάρχουν είναι: 

ΔΟΥ Γουμένισσας τέσσερις (4) υπάλληλοι. 

Κτηματική Υπηρεσία ένας (1) υπάλληλος. 

Ο Υφυπουργός 

Γ. ΔΡΥΣ" 

34. Στην με αριθμό 6467/3-2-99 ερώτηση δόθηκε με το υπ' αριθμ. 661/24-2-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της υπ' αριθμ. 6467/3-2-99 ερώτησης που κατέθεσε ο Βουλευτής κ. Γ. Αδαμόπουλος, αναφορικά με αίτημα για έκπτωση στις τιμές εισιτηρίων σε αστικές και υπεραστικές συγκοινωνίες σε ασθενείς εισοδηματικές ομάδες, σας πληροφορούμε ότι δεν προβλέπεται κάλυψη τέτοιων δαπανών από ειδικά αποθεματικά του προϋπολογισμού, δεδομένου ότι αυτά που γράφονται κάθε έτος προορίζονται για έκτακτες ανάγκες. 

Πέραν όμως των ανωτέρω με το άρθρο 5 παρ. 9 του ν. 2669/98 θεσμοθετήθηκε η υποχρέωση των φορέων που, παρέχοντας σε ομάδες πολιτών το δικαίωμα καταβολής μειωμένου κομίστρου, ασκούν κοινωνική πολιτική να αποδίδουν στον Ο.Α.Σ.Α. το αντίτιμο του κομίστρου ή την διαφορά από το καταβαλλόμενο κόμιστρο. 

Ακόμη σας γνωρίζουμε ότι με την αριθμ. 1450/192/30-12-98 κοινή απόφαση των Υπουργών Εθνικής Οικονομίας, Οικονομικών και Μεταφορών και Επικοινωνιών για την περιοχή της πρωτεύουσας από 1-1-1999 έχει καθιερωθεί μειωμένη κάρτα απεριορίστων διαδρομών που αντιστοιχεί στο 50% της τιμής των κανονικών καρτών για ειδικές κατηγορίες επιβατών όπως φοιτητές, σπουδαστές πολύτεκνοι. 

Από το Υπουργείο μας δεν μελετάται η παροχή φορολογικών κινήτρων (προφανώς, αφορολογήτων ποσών) στις επιχειρήσεις μεταφορών (αστικές, υπεραστικές συγκοινωνικές), προκειμένου αυτές να μειώσουν την τιμή του εισιτηρίου σε φοιτητές στρατιώτες κ.λπ. 

'Αλλωστε, παρόμοια κίνητρα δεν έχουν δοθεί ποτέ κατά το παρελθόν. Επίσης σας γνωρίζουμε ότι, οι εκπτώσεις αποτελούν μειωτικό στοιχείο των ακαθαρίστων εσόδων και κατά συνέπεια η χορήγησή τους θα μειώσει τα συνολικά ακαθάριστα φορολογητέα έσοδα των επιχειρήσεων αυτών. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

35. Στην με αριθμό 6468/3-2-99 ερώτηση δόθηκε με το υπ' αριθμ. 662/25-2-99 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της υπ' αριθμ. 6458/3-2-99 ερώτησης που κατέθεσαν οι Βουλευτές κύριοι Δημήτριος Κωστόπουλος, Σταύρος Παναγιώτου και Απόστολος Τασούλας, αναφορικά με αιτήματα ιδιοκτητών επιβατηγών Δημοσίας Χρήσεως αυτοκινήτων (ταξί), σας πληροφορούμε τα εξής: 

Α. 1. Σύμφωνα με τις διατάξεις της περίπτ. β' της παραγρ. 1 του άρθρου 13 του ν. 2238/1994 φορολογείται αυτοτελώς με συντελεστή 30% κάθε κέρδος ή ωφέλεια που προέρχεται μεταξύ άλλων από τη μεταβίβαση της άδειας κυκλοφορίας των αυτοκινήτων οχημάτων δημόσιας χρήσης. 

2. Είναι προφανές ότι οι υπόψη διατάξεις αφορούν τις μεταβιβάσεις που γίνονται με αντάλλαγμα, γιατί μόνο στις μεταβιβάσεις αυτού του είδους (από επαχθή αιτία) είναι δυνατό να προκύψει κέρδος ή ωφέλεια για τον μεταβιβάζοντα. 

Κατά συνέπεια, σε περίπτωση μεταβίβασης με γονική παροχή ή κληρονομία δεν συντρέχει περίπτωση εφαρμογής των διατάξεων που αναφέρονται στην παράγραφο 1 του παρόντος αλλά των οικείων διατάξεων του ν. δ. 118/1973. 

3. 'Οπως είναι γνωστό με τις διατάξεις του άρθρου 10 του ν. 2579/1998 (παράγραφοι 1 και 2) για τις μεταβιβάσεις από 17-2-1998 αυτοκινήτων δημόσιας χρήσης από επαχθή αιτία, περιλαμβανομένης και της ανταλλαγής αυτών, επιβάλλεται πάγιο ποσό για τη μεταβιβαζόμενη άδεια και άλλο πάγιο ποσό φόρου για το μεταβιβαζόμενο αυτοκίνητο - όχημα ανάλογα με τις ειδικότερες κατηγορίες αυτών των αυτοκινήτων. 

4. Εξάλλου με τις διατάξεις της παραγράφου 8 του άρθρου 10 του ν. 2579/1998 δόθηκε η ευχέρεια σε όσους το επιθυμούσαν να περαιώσουν τις σχετικές εκκρεμείς υποθέσεις για τη φορολογία της υπεραξίας που έχει προκύψει από τη μεταβίβαση πριν από τις 17-2-1998 των υπόψη αυτοκινήτων και της άδειας κυκλοφορίας τους με τα ποσά αυτού του άρθρου εφόσον μέσα σε προθεσμία 90 ημερών από τις 17-2-1998 υπέβαλαν σχετική αίτηση για διοικητική επίλυση της διαφοράς στον προϊστάμενο της ΔΟΥ και συγχρόνως κατέβαλαν εφάπαξ τη διαφορά που προέκυπτε μεταξύ αυτών των ποσών και των ποσών φόρου που είχαν ήδη καταβληθεί ή βεβαιωθεί κατά τη φορολόγηση της υπεραξίας με βάση τις διατάξεις που προϊσχυαν κατά τη μεταβίβαση του ίδιου αυτοκινήτου. 

5. Τέλος, με την παράγραφο 13 του άρθρου 32 του ν. 2648/1998 παρασχέθηκε μια δεύτερη ευκαιρία για όσους το επιθυμούσαν ώστε μέσα σε τρεις μήνες από τη δημοσίευση αυτού του νόμου δηλαδή από τις 22-10-1998 να υποβάλουν αίτηση για περαίωση των υποθέσεων υπεραξίας των υπόψη αυτοκινήτων που είχαν μεταβιβασθεί μέχρι και τις 16-2-98 και δεν είχαν περαιωθεί οριστικά μέχρι της 21-10-98 καταβάλλοντας εφάπαξ την οφειλή που θα προέκυπτε με την εφαρμογή των διατάξεων της παραγράφου 8 του άρθρου 10 του ν. 2579/1998. 

6. Για την εφαρμογή της διάταξης αυτής, καθώς και γενικά για την εφαρμογή του ν. 2648/1998 ενημερώσαμε τις ΔΟΥ με πολυγραφημένη διαταγή την οποία κοινοποιήσαμε και σε ορισμένες συνδικαλιστικές οργανώσεις των εκμεταλλευτών αυτοκινήτων δημόσιας χρήσης και αποστείλαμε με FAX σε όλες τις πανελλήνιες ομοσπονδίες αυτών ειδικό έγγραφο με το οποίο τους γνωρίζαμε σχετικά με αυτή τη δεύτερη ευχέρεια για περαίωση των σχετικών υποθέσεων υπεραξίας (εφόσον βέβαια το επιθυμούσαν οι φορολογούμενοι). 

7. Από τα παραπάνω προκύπτει ότι τόσο το άρθρο 10 του ν. 2579/98 όσο και το άρθρο 32 του ν. 2648/98 δεν είχαν αναδρομική ισχύ, αλλά θέσπιζαν ευνοϊκή ρύθμιση για υποθέσεις που δεν είχαν περαιωθεί μέχρι 17-2-1998 και μάλιστα εφόσον το επιθυμούσαν οι ενδιαφερόμενοι. 

8. Τέλος όσον αφορά τις υποθέσεις που δεν έχουν περαιωθεί οριστικά είτε με τις προϊσχύουσες διατάξεις είτε με τις διατάξεις του άρθρου 32 του ν. 2648/98 που ίσχυαν από 22-10-98 μέχρι 22-1-99 όπως προαναφέρθηκε θα εφαρμοσθεί το προϊσχύον καθεστώς δηλαδή η αυτοτελής φορολόγηση του κέρδους που πραγματικά προκύπτει από τη μεταβίβαση της άδειας κυκλοφορίας των αυτοκινήτων οχημάτων δημόσιας χρήσης. 

Β. 1. Σύμφωνα με τις διατάξεις των άρθρων 1, 2, 3, 4, και 8 του ν. 1642/86, οι υπηρεσίες που παρέχουν οι εκμεταλλευτές ΕΔΧ αυτοκινήτων (ΤΑΞΙ) υπάγονται σε Φ.Π.Α. 

Ο ΦΠΑ είναι Κοινοτικός φόρος και τυχόν κατάργηση του αντίκειται στο Κοινοτικό Δίκαιο. 

Η χώρα μας για λόγους διευκόλυνσης των εκμεταλλευτών ΤΑΞΙ, λόγω της ιδιομορφίας του τρόπου άσκησης της δραστηριότητάς τους, εφήρμοσε από το έτος 1994 ένα απλοποιημένο τεκμαρτό καθεστώς απόδοσης Φ.Π.Α. 

Τα ποσά του προς απόδοση ΦΠΑ έχουν προσδιορισθεί για το έτος 1999, όπως άλλωστε και τα προηγούμενα έτη, με τη σύμφωνη γνώμη των επαγγελματικών οργανώσεων που εκπροσωπούν τους εκμεταλλευτές ΕΔΧ αυτοκινήτων, λαμβάνοντας υπόψη κάθε φορά τους παράγοντες που διαμορφώνουν τα ακαθάριστα έσοδα των εκμεταλλευτών ΤΑΞΙ, όπως το δείκτη τιμών καταναλωτή, το δείκτη αναπροσαρμογής του κομίστρου κλπ. 

2. 'Οσον αφορά το αίτημα κατάργησης του Φ.Π.Α. στις συνδρομές των μελών των ράδιο-ταξί σας γνωρίζουμε ότι σύμφωνα με τις διατάξεις των άρθρων 1, 2, 3, 4, 8 και 17 του ν. 1642/86 το ποσό που εισπράττουν οι Ενώσεις των ράδιο-ταξί από τα μέλη τους έναντι των υπηρεσιών που τους παρέχονται έστω και με τη μορφή, συνεισφοράς (συνδρομής) στα κοινά έξοδα υπάγεται σε Φ.Π.Α. 18%. Οι ενώσεις των ράδιο-ταξί και οι επαγγελματικές οργανώσεις που εκπροσωπούν τα μέλη τους επέμεναν ότι η συνδρομή δεν υπάγεται σε Φ.Π.Α. σύμφωνα με τις διατάξεις του άρθρου 18 παραγράφου 1 περίπτωση στ' του ιδίου νόμου. 

Προς άρση τυχόν αμφιβολίας η Υπηρεσία μας υπέβαλε σχετικό ερώτημα στο ΝΣΚ επί του οποίου εκδόθηκε η με αριθμ. 548/97 γνωμοδότηση, σύμφωνα με την οποία η εν λόγω συνδρομή υπάγεται σε ΦΠΑ από 1-1-87. 

Επειδή υπήρχε σύγχυση από τις Ενώσεις των ράδιο-ταξί και τα μέλη τους και δεν είχε αποδοθεί ο αναλογών ΦΠΑ από το έτος 1987, για λόγους χρηστής διοίκησης έγινε ρύθμιση με την παράγραφο 21 του άρθρου 13 του ν. 2601/98 (ΦΕΚ 81 τ. Α') όπου οριζόταν ότι οι ενώσεις των ράδιο-ταξί δεν είχαν υποχρέωση να αποδώσουν το Φ.Π.Α. που αναλογούσε στις υπηρεσίες που παρασχέθηκαν προς τα μέλη τους, έναντι συνδρομής μέχρι 31-12-1997, εφόσον αποδεδειγμένα δεν τον εισέπραξαν. 

Γ. Με τις νέες τεχνικές προδιαγραφές των φορολογικών ταμειακών μηχανών, έτι όπως διαμορφώθηκαν με την αριθμ. 1144860/370/ΠΟΛ. 1314/0015/29-12-1998 ΑΥΟ (ΦΕΚ 1338 Β') δημιουργήθηκε το θεσμικό πλαίσιο έγκρισης και διάθεσης στην αφορά φορητών φορολογικών ταμειακών μηχανών, φορολογικών ταξιμέτρων, φορολογικών ζυγιστικών μηχανών κλπ. 

Μέχρι σήμερα όμως δεν έχει υπάρξει καμία συγκεκριμένη απόφαση για υποχρέωση χρήσης των ως άνω μέσων έκδοσης φορολογικών αποδείξεων, σε καμία κατηγορία επιτηδευματιών. 

Ο Υφυπουργός 

ΓΕΩΡΓΙΟΣ ΔΡΥΣ" 

36. Στην με αριθμό 6574/5-2-99 ερώτηση δόθηκε με το υπ' αριθμ. 3251/19-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της υπ' αριθμ. 6574/5-2-99 ερώτησης που κατέθεσαν οι Βουλευτές κύριοι Σ. Σπηλιωτόπουλος, Μ. Εβερτ, Αλ. Παπαδόγγονας, Ευγ. Χαϊτίδης, Θ. Δημοσχάκης, Αχ. Καραμανλής, Π. Καλαντζής, Π. Καμμένος και Λ. Λυμπερακίδης, σχετικά με τις αποστολές της Πολυεθνικής Δύναμης, σας γνωρίζονται τα εξής: 

Οι αποστολές της Πολυεθνικής Δύναμης Ν.Α. Ευρώπης (Multinational Peace Force S.E Europe. MPFSEE) στις οποίες θα συμμετέχει, είναι αυτές των Επιχειρήσεων Υποστήριξης Ειρήνης (Peace Support Operations) στην περιοχή της ΝΑ Ευρώπης και βέβαια της Βαλκανικής. Στις παραπάνω αποστολές δεν περιλαμβάνονται οι Αποστολές Επιβολής της Ειρήνης με τη χρήση βίας (Peace Enforcement). Ανεξάρτητα των παραπάνω, η συμμετοχή ή όχι σε κάποια από τις επιχειρήσεις απαιτεί τη σύμφωνο γνώμη "Consensus" των συμμετεχόντων κρατών. 

Τέλος σε ό,τι αφορά τη συμμετοχή της χώρας μας στις δαπάνες συγκρότησης, συντήρησης και χρησιμοποίησης της Δύναμης, αυτή είναι ανάλογη με τις δυνάμεις που έχουμε συνεισφέρει, όπως προβλέπεται άλλωστε για κάθε κράτος που συμμετέχει στην MPFSEE. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

37. Στην με αριθμό 6330/29-1-99 ερώτηση δόθηκε με το υπ' αριθμ. 161/26-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6330/29-1-99 ερώτηση που κατατέθηκε στη Βουλή από το Βουλευτή κ. Πέτρο Τατούλη, που αφορά θέσεις Γενικών Διευθυντών στα Νοσοκομεία του ΕΣΥ, σας πληροφορούμε τα εξής: 

Το Υπουργείο Υγείας σχετικά με το θεσμό των Γενικών Διευθυντών στα Νοσοκομεία του ΕΣΥ, έχει καταθέσει σχετική τροπολογία σε σχέδιο Nόμου του Υπουργείου Εθνικής Οικονομίας και Οικονομικών. 

Βασική επιδίωξη του Υπουργείου Υγείας είναι η επιλογή στις θέσεις διοίκησης των νοσοκομείων του ΕΣΥ, στελεχών με υψηλό επίπεδο επιστημονικής και διευθυντικής κατάρτισης, από όποιο χώρο και αν προέρχονται. 

Η επιλογή των υποψηφίων για την κατάληψη των θέσεων θα γίνεται με εξειδικευμένα και μοριοποιημένα κριτήρια αξιολόγησης. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

38. Στην με αριθμό 6618/8-2-99 ερώτηση δόθηκε με το υπ' αριθμ. 548/24-2-99 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της ερώτησης 6618/8-2-99 του Βουλευτή κ. Ε. Χαϊτίδη, σας γνωρίζουμε ότι αμέσως μόλις ενημερώθηκαν μέσω του τύπου οι υπηρεσίες του Υπουργείου Εξωτερικών για το θέμα της κατεδάφισης του σχολείου στην πόλη Ρέσνα της ΠΓΔΜ, δόθηκαν κατάλληλες οδηγίες προς το Γραφείο Συνδέσμου της χώρας μας στα Σκόπια, ώστε να προβεί σε έντονες παραστάσεις προς τις αρχές της ΠΓΔΜ, επισημαίνοντας, εκτός άλλων, ότι η κατεδάφιση ενός κτιρίου συνδεδεμένου με την πολιτιστική και ιστορική παρουσία του ελληνισμού στην περιοχή, δεν εναρμονίζεται με τα ευρωπαϊκά πρότυπα συμπεριφοράς αναφορικά με τη διατήρηση της πολιτιστικής κληρονομιάς. Θεωρούμε ότι η πράξη αυτή της κατεδάφισης ήταν αποτέλεσμα ενεργειών διαφόρων κύκλων, που επιθυμούν την παραχάραξη ή και αλλοίωση των μνημείων και των στοιχείων της διαρκούς ελληνικής παρουσίας στην περιοχή της Πελαγονίας, και για την αντιμετώπιση των οποίων καταβάλλεται κάθε δυνατή προσπάθεια σε διμερές και πολυμερές επίπεδο. 

Επίσης, όποτε συμβαίνουν οι προκλήσεις στις οποίες αναφέρεται ο κ. Χαϊτίδης, η Κυβέρνηση αντιδρά πάντοτε, στο μέτρο του εφικτού, που καθορίζεται από τις αρχές περί ελευθερίας του λόγου. Βεβαίως με κανένα τρόπο δεν μπορεί κανείς να δεχθεί τον ισχυρισμό ότι οι απόψεις αυτών των ατόμων προκαλούν διχόνοια στους πολίτες. 'Ισως αυτός να είναι ο στόχος τους, αλλά, αν μπορούσαν να τον επιτύχουν, όπως ισχυρίζεται ο κ. Χαϊτίδης, τότε θα σήμαινε ότι οι απόψεις αυτές, βρίσκουν απήχηση σε υπολογίσιμο τμήμα των Ελλήνων πολιτών. Χωρίς να υποτιμάται κανένας κίνδυνος και χωρίς να χάνεται η επαγρύπνηση της Κυβέρνησης, θα ήταν σκόπιμο να αποφεύεται η υπερεκτίμηση των δυνατοτήτων ορισμένων κύκλων. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

39. Στην με αριθμό 6395/2-2-99 ερώτηση δόθηκε με το υπ' αριθμ. 5980B/24-2-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 6395 που κατατέθηκε στις 2-2-99 από το Βουλευτή κ. Σπύρο Δανέλλη, σχετικά με τα απόβλητα ελαιοτριβείων Ν. Ηρακλείου, σας γνωρίζουμε τα εξής: 

Τα ελαιοτριβεία έχουν καταταχθεί στη Β κατηγορία δραστηριοτήτων του Ν. 1650/86 και της Κ.Υ.Α. 69269/5387/25-10-90 (ΦΕΚ 678/Β) και επομένως, η έγκριση περιβαλλοντικών όρων χορηγείται από τον οικείο Νομάρχη, ύστερα από εισήγηση του Τμήματος Περιβάλλοντος της Νομαρχιακής Αυτοδιοίκησης. Η χορήγηση της άδειας λειτουργίας γίνεται επίσης από το Νομάρχη, με εισήγηση της αρμόδιας υπηρεσίας Βιομηχανίας της Ν.Α. 

Για ενημέρωσή σας για τα συγκεκριμένα ελαιοτριβεία, που αναφέρονται στην ερώτηση επισυνάπτουμε φωτοαντίγραφο του αρ. πρωτ. 1567/11-2-99 εγγράφου της Ν.Α. Ηρακλείου, σε απάντηση της Ενημέρωσης που ζητήθηκε. 

'Οσον αφορά γενικότερα στην αντιμετώπιση του ζητήματος, σας γνωρίζουμε ότι το ΥΠΕΧΩΔΕ με ιδιαίτερο ενδιαφέρον εξετάζει όλες τις υποβαλλόμενες προτάσεις για έρευνα στον καθαρισμό των αποβλήτων ελαιοτριβείων με διάφορες τεχνολογίες. 

Οι σχετικές προσπάθειες σήμερα κατευθύνονται προς τη συλλογική επεξεργασία των αποβλήτων αυτών, καθώς και προς την ανάπτυξη νέων τεχνολογικών μεθόδων παραγωγικής διαδικασίας, ώστε να παράγονται μικρότερες ποσότητες αποβλήτων. 

Ο Υπουργός 

ΚΩΣΤΑΣ ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

40. Στην με αριθμό 6419/2-2-99 ερώτηση δόθηκε με το υπ' αριθμ. 5982 Β/23-2-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 6419 που κατατέθηκε στις 2-2-99 από το Βουλευτή κ. Λεωνίδα Κουρή, σας γνωρίζουμε τα εξής: 

Τα δίκτυα καλωδιακής τηλεόρασης και κατά συνέπεια και τα κέντρα λήψης και διανομής τηλεοπτικών σημάτων των περιοχών Πλάκας και Εξαρχείων κατασκευάστηκαν αντίστοιχα το 1986 και το 1988 και συμπεριέλαβαν όλους τους τηλεοπτικούς σταθμούς επίγειους ή δορυφορικούς που εξέπεμπαν τότε τηλεοπτικό σήμα. 

Τα κέντρα αυτά αναβαθμίστηκαν, της Πλάκας το 1997 και των Εξαρχείων το 1996 και σήμερα λειτουργούν εξυπηρετώντας 32 κανάλια (22 επίγεια και 10 δορυφορικά). 

Το κέντρο του δικτύου στην περιοχή Κολωνακίου εγκαταστάθηκε το 1996 και εξυπηρετεί και αυτό 32 κανάλια - όπως στην πλάκα και τα Εξάρχεια. 

Σύμφωνα με τις διατάξεις του Ν.2328/95 (άρθρο 6) "περί μέσων μαζικής ενημέρωσης", τα καλωδιακά δίκτυα τηλεόρασης ανήκουν πλέον στην αρμοδιότητα του ΟΤΕ και της ΕΡΤ και το ΥΠΕΧΩΔΕ έχει ήδη κινήσει τη διαδικασία για την παραλαβή τους από τους προαναφερόμενους φορείς προκειμένου να συντηρηθούν και να αξιοποιηθούν περαιτέρω. 

Το παρόν με αντίγραφο της ερώτησης κοινοποιείται στα Υπουργεία Μεταφορών και Επικοινωνιών και Τύπου και Μέσων Μαζικής Ενημέρωσης προκειμένου να σας ενημερώσουν σε θέματα αρμοδιότητάς τους. 

Ο Υπουργός 

ΚΩΣΤΑΣ ΛΑΛΙΩΤΗΣ"). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 27 Απριλίου 1999: 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής) 

1. Η με αριθμό 7255/1.3.99 ερώτηση του Βουλευτή του Πανελλήνιου Σοσιαλιστικού Κινήματος κ.Δημητρίου Πιπεργιά προς τον Υπουργό Ανάπτυξης, σχετικά με την πορεία των διαδικασιών ίδρυσης του βιομηχανικού πάρκου Χαλκίδας και της βιομηχανικής περιοχής Ριτσώνας. 

2. Η με αριθμό 8512/653/22.3.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ.Ηλία Καλλιώρα προς τον Υπουργό Ανάπτυξης, σχετικά με τη λήψη μέτρων για τη διασφάλιση των θέσεων εργασίας των εργαζομένων στην εταιρεία "ΑΓΚΡΟΙΝΒΕΣΤ" μετά την αλλαγή του ιδιοκτησιακού της καθεστώτος. 

3. Η με αριθμό 8575/23.3.99 ερώτηση του Βουλευτή του Κομμουνιστικού Κόμματος Ελλάδας κ.Αχιλλέα Κανταρτζή προς τον Υπουργό Υγείας και Πρόνοιας, σχετικά με την ανάκληση της απόφασης που επιβάλλει το κλείσιμο του Κέντρου Παιδικής Μέριμνας Λάρισας. 

Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου ('Αρθρο 130 παρ.5 Καν.Βουλής) 

1. Η με αριθμό 1465/13.1.99 αναφορά του Βουλευτή του Πανελλήνιου Σοσιαλιστικού Κινήματος κ.Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με την αύξηση της χρηματοδότησης για την αποπεράτωση της Σπουδαστικής Εστίας του Τεχνολογικού Εκπαιδευτικού Ιδρύματος (Τ.Ε.Ι.) Καλαμάτας. 

2. Η με αριθμό 3999/18.11.99 ερώτηση του Βουλευτή της Νέας Δημοκρατίας κ.Γεωργίου Καρασμάνη προς τον Υπουργό Εργασίας και Κοινωνικών Ασφαλίσεων, σχετικά με την επέκταση χορήγησης του επιδόματος Κοινωνικής Αλληλεγγύης (ΕΚΑΣ), στους συνταξιούχους του Οργανισμού Γεωργικών Ασφαλίσεων (Ο.Γ.Α.). 

Κύριοι συνάδελφοι, ο Βουλευτής Λέσβου, κ. Νικόλαος Σηφουνάκης, ζητεί ολιγοήμερη άδεια απουσίας του στο εξωτερικό. 

Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη επίκαιρη ερώτηση είναι η με αριθμό 891/19-4-99 του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Εθνικής Παιδεία και Θρησκευμάτων, σχετικά με τις προθέσεις του Υπουργείου για μεταγραφή των Ελλήνων φοιτητών που σπουδάζουν στη Γιουγκοσλαβία. 

Η επίκαιρη ερώτηση του κ. Βλασσόπουλου σε περίληψη έχει ως εξής: 

"Οι πολεμικές επιχειρήσεις του ΝΑΤΟ στη Γιουγκοσλαβία και ο χαρακτηρισμός της Γιουγκοσλαβικής επικράτειας ως εμπόλεμης ζώνης ανάγκασε το σύνολο των φοιτητών που φοιτούν στα Ανώτατα και Ανώτερα Εκπαιδευτικά Ιδρύματα να εγκαταλείψουν τη χώρα και τις σπουδές τους. 

Εν όψει του πραγματικού γεγονότος ότι η κρίση παρατείνεται, κλιμακώνεται και υπάρχει το ενδεχόμενο να επεκταθεί και των πολλαπλών προβλημάτων που μετά βεβαιότητος θα υπάρξουν επί μακρόν σ' αυτήν τη χώρα μετά το πέρας των πολεμικών επιχειρήσεων 

Ερωτάται ο Υπουργός Παιδείας και Θρησκευμάτων 

Σε ποια άμεσα μέτρα προτίθεται να προβεί, ώστε να βοηθήσει τους φοιτητές μας που χωρίς τη θέλησή τους αναγκάστηκαν να διακόψουν τις σπουδές τους και να ανακουφίσει τους γονείς τους; 

Εάν είναι στις προθέσεις του Υπουργείου και του ιδίου, η άμεση ή σταδιακή μεταγραφή και απορρόφησή τους από τα ελληνικά ΑΕΙ και ΤΕΙ;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Κύριοι συνάδελφοι, ως γνωστόν σύμφωνα με το νόμο για μετεγγραφές Ελλήνων φοιτητών εξωτερικού, όπως τελικά διαμορφώθηκε το 1994, κάθε χρόνο διενεργούνται μεταγγραφές σε ΑΕΙ και ΤΕΙ κυρίως βέβαια σε ΑΕΙ με προϋποθέσεις, εξετάσεις και σε ποσοστό 10% επί του αριθμού των εισακτέων κατά το τρέχον ακαδημαϊκό έτος. 

Με βάση τα στοιχεία της τελευταίας δεκαετίας έως και το 1995 ο αριθμός των εισακτέων ήταν περίπου σαράντα χιλιάδες για ΑΕΙ και ΤΕΙ και είκοσι δύο χιλιάδες για ΑΕΙ μόνο. Από το 1996 και μετά, στο πλαίσιο της εκπαιδευτικής μεταρρύθμισης για ανοικτή πρόσβαση στη τριτοβάθμια εκπαίδευση, με την παράλληλη διεύρυνσή της, ο αριθμός των εισακτέων αυξάνεται σταδιακά και σταθερά με βάση συγκεκριμένες προϋποθέσεις και έφθασε για το ακαδημαϊκό έτος 1999-2000 στους εβδομήντα μία χιλιάδες πεντακόσιους. Απ' αυτούς τριάντα έξι χιλιάδες περίπου προορίζονται για ΑΕΙ, άρα ο αριθμός των μετεγγραφών θα φθάσει φέτος συνολικά στις επτά χιλιάδες εκατόν πενήντα εκ των οποίων τρεις χιλιάδες εξακόσιοι για ΑΕΙ σε σχέση με τους τέσσερις χιλιάδες στο παρελθόν συνολικά και δύο χιλιάδες μόνο για ΑΕΙ. Δηλαδή, ουσιαστικά διπλασιάζονται οι αριθμοί για τους 'Ελληνες φοιτητές εξωτερικού που θα μετεγγραφούν για το ακαδημαϊκό έτος 1999-2000. Συνεπώς, ως συνολικός αριθμός δημιουργεί μεγαλύτερη ευρυχωρία και άνεση για όσους ενδιαφέρονται για μετεγγραφή κάτω από οποιεσδήποτε συνθήκες. 

Η Κυβέρνηση δια στόματος Υπουργού Τύπου και Μαζικών Μέσων Επικοινωνίας διατύπωσε με σαφήνεια τη θέση της: Το πρόβλημα των Ελλήνων φοιτητών της Ομοσπονδιακής Δημοκρατίας της Γιουγκοσλαβίας, δεν μπορεί να λυθεί με αθρόα μετεγγραφή τους και χωρίς καμιά προϋπόθεση στα ελληνικά πανεπιστήμια. 

Το Υπουργείο Παιδείας τώρα στο πλαίσιο αυτής της θέσης διερευνά με κοινωνική ευαισθησία τρόπους διευκόλυνσης αυτών των Ελλήνων φοιτητών στις σπουδές τους. Οι όποιες διευκολύνσεις εξαρτώνται κυρίως από τις αντικειμενικές δυνατότητες που έχουν τα πανεπιστήμια της χώρας μας όσο και από τις δυνατότητες συνεννόησης και συνεργασίας μεταξύ αυτών και των πανεπιστημίων της γειτονικής χώρας. 'Ηδη το Υπουργείο Παιδείας έχει έρθει σε επαφή με τους φοιτητές και τους γονείς τους. Συγκεντρώνει στοιχεία σχετικά με τον αριθμό και την κατάστασή τους και προβαίνει σε όλες τις αναγκαίες κινήσεις με πολιτικές και πανεπιστημιακές αρχές με στόχο τη μεγαλύτερη κατά το δυνατόν διευκόλυνσή τους για εξασφάλιση είτε της συνέχισης των σπουδών τους είτε της λήψης του πτυχίου τους από τα γιουγκοσλαβικά πανεπιστήμια. Εξάλλου αύριο ο Υπουργός συναντάται με τον Πρόεδρο της Συνόδου των Πρυτάνεων τον κ. Δημόπουλο για να διερευνηθούν οι δυνατότητες και τα περιθώρια των πανεπιστημίων της χώρας μας για την αντιμετώπιση του θέματος. 

ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Βλασσόπουλε, έχετε το λόγο για δύο λεπτά να αναπτύξετε την ερώτησή σας. 

EYAΓΓΕΛΟΣ ΒΛΑΣΣΟΠΟΥΛΟΣ: Ευχαριστώ, κύριε Υφυπουργέ. Θα ήμουν βέβαια περισσότερο ευχαριστημένος αν μου λέγατε, ότι το θέμα τελείωσε και ότι τα παιδιά θα μεταγραφούν αμέσως στις ανώτερες και ανώτατες σχολές του Πανεπιστημίου και του Πολυτεχνείου. Γνωρίζω βέβαια και τη δική σας ευαισθησία και την ευαισθησία του Υπουργού Παιδείας την οποία μου κάνατε γνωστή από τις πρώτες μέρες της κρίσεως όταν είχα καταθέσει την επίκαιρη ερώτηση και σας είχα επισκεφθεί στο Υπουργείο. 

Γνωρίζω την προσπάθεια που καταβάλετε για να επιτύχετε μια κυβερνητική λύση. Γνωρίζω επίσης, τις μεγάλες δυσκολίες που αντιμετωπίζετε για την επίλυση του προβλήματος. Είμαι, όμως, βέβαιος πως η δική σας ευαισθησία και η βούληση θα βρει και κυβερνητική ανταπόκριση, αλλά και ανταπόκριση από τις πρυτανικές αρχές των πανεπιστημίων και των πολυτεχνείων της χώρας και έτσι θα ευοδωθεί αυτό το οποίο επιθυμούν οι γονείς και τα παιδιά. 

Είμαι όμως υποχρεωμένος, κύριε Υφυπουργέ, να ακούσω και να καταθέσω το δίκαιο και της άλλης πλευράς σε σχέση πάντα με την αγωνία και των παιδιών και των γονιών της. 

Η Γιουγκοσλαβία όπως ξέρετε βομβαρδίζεται απρόκλητα, τα πάντα ισοπεδώνονται, καταστρέφονται. Ο άδικος, καλύτερα άτιμος, και χωρίς διεθνή νομιμοποίηση πόλεμος απέναντι σε ένα κυρίαρχο κράτος και μέσα στα σύνορά του, κλιμακώνεται, εντείνεται, επεκτείνεται και θα έχει δυστυχώς διάρκεια. 

Οι οικονομικές και κοινωνικές επιπτώσεις σ' αυτήν τη χώρα θα επιδεινώνονται και θα επαυξάνονται. Η καταστροφή όλων των υποδομών και αυτών των πανεπιστημίων είναι γεγονός. Η μόλυνση του περιβάλλοντος και οι οικολογικές επιπτώσεις και οι κίνδυνοι είναι προφανείς. Ο κίνδυνος, η αβεβαιότητα για το παρόν και το μέλλον, αλλά και ο τρόμος διατρέχουν τη Γιουγκοσλαβία απ' άκρου εις άκρον. Ακόμη τα παιδιά χωρίς τη δική τους θέληση και βίαια απομακρύνθηκαν από τις σπουδές τους, από τις βολές τους και από τη σειρά τους. Πολλά από τα παιδιά έζησαν τον εφιάλτη τη φωτιά και τον τρόμο του πολέμου τις πρώτες μέρες, με αγιάτρευτες επιπτώσεις και ψυχοτραυματισμούς. 

Ο χρόνος επανόδου τους, έστω και αν σταματήσει σύντομα ο πόλεμος δεν είναι προβλέψιμος και βεβαίως θα αναγκαστούν να συνεχίσουν τις σπουδές τους σε μια χώρα και σε μια κοινωνία που της επιβλήθηκε ο πόλεμος, μια κοινωνία που θα επανέρχεται από μια λιθαργική ημιβάρβαρη κατάσταση, από μια κατάσταση ζούγκλας, μια κοινωνία και ένα λαό επιθετικό, μια κοινωνία και ένα κράτος που μόνο ασφάλεια δεν θα εγγυώνται και δεν θα παρέχουν. 

'Ολα αυτά που ανέφερα, κύριε Υφυπουργέ, είμαι βέβαιος πως και εσείς και ο Υπουργός και η Κυβέρνηση θα τα λάβετε υπόψη και θα ενισχύσουν τα επιχειρήματά σας, ώστε να στέρξετε και εσείς και η Κυβέρνηση, αλλά και οι πρυτανικές αρχές να δώσετε τη σωστή και δίκαιη λύση στο πρόβλημα των παιδιών που γύρισαν βίαια από τη Γιουγκοσλαβία. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, κρατώ από τα τελευταία σας λόγια τη φράση "δίκαιη λύση" διότι πραγματικά οι βομβαρδισμοί στη γειτονική χώρα που την έχουν φέρει σε δεινή κατάσταση, έχουν δημιουργήσει και ένα κοινωνικό πρόβλημα. Το όποιο όμως κοινωνικό πρόβλημα δεν μπορεί ούτε να αναιρεί ούτε να επιβαρύνει το εκπαιδευτικό σύστημα και τις ποιοτικές του επιλογές. Η παραγωγή επιστημονικού δυναμικού δεν είναι υπόθεση μόνο κοινωνικής ευαισθησίας, αλλά εκπαιδευτικής αξιολόγησης και ποιοτικής κατάταξης και απόρριψης πολλές φορές. 

Η κοινωνική ευαισθησία μας εξάλλου πρέπει να έχει και δύο μάτια: Να βλέπει και το πρόβλημα των Ελλήνων φοιτητών της Γιουγκοσλαβίας, να βλέπει όμως και το πρόβλημα των υποψηφίων φοιτητών που κάθε χρόνο διαγωνίζονται για να εισέλθουν στα Ανώτατα Εκπαιδευτικά Ιδρύματα της χώρας. 

Και γνωρίζετε πολύ καλά ότι αυτοί οι οποίοι διεκδικούν την αθρόα μετεγγραφή τους από τη Γιουγκοσλαβία, είναι σε αριθμό κατά 90% περίπου φοιτητές ιατρικής και οδοντιατρικής σχολής. Και ο αριθμός τους φθάνει μέχρι στιγμής χωρίς να είναι εξακριβωμένος, αλλά ούτε και παγιωμένος, τους χίλιους εκατό. Αν σκεφθείτε δε ότι με το ποσοστό του 10% ετησίως γίνονται περίπου εκατό μετεγγραφές σ' αυτές τις σχολές στη χώρα μας, αντιλαμβάνεσθε ότι μια αθρόα μετεγγραφή και χωρίς προϋποθέσεις χιλίων εκατό, καλύπτει τις μετεγγραφές δέκα ολόκληρων ετών. Γι' αυτό ακριβώς είπα ότι κρατώ τη φράση "δίκαιη ρύθμιση". 

Θα επιδιώξουμε την παροχή διευκολύνσεων. Γι' αυτό ακριβώς με πάρα πολύ ζήλο αναζητούμε αυτές τις διαδικασίες και με τους εδώ πρυτάνεις και με τις πανεπιστημιακές, αλλά και πολιτικές αρχές της γείτονος χώρας προκειμένου να ικανοποιήσουμε όσο το δυνατόν καλύτερα ευαισθησίες και αιτήματα αυτού του είδους. 

Θα ήθελα όμως, να κάνω και μια διευκρίνιση, τελειώνοντας, κύριε Πρόεδρε, ότι η ανοικτή πρόσβαση στην τριτοβάθμια εκπαιδευση παρέχει ίσες ευκαιρίες για όσους θέλουν, αλλά και μπορούν εκεί όπου μπορούν και όχι μόνο εκεί που θέλουν και κυρίως σε επιστημονικούς τομείς που έχουν να κάνουν με την υγεία και τη ζωή του 'Ελληνα πολίτη. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ας ελπίσουμε ότι σύντομα θα τελειώσει αυτό το μακελειό απάνω και θα μπορέσουν οι φοιτητές να συνεχίσουν τις σπουδές τους εκεί. 

Δεύτερη είναι η με αριθμό 912/21-4-99 επίκαιρη ερώτηση του Βουλευτή της Νέας Δημοκρατίας κ.Γεωργίου Καρατζαφέρη προς τους Υπουργούς Εξωτερικών, Εθνικής 'Αμυνας, σχετικά με την εγκατάσταση Κοσοβάρων προσφύγων στα χωριά της Βορείου Ηπείρου κλπ. 

Η επίκαιρη ερώτηση του κ.Καρατζαφέρη σε περίληψη έχει ως εξής: 

"Με αφορμή τη Νατοϊκή επέμβαση στη Γιουγκοσλαβία, η αλβανική κυβέρνηση δείχνει αποφασισμένη να πετύχει την ολοκλήρωση του σχεδίου της, τον αφανισμό δηλαδή του ελληνικού στοιχείου στην Αλβανία. 

'Οπως καταγγέλλουν οι Βορειοηπειρώτες, η κυβέρνηση προβαίνει στην εγκατάσταση στα χωριά τους Βοσνίων ισλαμιστών και Αιγυπτίων, ακόμα και Τούρκων, ενώ ήδη με την ανοχή των δικαστηρίων, άρχισαν διεκδικήσεις καλλιεργήσιμων εκτάσεων, αλλά και εκτάσεων στις οποίες υπάρχουν ορθόδοξα μοναστήρια. 

Παράλληλα, οι Αλβανοί προσφερουν το δικαίωμα στην Τουρκία να εγκαταστήσει τέσσερις βάσεις της στο έδαφός τους, κοντά στα ελληνοαλβανικά σύνορα. 

Κατόπιν των ανωτέρω ερωτώνται και καλούνται οι κύριοι Υπουργοί να ενημερώσουν τη Βουλή: 

Σε ποιες ενέργειες θα προβούν, ώστε να ακακόψουν όσα επικίνδυνα για τη χώρα διαδραματίζονται, με την αρωγή της Τουρκίας, στα βόρεια σύνορά μας και αν θα αλλάξουν τη στάση τους σε ό,τι αφορά τη Νατοϊκή επέμβαση στη Γιουγκοσλαβία, η οποία αποδεικνύεται ότι έχει σοβαρότατες και άμεσες συνέπειες στα εθνικά μας θέματα;". 

Ο Υφυπουργός κ.Νιώτης έχει το λόγο για τρια λεπτά να πρωτολογήσει. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, θέλω να διαβεβαιώσω τον ερωτώντα συνάδελφο ότι η ελληνική Κυβέρνηση έχει πράξει και διαρκώς πράττει όλα όσα είναι αρμόζοντα και επιτακτικώς αναγκαία για την περιφρούρηση της ομαλότητας και της σταθερότητας ευρύτερα στην περιοχή των Βαλκανίων, και ιδιαιτέρως την ευρύτερη μειονοτική ζώνη, όπου παραμένει ένας μεγάλος αριθμός Ελλήνων στην περιοχή του νότου της Αλβανίας. 

Είναι γνωστό, κύριοι συνάδελφοι, ότι αυτήν την ώρα στην Αλβανία υπάρχουν περίπου τριακόσιοι πενήντα χιλιάδες πρόσφυγες συγκεντρωμένοι, κυρίως στην περιοχή του Κούκες και ότι η ελληνική Κυβέρνηση, η Ιερά Αρχιεπισκοπή Αλβανίας, οι μη κυβερνητικοί οργανισμοί, ιδιαιτέρως δε η ΕΛΔΑΛ, η Ελληνική Δύναμη Αλβανίας, με ικανό αριθμό στρατευσίμων και στελεχών του ελληνικού στρατού, δίνουν τη μάχη για την παροχή ανθρωπιστικής βοήθειας υψηλού επιπέδου, η οποία ήδη μας κατατάσσει στη δεύτερη θέση, μετά τη Γερμανία, με 10,5 εκατομμύρια δολάρια. Αυτή η παρέμβασή μας έχει ολοκληρώσει ήδη μέσω της ΕΛΔΑΛ με τρεις καταυλισμούς, ένα στο Κούκες, ένα στα Τίρανα και έναν που ολοκληρώνεται τις μέρες αυτές στο Πόγραδετς, με στόχο να εγκατασταθεί εκεί ένα μεγάλο τμήμα των δεκαοκτώ χιλιάδων περίπου προσφύγων που διέρρευσαν, από την περιοχή κυρίως των Σκοπίων. 

Στο νότο της Αλβανίας και ιδιαιτέρως στην ευρύτερη μειονοτική ζώνη, αυτήν την ώρα υπάρχουν όχι περισσότεροι από πέντε χιλιάδες και μάλιστα αυτός είναι ένας αριθμός που δεν κατανέμεται στον αμιγή χώρο των ελληνικών κοινοτήτων, των πόλεων και των κωμοπόλεων. 

Πρέπει να σας πω δε ότι προσφάτως, βρέθηκα εκεί επικεφαλής μιας κυβερνητικής και διακομματικής αντιπροσωπείας και όλα αυτά επιβεβαιώθησαν. 

'Ετσι, λοιπόν, οι φόβοι σας δεν επιβεβαιώνονται. Τα στοιχεία που δίνετε για μεγάλη κάθοδο και δη εντός της ζώνης της ελληνικής μειονότητας, δεν μπορούν να στοιχειοθετηθούν. Βεβαίως, την αγωνία, το φόβο και την προσοχή που πρέπει να επιδεικνύουμε, την επιδεικνύουμε καθημερινώς, διότι το δράμα των προσφύγων συνεχίζεται. 

Ο 'Ελληνας Πρωθυπουργός κ. Σημίτης, όπως γνωρίζετε, έχει ζητήσει δυο φορές και έχει λάβει εγγυήσεις, για την τύχη των ελληνικών περιουσιών στη μειονοτική ζώνη, αλλά και για τη μη κάθοδο οργανωμένων προσφύγων. Το ίδιο έπραξε επίσης και έλαβε εγγυήσεις και ο Υπουργός Εξωτερικών κ.Παπανδρέου, αλλά και προσωπικά εγώ. 

Επομένως, νομίζω πως τα θέματα που αφορούν τους φόβους σας ότι ήδη εκεί εγκαθίστανται τέσσερις βάσεις της Τουρκίας, δεν μπορώ παρά να τα διαψεύσω κατηγορηματικώς. Δεν υπάρχει, κύριε συνάδελφε, καμία τέτοια δέσμευση της αλβανικής κυβερνήσεως. Τα δε Προξενεία μας στην εγγύτερα περιοχή, παρακολουθούν καθημερινώς τις εξελίξεις εκεί και περιφρουρούν τα ελληνικά συμφέροντα. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Καρατζαφέρης έχει το λόγο για δυο λεπτά να αναπτύξει την ερώτησή του. 

ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, όπως αντιλαμβάνεσθε είναι ένα θέμα το οποίο δεν μπορεί να κλείσει μέσα σε δύο λεπτά, αλλά θα προσπαθήσω. 

Κύριε Υφυπουργέ των Εξωτερικών έχω την αίσθηση ότι το θέμα αυτό σας αναγκάζει να ψελίσετε τη μισή αλήθεια. Τουλάχιστον από εσάς, ως μέχρι χθες Πρόεδρο της Επιτροπής Αποδήμου Ελληνισμού, δεν περίμενα να μην έχετε τη δύναμη σ'αυτήν την Αίθουσα να ψελίσετε τη φράση "Βόρειος 'Ηπειρος" και να εμμένετε σε εννοιολογισμούς όπως "η νότια πλευρά, η μειονότητα" κλπ. Εν πάση περιπτώσει, αυτό είναι ένα θέμα το οποίο αξιολογείται από τον καθέναν. 

Εδώ στην περιοχή, υπάρχει ένα πρόβλημα. Πρώτα-πρώτα, δεν ξέρω κατά πόσο η Κυβέρνησή σας είχε το θάρρος να συνδέσει τη Βόρειο 'Ηπειρο με το Κόσοβο και κατά πόσο μέσα σ'αυτήν την οσφυοκαμψία, την αποδοχή όλων των αιτημάτων του Αμερικανού Προέδρου και της συμμορίας η οποία τον παρακολουθεί σ'αυτόν τον παράνομο πόλεμο, δεν θα εξασφαλίσετε την ελληνική μειονότητα. 

Δεύτερον, τι κάνετε με τους ισλαμιστές; Δυόμισι χιλιάδες ισλαμιστές από τη Γερμανία έχουν μεταφερθεί στην περιοχή. Σας υπενθυμίζω ότι τέσσερις χιλιάδες εκπαιδευτές Τούρκοι αξιωματικοί βρίσκονται στα Σκόπια, απέναντι από το φυλάκιο της Νίκης, σε δεκαπέντε χιλιόμετρα. Δωδεκάμισι χιλιάδες φοιτητές της Ιερατικής Σχολής του Καϊρου είναι διασκορπισμένοι από την Αδριατική μέχρι τον Εύξεινο Πόντο. 'Ολα αυτά, είναι απειλές. 

'Ερχομαι τώρα στο κυρίως θέμα. Εδώ, ο άνθρωπος του ΟΑΣΕ, ο κ.Μάουερ μοίρασε κάποια χαρτιά όπου μιλάνε για διεμβόλιση του ελληνικού στοιχείου. Αυτό δεν το έκανε ούτε ο Χότζας. Δηλαδή, ανάμεσα στα ελληνικά χωριά φτιάχνει καινούρια χωριά για να εγκατασταθούν οι Κοσοβάροι. Αυτό είναι πάρα πολύ επικίνδυνο. Δηλαδή, το ίδιο κόλπο που εφαρμόζουν οι Εβραίοι στη λωρίδα της Γάζας, έρχεται και εφαρμόζεται στη Βόρειο 'Ηπειρο. Πρέπει να προλάβουμε τουλάχιστον κάποια πράγματα. 

Δεν μπορούμε να αντιπαραταχθούμε μαζί σας σ'ένα τόσο σοβαρό εθνικό θέμα. Δεν είναι θέμα αντιπολίτευσης, είναι θέμα του να σώσουμε ό,τι μπορούμε να σώσουμε. Διαλύσαμε με λάθη, που έγιναν απ'όλες τις πλευρές, τον Ελληνισμό της Βορείου Ηπείρου, μη συνεχίσουμε αυτά τα λάθη. 

Να σας πω ότι στο Τεπελένι θα εγκατασταθούν επτά χιλιάδες Κοσοβάροι, κυρίως κοντά στην Κλεισούρα, εκεί μάλιστα που έχουμε τους πεσόντες από το έπος του '40. Στην Πρεμετή θα στηθούν τριακόσιες κατασκηνώσεις. Στο Αργυρόκαστρο ήδη υπάρχουν οκτώ χιλιάδες πρόσφυγες και θα προστεθούν άλλες δεκαπέντε χιλιάδες. Στο Δελφίνο, στο ελικοδρόμιο, καθαρά ελληνική περιοχή, ξεκίνησαν εργασίες για κατασκευή κτιρίων και εγκατάσταση προσφύγων. Στον Κάμπο του Βούρκου, στους Αγίους Σαράντα, θα διωχθούν οι ιδιοκτήτες και θα δημευθούν άνω από σαράντα εκτάρια. Τα παίρνουν μέσα από μια απλή διαδικασία. Κάτι πρέπει να κάνουμε. 

Εγώ δεν σας λέω ότι μπορείτε να λύσετε άμεσα το θέμα, αλλά τουλάχιστον σε όλα αυτά τα ναι, ας πούμε και ένα όχι. Ξέρετε, αυτός που λέει ναι πάντα, παύει να είναι και επιθυμητός. Πείτε και ένα όχι, τουλάχιστον σ'ένα θέμα, που όπως και να το κάνουμε έχουμε και το προηγούμενο της Κύπρου. 'Οπως εποικίστηκε η βόρειος Κύπρος και άλλαξε ο συσχετισμός, το ίδιο πάει να συμβεί και στη Βόρειο 'Ηπειρο. Ζητάμε λίγο την προσοχή σας, τίποτε άλλο. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Νιώτης έχει το λόγο για δύο λεπτά να δευτερολογήσει. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, η Κυβέρνηση όσα όχι πρέπει να πει για να υπερασπίσει τα δημόσια συμφέροντα, τα λέει χωρίς δισταγμό. Γνωρίζετε ότι για το μόνο που δεν μπορείτε να κατηγορήσετε την Κυβέρνηση είναι για οσφυοκαμψία, ιδιαίτερα μάλιστα όταν το σύνολο των χωρών της Ευρωπαϊκής 'Ενωσης και του ΝΑΤΟ έχουν συναινέσει αδιαμαρτύρητα, εκτός της ελληνικής κυβέρνησης, η οποία έχει συγκεκριμένα διαφοροποιηθεί σε πολύ σημαντικά στρατηγικά ζητήματα, που αφορούν, για παράδειγμα, τη μη εμπλοκή μας στο στρατιωτικό σκέλος των επιχειρήσεων, τη διαφύλαξη του ρόλου της χώρας μας ως κατ'εξοχήν χώρα σταθερότητας και ειρήνης στην περιοχή, την εκδήλωση αυτών των πολυμερών πρωτοβουλιών μας για την ανθρωπιστική βοήθεια, που δεν την απευθύνουμε μόνο προς μια πλευρά κλπ. 

Επομένως δεν πρέπει να απευθύνετε προς εμάς την κατηγορία για οσφυοκαμψία και νομίζω ότι αυτό έχει καταγραφεί ήδη και στη συνείδηση του ελληνικού λαού. 

Αυτό που λέτε για ένα μεγάλο αριθμό ισλαμιστών κλπ., δεν επιβεβαιώνεται πουθενά. Σας είπα -και το δηλώνω κατηγορηματικά- ότι οι αριθμοί που παρουσιάσατε και τώρα στην ομιλία σας δεν είναι αληθείς. Κάποιοι σας έχουν δώσει στοιχεία που δεν είναι αληθή. Η συνάδελφός σας κ. Πετραλιά βρέθηκε στις περιοχές που αναφέρατε. Ο συνολικός αριθμός που δεν βρίσκεται στην αμιγή ελληνική ζώνη, αλλά στο Αργυρόκαστρο και τους Αγίους Σαράντα και το Τεπελένι, δεν ξεπερνά τους πέντε χιλιάδες. 

ΓΕΩΡΓΙΟΣ ΚΑΡΑΤΖΑΦΕΡΗΣ: Ζητείστε τα από τον ΟΑΣE. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, δεν υπάρχει ΟΑΣE. Υπήρχε εικοσαμελές κλιμάκιο ελληνικής αντιπροσωπείας, το οποίο επισκέφθηκε τους πρόσφυγες. Διανείμαμε ανθρωπιστική βοήθεια έξι τόνων, συνεχίζουμε, καταγράφουμε. Υπάρχουν και τα δύο προξενεία. 

Κύριε συνάδελφε, φαντάζομαι ότι η έννοια της ερωτήσεως είναι να λάβετε και μια υπεύθυνη απάντηση, όταν η Κυβέρνηση είναι σε θέση να σας την προσφέρει. Σας την προσφέρω λοιπόν και σας λέγω ότι δεν εφησυχάζουμε. Παρακολουθούμε καθημερινώς τα γεγονότα. 

Βεβαίως, όταν υπάρχει το δράμα των τριακοσίων πενήντα χιλιάδων προσφύγων και το δράμα μιας χώρας, όπως είναι η Αλβανία σήμερα, και έχουν να αντιμετωπίσουν αυτό το πρόβλημα, αυτό είναι κάτι που πρέπει να το παρακολουθούμε στενά. Γι' αυτό και πρέπει να το στηρίξουμε, για να μην κατέλθουν οι πρόσφυγες προς νότο. Αυτήν την ώρα, τουλάχιστον, δεν το θέλει ούτε η αλβανική κυβέρνηση ούτε κανείς στην Αλβανία, γιατί υποτίθεται -και έτσι είναι- ότι η λύση στο Κόσοβο θα επέλθει με την επιστροφή όλων των προσφύγων στις εστίες τους. 

(Στο σημείο αυτό κτυπά το κουδούνι λήξεως του χρόνου ομιλίας του κυρίου Yφυπουργού) 

Γι' αυτό και αποδέχονται να παραμείνουν εκεί, αλλά θα χρειαστεί μεγάλης κλίμακας ανθρωπιστική βοήθεια και επί τούτου η Κυβέρνηση διά του Πρωθυπουργού, έχει εξαγγείλει ότι θα πάρουμε την πρωτοβουλία, για να οργανωθεί εδώ στην Αθήνα μεγάλη ανθρωπιστική συνδιάσκεψη με όσα κράτη θα θελήσουν να πάρουν μέρος, διότι εδώ υπάρχει ένα πρόβλημα. 

Η Ελλάς ουσιαστικά είναι πρώτη στην ανθρωπιστική βοήθεια, αλλά τα άλλα κράτη δεν μπορούν να είναι περήφανα, πλην ίσως των Γερμανών και των Ιταλών, για το ότι εντείνουν την δραστηριότητά τους ιδιαίτερα στη ζώνη της Αλβανίας και της FUROM. 

ΠΡΟΕΔΡΕΥΩΝ (Παναγιώτης Σγουρίδης): Να βάλουμε μια τελεία, κύριε Υφυπουργέ, γιατί πέρασε ο χρόνος σας. Να βάλουμε όμως και μια υποσημείωση, τα λεφτά που δίνουμε να τα πάρουμε πίσω. 

Τρίτη είναι η με αριθμό 900/20.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τη συμμετοχή των ελληνικών πληρωμάτων των ΑΒΑΚΣ, που εξορμούν από το 'Ακτιο στις πολεμικές επιχειρήσεις στη Γιουγκοσλαβία. 

Η επίκαιρη ερώτηση του κ. Αγγουράκη είναι η ακόλουθη. 

"Πολύμορφη είναι η ενεργός συμμετοχή της χώρας μας στις πολεμικές επιχειρήσεις και τους βομβαρδισμούς που πραγματοποιούν οι ΗΠΑ, το ΝΑΤΟ και η Ευρωπαϊκή 'Ενωση ενάντια στο γιουγκοσλαβικό λαό, παρά τις περί του αντιθέτου διαβεβαιώσεις της ελληνικής Κυβέρνησης. 

Εκτός των άλλων, χαρακτηριστική είναι η περίπτωση των αεροπλάνων ΑΒΑΚΣ, τα οποία με ελληνικά πληρώματα εξορμούν από τη βάση του 'Ακτιου και πραγματοποιούν αποστολές στηρίζοντας σημαντικά τις παράνομες πολεμικές ενέργειες του ΝΑΤΟ. 

Ερωτάται ο κύριος Υπουργός: ποια μέτρα θα πάρει η Κυβέρνηση και πότε, ώστε να τερματισθεί η συμμετοχή των ελληνικών πληρωμάτων των ΑΒΑΚΣ που ξεκινούν από τη βάση του 'Ακτιου στη στήριξη των εγκληματικών ενεργειών του ΝΑΤΟ ενάντια στους λαούς των Βαλκανίων". 

Ο Υφυπουργός κ. Αποστολάκης έχει το λόγο για τρία λεπτά, για να πρωτολογήσει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι η πολλαπλή φορά βέβαια που απαντούμε σ' αυτά τα θέματα. Θα αναφερθώ όμως και πάλι στις θέσεις της ελληνικής Κυβέρνησης. Είμαστε μια χώρα που ζούμε στα Βαλκάνια, δρούμε στα Βαλκάνια, έχουμε ένα συγκεκριμένο και μεγάλο πολιτικό βάρος, το οποίο ούτε μπορούμε να παραβλέψουμε ούτε και μπορούμε να το ακυρώσουμε. 

Μέσα στα πλαίσια αυτά έχουμε ακούσει διά στόματος τόσο του ίδιου του Πρωθυπουργού όσο και των Υπουργών ότι στρατηγική μας είναι να υποστηρίξουμε μια πολιτική λύση στην υπάρχουσα κρίση και να εγκαθιδρύσουμε και να στερεοποιήσουμε την πολιτική ασφάλειας και συνεργασίας για ολόκληρη την περιοχή των Βαλκανίων. Δεν μπορούμε επομένως να απουσιάζουμε από καμιά από τις διεργασίες που γίνονται μέσα στην περιοχή. 

Παρ' όλα αυτά, επίσης, έχουμε πει και έχουμε διακηρύξει ότι δεν συμμετέχουμε στις πολεμικές επιχειρήσεις κάθε μορφής, ούτε αεροπορικές ούτε βέβαια χερσαίες, αν ο μη γένοιτο αποπειραθούν να γίνουν σ' αυτήν την περιοχή. 

'Ομως είμαστε μέλη όλων των διεθνών οργανισμών της περιοχής. Είμαστε μέλος της Ευρωπαϊκής 'Ενωσης, είμαστε μέλος του ΝΑΤΟ, μέλος του ΟΗΕ και δεν μπορούμε να παραβλέψουμε τις συγκεκριμένες υποχρεώσεις που έχουμε προς αυτούς τους οργανισμούς ή από τη θέση μας αυτή. Ούτε και μπορούμε να πούμε ότι αποχωρούμε, όπως πιθανόν θα πρότεινε η παράταξή σας, για να είμαστε εμείς οι μοναχικοί καβαλάρηδες εναντίον μιας κοινωνίας επτακοσίων εκατομμυρίων ανθρώπων, οι οποίοι έχουν αναλάβει κάποιες πρωτοβουλίες. 

Παρ' όλα αυτά και με αυτήν τη δυσκολία η Ελλάδα έχει υψώσει τη φωνή της και το έχετε ακούσει. Και στο ΝΑΤΟ ακόμη ο 'Ελλην Πρωθυπουργός ήταν αυτός ο οποίος άνοιξε έναν άλλο δρόμο. Μέσα στη συμφωνία όλων για τις πολεμικές επιχειρήσεις η Ελλάδα ήταν αυτή η οποία είπε ότι θα επιδιώξουμε πολιτική λύση στο πρόβλημα. Η Ελλάδα είπε ότι δεν θέλει να συνεχιστούν οι πολεμικές επιχειρήσεις ούτε να γίνουν χερσαίες επιχειρήσεις. 

Κανείς σας δεν το αξιολογεί αυτό, κανείς σας δεν αξιολογεί τη σοφά ισορροπημένη πολιτική την οποία ακολουθεί η ελληνική Κυβέρνηση. Την αξιολογεί όμως ο ελληνικός λαός, ο οποίος παρά τις συναισθηματικές του παρορμήσεις και την τοποθέτησή του εναντίον αυτού του πολέμου ανοικτά, ή κοντά στους Σέρβους, παρ' όλα αυτά στηρίζει την κυβερνητική πολιτική, διότι δεν θα μπορούσε να ήταν διαφορετική απ' αυτή και δεν μπορούσε να ήταν καλύτερη απ' αυτή η οποία είναι. 

'Οσον αφορά τώρα το συγκεκριμένο θέμα των αεροπλάνων AWACKS από το 'Ακτιο, σας λέω ότι κανένα αεροπλάνο δεν έχει πετάξει σε όλο αυτό το διάστημα της κρίσης από το αεροδρόμιο που είναι κοντά στην Πρέβεζα. Υπάρχει η δυνατότητα να προσγειωθούν και να απογειωθούν αεροπλάνα από εκεί, όμως κανένα δεν έχει πετάξει. Επομένως κανένα δεν έχει συμμετάσχει σε επιχειρήσεις ... 

ΠΡΟΕΔΡΕΥΩΝ (Παναγιώτης Σγουρίδης): Υπάρχουν ελληνικά πληρώματα στα AWACKS; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Υπάρχουν ελληνικά πληρώματα διεσπαρμένα σε όλη την Ευρώπη, όμως κανένα δεν έχει χρησιμοποιηθεί από το 'Ακτιο γι' αυτές τις επιχειρήσεις. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό. 

Ο κ. Αγγουράκης έχει το λόγο για δυο λεπτά για να πρωτολογήσει. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, απ' ό,τι βλέπω, η Κυβέρνηση απλώς δεν είναι διατεθειμένη να κλείσει το 'Ακτιο. Ο κύριος Υφυπουργός δεν μας είπε βέβαια κάτι, που είχε πει και ο κ. Τσοχατζόπουλος σε μια συνέντευξη, ότι εκτός του 'Ακτιου υπάρχουν και οι διευκολύνσεις της Σούδας. 

Εν πάση περιπτώσει, θα σας πω κάτι, κύριε Πρόεδρε, θα την κλείσει ο λαός αυτήν τη βάση. Δεν γίνεται άλλο. Δεν μπορεί να συνεχίζεται αυτός ο βρώμικος και ύπουλος πόλεμος σε βάρος του γιουγκοσλαβικού λαού. Δεν μπορεί η χώρα μας να έχει κηρύξει στην ουσία τον πόλεμο στην Γιουγκοσλαβία και από την άλλη πλευρά να λέμε αυτά, που ακούσαμε για άλλη μια φορά στην Αίθουσα αυτή. Μίλησε ο κύριος Υπουργός για διεθνείς υποχρεώσεις της χώρας μας και για το ότι συμμετέχουμε σε διάφορους οργανισμούς. 

Κύριε Υφυπουργέ, ξέρετε πάρα πολύ καλά ότι στην προκειμένη περίπτωση δεν υπάρχει καμία απόφαση ούτε του ΟΗΕ ούτε του ΟΑΣΕ γι' αυτόν το βρώμικο και ύπουλο πόλεμο, ο οποίος τώρα λέγεται ότι δεν είναι πόλεμος, αλλά είναι βομβαρδισμοί. 

Μιλήσατε για τις υποχρεώσεις της χώρας μας στα πλαίσια του ΝΑΤΟ. 

Σας πληροφορώ, κύριε Υφυπουργέ, ότι οι συμβατικές υποχρεώσεις της χώρας μας στα πλαίσια του ΝΑΤΟ περιορίζονται αυστηρά και μόνο στις όποιες επιχειρήσεις εντός των επιχειρησιακών ορίων του ΝΑΤΟ. Και το σύμφωνο της Ουάσιγκτον είναι σαφέστατο, αλλά και η συμφωνία, η Σοφα, που κυρώθηκε από την ελληνική Βουλή με το 2799/54 είναι σαφέστατη. Μιλάει για επιχειρήσεις εντός της επικράτειας των χωρών μελών. 

Και ξαναρωτάω: Τι μας έκανε η Γιουγκοσλαβία; Πότε μας επιτέθηκε, για να επιτεθούμε εμείς στη χώρα αυτή; Σε ποια χώρα μέλος του ΝΑΤΟ επιτέθηκε η Γιουγκοσλαβία, για να δικαιολογείται, εν πάση περιπτώσει, με βάση το σύμφωνο του ΝΑΤΟ αυτός ο βρώμικος και ύπουλος πόλεμος; 

Μιλάω, κύριε Πρόεδρε, για βρώμικο και ύπουλο πόλεμο, διότι σας πληροφορώ ότι οι ογδόντα πρόσφυγες, οι οποίοι εκτελέστηκαν εν ψυχρώ, εκτελέστηκαν με τη βοήθεια πληρωμάτων ΑWACKS. Και για μένα είναι αδιάφορο αν στο συγκεκριμένο πλήρωμα υπήρχαν ή δεν υπήρχαν 'Ελληνες αξιωματικοί. Ελπίζω και εύχομαι να μην υπήρχαν. Πολύ φοβάμαι όμως ότι υπήρχαν. Και σήμερα ο κύριος Υπουργός δεν το διέψευσε αυτό. 

Γι' αυτόν το λόγο κάνω έκκληση και στους εισαγγελείς, αν θέλετε. Κάνω έκκληση στον εισαγγελέα να παρέμβει, διότι αυτήν τη στιγμή η Κυβέρνηση, υποχρεώνοντας τα ελληνικά πληρώματα να συμμετέχουν στα AWACKS, παρανομεί με βάση τον ελληνικό νόμο, παρανομεί με βάση τη Συνθήκη της Ουάσιγκτον, παρανομεί με βάση το διεθνές δίκαιο. Και αυτό μπορεί να οδηγήσει κάποιους μπροστά στο διεθνές δικαστήριο για εγκλήματα πολέμου. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστολάκης έχει το λόγο για δύο λεπτά, για να δευτερολογήσει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε, μιλήσατε σε πρώτο πληθυντικό πρόσωπο, λέγοντας ότι επιτεθήκαμε στη Σερβία. Και ξέρετε ότι αυτό δεν έγινε κατά κανέναν τρόπο. Η Ελλάδα δεν επετέθη σε κανέναν. 

Θα ήθελα να σας ρωτήσω, πράγματι, πώς είναι δυνατόν αυτό, όταν οι Σέρβοι μας δέχονται σαν συζητητές, όταν είμαστε η μόνη χώρα την οποία δέχονται για την παροχή βοήθειας, όταν είμαστε η χώρα στην οποία καταφεύγουν τώρα άλλες χώρες της Ευρωπαϊκής 'Ενωσης ζητώντας από εμάς να μεσολαβήσουμε, για να προωθήσουμε βοήθεια απ' αυτούς και αυτό το δέχονται και οι Σέρβοι. 

ΧΑΡΑΛΑΜΠΟΣ ΑΓΓΟΥΡΑΚΗΣ: Γιατί ο ελληνικός λαός... 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν βλέπετε τις προσπάθειες που έχουμε κάνει για να σταματήσει αυτός ο πόλεμος; Δεν έχετε δει ότι και στον ΟΗΕ και στο ΝΑΤΟ είναι η μόνη φωνή -θα το επαναλάβω- η οποία σηκώθηκε; Δεν το εκτιμάτε αυτό; Το εκτιμούν οι Σέρβοι. Μόνο εσείς δεν το εκτιμάτε. 

ΧΑΡΑΛΑΜΠΟΣ ΑΓΓΟΥΡΑΚΗΣ: Βεβαίως. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Αυτή είναι η δική σας πολιτική ... 

ΧΑΡΑΛΑΜΠΟΣ ΑΓΓΟΥΡΑΚΗΣ: Από τη στιγμή που συμμετέχετε στο βρώμικο πόλεμο, δεν μπορείτε να πείτε τίποτε! 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): ...αλλά είναι μία πολιτική η οποία δεν στοχεύει πουθενά, δεν βάζει στόχους, δεν θα βοηθήσει πουθενά σε καμιά περίπτωση. Και όταν λέμε διεθνείς υποχρεώσεις, έχουμε υπογράψει όλες οι κυβερνήσεις. Κυβερνήσεις εκλεγμένες από τον ελληνικό λαό με την ψήφο εμπιστοσύνης της Βουλής έχουν υπογράψει συμφωνίες, τις οποίες δεν μπορούμε να παραβλέψουμε. 

ΧΑΡΑΛΑΜΠΟΣ ΑΓΓΟΥΡΑΚΗΣ: Τι υπογράψατε; Για επιχειρήσεις εκτός ορίων. 

ΠΡΟΕΔΡΕΥΩΝ (Παναγιώτης Σγουρίδης): Το 1991, το 1992, το 1994 με την αλλαγή του ρόλου του ΝΑΤΟ είχαν γίνει τα πρώτα βήματα. 

ΧΑΡΑΛΑΜΠΟΣ ΑΓΓΟΥΡΑΚΗΣ: Με απόφαση του ΟΗΕ, κύριε Πρόεδρε, όχι έτσι. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, κάνετε λάθος. 

ΧΑΡΑΛΑΜΠΟΣ ΑΓΓΟΥΡΑΚΗΣ: Με απόφαση του Συμβουλίου Ασφαλείας του ΟΗΕ. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! 

Συνεχίστε, κύριε Υπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είμαστε μια χώρα, βέβαια, της υπερβολής, αλλά στην περίπτωση αυτή είναι εντελώς άδικο να μην εκτιμάτε την πραγματική, προσεκτική και ισορροπημένη πολιτική που έχει τηρήσει η ελληνική Κυβέρνηση. Και απόδειξη αυτού είναι ότι οι εμπλεκόμενοι, οι εμπόλεμοι, μας δέχονται ως συζητητές, μας δέχονται ως ανθρώπους οι οποίοι μπορούμε να βοηθήσουμε να σταματήσει αυτός ο πόλεμος και όταν σταματήσει αυτός ο πόλεμος, να βοηθήσουμε την εγκαθίδρυση ενός κλίματος ειρήνης και ασφάλειας στην περιοχή. 

ΠΡΟΕΔΡΕΥΩΝ (Παναγιώτης Σγουρίδης): Θέλετε, κύριε Υπουργέ, να κάνουμε και την επόμενη επίκαιρη ερώτηση του κ. Κωστόπουλου, που είναι στην αρμοδιότητά σας; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα ήταν μεγάλη εξυπηρέτηση για μένα. 

ΠΡΟΕΔΡΕΥΩΝ (Παναγιώτης Σγουρίδης): Θα προταχθεί για να εξυπηρετηθεί και ο κύριος Υπουργός, η τρίτη επίκαιρη ερώτηση του δευτέρου κύκλου. 

Επόμενη, λοιπόν, είναι η τρίτη υπ'αριθμ. 899/20.4.99 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής 'Αμυνας, σχετικά με δημοσιεύματα του Τύπου αναφερόμενα σε δηλώσεις αξιωματούχων του ΝΑΤΟ για την οικονομική συμβολή όλων των χωρών-μελών στις στρατιωτικές επιχειρήσεις της συμμαχίας. 

Η επίκαιρη αυτή ερώτηση του κ. Κωστόπουλου είναι η ακόλουθη: 

"Σαν να μην έφταναν όλα τα άλλα, η χώρα μας θα κληθεί να πληρώσει για κάθε πύραυλο και κάθε βόμβα που εξαπολύει το ΝΑΤΟ ενάντια στο γιουγκοσλαβικό λαό! 

Σύμφωνα με δημοσιεύματα του Τύπου, αξιωματούχοι του ΝΑΤΟ δήλωσαν ότι "όλες οι χώρες-μέλη του ΝΑΤΟ θα συμβάλουν οικονομικά στις στρατιωτικές επιχειρήσεις της συμμαχίας". Οι δύο αξιωματούχοι διευκρίνισαν ότι: "Αυτή η οικονομική συμμετοχή αφορά όλες τις ΝΑΤΟϊκές χώρες, άρα και την Ελλάδα, έστω και αν δεν έχουν λάβει άμεσα μέρος στις στρατιωτικές επιχειρήσεις της συμμαχίας". 

Ερωτάται ο κύριος Υπουργός, αν είναι ακριβείς οι παραπάνω δηλώσεις των αξιωματικών του ΝΑΤΟ και αν, ναι, από πού αντλεί το δικαίωμα η Κυβέρνηση, όχι μόνο να εμπλέκει τη χώρα μας σε παράνομες πολεμικές επιχειρήσεις αλλά και να χρεώνει στον ελληνικό λαό το λογαριασμό της ιμπεριαλιστικής επέμβασης των ΗΠΑ, του ΝΑΤΟ και της Ευρωπαϊκής 'Ενωσης ενάντια στο γιουγκοσλαβικό και τους άλλους βαλκανικούς λαούς". 

Ο Υφυπουργός κ. Αποστολάκης έχει το λόγο για τρία λεπτά, να πρωτολογήσει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, πράγματι έχουμε δει και δημοσιεύματα που αναφέρονται σε αυτό το θέμα. Υπάρχουν αναφορές και για το κόστος του πολέμου και βέβαια για το κόστος της ανασυγκρότησης της περιοχής, αλλά πρέπει με πολύ προσοχή να το χειριστούμε. Υπάρχει μία ανησυχία στον κόσμο, υπάρχει μία στάση η οποία είναι αντίθετη προς όλη αυτήν την κατάσταση, τη διαδικασία, την κρίση του Κοσόβου. Δεν πρέπει όμως να διασπείρουμε και τον πανικό, διότι ξέρετε ότι το οικονομικό πεδίο είναι το πιο ευαίσθητο από όλα και κανείς δεν θα πρέπει να νομίσει ότι επέρχεται η οικονομική καταστροφή απ'αυτήν τη σύγκρουση. 

Πρέπει να σας πω ότι οι χώρες οι οποίες συμμετέχουν με τις δυνάμεις τους είναι και υποχρεωμένες να αναλάβουν το κόστος των επιχειρήσεων αυτών. Κανένας άλλος δεν συμμετέχει στο κόστος των αεροπλάνων, των πυρομαχικών, τα οποία χρησιμοποιούνται, των καυσίμων κλπ. 

Το κόστος που πράγματι έχουμε είναι στην οικονομία. Ο πόλεμος γίνεται στην περιοχή μας, επηρεάζει την τουριστική κίνηση στη βόρεια Ελλάδα, θα επηρεάσει πιθανόν τις εξαγωγές κατά κάποιον τρόπο και, βεβαίως, θα υπάρξει κάποιο κόστος στην ανασυγκρότηση της περιοχής μετά. Σ'αυτά θα συμμετάσχουμε. Πιστεύω, όμως, ότι το κόστος αυτό ούτε μεγάλο είναι και βεβαίως δεν έχει και την ηθική διάσταση που του δίνετε εσείς. Το κόστος αυτό η ελληνική οικονομία μπορεί να το αντέξει. Ελπίζουμε άλλωστε και ξέρουμε ότι καταβάλλονται προσπάθειες πολλές από όλες τις πλευρές, και μία από τη χώρα που καταβάλλει τις περισσότερες προσπάθειες είναι η Ελλάδα, να σταματήσει ο πόλεμος, να σταματήσει η διαμάχη και να ακολουθήσει βέβαια η αποκατάσταση των ζημιών με οποιαδήποτε μορφή χρειαστεί. 

Κλείνοντας θέλω να σας πω ότι δεν συμμετέχουμε -κατηγορηματικά να το διαψεύσω- στα έξοδα με τη μορφή που τους δίνετε. Αυτό είναι ένα κόστος το οποίο το αναλαμβάνουν μόνον οι χώρες οι οποίες συμμετέχουν στις δυνάμεις. Ελπίζω ότι δεν παραλληλίζουμε το κόστος της ανθρωπιστικής βοήθειας, το οποίο πράγματι είναι μεγάλο. Είμαστε η δεύτερη χώρα από όλες τις χώρες στο ύψος της βοήθειας την οποία προσφέρουμε προς όλες τις πλευρές και ξέρετε πόσο καλά γίνεται δεκτό αυτό και από τους ίδιους τους Σέρβους. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα ήθελα να κάνω μία διευκρίνιση ηθικού χαρακτήρα, θα έλεγα. Και η Κυβέρνηση και όλοι μας ήμασταν χθες μάρτυρες ενός θανάτου δεκάχρονου παιδιού από τους βομβαρδισμούς, ενός θανάτου αποτέλεσμα έλλειψης αναπνευστήρα. Αυτό το παιδί δεν αντισταθμίζεται με όλο το χρυσό της ανθρωπότητας για τη μάνα του και τον πατέρα του. Παρ'όλα αυτά όμως και ύστερα από αυτή τη διευκρίνιση, αυτός ο πόλεμος έχει και ένα οικονομικό κόστος. Ο αρμόδιος της Γραμματείας του ΝΑΤΟ, όπως γράφτηκε στις ελληνικές εφημερίδες, δήλωσε κατηγορηματικά ότι όλες οι χώρες που μετέχουν -όλες οι χώρες και αυτές που δεν μετέχουν, όπως η Ελλάδα, εντελώς άμεσα, όπως διευκρίνισε και ο κύριος Υπουργός- θα πληρώσουν το τίμημα αυτής της δολοφονικής επίθεσης των παπιονοφορεμένων. 

Ο κύριος Υφυπουργός -δεν κατάλαβα καλά- είπε με τη μορφή που το θέτετε, δηλαδή, που το θέτουμε στην ερώτησή μας, δεν θα πληρώσει η Ελλάδα. Να μας εξηγήσει με ποιά μορφή θα ήθελε να το θέσουμε, για να πάρουμε μία απάντηση. 

Αλλά πέρα απ'αυτό, κύριε Υπουργέ, εσείς μιλήσατε -και καλά κάνατε θα έλεγα- για το συνολικότερο κόστος. Εδώ έχουμε κάποιες διαφορές. Ο κ. Παπαντωνίου βγήκε χθες και είπε ότι το κόστος από το πλήγμα που δέχεται ο τουρισμός, ιδιαίτερα πάνω από τον 39ο παράλληλο, θα είναι τριακόσια δισεκατομμύρια (300.000.000.000) δραχμές. Αυτό είναι ανακριβές. Το νούμερο είναι εντελώς εγκεφαλικό και εξυπηρετεί κάποιες σκοπιμότητες. Αυτήν τη στιγμή, κύριε Υφυπουργέ, το συνολικό κόστος της χώρας μας, του ελληνικού λαού, ξεπερνάει το 10% του κρατικού προϋπολογισμού. Μιλάμε για αστρονομικά νούμερα και αυτά τα πληρώνουμε όλοι μας. 

Επιτέλους, η Κυβέρνηση -αυτά που λέτε τα καταγράφουμε, τα σημειώνουμε- ας πει ένα "όχι". Δεν θα είναι παλαβομάρα αν πει ένα "όχι". Αν πείτε εσείς ένα "όχι" και πουν ακόμη μερικοί τα ίδια "όχι", το αποτέλεσμα θα είναι θετικό για όλους μας. Θα σταματήσουν να σφάζουν οι γκάγκστερς ένα λαό περήφανο! 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αποστολάκη, έχετε δύο λεπτά για να δευτερολογήσετε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, θα πρέπει να πω -και συμφωνώ με αυτόότι ο θάνατος έστω και ενός παιδιού είναι μεγάλη τραγωδία. Και ο ίδιος ο Πρωθυπουργός είπε ότι αυτό που αντιμετωπίζουμε τώρα είναι η μεγαλύτερη ανθρώπινη τραγωδία που αντιμετωπίζει η Ευρώπη μετά το Β' Παγκόσμιο Πόλεμο. Κανένας δεν αμφιβάλλει γι'αυτό και ούτε είμαστε αδιάφοροι. Αντιστρόφως, συμμετέχουμε. Πρέπει όμως να σας πω ότι θα πρέπει να είμαστε και ρεαλιστές στις εκτιμήσεις σας. Δηλαδή, πρέπει να εκτιμήσαμε το βάρος της φωνής όταν θα ακουστεί. 'Οταν ας πούμε η Ρωσία ή η Γερμανία κάτι ψελίζουν, αλλά προσπαθούν να δημιουργήσουν κλίμα, ούτως ώστε η φωνή αυτή να ακουστεί. Αυτό κάνουμε και εμείς. Χώρες δεκαπλάσιες και παραπάνω από τον όγκο της Ελλάδας και είδατε πόσο προσεκτικά βαδίζουν προς αυτήν την κατεύθυνση. 

Και οι πρωτοβουλίες είναι ένα χαρτί, το οποίο δεν μπορεί κανείς να το χρησιμοποιεί ανά πάσα στιγμή, διότι καίγονται και το είδαμε σε προηγούμενη φάση. 

Προχωρούμε, λοιπόν, με πολλή προσοχή. Σας ξεκαθάρισα ότι το κόστος συμμετοχής στις επιχειρήσεις δεν μας αφορά. Βεβαίως δέχθηκα ότι έχουμε κόστος από τον τουρισμό, από την επιβράδυνση των εξαγωγών προς αυτόν τον χώρο. Βέβαια, το ποσό που είπατε, άλλοι το υπολογίζουν ότι θα είναι το κόστος ολόκληρου του πολέμου. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μέχρι τώρα. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): ... διότι όταν λέμε για 10% του ελληνικού προϋπολογισμού, μιλάμε για ένα τρισεκατομμύριο. Αυτό είναι πέρα από κάθε υπολογισμό, είναι δικοί σας υπολογισμοί. Ελπίζουμε πως θα είναι πολύ μικρότερο και προσπαθούμε να το ελαττώσουμε. 

Εν πάση περιπτώσει, είναι κάτι το οποίο δεν το δημιουργήσαμε. Προσπαθούμε να το κρατήσουμε, προσπαθούμε να το περιορίσουμε και καταβάλλουμε κάθε δυνατή προσπάθεια -θα το επαναλάβω για πολλοστή φορά, διότι το πιστεύω- με πάρα πολύ προσεκτικό και σωστά πολιτικά τρόπο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η τέταρτη επίκαιρη ερώτηση πρώτου κύκλου με αριθμό 909/21.4.99 της Βουλευτού του Συνασπισμού της Αριστεράς και της Προόδου, κ. Στέλλας Αλφιέρη προς την Υπουργό Πολιτισμού σχετικά με τη συντήρηση και αποκατάσταση του Δημοτικού Θεάτρου Πειραιά, διαγράφεται λόγω κωλύματος της Υπουργού. 

Εισερχόμαστε στις επίκαιρες ερωτήσεις δεύτερου κύκλου: 

Πρώτη είναι η με αριθμό 893/19.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη προς τον Υπουργό Οικονομικών, σχετικά με τη λειτουργία του Τελωνείου Αλιβερίου κλπ. 

Η επίκαιρη ερώτηση του κ. Καλαμακίδη είναι η ακόλουθη. 

"Η περιοχή του Αλιβερίου είναι μία μεγάλη βιομηχανική περιοχή με τρία λιμάνια. Αυτήν την περιοχή καλύπτει το Τελωνείο Αλιβερίου οι αρμοδιότητες του οποίου καλύπτουν δραστηριότητες αφίξεων-αναχωρήσεων άνω των χιλίων πλοίων εσωτερικού-εξωτερικού ετησίως με διεκπεραιώσεις εγγράφων πλοίων για φορτώσεις-εκφορτώσεις εμπορευμάτων των Βιοτεχνιών-Βιομηχανιών της "ΑΓΕΤ ΗΡΑΚΛΗΣ ΙΙ", της ΔΕΗ, εφοδιασμούς καυσίμων τουριστικών σκαφών, ποντοπόρων πλοίων, επαγγελματικών αλιευτικών του νοτίου Ευβοϊκού και λιμανιών του Αιγαίου που απέχουν από είκοσι έως και σαράντα χιλιόμετρα. 

Επιπροσθέτως η λειτουργία του εν λόγω τελωνείου δεν επιβαρύνει οικονομικά με ενοίκια κτιρίου, ύδρευσης, ΔΕΗ κλπ., γιατί στεγάζεται σε κτίριο του Λιμενικού Ταμείου Αλιβερίου. Τα δε έσοδά του ετησίως ανέρχονται στα είκοσι πέντε εκατομμύρια (25.000.000) δραχμές (φαρικά τέλη) και επτά εκατομμύρια (7.000.000) Δημόσια 'Εσοδα Τελωνειακών Εργασιών (ΔΕΤΕ) ετησίως. 

Σε περίπτωση κατάργησής του ή αν χάσει την αυτοτέλειά του και γίνει τμήμα του Τελωνείου Χαλκίδας, λόγω έλλειψης συναφών εργασιών, όπως Δημόσια Οικονομική Υπηρεσία, Γενικό Χημείο Κράτους, Τράπεζα Ελλάδος, θα δυσχεράνει σε μέγιστο βαθμό την εξυπηρέτηση των συναλλασσομένων που θα αναγκάζονται να μετακινούνται στη Χαλκίδα που απέχει πενήντα χιλιόμετρα. 

Ερωτάται ο κύριος Υπουργός: 

Για την επανεξέταση του θέματος στα πλαίσια της τροποποίησης του Οργανισμού του Υπουργείου Οικονομικών, ώστε το Τελωνείο Αλιβερίου να έχει τη μορφή λειτουργίας Τελωνείου Γ' Τάξης, παρόλο που έχει αναβαθμισθεί σε Β' Τάξης χωρίς ποτέ να λειτουργήσει και να συνεχίσει να προσφέρει τις υπηρεσίες του στους πολίτες και τις βιομηχανικές επιχειρήσεις της περιοχής που το έχουν ανάγκη". 

Ο Υφυπουργός Οικονομικών κ. Δρυς έχει το λόγο, για τρία λεπτά, να πρωτολογήσει. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριε συνάδελφε, σύμφωνα με τον ισχύοντα οργανισμό του Υπουργείου Οικονομικών προεβλέπετο η λειτουργία Τελωνείου στο Αλιβέριο σε επίπεδο Τοπικού Τελωνειακού Γραφείου υπαγόμενου ως προς την άσκηση των αρμοδιοτήτων του στο Τελωνείο Χαλκίδας. 

Το 1992 το Τελωνείο Αλιβερίου προήχθη σε Τελωνείο Β' Τάξης, επιπέδου τμήματος, πλην όμως ουδέποτε λειτούργησε μέχρι σήμερα στην αναβαθμισμένη του αυτή μορφή. Για το λόγο αυτό, όλες οι τελωνειακές διατυπώσεις εισαγωγών-εξαγωγών που διενεργούνται μέσω του Τελωνείου Αλιβερίου τηρούνται στο Τελωνείο Χαλκίδος, στο οποίο κατατίθενται τα τελωνειακά παραστατικά και βεβαιώνονται και εισπράττονται οι δασμοφορολογικές επιβαρύνσεις. 

Επομένως, σήμερα το Τελωνείο Αλιβερίου περιορίζεται μόνο στην διενέργεια των φυσικών ελέγχων, στην επιμέλεια της διαδικασίας φορτώσεων και εκφορτώσεων, καθώς και στον εφοδιασμό σκαφών. 

Εξετάζεται σήμερα η δυνατότητα υπαγωγής του ως τμήματος στο Τελωνείο Χαλκίδος, προκειμένου να καταστεί δυνατή η ένταξή του στο ολοκληρωμένο πληροφοριακό σύστημα των τελωνείων, στο οποίο εντάσσονται μεγάλες τελωνειακές μονάδες με κατάλληλη κτιριακή υποδομή και λειτουργική επάρκεια και προφανώς επαρκές προσωπικό και αυτό για να παρέχουν σύγχρονες υπηρεσίες στους φορολογούμενους και τις επιχειρήσεις. 

Δυστυχώς, κύριε συνάδελφε, μέχρι σήμερα -και αυτή είναι η αλήθεια- δεν παρέχονται στους οικονομικά δρώντες συμπολίτες σας σύγχρονες τελωνειακές υπηρεσίες και δεν είναι δυνατόν να παρέχονται υπό τη μορφή που βρίσκεται σήμερα το Τελωνείο Αλιβερίου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαμακίδης έχει το λόγο, για δύο λεπτά να αναπτύξει την επίκαιρη ερώτησή του. 

ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, οι παροικούντες στην περιοχή Αλιβερίου γνωρίζουν, ότι εκεί λειτουργεί η μεγάλη τσιμεντοβιομηχανία "ΑΓΕΤ ΗΡΑΚΛΗΣ", οι μεγάλες μονάδες παραγωγής ηλεκτρικής ενέργειας της ΔΕΗ. Διαθέτει τρία λιμάνια, όπου παρατηρείται η κίνηση πολλών σκαφών (εμπορικών, αλιευτικών, τουριστικών). Μέσω των λιμανιών αυτών και μέσω του Τελωνείου Αλιβερίου εξάγονται από τη χώρα μας πάνω από χίλιοι πεντακόσιοι τόνοι ετησίως τσιμέντου, κάρβουνου και ελαφρόπετρας αντίστοιχα, εισάγονται από το εξωτερικό πάνω από χίλιοι εξακόσιοι πενήντα τόνοι ετησίως κάρβουνου και σκουριάς, γίνονται εκφορτώσεις πάνω από πεντακόσιους τόνους πετρέλαιο ετησίως για ανάγκες της ΔΕΗ και εξυπηρετούνται με εφοδιασμό πάνω από χίλια πλοία. 

Βέβαια αυτή η μεγάλη κίνηση δεν είναι η μοναδική. Πιστεύω ότι η ύπαρξη αυτού του τελωνείου σ' αυτήν την περιοχή αποτελεί εμπόδιο και αποτρέπει, μπορώ να πω, οποιαδήποτε σκέψη για τέλεση αξιοποίνων πράξεων, όπως είναι η λαθρεμπορία και η διακίνηση ναρκωτικών. Με αυτά τα δεδομένα, κύριε Υπουργέ, η ύπαρξη αυτού του τελωνείου, με την αυτοτέλεια που ζητούμε σ' αυτήν την περιοχή, νομίζω ότι είναι εκείνο που και εσείς το επιθυμείτε και όλοι μας το επιθυμούμε, δηλαδή να παρέχονται και υπηρεσίες, αλλά παράλληλα να εμποδίζονται και αυτοί, οι οποίοι σκέπτονται να διαπράξουν ορισμένα αδικήματα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, σας διαβεβαιώ ότι λαμβάνουμε υπόψη αυτά τα στοιχεία, τα οποία μας αναφέρατε και θα προσπαθήσουμε, στο Τελωνείο Αλιβερίου να γίνει η αναγκαία οργανοδιοικητική αναβάθμιση. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Δεύτερη είναι η με αριθμό 896/20.4.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Υγείας και Πρόνοιας, σχετικά με τις περιβαλλοντικές επιπτώσεις από τις πολεμικές επιχειρήσεις στη Γιουγκοσλαβία κλπ. 

Η επίκαιρη ερώτηση του κ. Παπανικολάου είναι η ακόλουθη: 

"Οδύνη και αναστάτωση διακατέχει την ελληνική κοινή γνώμη μετά τον ανηλεή βομβαρδισμό επί είκοσι τέσσερις ημέρες ενός ομόθρησκου και φίλου λαού, του Σερβικού. 

Η Κυβέρνηση και ο αρμόδιος Υπουργός Τύπου -εκτός της διγλωσσίας- σε καμία ενημέρωση δεν έχει προβεί μέχρι σήμερα αναφορικά με τους κινδύνους που εγκυμονεί για την πατρίδα μας ο μεγάλος αριθμός βομβών ΤΟΜΑΧΟΚ και ΚΡΟΥΖ που ξεπερνά τους έξι χιλιάδες τόνους. 

Ανυπολόγιστη είναι η οικολογική καταστροφή από τα εγκλειόμενα τοξικά αέρια και τη ραδιενέργεια που εκλύει το ανακυκλωμένο ουράνιο 238. 

Ο Ουαλός καθηγητής κ. Ρότζερ Κόγκχηλ και ο καθηγητής της Πυρηνικής Ιατρικής στο Πανεπιστήμιο Georgetown των ΗΠΑ κ. 'Ασαφ Ντουράκοβιτσ, κρούουν τον κώδωνα του κινδύνου για τη μόλυνση του περιβάλλοντος του υπογείου υδροφόρου ορίζοντα και των κινδύνων εκ της ραδιενέργειας που θα μας συνοδεύουν για πολλά χρονια στη ζωή μας. 

Ερωτάται ο αρμόδιος Υπουργός: 

1. 'Εχουν απασχολήσει τα επικίνδυνα αυτά φαινόμενα την Κυβέρνηση; 

2. Γίνονται μετρήσεις στην ατμόσφαιρα και πόσο θα επηρεασθεί μεσοπρόθεσμα και μακροπρόθεσμα η δημόσια υγεία και το περιβάλλον; 

3. 'Εχει τη βούληση να ενημερώσει υπεύθυνα τον ελληνικό λαό για τους κινδύνους που προέρχονται από την "πυρηνική φωτιά" στα Βαλκάνια;". 

Ο Υφυπουργός Υγείας και Πρόνοιας κ. Φαρμάκης έχει το λόγο για τρία λεπτά να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, είναι η τέταρτη φορά που καλούμαστε να απαντήσουμε στη Βουλή για το ίδιο θέμα. Eίναι βέβαια η πολλοστή φορά που θα ενημερώσουμε τη Βουλή και τον ελληνικό λαό για τις επιπτώσεις και για τις μετρήσεις που έχουμε κάνει μέχρι σήμερα στην Ελλάδα, σε σχέση με τους τοξικούς ρύπους και τη ραδιενέργεια, που αποτελούν και το αντικείμενο της επίκαιρης ερώτησης του συναδέλφου κ. Παπανικολάου. 

Μετρήσεις γίνονται από τις πρώτες κιόλας μέρες του πολέμου σε όλον τον ελληνικό χώρο, από την Ελληνική Επιτροπή Ατομικής Ενέργειας, για τη ραδιενέργεια. Οι μετρήσεις είναι στα ίδια επίπεδα που ήταν και πριν από τον πόλεμο. Δεν υπάρχει δηλαδή καμία επιβάρυνση. Δεν υπάρχει επίσης επιβάρυνση στις μετρήσεις που γίνονται για ραδιενέγεια στα νερά του Αξιού και στο ίζημα που λαμβάνεται από τον Αξιό. Το ίδιο αναφέρεται και στην πληροφόρηση που έχουμε από τις άλλες γειτονικές χώρες, Αλβανία, Σκόπια, Βουλγαρία, όπου και εκεί οι μετρήσεις που γίνονται δεν δείχνουν αύξηση της ραδιενέργειας. 

Σε ό,τι αφορά τους άλλους τοξικούς ρύπους, από στοιχεία που έχουμε από το εργαστήριο ελέγχου ρύπανσης του περιβάλλοντος του Αριστοτελείου Πανεπιστημίου Θεσσαλονίκης, στο οποίο εξελίσσεται ένα πρόγραμμα από το 1977, οι μετρήσεις για άλλους ρύπους κινούνται στα ίδια επίπεδα με την προ του πολέμου εποχή, εκτός από τις διοξίνες όπου οι επιστήμονες είναι μεν καθησυχαστικοί, αλλά δεν έχουμε στοιχεία μετρήσεων. Θα τα έχουμε σε λίγες μέρες, 'Εχουν αποσταλεί τα δείγματα στη Γερμανία, σε εργαστήρια εκεί, αφού στη χώρα μας δεν λειτουργεί τέτοιο εργαστήριο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ο κ. Ραψομανίκης δεν κάνει μετρήσεις; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Οχι δεν κάνει κύριε Παπανικολάου. Δεν ξέρω αν ακούσατε τις ανακοινώσεις του κ. Ραψομανίκη. Μπαίνω σε αυτό, γιατί με διακόψατε. Δεν κάνει ο ίδιος μετρήσεις. 'Εχει στείλει και εκείνος δείγματα στη Γερμανία για μέτρηση και έχουμε γράμμα στα χέρια μας που λέει ότι μόλις έχει αυτά τα στοιχεία θα μας τα υποβάλει. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Για επαλήθευση. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αφού ξέρετε εσείς καλύτερα από μας, δεν ξέρω γιατί μας ρωτήσατε. Κάντε μια ανακοίνωση να τα πείτε. Δεν έχει στείλει καμία επίσημη ενημέρωση ούτε στο Υπουργείο Περιβάλλοντος ούτε σε μας. 

Από τα μέχρι σήμερα επαναλαμβάνω στοιχεία, δεν υπάρχει καμία ανησυχία. Επίσης δεν υπάρχει θέμα λήψης κάποιων μέτρων στον ελλαδικό χώρο. 

Υπάρχει λοιπόν ενημέρωση -απαντώ ευθέως στην ερώτησή σας- και υπάρχουν και συνεχείς μετρήσεις από τις πρώτες μέρες του πολέμου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο για δύο λεπτά για να αναπτύξει την επίκαιρη ερώτησή του. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε. 

Κύριε Υπουργέ, νομίζω ότι έχετε υποχρέωση, όχι μία και δύο, αλλά και τρεις και τέσσερις και πέντε φορές να απαντήσετε. Ο ελληνικός λαός γι' αυτό μας έχει στείλει εδώ. Δεν μας έχει στείλει για να κάνουμε βόλτες. Μας έχει στείλει για να απαντάμε σε αυτό το καυτό ερώτημα του ελληνικού λαού. 

Υπάρχει όμως, λέω χαρακτηριστικά, οδύνη, απογοήτευση. Είναι διάχυτα σε όληντην ελληνική πραγματικότητα. Δεν ξέρω εσείς πως δεν τα αντιλαμβάνεστε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ποιο πράγμα να αντιληφθώ,κύριε συνάδελφε; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Την αγωνία του ελληνικού λαού, κύριε Φαρμάκη, να αντιληφθείτε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Για τον πόλεμο ή για τους ρύπους; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Και για τον πόλεμο και για τους ρύπους και για τη ραδιενέργεια, κύριε Φαρμάκη. Βλέπω ότι πλέετε σε πελάγη ευτυχίας. Δεν έχετε αντιληφθεί τίποτα. 

'Οσον αφορά την ενημέρωση και ο κ. Ραψομανίκης και ο κ. Ζερεφός ενημέρωσαν τον κ. Λαλιώτη και εσάς πολύ έγκαιρα, στις αρχές Απριλίου. Προσευχηθείτε. Καλό είναι αυτό. Οφελεί. Είναι πολύ καλό αυτό που κάνατε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επειδή αναφέρεται στο όνομά μου, θα ήθελα να πω ότι στο ΥΠΕΧΩΔΕ δεν έχει φτάσει καμία επίσημη έκθεση. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μη γενικεύουμε την ερώτηση. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αναφέρομαι στην ανακοίνωση στον Τύπο του καθηγητή Ζερεφού, που είπε και στην τηλεόραση ότι ενημέρωσε εγκαίρως τον Υπουργό κ. Λαλιώτη και δεν έλαβε υπόψη του τίποτα. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μα, σας λέω, κύριε συνάδελφε, ότι στο ΥΠΕΧΩΔΕ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 

Να μη γράφεται στα Πρακτικάα τίποτα. Δεν υπάρχει τέτοια διαδικασία. 

Ορίστε, κύριε Παπανικολάου, έχετε το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Η οικολογική βόμβα στα Βαλκάνια έχει εκραγεί, με αποτέλεσμα ανυπολόγιστες οικολογικές και περιβαντολογικές συνέπειες, κύριε Πρόεδρε. 

Το ραδιενεργό νέφος και ειδικότερα τα οξείδια του ουρανίου 238 μεταφέρονται στα υηλότερα στρώματα της ατμόσφαιρας και από εκεί, όπου φυσήξει ο αέρας. Τα σοβαρότερα προβλήματα δημιουργούνται μέχρι εκατό χιλιόμετρα, όπως λένε οι ειδικοί επιστήμονες, κατά άλλους όμως ανάλογα με τη δύναμη του αέρος μπορεί να ταξιδέψουν εκατοντάδες χιλιομέτρων. 

Πρέπει να θυμίσω ότι η απόσταση Κόσοβο Θεσσαλονίκη σε ευθεία γραμμή είναι όση Αθήνα-Λαμία. Το λέω για να καταλαβαίνουμε τι κινδύνους συνεπάγεται αυτό για μας. Τα εισπνεόμενα οξείδια, εισερχόμενα στον οργανισμό μας, εκπέμπουν ραδιενέργεια εφ' όρου ζωής, αφού ο χρόνος ημιζωής του ουρανίου 238 είναι 4,5 δισεκατομμύρια χρόνια. Τα σχόλια δικά σας. 

'Οσον αφορά τις διοξίνες είναι πάνω από τετρακόσιες εκ των οποίων οι τριάντα εννέα είναι καρκινογόνες. Προκαλούν καρκίνο, τερατογενέσεις, βλάβες στο αναπαραγωγικό και στο νευρικό σύστημα. 

Αναφέρω ένα χαρακτηριστικό νούμερο. 'Ενα τρισεκατομμυριοστό του γραμμαρίου των διοξινών αρκεί για να προκαλέσει καρκίνο. Στην Αμερική είναι απαγορευτική η διαβίωση σε κτίρια, όπου η συγκέντρωση διοξινών είναι πάνω από ενάμιση μικρογραμμάριο ανά κυβικό μέτρο. Σε μετρήσεις που έγιναν στη βόρειο Ελλάδα οι τιμές ήταν πολλαπλάσιες. 

Δυστυχώς στην πατρίδα μας εφησυχάζουν οι αρμόδιοι Υπουργοί και ανησυχούν οι ειδικοί, 'Ελληνες και ξένοι. Ο γενικός διευθυντής δημόσιας υγείας ανησυχεί για το νέφος αλουμινίου που έφτασε μέχρι την Εύβοια. Είχε κάνει και σχετικό έγγραφο στον αρμόδιο Υπουργό. Οι καθηγητές κύριοι Ζερεφός και Ραψομανίκης επαναλαμβάνουν τα ίδια και στα "παράθυρα" Τ.V. και στις εφημερίδες. Ο Ουαλός καθηγητής Κόγκχηλπ, ο Αμερικανός Ντουράντοβιτς μιλούν με τους υψηλότερους τόνους, λέγοντας ότι η οικολογική καταστροφή είναι ευρείας διαστάσεως. Μέχρι και οι Γιαπωνέζοι ανησυχούν, μόνο οι δικοί μας Υπουργοί δεν ανησυχούν. 

Μέσα σε αυτήν την οδύνη και την αναστάτωση η Κυβέρνηση ισχυρίζεται ότι δεν φύσηξαν άνεμοι. Και άνεμοι φύσηξαν και ο Μάιος σε μερικές μέρες μπαίνει και η ΕΜΥ λέει ότι και άνεμοι θα υπάρξουν και βροχές. Θα έχουμε λοιπόν, όξινη βροχή, με τις γνωστές συνέπειες, οι οποίες είναι ακόμα χειρότερες. 

ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε συνάδελφε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μία πρόταση μόνο ήθελα να κάνω, κύριε Πρόεδρε, επειδή πάντα θέλουν προτάσεις οι Υπουργοί μας. 

ΠΡΟΕΔΡΕΥΩΝ (Παναγιώτης Σγουρίδης): Ο χρόνος σας τελείωσε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Σας παρακαλώ για δέκα δευτερόλεπτα. 

Για να μην έχουμε τα ίδια αποτελέσματα με το Τσερνομπίλ, θα πρότεινα η ημερίδα που έγινε τότε κατόπιν εορτής να γίνει έγκαιρα με επιστήμονες διεθνούς καταξιώσεως και ακτινοβολίας, ώστε να ενημερωθεί ο κόσμος. Επιτέλους ας κυκλοφορήσει και ένα φυλλάδιο ενημερωτικό. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, κάποιοι σε αυτήν τη χώρα, μεταξύ των οποίων και ο κ. Παπανικολάου, φαίνεται ότι γνωρίζουν περισσότερα από τους υπευθύνους, έχουν δικούς τους τρόπους μέτρησης και προσπαθούν να ενσπείρουν μια υπερβολική ανησυχία στον ελληνικό λαό για ρύπους, οι οποίοι "υπερίπτανται" της χώρας μας, ήρθαν εδώ και εμείς τους έχουμε μεν μετρήσει, αλλά τους αποκρύπτουμε. 

Αναφέρονται σε υποθετικούς κινδύνους που θα υπήρχαν πράγματι, αν είχαν έρθει αυτοί οι ρύποι εδώ. Αλλά οι ρύποι δεν ήρθαν, τα στοιχεία των μετρήσεων δεν έχουν μεταβληθεί, είναι τα ίδια τα οποία ήταν πριν από τον πόλεμο και φαίνεται ότι επιθυμείτε διακαώς να κάνετε δι' αυτού του τρόπου αντιπολίτευση στην Κυβέρνηση. Δεν μπορεί να εξηγηθεί αλλιώς αυτή η επιμονή σας. Εμείς ενημερώνουμε καθημερινά τον ελληνικό λαό για τα πραγματικά στοιχεία και σεις λέτε "δεν είναι έτσι, υπάρχουν ρύποι, ήρθε η ραδιενέργεια, επαναλαμβάνεται το Τσέρνομπιλ". 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν τα λέμε εμείς, οι καθηγητές τα λένε. 

ΠΡΟΕΔΡΕΥΩΝ (Παναγιώτης Σγουρίδης): Τι σημαίνει ότι τα λένε οι καθηγητές, κ. Παπανικολάου; Θα πρέπει να βγουν οι μετρήσεις. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Επιτέλους, κύριε Παπανικολάου, να είμαστε σοβαροί. 

Δεν θα αναφερθώ ούτε σε αυτούς ούτε σε άλλους καθηγητές. 'Οποιος όμως έχει επαληθεύσιμα στοιχεία, έχει μετρήσει ρύπους και μπορεί να συγκρίνει αυτά τα στοιχεία με τα προ της εποχής του πολέμου, παρακαλούμε να τα υποβάλει στα συναρμόδια Υπουργεία, για να υπάρξουν οι ανάλογες αποφάσεις. Κανείς δεν έχει το δικαίωμα να ρυπαίνει μόνο με δηλώσεις του ή ανακοινώσεις στον Τύπο και να προκαλεί ανησυχία στον ελληνικό λαό. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στην υπ' αριθμόν 902/21-4-99 επίκαιρη ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης σχετικά με τη λήψη μέτρων επίλυσης του κυκλοφοριακού προβλήματος της Πάτρας. 

Η Eπίκαιρη ερώτηση του κ. Τσαφούλια, έχει ως εξής: 

"Ως γνωστόν η μελέτη του κυκλοφοριακού της πόλεως των Πατρών έχει βαλτώσει από δεκαετίας. Η ασφυκτική κατάσταση από την άναρχη λειτουργία της κυκλοφορίας χωρίς κανένα στοιχειώδη προγραμματισμό από το Υπουργείο σας σε συνεργασία με το Δήμο και την Τροχαία Πατρών, έχει δημιουργήσει μεγάλη αγανάκτηση των κατοίκων και των κυκλοφορούντων στην πόλη των Πατρών. Η πλήρης αδιαφορία της απελθούσης δημοτικής αρχής με παρόμοια της Αστυνομικής Δ/νσης Πατρών και του τμήματος Τροχαίας για την προώθηση ενεργειών για το κυκλοφοριακό έχει μεταβάλει την πόλη των Πατρών σε ζούγκλα. Επειδή η κατάσταση έχει φτάσει στο απροχώρητο και ο λαός δεν θα ανεχτεί τη ζούγκλα, επιβάλλεται να ληφθούν αφ'ενός μεν άμεσα μέτρα αφ'ετέρου να ενεργήσετε πάραυτα για την αποπεράτωση της μελέτης της λειτουργίας του κυκλοφοριακού των Πατρών και της εκτέλεσης ταύτης. 

Ερωτώνται οι κύριοι Υπουργοί: 

1. Εις ποίο σημείο ευρίσκεται η μελέτη του κυκλοφοριακού προβλήματος της Πάτρας και εντός πόσου χρόνου θα καταστεί δυνατή η αποπεράτωσή της και η εκτέλεσή της. 

2. Ποιες είναι οι μέχρι τούδε ενέργειές σας για την προώθηση και επιτάχυνση της αποπεράτωσης και εκτέλεσης των απαραιτήτων για το άνω πρόβλημα. 

3. Ποιες οι μέχρι τούδε ενέργειές σας σε συνεργασία με το Δήμο της Πάτρας και την Αστυνομική Διεύθυνση Πατρών ή με οποιονδήποτε άλλο συναρμόδιο φορέα και Υπουργείο για τη λήψη άμεσων και αναγκαίων μέτρων για την αντιμετώπιση της κυκλοφοριακής ζούγκλας της Πάτρας". 

Ο Υπουργός κ. Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Ο κ. Τσαφούλιας στην ερώτησή του, στην πρώτη ακριβώς φράση, αναφέρει: "Ως γνωστόν η μελέτη του κυκλοφοριακού της πόλεως των Πατρών έχει βαλτώσει από δεκαετίας". Δεν ξέρω τι υπήρχε πριν από δεκαετίες σε σχέση με την αναγκαία μελέτη που πρέπει να αξιολογήσει τα δεδομένα τα κυκλοφοριακά και τα δεδομένα των μεταφορών μέσα στην πόλη. Επειδή η Πάτρα εκτός από μεγάλο αστικό κέντρο είναι σημείο αναφοράς του λιμανιού της και του ΠΑΘΕ, πιστεύω ότι από το 1994, που ανετέθη αυτή η μελέτη στο Γραφείο Δοξιάδη, προχωράει στα τρία της στάδια με τους ρυθμούς που απαιτεί μια μελέτη επιστημονικά τεκμηριωμένη και θεμελιωμένη, έτσι ώστε να ενσωματώνει προτάσεις και ενέργειες για βραχυπρόθεσμες παρεμβάσεις αλλά και για μακροπρόθεσμα έργα. 

Είναι γεγονός ότι η μελέτη περιλαμβάνει τρία στάδια και κάθε φορά το κάθε στάδιο θα πρέπει να αξιολογείται, να ενσωματώνεται στη μελέτη και να κατατίθεται στο ΥΠΕΧΩΔΕ και στο Δήμο. 'Ετσι και για τρία στάδια υπήρχαν και προεγκρίσεις από το ΥΠΕΧΩΔΕ και ενημέρωση του Δημοτικού Συμβουλίου. Υπάρχουν ημερομηνιακές αναφορές, που μπορούν να κατατεθούν, πότε κατετέθη και πότε εγκρίθηκε. 

Επίσης, επειδή θέλαμε να είναι ολοκληρωμένη αυτή η μελέτη για το κυκλοφοριακό της Πάτρας, ως Υπουργείο υπογράψαμε συμπληρωματική σύμβαση, έτσι ώστε να είναι άρτια η επεξεργασία των προτάσεων. 'Εχει τελειώσει και το πρώτο στάδιο και το δεύτερο και το τρίτο, έχο υναξιολογηθεί τα στοιχεία από το ΥΠΕΧΩΔΕ και περίπου μέσα σε ένα μήνα θα κατατεθεί η οριστική μελέτη από το Γραφείο Μελετών Δοξιάδη. Η μελέτη αυτή περιλαμβάνει και βραχυπρόθεσμες δράσεις και παρεμβάσεις που έχουν να κάνουν με τον οικιστικό ιστό, με την ανάπλαση, με την πεζοδρόμηση πολλών οδών μέσα στην Πάτρα, με την αλλαγή της φωτοσημάνσεως, έτσι ώστε να είναι εύρυθμη η λειτουργία της πόλης και ομαλή η ροή των αυτοκινήτων και βεβαίως και ορισμένες άλλες παρεμβάσεις, όπως είναι η αποκατάσταση της κίνησης από το λιμάνι μέσω της οδού Κανελλοπούλου, για να μη φορτίζεται η κυκλοφορία στο κέντρο. 

Επίσης, περιλαμβάνει ορισμένες μεσοπρόθεσμες και μακροπρόθεσμες παρεμβάσεις και έργα, όπως είναι η περιμετρική, η ευρεία παράκαμψη της Πάτρας, όπου, όπως ξέρετε, προχωρούν τα έργα και δημοπρατείται και ο κόμβος Κ-5 και μελετούνται οι άλλοι δύο κόμβοι, έτσι ώστε να υπάρχουν κάθετοι διέξοδοι από την ευρεία παράκαμψη προς το λιμάνι και προς το κέντρο. Και βεβαίως έχει μελετηθεί η μικρή παράκαμψη της πόλης, η εντός και εκτός σχεδίου -είναι περίπου δύο χιλιόμετρα- και έχουν απαλλοτριωθεί οι περιοχές εκτός σχεδίου. 

Θα ήθελα να πληροφορήσω τον κ. Τσαφούλια ότι αυτή η κυκλοφοριακή μελέτη της Πάτρας ήταν και είναι επιτακτική ανάγκη να υπάρχει, έτσι ώστε μέσα σ'αυτήν τη μελέτη να ενσωματωθούν όλες οι παρεμβάσεις και για τη στάθμευση και για τη σηματοδότηση αλλά και για τα έργα ανακούφισης και πεζοδρομήσεων μαζί με τα σημαντικά έργα, όπως είναι η ευρεία παράκαμψη, η μικρή παράκαμψη και οι συνδετήριοι κόμβοι. Αντίστοιχες μελέτες έχουν γίνει και για την Αττική και για τη Θεσσαλονίκη. Και επειδή αναφέρεται σε μεγάλα αστικά κέντρα, θα ήθελα να πω ότι απαιτούν χρόνο. Σημασία έχει όμως ότι μέσα σε τέσσερα χρόνια τελείωσε μέσα από τη διαδικασία προεγκρίσεων και εγκρίσεων και από το δημοτικό συμβούλιο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Πήρα πληροφορίες από την υπηρεσία σας και από τον αρμόδιο μηχανικό. Η πρώτη και η δεύτερη φάση λένε ότι έχουν τελειώσει, την τρίτη δεν την έχετε υπογράψει ακόμη. Ξέρετε τι μου είπε ο αρμόδιος, ο κ. Κόκας; Μου είπε: "Τι λες για φάσεις και για ξεφάσεις; Σημασία έχει ότι εμείς προχωρούμε βάσει του τελικού στόχου που είναι η συνισταμένη της λειτουργίας και της εκτελέσεως των έργων. Θα πάει κατευθείαν το μυαλό σου στο πώς θα εκτελεστούν τα έργα, πότε θα εκτελεστούν και τι θα γίνει για να ρυθμιστεί το κυκλοφοριακό." Καίτοι δεν έχει υπογραφεί η τρίτη φάση, καίτοι δεν είχε τελειώσει το έργο Δοξιάδη, σημασία έχει -μου είπε ο άνθρωπος, γιατί με ενημέρωσε- το τι θα γίνει. Σας ερωτώ, λοιπόν, εφόσον είναι συνάρτηση της λειτουργίας του κυκλοφοριακού η μικρή περιμετρική, η μεγάλη περιμετρική, το λιμάνι και τα υπόλοιπα έργα διαμορφώσεως του κυκλοφοριακού στην Αχαϊα, εσείς δεν πρέπει επ'αυτού να μου απαντήσετε; 

Είπατε για τον κόμβο του Γλαύκου. Είναι δεκαεπτά δισεκατομμύρια και ακόμη είναι αδημοπράτητος, ή, αν δημοπρατήθηκε, δημοπρατήθηκε προ ενός μηνός. Δεν ξέρω ακριβώς. Αυτός θέλει τρία-τέσσερα χρόνια. Γιατί μου είπατε ότι θα τελειώσει το 2000; Μου υποσχεθήκατε εδώ στη Βουλή τέσσερις φορές -είναι στα Πρακτικά- ότι θα έρθετε στην Πάτρα. Εδώ και τώρα θα μου απαντήσετε. Ο κ. Γείτονας επιμένει, ενδιαφέρεται για την Πάτρα ο κ. Γείτονας. 

ΠΡΟΕΔΡΕΥΩΝ (Παναγιώτης Σγουρίδης): Μα είναι Υπουργός παρά τω Πρωθυπουργώ, οπότε ενδιαφέρεται για όλα. 

ΓΕΩΡΓΙΟΣ ΤΣΑΦΟΥΛΙΑΣ: Η ενόχληση ισούται με την αδιαφορία σας και με τον εμπαιγμό. Θα μας πείτε απόψε, κύριε Λαλιώτη, αν θα έρθετε και πότε στην Πάτρα; Για εκείνα τα έργα, για το λιμάνι, για τη μικρή περιμετρική, για τη μεγάλη περιμετρική, που είναι συνάρτηση και συνισταμένη της λειτουργίας του κυκλοφοριακού, έστω και αν δεν υπεγράφη η τρίτη φάση; Αφού η ουσία του θέματος είναι αυτό. Μπορείτε απόψε να δεσμευτείτε για άλλη μία φορά -πέμπτη φορά- στα Πρακτικά της Βουλής ότι ενδιαφέρεσθε για το Νομό Αχαϊας για το κυκλοφοριακό και τα έργα που συνδέονται με το κυκλοφοριακό, ώστε να ξέρει απόψε ο Νομός Αχαϊας και η Πάτρα ότι εκείνα τα λόγια που είπατε και οι υποσχέσεις που δώσατε μπορεί να ήταν πράγματι από εμπόδια και δεν ικανοποιήθηκαν, ενώ απόψε θα δώσετε ρητή δήλωση ότι θα έρθετε γι'αυτό το πρόβλημα. Διότι, αν δεν δώσετε τέτοια απάντηση, σημαίνει ότι συνεχίζετε να εμπαίζετε. 

Εγώ σας λέω να δώσετε απόψε μια απάντηση έστω και αν δεν σας πιστεύω. Μπορεί να αποκατασταθείτε όσον αφορά την τιμή και την υπόληψή σας στον πατραϊκό και αχαϊκό λαό. 

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος - Χωροταξίας και Δημοσίων 'Εργων): Ο κ. Τσαφούλιας στην ερώτησή του ζητάει στοιχεία για την εξέλιξη της κυκλοφοριακής μελέτης. Ακριβώς αυτά τα στοιχεία του έδωσα, πώς εξελίσσεται η κυκλοφοριακή μελέτη και τα έδωσα με ακρίβεια και σαφήνεια. Βεβαίως, η κυκλοφοριακή μελέτη δεν είναι μία μελέτη γενική, αόριστη και αφηρημένη, αναφέρεται σε μία πόλη που ασφυκτιά και πρέπει να δοθούν λύσεις. Και οι λύσεις έχουν πλαίσιο αναφοράς και βραχυπρόθεσμες ενέργειες και δράσεις οι οποίες γίνονται και πρέπει να γίνονται από τους φορείς της πόλης και βεβαίως μεσοπρόθεσμες και μακροπρόθεσμες λύσεις, δηλαδή με έργα τα οποία γίνονται. Η ευρεία παράκαμψη κατασκευάζεται και δημοπρατείται και ο κόμβος 5 με αυτόν τον προϋπολογισμό που είπατε, γιατί η ευρεία παράκαμψη είναι δεκαοκτώμισι χιλιόμετρα και οι άλλοι κόμβοι μελετούνται για να υπάρχει αυτή η διασύνδεση με το κέντρο και το λιμάνι της πόλης. Η μικρή παράκαμψη έχει μελετηθεί, έχουν ήδη απαλλοτριωθεί τα εκτός σχεδίου και αυτό είναι πάρα πολύ σημαντικό, γιατί ξέρετε ότι και στην ευρεία παράκαμψη υπήρχαν προβλήματα σημαντικά σχετικά με τις απαλλοτριώσεις. Η μεγάλη καθυστέρηση οφείλεται στις απαλλοτριώσεις, γιατί δεν δέχθηκαν τις επιτάξεις και σε ορισμένες άλλες αιτίες. Και στη μικρή παράκαμψη προσπαθούμε να δώσουμε όσο το δυνατόν πιο γρήγορες λύσεις και να δεσμεύσουμε και χρήματα. Το λιμάνι προχωράει και το ξέρετε. Θα επισκεφθώ και εγώ την Πάτρα. 

ΓΕΩΡΓΙΟΣ ΤΣΑΦΟΥΛΙΑΣ: Πότε; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μη δημιουργείτε εντυπώσεις. 'Ερχεσθε εδώ, διατυπώνετε ερωτήματα και πάτε στην Πάτρα και λέτε ότι ο Υπουργός δεν θέλει να έρθει. 'Οσο αγαπάτε την Πάτρα εσείς, κύριε Τσαφούλια, την αγαπώ και εγώ. 'Εχει σημασία ότι τα έργα γίνονται ανεξάρτητα από τις αντιπολιτευτικές κορόνες τις δικές σας ή άλλων συναδέλφων. 

'Εχει σημασία αν τα έργα τα οποία έχουμε προγραμματίσει γίνονται ή όχι. Και γίνονται τα έργα και θα πάμε μαζί να τα δούμε, διότι είσθε ένας άπιστος Θωμάς, να τα δείτε. 

ΓΕΩΡΓΙΟΣ ΤΣΑΦΟΥΛΙΑΣ: Πότε; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό θα το καθορίσω εγώ, όχι εσείς. Θα σας ξαφνιάσω. Δε σας το λέω για να σας ξαφνιάσω. 

ΠΡΟΕΔΡΕΥΩΝ (Παναγιώτης Σγουρίδης): Χρωστάει και μία επίσκεψη στην Ξάνθη ο κύριος Υπουργός. Είναι ανειλημμένη υποχρέωσή του. Να πούμε και του στραβού το δίκιο. 

Τέταρτη είναι η με αριθμό 906/21-4-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εθνικής Οικονομίας, Γεωργίας, σχετικά με τη λήψη μέτρων επίλυσης των προβλημάτων των παραγωγικών μονάδων λευκού κρέατος της Εύβοιας. 

Η επίκαιρη ερώτηση έχει ως εξής: 

"Σε αλλεπάλληλες δηλώσεις τους εκπρόσωποι της Κυβέρνησης έχουν δεσμευθεί για την επίλυση των προβλημάτων των παραγωγικών μονάδων λευκού κρέατος της χώρας μας και ιδιαίτερα της Εύβοιας. Δυστυχώς όμως πλην της αποτυχημένης παρέμβασης της ΑΤΕ στην επιχείρηση "ΑΦΟΙ ΜΙΜΙΚΟΥ", για τις υπόλοιπες πτηνοτροφικές και χοιροτροφικές επιχειρήσεις της περιοχής δεν έχει ληφθεί καμία μέριμνα και οδηγούνται σε ολοκληρωτική καταστροφή. 

'Ηδη στις επιχειρήσεις "ΚΕΛΑΗΔΙΤΗ" οφείλονται στους τριακόσιους εργαζόμενους δεδουλευμένα τριών και τεσσάρων μηνών, ενώ έχουν αρχίσει διαδικασίες κατασχέσεων και πλειστηριασμών σε βάρος των πρώτων υλών. 

Επειδή ο κλάδος του λευκού κρέατος στην Εύβοια καλύπτει όχι μόνο το 40% της ελληνικής παραγωγής αλλά και αποτελεί σημαντικό παράγοντα απασχόλησης σ' ένα νομό με μεγάλο πρόβλημα ανεργίας, 

Ερωτώνται οι κύριοι Υπουργοί: 

Αν έχουν σχεδιάσει μια συγκεκριμένη πολιτική για τον κλάδο και αν προτίθενται να την υλοποιήσουν πριν την ολοκληρωτική καταστροφή του". 

Ο κύριος Υφυπουργός Γεωργίας έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Το λευκό κρέας (που μια σημαντική ποσότητα αυτού παράγεται στην Εύβοια), αντιμετωπίζει προβλήματα. 'Εχουμε αναφερθεί πολλές φορές στη Βουλή απαντώντας σε επίκαιρες ερωτήσεις επ'αυτού του θέματος και με το συνάδελφο κ. Αποστόλου έχουμε πολλές φορές αυτού του είδους την επικοινωνία εδώ στη Βουλή. Το πώς δημιουργήθηκε η κρίση είναι γνωστό. Η κατάρρευση των αγορών της 'Απω Ανατολής, ιδίως της Ιαπωνίας, η κατάρρευση της αγοράς της Ρωσίας, είχε σαν αποτέλεσμα να κατακλυσθούν οι χώρες της Ευρωπαϊκής 'Ενωσης από λευκό κρέας με συνέπεια οι δικοί μας να πλήττονται περισσότερο, διότι έχουν μεγάλο κόστος παραγωγής. Αυτά είναι γνωστά σε όλους. 

Στη συγκεκριμένη περίπτωση που αναφέρεται στην επίκαιρη ερώτηση του συναδέλφου κ. Αποστόλου, έχω να παρατηρήσω ότι η πρόσφατη ρύθμιση των χρεών που έγινε με την Αγροτική Τράπεζα, δεν συμπεριλαμβάνει ορισμένες κατηγορίες χοιροτρόφων. Γίνεται προσπάθεια ειδικά για τους χοιροτρόφους να γίνει ειδική ρύθμιση, ούτως ώστε να συμπεριληφθούν χρέη μέχρι αυτήν τη στιγμή ή έστω μέχρι τέλους του 1998, όχι στο τέλος του 1997 όπως προβλεπόταν. Είμαστε σε αυτόν το δρόμο και πιστεύω αυτήν την εβδομάδα που υπάρχει ένα συμβούλιο της Αγροτικής Τράπεζας και το Υπουργείο Γεωργίας με το Γενικό Γραμματέα, τον κ. Λαμπρόπουλο, που μετέχει σε αυτό, αυτό θα προτείνει. Δεν ξέρουμε το αποτέλεσμα. 

'Οσον αφορά την επιχείρηση του Κελαηδίτη, έχει προταθεί στον ίδιο από την Αγροτική Τράπεζα να γίνει κάποιου είδους ρύθμιση των χρεών μέσω της αύξησης του μετοχικού κεφαλαίου και αφού επιλεγεί επενδυτής να πουλήσει πακέτο μετοχών. Μέχρι αυτήν τη στιγμή ούτε ο ίδιος έχει ανταποκριθεί, μάλιστα πριν από μερικές μέρες υπήρχε ένα ραντεβού με την ΑΤΕ αλλά δεν προσήλθε ο κ. Κελαηδίτης, δεν ξέρω γιατί. 

Θέλω να τονίσω και να διαβεβαιώσω τον κύριο συνάδελφο, επειδή πολλές φορές έχουμε δεχθεί και τους χοιροτρόφους και τους πτηνοτρόφους, ότι κάνουμε προσπάθειες. Δεν έχει βρεθεί ο κατάλληλος τρόπος ώστε όλοι να ικανοποιηθούν. Τον αναζητούμε. Δεν μας βοηθούν και οι ίδιοι οι οποίοι απλώς ζητούν να τους λύσουμε τα προβλήματα και δεν κάνουν κάποια πρόταση που να είναι και υλοποιήσιμη και συγκεκριμένη και να έχει και αποτέλεσμα. Βρισκόμαστε σε αυτήν την κατάσταση, πιστεύω ότι κάποτε θα τη βρούμε τη λύση, γιατί και προσπαθούμε και θέλουμε. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, δυστυχώς ο χρόνος δεν θα μας αφήσει να βρούμε τη λύση. Πραγματικά, επειδή έχουμε συζητήσει πολλές φορές αυτό το θέμα, λυπάμαι, αλλά ίσως η επόμενη ερώτηση αναφέρεται στον επικήδειο του κλάδου. Και πραγματικά, κύριε Υπουργέ, είσθε εκτεθειμένοι απέναντι στους εργαζόμενους, διότι επανειλημμένα έχετε υποσχεθεί συγκεκριμένα μέτρα για τον κλάδο και κυρίως για την απασχόληση, δεδομένου ότι μιλάμε για τουλάχιστον πέντε χιλιάδες θέσεις εργασίας, που έχουν άμεση ή έμμεση σχέση με τον κλάδο. Δυστυχώς φαίνεται ότι όπως και η προηγούμενη πολιτική ηγεσία του Υπουργείου Γεωργίας έτσι και εσείς δεν έχετε συγκεκριμένη πολιτική για τον κλάδο. Η μόνη παρέμβαση η οποία έγινε ήταν στην επιχείρηση "ΑΦΟΙ ΜΙΜΙΚΟΥ", μια εγκληματική παρέμβαση η οποία και χειροτέρευσε τις συνθήκες του κλάδου, δεν διασφάλισε τις θέσεις εργασίας, δεδομένου ότι με τη διαδικασία της ειδικής εκκαθάρισης οδηγείται σε κατατεμαχισμό και ουσιαστικά σε κλείσιμο και το σπουδαιότερο ζημίωσε την ίδια την ΑΤΕ, με ένα ποσό επιπλέον αυτών που χρωστούσε κατά δέκα δισεκατομμύρια (10.000.000.000), ένα ποσό που αν δινόταν σε όλον τον κλάδο στην περιοχή, θα τον είχαμε σώσει. Και το λέω αυτό διότι πλέον είναι αργά. 'Ηδη σε μονάδες της περιοχής σήμερα δεκάδες χιλιάδες χοιρινά και εκατοντάδες χιλιάδες κοτόπουλα αρχίζουν να παρουσιάζουν φαινόμενα κανιβαλισμού. Είναι πολύ σοβαρό το θέμα, έχουμε ξεπεράσει πλέον τα όρια αντοχής. Και αν μέχρι σήμερα λειτουργούσαν αυτές οι μονάδες, ήταν γιατί με την παρακράτηση των αποδοχών των εργαζομένων, των τριών και τεσσάρων μηνών, λειτουργούσαν οι επιχειρήσεις ή έμπαιναν μπροστά και εμπόδιζαν κατασχέσεις, πλειστηριασμούς. Το γνωρίζετε. 

'Ομως, αφήσατε, κύριε Υπουργέ, να καταστραφεί ένας κλάδος ο οποίος -έχετέ το υπόψη σας- 100% καλύπτει τις ανάγκες της χώρας μας σε κοτόπουλα και κατά 70% τις ανάγκες σε χοιρινό κρέας. Και όταν είχα κάνει πριν δύο μήνες ερώτηση στον κύριο Πρωθυπουργό, μου απήντησε ειρωνικά ότι δήθεν ενδιαφέρομαι για τις επιχειρήσεις και δεν ενδιαφέρομαι για τους απλούς αγρότες. Ενδιαφέρομαι για την αγροτική παραγωγή η οποία καταστρέφεται. Και δεν είναι μόνο η καταστροφή της Εύβοιας. 'Ολος ο κλάδος της κτηνοτροφίας, από την ώρα που δεν παίρνει συγκεκριμένα μέτρα, θα οδηγηθεί σε καταστροφή. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, ο συνάδελφος κ. Αποστόλου διαπιστώσεις έκανε και αυτός και εξήγησε το μέγεθος και τη σπουδαιότητα του προβλήματος. Δεν ακούσαμε έστω και μία πρόταση. Αφού εμείς δεν βρίσκουμε και με τη δική σας λογική δεν θέλουμε να δώσουμε μία λύση, εσείς τι μας προτείνετε; 

Αυτό ακριβώς λέγω, ότι είναι πάρα πολύ δύσκολο θέμα. 'Εχουμε διάφορες επαφές και τους ζητάμε να μας προτείνουν τι να κάνουμε και αυτοί μας απαντάνε "είναι δική σας δουλειά να το λύσετε". 

Εγώ δεν λέω ότι δεν είναι δική μας δουλειά, δεν λέω ότι δεν είναι δουλειά της Κυβέρνησης να λύνει τα προβλήματα, αλλά ευθύς εξαρχής σας είπα ότι είναι πολύ δύσκολο θέμα, διότι η αγορά είναι κορεσμένη, έρχονται κρέατα εισαγωγής από την Ευρωπαϊκή 'Ενωση, είναι χαμηλές οι τιμές, το κόστος παραγωγής είναι μεγάλο, αναζητούμε τη λύση, δεν την έχουμε βρει ακόμα, αλλά και εσείς δεν κάνετε καμία πρόταση. 

Θέλω δε να σας διαβεβαιώσω ότι εξακολουθούμε να κάνουμε συσκέψεις επί συσκέψεων μελετώντας το πρόβλημα από όλες τις πτυχές, να βρούμε αυτήν τη λύση που θα δώσει ανακούφιση στους εργαζόμενους και σίγουρα λύση για να σωθούν οι επιχειρήσεις, γιατί είναι ένας σημαντικός κλάδος στο Νομό της Εύβοιας που υποφέρει τα τελευταία δέκα χρόνια και μαστίζεται από την ανεργία. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 905/21.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση δεξαμενών πετρελαίου στην περιοχή του Δήμου Λαυρίου, τις περιβαλλοντικές επιπτώσεις κλπ. 

Η επίκαιρη ερώτηση έχει ως εξής: 

"'Ενα ακόμη περιβαλλοντικό έγκλημα συντελείται στην Αττική και συγκεκριμένα στη Λαυρεωτική χερσόνησο. 

Ενώ έχει ολοκληρωθεί και εκκρεμεί για υπογραφή, η μελέτη "Οργάνωση Περιοχής ΒΙ.ΠΑ-ΒΙΟ.ΠΑ. Δήμου Λαυρεωτικής Νομού Αττικής" η οποία χαρακτηρίζει "Ζώνη Προστασίας Θαλάσσιου Μετώπου" την παρακείμενη στο Αιγαίο ζώνη, το Δημοτικό Συμβούλιο Λαυρίου και Νομαρχιακό Συμβούλιο Ανατολικής Αττικής, ενέκρινε μελέτες για την εγκατάσταση δεξαμενών πετρελαίου των εταιρειών "ΑΙΓΑΙΟΝ OIL" και "LAVROIL" στο χώρο αυτόν. 

Επειδή οι εγκαταστάσεις αυτές βρίσκονται δίπλα σε αρχαιότητες μόλις τέσσερα χιλιόμετρα από τον αρχαιολογικό χώρο του Σουνίου και δύο χιλιόμετρα από τον αρχαιολογικό χώρο θορικού. 

Επειδή μία τέτοια ενέργεια θα έχει σοβαρές επιπτώσεις στο περιβάλλον και επειδή οι εγκαταστάσεις αυτές είναι σε επαφή με κατοικίες και δίπλα στον Εθνικό Δρυμό Σουνίου, 

Ερωτάται ο κύριος Υπουργός: 

Εάν συμφωνεί με την εγκατάσταση των δεκαπέντε δεξαμενών πετρελαίου και αν προτίθεται να εγκρίνει τις αποφάσεις του Δήμου Λαυρίου και της Νομαρχίας Ανατολικής Αττικής". 

Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κύριος Καρατάσος αναφέρει ότι ένα ακόμα περιβαλλοντικό έγκλημα συντελείται στην Αττική και συγκεκριμένα στη Λαυρεωτική χερσόνησο. 

Κατ' αρχήν πιστεύω ότι δεν πρόκειται να συντελεστεί, γιατί το Υπουργείο ΠΕ.ΧΩ.Δ.Ε. πάρα πολύ έγκαιρα έχει επεξεργασθεί μετά από ολοκληρωμένες μελέτες συγκεκριμένες λύσεις για την προστασία και του θαλασσίου μετώπου και των φυσικών συγκριτικών πλεονεκτημάτων του Λαυρίου, αλλά και της προστασίας και διατήρησης των πολιτισμικών αναφορών και της πολιτισμικής αναφοράς του Λαυρίου. 

Ακριβώς για αυτόν το λόγο έχουμε δώσει εντολή εδώ και χρόνια να γίνει και να ολοκληρωθεί η πολεοδομική μελέτη του βιομηχανικού πάρκου και του βιοτεχνικού πάρκου της Λαυρεωτικής. Η κατεύθυνση που είχαμε δώσει ήταν κατεύθυνση που συνδυάζεται με την προστασία και ανάδειξη και της φυσικής κληρονομιάς και των συγκριτικών πλεονεκτημάτων του Λαυρίου και της πολιτισμικής κληρονομιάς της ευρύτερης περιοχής. 

Αυτήν τη μελέτη την καταθέσαμε ως Υπουργείο ΠΕΧΩΔΕ στους φορείς της περιοχής, στο Δήμο της Λαυρεωτικής και στο Νομαρχιακό Συμβούλιο της Ανατολικής Αττικής. Συμφώνησαν με τις κατευθύνσεις και με τους όρους και τους περιορισμούς που έθετε η μελέτη αυτή. Μετά από ένα άλφα χρονικό διάστημα τόσο ο Δήμος Λαυρεωτικής όσο και το Νομαρχιακό Συμβούλιο με άλλες αποφάσεις θεωρούν ότι είναι αναγκαίο να γίνουν ορισμένες εγκαταστάσεις πετρελαιοειδών, επειδή αυτό παρέχει απασχόληση κλπ. 

Δεν κρίνω τις αποφάσεις τους, αλλά θα ήθελα να πω ότι τα ίδια όργανα σε διαφορετικές στιγμές έχουν πάρει αποφάσεις που η μία ανατρέπει την άλλη. 

Επειδή ο κύριος συνάδελφος θέτει το ερώτημα προς το ΥΠΕΧΩΔΕ, θα ήθελα να σας πω ότι το Κεντρικό Συμβούλιο Χωροταξίας, όπου έχουν υποβληθεί αυτές οι νέες προτάσεις του Δήμου Λαυρεωτικής, όπως και οι ενστάσεις και οι προσφυγές των επενδυτών, συνεξετάζει το θέμα αυτό. Και σε κάθε περίπτωση θα ήθελα να σας διαβεβαιώσω ότι η τελική απόφαση θα ληφθεί με συνεκτίμηση όλων των φυσικών και πολιτιστικών ιδιαιτεροτήτων της περιοχής. Γιατί εμείς ως Υπουργείο ΠΕ.ΧΩ.Δ.Ε. θεωρούμε ότι είναι ύψιστη ανάγκη για την ανάπτυξη της περιοχής, μία ανάπτυξη βιώσιμη που θα σέβεται το περιβάλλον και τον πολιτισμό. Θα πρέπει να συνδέσουμε αυτήν την ανάπτυξη με την προστασία και της φυσικής κληρονομιάς και της πολιτισμικής κληρονομιάς. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Από ό,τι κατάλαβα, κύριε Υπουργέ, είναι αρνητική η θέση σας πάνω στις δεξαμενές και αυτό είναι πάρα πολύ θετικό. Θα πρέπει επίσης να εξάρουμε τη συνδρομή όλων των πολιτιστικών και εξωραϊστικών συλλόγων της περιοχής, καθώς και τις εταιρείες μελετών αλλά και της τοπικής εφημερίδας "ΛΑΥΡΕΩΤΙΚΟ ΒΗΜΑ" καθώς και το λαυρεωτικό λαό. 

Πιστεύω ότι αυτή η θέση σας θα συνεχίσει να είναι και στο μέλλον. Εφόσον πήραμε την απάντησή σας δεν θέλουμε τίποτα άλλο. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, συνήθως ορισμένοι συνάδελφοι εξάρουν τη συμβολή και τη συμμετοχή των τοπικών μέσων ενημέρωσης και τους εξωραϊστικούς συλλόγους, χωρίς όμως να δίνουν την πρέπουσα σημασία και δεν κάνουν τις ειδικές επισημάνσεις ή την ειδική μνεία που οφείλουν και στο Υπουργείο, που πολύ πριν από αυτούς προέβλεψε και σχεδίασε και διαμόρφωσε το πλαίσιο αναφοράς για την ανάδειξη της περιοχής, που σέβεται το περιβάλλον, το προστατεύει και αναβαθμίζει την ποιότητα ζωής. 

Εν πάση περιπτώσει, καλό θα είναι κάποια στιγμή να λέμε και τι κάνει η Κυβέρνηση και το Υπουργείο και όχι μόνο τι κάνουν οι κάτοικοι όταν παρεμβαίνουν είτε με τις διαμαρτυρίες τους είτε με τις συμφωνίες τους. 'Αλλωστε είπα πριν ότι και το Νομαρχιακό Συμβούλιο και το Δημοτικό Συμβούλιο της Λαυρεωτικής και το Νομαρχιακό Συμβούλιο της Ανατολικής Αττικής έχουν λάβει δύο διαφορετικές, αντιφατικές αποφάσεις, που η μία ακυρώνει την άλλη. Οπωσδήποτε αυτό μπορεί να το κρίνουν οι πολίτες της περιοχής. 

Το Υπουργείο αναφέρεται για το πώς μπορούν να δημιουργηθούν όροι και προϋποθέσεις προστασίας και της φυσικής και της πολιτισμικής κληρονομιάς, έτσι ώστε το Λαύριο να έχει μία ανάπτυξη αντάξιά του. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος πολύ ιπποτικά παραδέχθηκε το ρόλο του Υπουργείου σας σε αυτό το θέμα. 

ΓΕΩΡΓΙΟΣ ΚΑΡΑΤΑΣΟΣ: Τα θετικά της Κυβέρνησης τα επικροτούμε... 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης) : Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμ. 38/31-3-99 επερώτηση των Βουλευτών της Νέας Δημοκρατίας κυρίων Λεωνίδα Κουρή, Ευάγγελου Πολύζου, Ευάγγελου Μπασιάκου, Ιωάννη Παπαδημόπουλου, Ιωάννη Κεφαλογιάννη, Θεόδωρου Κατσίκη, Γεώργιου Καρατζαφέρη και Βασιλείου Πάππα προς την Υπουργό Εσωτερικών, Δημόσιας Διοίκησης και Αποκέντρωσης, με αντικείμενο την πολιτική της Κυβέρνησης στο χώρο της τοπικής αυτοδιοίκησης. 

Ο Πρόεδρος του Συνασπισμού της Αριστεράς και της Προόδου με επιστολή του ορίζει ως Κοινοβουλευτικό Εκπρόσωπο το συνάδελφο κ. Μουσταφά Μουσταφά στη συζήτηση της επερώτησης αυτής. 

Επίσης ο Πρόεδρος του Δημοκρατικού Κοινωνικού Κινήματος κ.Τσοβόλας ορίζει ως Κοινοβουλευτικό Εκπρόσωπο για τη συζήτηση της επερώτησης αυτής τον κ. Γεώργιο Τσαφούλια. 

Ο κ. Λεωνίδας Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Κυρίες και κύριοι συνάδελφοι, με τη συζητούμενη σήμερα επερώτησή μας για την κατάσταση στην Τοπική Αυτοδιοίκηση φέρνουμε για μία ακόμα φορά στην Εθνική Αντιπροσωπεία τα οξυμένα προβλήματα που βιώνουν καθημερινά οι πολίτες αυτού του τόπου και βέβαια οι αιρετοί της Αυτοδιοίκησης και μάλιστα υπό το βάρος ρυθμίσεων που έγιναν από κέντρα αποφάσεων μακριά από τις τοπικές κοινωνίες, στις οποίες οι κυβερνητικοί υπεύθυνοι δεν προσέφυγαν έστω και για μία εκ των υστέρων έγκριση. 

'Ετσι, οι νομοθετικές αυτές ρυθμίσεις, που μάλιστα συζητήθηκαν με συνοπτικές διαδικασίες "λόγω της ιδιαίτερης θεσμικής τους σημασίας", όπως τότε ελέχθη, το Νοέμβριο του 1997, κατέληξαν σήμερα έξι και πλέον μήνες μετά τις δημοτικές εκλογές και ενάμιση χρόνο αφού κατέστησαν νόμος του κράτους είτε να τελούν εν αναστολή με μεταγενέστερες νομοθετικές ρυθμίσεις της Κυβέρνησης είτε να εφαρμόζονται κατά τρόπο που δημιουργεί στην πράξη πια εύλογα ερωτηματικά και απορίες για τη σκοπιμότητα των ρυθμίσεων που προώθησε το 1997 η σημερινή Κυβέρνηση. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Ο περιορισμένος χρόνος που διατίθεται για τη σημερινή συζήτηση δεν μου επιτρέπει μια εις βάθος χρόνου αναδρομή στην πορεία των αυτοδιοικητικών θεσμών στην πατρίδα μας, μια αναδρομή που είναι εξαιρετικά χρήσιμη, προκειμένου να δούμε ποιες συνθήκες δημιούργησαν το σημερινό μοντέλο του νεότερου ελληνικού κράτους, που με βάση διεθνώς αποδεκτούς δείκτες μας κατατάσσει ως προς το βαθμό αποκέντρωσης δυστυχώς σε μία από τις τελευταίες θέσεις, αν όχι στην τελευταία, μεταξύ των ευρωπαϊκών κρατών. 

Θα μου επιτρέψετε όμως να επισημάνω ότι στην τελευταία πενταετία, δηλαδή μετά το 1994, η Κυβέρνηση, παρά τις αλλεπάλληλες νομοθετικές της ρυθμίσεις, δεν μπόρεσε να διαμορφώσει και να εφαρμόσει μια συνολική πρόταση για την Αυτοδιοίκηση, δέσμια τόσο εσωκομματικών ισορροπιών και βραχυχρόνιων κομματικών επιδιώξεων όσο και πρακτικών που θυσιάζουν στο βωμό της προσωπικής προβολής τις προοπτικές θεσμών, που έχουν καταξιωθεί στη συνείδηση του λαού. 

Η καταφανής αυτή αδυναμία της Κυβέρνησης θα δώσει σε μια μακροχρόνια βάση το περίγραμμα των δύο αιρετών βαθμίδων Αυτοδιοίκησης της πατρίδας μας, δηλαδή της Τοπικής και της Νομαρχιακής, με την ταυτόχρονη δημιουργία των προϋποθέσεων από την ίδια, ώστε στις περιφέρειες υπό το πρόσχημα μιας ψευδεπίγραφης "αποκέντρωσης", να επωάζονται δοσοληψίες αμφισβητούμενης νομιμότητας, χωρίς διαφάνεια και οποιονδήποτε έλεγχο, έχουν δημιουργήσει τα σημερινά τραγικά αδιέξοδα στις διαδικασίες για την ανάπτυξη του τόπου. 

Θυμίζω ειδικότερα για τον τομέα της Τοπικής Αυτοδιοίκησης, στην οποία σήμερα αναφερόμαστε, ότι στην τελευταία πενταετία ο ελληνικός λαός είδε και άκουσε πρώτα τον κ. Τσοχατζόπουλο ως Υπουργό Εσωτερικών να εξαγγέλλει και να εφαρμόζει το θεσμό των Συμβουλίων Περιοχής. Στη διετία εφαρμογής τους οι τοπικές κοινωνίες είδαν την εκλογική γυμναστική των αιρετών της αυτοδιοίκησης, προκειμένου να εκλεγούν οι διοικήσεις των συμβουλίων κάθε περιοχής και την κατασπατάληση δεκάδων δισεκατομμυρίων προκειμένου να αποκτήσουν τα συμβούλια κάθε περιοχής μια στοιχειώδη υποδομή. 

Στη συνέχεια τον κ. Παπαδόπουλο, ως Υπουργό Εσωτερικών, Δημόσιας Διοίκησης και Αποκέντρωσης, να καταργεί τα Συμβούλια Περιοχής, χωρίς να κάνει έστω και ένα στοιχειώδη απολογισμό κόστους και ωφελειών και να διαμορφώνει ένα άλλο πλαίσιο λειτουργίας των οργανισμών Τοπικής Αυτοδιοίκησης με τον ψευδεπίγραφο νόμο του "ΚΑΠΟΔΙΣΤΡΙΑ", που ουσιαστικά επανέφερε διαδικασίες και πρακτικές που εφήρμοσε στη χώρα μας για πρώτη φορά η βαυαρική κρατική διοίκηση, προκειμένου να ελέγξει τον ιστό του νέου ελληνικού κράτους. 

Τέλος, τη σημερινή Υπουργό Εσωτερικών, Δημόσιας Διοίκησης και Αποκέντρωσης, κ. Παπανδρέου, που στην προσπάθειά της να εξαγγείλει εν χορδαίς και οργάνοις μια άλλη πολιτική, προαναγγέλλει αναπροσαρμογή του χάρτη της Τοπικής Αυτοδιοίκησης, τομές στη Νομαρχιακή Αυτοδιοίκηση και ανασχεδιασμό της δομής των περιφερειών. 

Μοναδικό ενδεχομένως ελαφρυντικό της σημερινής Υπουργού η μικρή παραμονή της στο συγκεκριμένο Υπουργείο. Εχθρός της, όμως, αδυσώπητος ο χρόνος. 'Οσο περνούν οι μέρες και οι εβδομάδες παραμονής της αναδεικνύεται η κενή περιεχομένου πρότασή της και για την Αυτοδιοίκηση και για την αποκέντρωση. 

Συμπέρασμα: Οι προσωπικές πολιτικές των Υπουργών ευδοκιμούν για όσο χρόνο κατέχουν το θώκο του Υπουργείου Εσωτερικών, η Αυτοδιοίκηση, όμως, στη χώρα μας εν τέλει νοσεί και μαλιστα σοβαρά. 'Ετσι δεν είναι περίεργο, όπως ανέφερα, ότι η χώρα μας κατέχει την τελευταία θέση μεταξύ των ευρωπαϊκών χωρών, όσον αφορά το βαθμό αποκέντρωσης με όποιο δείκτη από τους διεθνώς αναγνωρισμένους και αν προσεγγίσει κανείς τη σημερινή πραγματικότητα. 

Πράγματι, στη χώρα μας οι δαπάνες της Τοπικής Αυτοδιοίκησης σε σχέση με τις δαπάνες της κεντρικής διοίκησης παρουσιάζουν το χαμηλότερο ποσοστό μεταξύ όλων των ευρωπαϊκών κρατών, ενώ στην αντίστοιχη περίπτωση των εσόδων η χώρα μας είναι προτελευταία, προηγουμένη ελαφρώς μόνο της Πορτογαλίας. Αν μάλιστα τους δείκτες αυτούς, πέρα από την καθαυτό αριθμητική τους αξία, θελήσει κανείς να τους σταθμίσει σε σχέση με ορισμένα ποιοτικά χαρακτηριστικά που έχουν να κάνουν με τις δυνατότητες ουσιαστικής παρέμβασης και επηρεασμού από πλευράς Τοπικής Αυτοδιοίκησης των οικονομικών αυτών μεγεθών, τότε εύκολα συμπεραίνει κανείς, αφού ο ρόλος που επιφυλλάσσει το κράτος στην Αυτοδιοίκηση της πατρίδας μας είναι κυρίως εκτελεστικός, ότι ο βαθμός αποκέντρωσης στη χώρα μας είναι σημαντικά μικρότερος απ' όσο δείχνουν τα απόλυτα αριθμητικά μεγέθη των δεικτών που προανέφερα. 

Ανάλογα είναι και τα συμπεράσματα στα οποία καταλήγει κανείς αν εξετάσει και δύο άλλους τέτοιους δείκτες. Δηλαδή, πρώτον, το ποσοστό των εργαζομένων στους Οργανισμούς Τοπικής Αυτοδιοίκησης σε σχέση με το σύνολο των υπαλλήλων του δημοσίου, δεδομένου ότι οι περισσότερες αρμοδιότητες της Τοπικής Αυτοδιοίκησης είναι εντάσεως εργασίας, όπου και εκεί η χώρα μας καταλαμβάνει την τελευταία θέση μεταξύ των χωρών της Ευρώπης και μάλιστα με σημαντική διαφορά και, δεύτερον, τα ποσοστά των δαπανών της Τοπικής Αυτοδιοίκησης ανά λειτουργία σε σχέση με τις αντίστοιχες συνολικές δημόσιες δαπάνες, όπου η χώρα μας αναδεικνύεται ως η έχουσα το μεγαλύτερο βαθμό συγκεντρωτισμού. 

Ας έρθουμε, όμως, τώρα στο περιεχόμενο των ειδικότερων ρυθμίσεων που προβλέπει ο νόμος για τις αναγκαστικές συνενώσεις δήμων και κοινοτήτων. 

Ευθύς εξαρχής είχε επισημανθεί απ' όλους τους πολιτικούς χώρους το παράλογο και εξωπραγματικό του χωροταξικού σχεδιασμού των νέων ενοτήτων, προϊόν μονοπαραταξιακών επιτροπών που θέσπισε το Υπουργείο Εσωτερικών πριν από τη συζήτηση του νομοσχεδίου στη Βουλή, στοχεύοντας στον πλήρη έλεγχο των νέων υπό σύσταση δήμων. 

Η πρακτική αυτή του Υπουργείου Εσωτερικών εξήγειρε ακόμα και τις συνειδήσεις Βουλευτών του κυβερνώντος κόμματος, οι οποίοι έφθασαν να δηλώσουν επί λέξει στη Βουλή -και σημειώνω ότι ο συνάδελφος δεν ανήκει σ' αυτό που λέγεται εσωκομματική αντιπολίτευση του ΠΑΣΟΚ- ότι "η επιτροπή με την ΤΕΔΚ δυστυχώς σχεδίασαν, χωρίς να ρωτήσουν τα δημοτικά και κοινοτικά συμβούλια, χωρίς να κάνουν ανοικτές λαϊκές συνελεύσεις στους δήμους και στις κοινότητες του νομού, για να ακούσουν τις απόψεις των κατοίκων. Υπήρξε πλήρης προχειρότης και ενδεχομένως και σκοπιμότητα στο σχεδιασμό του χωροταξικού. 'Ηταν λάθος ο σχεδιασμός στο νομό μας". 

Αποτέλεσμα αυτής της κυβερνητικής πρακτικής τόσο στον καθορισμό των ενοτήτων των νεών δήμων όσο και στην επιλογή των εδρών των τότε υπό σύσταση νέων ΟΤΑ ήταν τραγελαφικές ρυθμίσεις, αφού κοινότητες, που λογικά έπρεπε να συνενωθούν με γειτονικές, μεταφέρονται σαράντα και πενήντα χιλιόμετρα μακριά, προκειμένου να αλλοιωθεί ο συσχετισμός των πολιτικών δυνάμεων στην ευρύτερη περιοχή. 

Δημιουργούνται δήμοι που εξυπηρετούν προσωπικές επιδιώξεις τοπικών κομματικών στελεχών του ΠΑ.ΣΟ.Κ. Ικανοποιούνται απαιτήσεις Υπουργών και άλλων στελεχών της Κυβέρνησης στη σύσταση ή στην επιλογή των εδρών των νέων δήμων. 

Καταγγέλθηκε, μάλιστα, στην Αίθουσα αυτή, χωρίς να διαψευσθεί, ότι ακόμα και ο εισηγητής της Πλειοψηφίας πήρε το δικό του δώρο, προκειμένου η κοινότητα για την οποία ενδιαφερόταν να παραμείνει εκτός των αναγκαστικών συνενώσεων. 'Eτσι, καθημερινά οι πολίτες ιδίως των απομακρυσμένων περιοχών αντιμετωπίζουν σοβαρά προβλήματα προσπέλασης στις έδρες των νέων δήμων, είτε λόγω της μεγάλης απόστασης είτε λόγω της παντελούς πολλές φορές έλλειψης οδικής διασύνδεσης των δημοτικών διαμερισμάτων και μεταξύ τους αλλά και με την έδρα του νέου δήμου. 

Αν όμως οι αναφορές που έγιναν μέχρι τώρα αφορούν ρυθμίσεις που έγιναν στο στάδιο της κατάρτισης και της ψήφισης του ψευδεπίγραφου "ΚΑΠΟΔΙΣΤΡΙΑ", τα υπόλοιπα προβλήματα αναφέρονται σε ανεκπλήρωτες υποσχέσεις της Κυβέρνησης που δόθηκαν αφειδώς, προκειμένου να περιοριστούν οι πάσης φύσεως αντιδράσεις στην επιβολή της κυβερνητικής επιλογής για τις αναγκαστικές συνενώσεις δήμων και κοινοτήτων. 

'Ετσι, πρώτον, το σύνολο σχεδόν των νέων δήμων, ιδίως εκείνων που δεν έχουν σημείο εκκίνησης προϋπάρχοντα δήμο, στερούνται άλλοτε παντελώς και άλλοτε μερικώς των αναγκαίων χώρων στέγασης των δημοτικών αρχών και υπηρεσιών. Χαρακτηριστικά αναφέρεται ότι ως χώρο συνεδριάσεων πολλά δημοτικά συμβούλια είναι αναγκασμένα να χρησιμοποιούν καφενεία ή παλιές εγκαταλελειμμένες σχολικές αίθουσες. 

Δεύτερον, οι νέοι δήμοι που δεν ήταν έδρα παλαιών δήμων έχουν παντελή έλλειψη σύγχρονης υλικοτεχνικής υποδομής, τηλέφωνα, φαξ, ηλεκτρονικούς υπολογιστές, γραφομηχανές. 'Ετσι την ώρα που ο κλάδος δημόσιας διοίκησης του υπερυπουργείου Εσωτερικών, Δημόσιας Διοίκησης και Αποκέντρωσης εξαγγέλλει μεγαλεπήβολα σχέδια για ηλεκτρονικό ταχυδρομείο και χρήση ηλεκτρονικού υπολογιστή στην επικοινωνία του πολίτη με το δημόσιο, οι νεοσύστατοι δήμοι αδυνατούν όχι απλώς να ανταποκριθούν σ'αυτές τις εξαγγελίες, αλλά να έχουν έστω και ένα στοιχειώδες επίπεδο λειτουργίας που να ανταποκρίνεται σε απαιτήσεις παλαιότερων δεκαετιών. 

Τρίτον, η αδυναμία της Κυβέρνησης να δημιουργήσει εκ των προτέρων ένα νέο συνολικό θεσμικό πλαίσιο για τη λειτουργία των νέων δήμων έχει δημιουργήσει σωρεία προβλημάτων που έχουν σχέση με την εξυπηρέτηση των δημοτών τους, αφού δεν μπορούν να τηρήσουν σωστά τα δημοτολόγιά τους και τα ληξιαρχικά τους βιβλία, με αποτέλεσμα οι πολίτες να αδυνατούν να παραλαμβάνουν εγκαίρως πιστοποιητικά που είναι απαραίτητα για τη διεκπεραίωση των υποθέσεών τους και, δεύτερον, τη νόμιμη και έγκαιρη ειδοποίηση των μελών των διευρυμένων δημοτικών συμβουλίων, ούτως ώστε να μη γίνεται εξαιρετικά δυσχερής η λήψη αποφάσεων ιδίως για θέματα που έχουν άμεσο και επείγοντα χαρακτήρα. 

Και στο σημείο αυτό θα ήταν πρέπον να επισημανθεί η μεγάλη και σοβαρή καθυστέρηση που έχει συνολικά το πρόγραμμα ΚΛΕΙΣΘΕΝΗΣ που χειρίζεται το υπερυπουργείο Εσωτερικών, Δημόσιας Διοίκησης και Αποκέντρωσης αλλά και ειδικότερα οι συνιστώσες του ΚΛΕΙΣΘΕΝΗΣ που αναφέρονται στην Τοπική και τη Νομαρχιακή Αυτοδιοίκηση. 

Τέταρτον, η έλλειψη προσωπικού που να ανταποκρίνεται στις νέες ανάγκες ταλανίζει τους νέους δήμους εξαιτίας της αδυναμίας της Κυβέρνησης να εφαρμόσει μια σαφή πολιτική και όχι μια πολιτική διγλωσσίας, προκειμένου να εξυπηρετήσει μικροκομματικές σκοπιμότητες. 'Ετσι, το νέο προσωπικό που έχει ένα ιδιότυπο καθεστώς, αν μπορούμε να το πούμε πρόσληψης, χαρακτηριζόμενο κατ' επιεική έκφραση από αδιαφάνεια, κοστίζει μόνο για την εκπαίδευσή του στον 'Ελληνα φορολογούμενο πολίτη δεκαοκτώ δισεκατομμύρια (18.000.000.000) δραχμές. 'Ομως, δεν υπάρχει οποιαδήποτε ρύθμιση για τη μελλοντική πορεία αυτού του προσωπικού, που, όπως προανέφερα, έχει επιλεγεί για εκπαίδευση με αδιευκρίνιστα κριτήρια και έχει κατανεμηθεί στους διάφορους νεοσύστατους δήμους χωρίς να ερωτηθούν οι δημοτικές αρχές για τις ειδικότητες του προσωπικού που προσιδιάζουν στις ανάγκες που έχουν και στα συγκεκριμένα προβλήματα που αντιμετωπίζουν. 'Ετσι, αυτή η κατά το δοκούν διάθεση προσωπικού από συγκεκριμένα κέντρα αποφάσεων μπορεί να έχει ικανοποιήσει τα ζητούμενα του κόμματος, έχει όμως δημιουργήσει τραγελαφικές καταστάσεις σε πάρα πολλούς δήμους και, βέβαια, παραμένει ένα μεγάλο και αναπάντητο μέχρι σήμερα ερώτημα. Το προσωπικό αυτό, που ανέρχεται περίπου σε τρεις χιλιάδες, θα μονιμοποιηθεί από το παράθυρο ή θα δοθεί η δυνατότητα τελικής πλήρωσης των θέσεων αυτών με ένα ανοικτό διαγωνισμό σύμφωνα με το ν. 2190 που η σημερινή Κυβέρνηση έχει ψηφίσει; Επειδή πολλά ακούγονται, είναι ανάγκη να δοθεί, εδώ και τώρα, μια ξεκάθαρη απάντηση στο μεγάλο αυτό θέμα. 

Πέμπτον, η έλλειψη ενδιαφέροντος από πλευράς Κυβέρνησης για τη ρύθμιση παλαιών χρεών των καταργηθέντων ΟΤΑ και κυρίως των παλαιών μικρών κοινοτήτων έχει οδηγήσει πολλούς νεοσύστατους δήμους σε αδυναμία ουσιαστικής λειτουργίας τους, αφού δεν μπορούν υπό το βάρος της εξόφλησης αυτών των παλαιών οφειλών να ανταπεξέλθουν έστω και στοιχειωδώς στα λειτουργικά τους έξοδα. 'Ετσι, ενδεχομένως, εξυγιαίνεται το Ταμείο Παρακαταθηκών και Δανείων, αλλά δεν μπορούν να λειτουργήσουν οι νέοι δήμοι που εσείς δημιουργήσατε. 

Οι μόνες ρυθμίσεις που έχουν γίνει μέχρι τώρα για παλαιές οφειλές δήμων και κοινοτήτων από την ψήφιση του 2539 μέχρι σήμερα, αναφέρονται στις περιπτώσεις των υπό μετοχοποίηση κρατικών επιχειρήσεων ΔΕΗ, ΕΥΔΑΠ, προκειμένου να επιτευχθεί λογιστική διευθέτηση παλαιών οφειλών των ΟΤΑ και να εισαχθούν οι κρατικές αυτές επιχειρήσεις στο χρηματιστήριο. Πέραν τούτου, ουδέν. 

'Εκτον, το περιώνυμο ειδικό πρόγραμμα Τοπικής Αυτοδιοίκησης, το επιλεγόμενο ΕΠΤΑ του άρθρου 13 του ν. 2539, ουσιαστικά τελεί σε αναστολή, αφού οι μόνοι πόροι που διατίθενται είναι το γνωστό τμήμα των κεντρικών αυτοτελών πόρων, δηλαδή των πόρων της αυτοδιοίκησης, αφού τα άλλα Υπουργεία Πολιτισμού, ΠΕΧΩΔΕ, Αθλητισμού και τα υπόλοιπα δεν έχουν διαθέσει έστω και μια δραχμή εμμένοντας στη γνωστή ελαφρώς τροποποιημένη για να ανταποκρίνεται στο γράμμα του νόμου πολιτική τους με τις ειδικές χρηματοδοτήσεις προς πάσης φύσεως υμετέρους κάτω από το τραπέζι που ευτελίζουν και θεσμούς και πρόσωπα. Δυστυχώς, τα πολυδιαφημισθέντα αναπτυξιακά προγράμματα, που έπρεπε ήδη να έχουν καταρτισθεί και να εφαρμόζονται, δεν έχουν ακόμη καταρτισθεί. 'Ετσι, εν όψει ιδίως των ευρωεκλογών, όλες οι τοπικές κοινωνίες, όλοι οι νεοσύστατοι δήμοι ζουν με την ελπίδα και με την άκρατη υποσχεσιολογία της Κυβέρνησης ότι τα έργα που έχουν ζητήσει μερίμνει Υπουργών, Βουλευτών και άλλων κομματικών υπευθύνων θα ενταχθούν σ' αυτό το περίφημο πρόγραμμα ΕΠΤΑ. 

Βέβαια, από το πρόγραμμα αυτό ελάχιστα μπορεί να περιμένει η Αυτοδιοίκηση. Είναι χαρακτηριστική η αναφορά η οποία γίνεται στην εισηγητική έκθεση του προϋπολογισμού του τρέχοντος έτους που ψηφίσαμε στη σελίδα 5 συγκεκριμένα της εισηγητικής έκθεσης, όπου λέει επί λέξει: "Σημαντική εξοικονόμηση πόρων εκτιμάται ότι θα προέλθει και από τη διοικητική τομή που έγινε με το πρόγραμμα ΚΑΠΟΔΙΣΤΡΙΑΣ". Γι' αυτό κιόλας γίνεται μια απελπισμένη προσπάθεια της Κυβέρνησης, ενώ ήταν διαφορετικές οι εξαγγελίες του τότε Υπουργού Εσωτερικών, του κ. Παπαδόπουλου να συσχετισθεί το πρόγραμμα ΕΠΤΑ στο μεγαλύτερό του μέρος, αν όχι καθ'ολοκληρίαν, με το Γ' Κοινοτικό Πλαίσιο Στήριξης, πράγμα που σημαίνει ότι τα όποια έργα ενταχθούν, αναβάλλονται ακόμη και από σήμερα που μιλάμε για ένα και δύο χρόνια μεταγενέστερα. 

Το μοναδικό πρόγραμμα που έχει προχωρήσει αφορά την προμήθεια μηχανημάτων αυτοκινήτων και απορριμματοφόρων από το Υπουργείο Εσωτερικών - Δημόσιας Διοίκησης και Αποκέντρωσης. Η κατανομή όμως του εξοπλισμού, δεν έγινε ούτε σύμφωνα με τα αιτήματα των Οργανισμών Τοπικής Αυτοδιοίκησης ούτε σύμφωνα με το κριτήριο του χαρακτηρισμού τους σε ορεινούς ημιορεινούς και πεδινούς δήμους και με τις ιδιαιτερότητές τους αλλά με άλλα κριτήρια πλήρως αδιαφανή. 

Πολλά θα μπορούσαν να λεχθούν για την αδυναμία της Κυβέρνησης να ανταποκριθεί στοιχειωδώς σ' αυτά που η ίδια πριν από ενάμιση χρόνο νομοθέτησε. Δυστυχώς η Αυτοδιοίκηση δεν είναι ο μόνος τομέας που είναι αντιμέτωπος με την αδυναμία της Κυβέρνησης να παράγει έργο. Η αδυναμία της όμως αυτή, προϊόν της αβουλίας και της ατολμίας της να υλοποιήσει αυτά που η ίδια έχει υποσχεθεί, αφαιρεί τη δυνατότητα να προχωρήσει στις τομές εκείνες που θα καταστήσουν το θεσμό της Αυτοδιοίκησης ουσιαστικό σύμμαχο του πολίτη τον αιώνα που έρχεται. Τομές που αναφέρονται στη σαφή διάκριση σχέσεων και αρμοδιοτήτων μεταξύ κεντρικής εξουσίας και των διαφόρων βαθμίδων της Αυτοδιοίκησης, τομές που αναφέρονται στην οριστική οριοθέτηση των αρμοδιοτήτων των βαθμίδων της Αυτοδιοίκησης που πρέπει να δράσουν συμπληρωματικά και όχι ανταγωνιστικά. Τομές που αναφέρονται στην καθιέρωση συγκεκριμένου πλαισίου ώστε οι λειτουργίες των αιρετών οργάνων της Αυτοδιοίκησης να γίνονται σε συνθήκες διαφάνειας και δημόσιου ελέγχου και τέλος στην ουσιαστική εφαρμογή της τριμερούς εταιρικής σχέσης, δηλαδή ευρωπαϊκά όργανα, κυβέρνηση και αυτοδιοίκηση, ώστε ισότιμα οι τρεις αυτοί εταίροι να εφαρμόζουν αναπτυξιακές πολιτικές για κάθε περιοχή αυτού του τόπου. 

Η Κυβέρνηση δεν δείχνει να έχει πάρει το μήνυμα των νομαρχιακών και δημοτικών εκλογών, στις οποίες απαίτησαν οι πολίτες ο τόπος να γυρίσει σελίδα. 

Η συνεχιζόμενη εμμονή της Κυβέρνησης σε πρακτικές του χθες είναι βέβαιο, ότι την οδηγεί αναπότρεπτα σε μία νέα, ηχηρότερη αυτήν τη φορά καταδίκη, στις ευρωεκλογές του Ιουνίου. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): 'Εχω την τιμή να ανακοινώσω στο Σώμα ότι για τη σημερινή συζήτηση ορίζεται από τη Νέα Δημοκρατία, ως Κοινοβουλευτικός Εκπρόσωπος, ο Βουλευτής Επικρατείας κ. Προκόπης Παυλόπουλος. 

Επίσης, το Κ.Κ.Ε. ορίζει Κοινοβουλευτικό Εκπρόσωπο τον κ. Νικόλαο Γκατζή. 

Ο κ. Ευάγγελος Πολύζος έχει το λόγο για πέντε λεπτά. 

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, είναι γεγονός ότι η Κυβέρνηση του κ. Σημίτη θα μείνει στη μνήμη του ελληνικού λαού όχι μόνο ως Κυβέρνηση της κοινωνικής αδικίας, των φόρων και της ανεργίας, αλλά και ως Κυβέρνηση της διάλυσης της ελληνικής επαρχίας. Διότι μείωσε το πραγματικό εισόδημα των αγροτών και των κτηνοτρόφων και οδηγεί με μαθηματική ακρίβεια το 22% του ελληνικού λαού, που είναι οι αγρότες, στην ανεργία, στη φτώχεια, στη δυστυχία και αυτό γιατί απέτυχε παταγωδώς στο σύνολο της αγροτικής της πολιτικής, με αποτέλεσμα την απώλεια εισοδήματος στο σύνολο των αγροτικών προϊόντων. 

Γνωρίζετε, κύριοι συνάδελφοι, ότι μόνο φέτος μειώθηκε κατά 40% το εισόδημα των καπνοπαραγωγών στην εκλογική μου περιφέρεια, την Πιερία; Γνωρίζετε το φιάσκο στο εισόδημα από το βαμβάκι, το ρύζι, τα ζαχαρότευτλα, το σιτάρι, την κτηνοτροφία και την πτηνοτροφία; Τέλος, γνωρίζετε ότι στην επαρχία διαλύθηκε η μικρομεσαία επιχείρηση με τα γνωστά τραγικά αποτελέσματα στην οικονομία και στην ανεργία; 

Κύριοι συνάδελφοι, η Κυβέρνηση του κ. Σημίτη, χωρίς μελέτη, χωρίς πρόγραμμα και χωρίς να λάβει υπόψη της τη θέληση των τοπικών κοινωνιών και με μοναδικό γνώμονα το κομματικό συμφέρον, προχώρησε στην ψήφιση του αντιδημοκρατικού νόμου των αναγκαστικών συνενώσεων με τον ψευδεπίγραφο τίτλο "ΙΩΑΝΝΗΣ ΚΑΠΟΔΙΣΤΡΙΑΣ". 'Ετσι έριξε τη χαριστική βολή στη διάλυση της ελληνικής επαρχίας, διότι ενώ προέβη στις αναγκαστικές συνενώσεις και δημιούργησε τους νέους δήμους, στη συνέχεια τους εγκατέλειψε και ενώ πέρασαν έξι περίπου μήνες από τις δημοτικές εκλογές, οι νέοι δήμοι δεν μπορούν να ανταποκριθούν στις υποτυπώδεις ανάγκες της Τοπικής Αυτοδιοίκησης, αλλά ούτε και στις αυτονόητες διοικητικές υποχρεώσεις προς τους δημότες. Διότι, ενώ υποσχέθηκε ανάπτυξη, πρόοδο και ποιότητα ζωής στην ελληνική περιφέρεια με γενναίες χρηματοδοτήσεις στους δήμους, παρέχει και τώρα υποσχέσεις μέσω του ΕΠΤΑ, του οποίου η οικονομική δυνατότητα είναι ελάχιστη και ως στόχο για το 1999 έχει τα εκατόν ογδόντα δισεκατομμύρια (180.000.000.000) δραχμές, εκ των οποίων, βέβαια, τα μισά περίπου προέρχονται από περικοπές του 1998. 

'Εστω όμως και αυτά τα ελάχιστα, τα ψίχουλα -να μου επιτραπεί η έκφραση- που αναλογούν σε κάθε νομό, δεν είναι δυνατόν να απορροφηθούν, διότι πώς, κύριοι συνάδελφοι, είναι δυνατόν οι νέοι δήμοι να προχωρήσουν στην εκτέλεση έργων από το ΕΠΤΑ μέσα στο 1999, όταν δεν έχουν ούτε μία τεχνική μελέτη; Πώς θα προχωρήσουν στην εκτέλεση έργων από το Γ' Κοινοτικό Πλαίσιο Στήριξης, αφού οι προθεσμίες για την υποβολή μελετών είναι κάπου το Σεπτέμβριο, πλησιάζει ο Σεπτέμβρης και μελέτες δεν υπάρχουν αλλά ούτε και προοπτική για τη σύνταξή τους μέσα στα χρονικά περιθώρια; 

Πάνω σε αυτά τα καίρια προβλήματα της Τοπικής Αυτοδιοίκησης η Κυβέρνηση πρέπει να δώσει απάντηση στον ελληνικό λαό. 

Κύριοι συνάδελφοι, η Κυβέρνηση υποσχέθηκε στήριξη των νέων δήμων και με μηχανολογικό εξοπλισμό, αλλά την κατανομή και στην Πιερία την έκανε εν κρυπτώ και με κομματικά κριτήρια, όπως βέβαια, έκανε και τις γεωγραφικές ενότητες των δήμων. 

Για να γίνω περισσότερο κατανοητός, θα αναφερθώ σε δύο γεγονότα δήμων της εκλογικής μου περιφέρειας. Δήμος Ελαφίνας. Στο δεύτερο δήμο σε έκταση μετά το Δήμο Κατερίνης, δόθηκε ένα αγροτικό αυτοκίνητο, ενώ πρόκειται για έναν καθαρά αγροτικό δήμο, ο οποίος θα έπρεπε να ενισχυθεί με δομικά μηχανήματα. Δήμος Δίου. Στο μεγαλύτερο σε πληθυσμό δήμο μετά το Δήμο Κατερίνης δόθηκε ένα αγροτικό αυτοκίνητο και μετά από παρέμβαση τοπικών και κομματικών παραγόντων και ένα απορριμματοφόρο. 

Κύριοι συνάδελφοι, η Κυβέρνηση πρέπει να ομολογήσει στον ελληνικό λαό ότι και αυτός ο πειραματισμός της πάνω στην Τοπική Αυτοδιοίκηση απέτυχε, όπως, κατά τη δική της επίσης, έμπρακτη ομολογία, απέτυχαν και οι αναπτυξιακοί σύνδεσμοι και τα συμβούλια περιοχής, γι'αυτό και η ίδια άλλωστε τα κατήργησε. 

Αλλά, κύριοι της Κυβέρνησης, έπρεπε να είσαστε περισσότερο προσεκτικοί στο νευραλγικό αυτόν θεσμό που διαδραματίζει σοβαρότατο ρόλο στην ανάπτυξη της ελληνικής περιφέρειας. Διότι εσείς μεν, με τους πειραματισμούς σας και την αποτυχία σας στον "ΚΑΠΟΔΙΣΤΡΙΑ", πληρώσατε στις εκλογές για τη Νομαρχιακή και την Τοπική Αυτοδιοίκηση, του περασμένου Οκτωβρίου, για το σύνολο της αποτυχημένης πολιτικής σας θα πληρώσετε στις ευρωεκλογές του Ιουνίου, καθώς επίσης και στις εθνικές εκλογές που θα αναγκαστείτε να κάνετε σε πολύ σύντομο χρονικό διάστημα, αλλά δεν σας φταίει όμως σε τίποτε ο ελληνικός λαός, να τον ταλαιπωρείτε με τους πειραματισμούς σας. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ευάγγελος Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Ζητώ προτασσόμενη δευτερολογία, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Μάλιστα. Ορίστε, έχετε το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, η Νέα Δημοκρατία έφερε για συζήτηση στη Βουλή μία πολύ σημαντική επερώτηση, η οποία αναφέρεται στη λειτουργία συνολικά της πρωτοβάθμιας Τοπικής Αυτοδιοίκησης και ειδικότερα αναφέρεται στα σοβαρά προβλήματα τα οποία προέκυψαν από τις αναγκαστικές και χωρίς καμία δημοκρατική διαδικασία και προεργασία συνένωση των κοινοτήτων και των δήμων σε νέους δήμους. 

Τα προβλήματα που αντιμετωπίζει σήμερα η πρωτοβάθμια Τοπική Αυτοδιοίκηση αναφέρονται σε πέντε κατηγορίες λόγων. Είναι προβλήματα θεσμικά, προβλήματα οργανωτικά, προβλήματα οικονομικά, προβλήματα προσωπικού αλλά και προβλήματα μέσων. Τα προβλήματα αυτά δεν αντιμετωπίζονται από τους θεσμούς που έχουν ψηφισθεί ή από τις εγκύκλιες αποφάσεις που εκδίδονται κατά καιρούς από το Υπουργείο και καθημερινά διογκώνονται χωρίς η Κυβέρνηση να είναι ικανή να επιλύσει έστω και τα στοιχειώδη από αυτά. 

Τα θεσμικά προβλήματα προέκυψαν από την πρόχειρη, αποσπασματική, καταναγκαστική και αντιδημοκρατική συνένωση των κοινοτήτων σε νέους δήμους, χωρίς να ληφθεί υπόψη κανένα αναπτυξιακό κριτήριο, χωρίς να έχουν υπάρξει χωροταξικές μελέτες ανάπτυξης και χωρίς προφανώς να ληφθεί υπόψη η γνώμη των κατοίκων, ιδιαίτερα στο σχεδιασμό των γεωγραφικών ενοτήτων, αλλά και στον καθορισμό των νέων εδρών. 

Παρατηρήθηκε το φαινόμενο, όπως αναφέρθηκε και από τον εισηγητή της Νέας Δημοκρατίας, ότι υπήρξαν χάρες σε ορισμένους κυβερνητικούς παράγοντες και Βουλευτές, με το να εξαιρεθούν ΟΤΑ της καταγωγής τους από τις ενότητες και από τους σχεδιασμούς της αναγκαστικής συνένωσης. 

Στην ιδιαίτερη εκλογική μου περιφέρεια, στη Βοιωτία, έχω δύο τέτοια παραδείγματα, κυρία Υπουργέ. Δεν είστε υπεύθυνη για το σχεδιασμό αυτών των ενοτήτων, αλλά θα σας τις πω, να τις ξέρετε. Για παράδειγμα είναι η περιοχή από την οποία κατάγεται ο κ. Τσούρας, υπεύθυνος της Τοπικής Αυτοδιοίκησης του ΠΑ.ΣΟ.Κ., το Κυριάκι, το οποίο λόγω παρεμβάσεώς του εξαιρέθηκε από την ενότητα εκείνη, από το Δήμο Διστόμου και καλά έκανε ο προηγούμενος Υπουργός, διότι πλέον μπορεί από μόνη της αυτή η Κοινότητα να λειτουργήσει καλύτερα από τους δήμους, όπως έχουν σχεδιαστεί. 

'Εχουμε όμως και ένα δεύτερο παράδειγμα, της Κοινότητας Αντίκυρας, στην οποία πρόεδρος ήταν κάποιος προσκείμενος στο δικό σας χώρο, ο κ. Σωτηρίου, ο οποίος βρισκόταν και στο Διοικητικό Συμβούλιο της ΚΕΔΚΕ. 

Προς τα έξω έλεγε ότι πιστεύει στις αναγκαστικές συνενώσεις, αλλά ζήτησε ως δική του χάρη, ακριβώς για να προωθηθεί το πρόγραμμα των αναγκαστικών συνενώσεων να εξαιρεθεί η κοινότητά του -και εξαιρέθηκε- από τον αρχικό σχεδιασμό και αποτελεί πλέον ξεχωριστή κοινότητα. 

Υπάρχουν λοιπόν σοβαρά θεσμικά προβλήματα και κανείς πολίτης καλόπιστος δεν πιστεύει ότι είναι καλός θεσμός η αναγκαστική συνένωση, αφού βλέπει ότι εκείνοι οι οποίοι προωθούσαν και πρόβαλαν το θεσμό για τις δικές τους περιοχές έκαναν τα ακριβώς αντίθετα. Εξαιρούσαν, δηλαδή, τους δικούς τους ΟΤΑ από το σχέδιο αυτό. 

Υπάρχουν πολλά οργανωτικά προβλήματα στα οποία αναφέρθηκα. Ποιά είναι αυτά. Πρώτα απ' όλα δεν υπάρχουν κτίρια και πολλές φορές οι υπηρεσίες στεγάζονται σε ανεπαρκή κτίρια. Καταργούνται οι υπηρεσίες που βρίσκονταν σε μεγάλες κοινότητες δύο ή τριών χιλιάδων κατοίκων. Δεν υπάρχει η απαραίτητη υποδομή σε ηλεκτρονικά μέσα, σε ηλεκτρονικούς υπολογιστές. 

Πολλές φορές τα δημοτικά συμβούλια συνεδριάζουν σε καφενεία. Και βέβαια είναι γνωστό ότι υπάρχουν και πολλά προβλήματα προσπέλασης των κοινοτήτων στις νέες έδρες. Δεν έχει προβλεφθεί, δηλαδή, μια διευκόλυνση προσπέλασης των δημοτικών συμβούλων αλλά και των πολιτών προς την έδρα, με αποτέλεσμα σε ορισμένες περιπτώσεις όπου είναι πολλές οι κοινότητες, πολλοί οι ΟΤΑ που συνενώνονται, όπως για παράδειγμα στη Θεσπρωτία, όπου υπάρχει δήμος που προήλθε από συνένωση σαράντα κοινοτήτων, να μην μπορούν να φθάσουν καν οι προσκλήσεις σύγκλησης των δημοτικών συμβουλίων. Και αυτό είναι ένα πολύ σοβαρό πρόβλημα. Επίσης υπάρχει πρόβλημα οργανωτικό ως προς τον ενιαίο τρόπο τήρησης των δημοτολογίων και της λειτουργίας των ληξιαρχείων. Δεν είναι δηλαδή συμβατοί οι τρόποι κατάρτισης των παλαιών με τα νέα. Υπάρχουν σοβαρά προβλήματα μετακίνησης των υπαλλήλων και λειτουργίας τους και οι υπάλληλοι βέβαια δεν αποδίδουν. 

Υπάρχουν σοβαρά προβλήματα οικονομικά στους νέους δήμους. Υπάρχουν παραδείγματα, όπου παλιά χρέη κοινοτήτων, παραδείγματος χάρη για λογαριασμούς της ΔΕΗ ή από παλιά δάνεια, από παλιές οφειλές να κατανέμονται στους κατοίκους του συνόλου του νέου δήμου κατά τρόπο άδικο και παράλογο. Δηλαδή να πληρώσουν οι κάτοικοι μιας άλλης τέως κοινότητας τα χρέη που δημιουργήθηκαν σε μια άλλη κοινότητα και τα οποία κακώς δεν εισεπράχθησαν έγκαιρα. Και τα όποια νέα έσοδα θα προέλθουν από τους κατοίκους του συνόλου του δήμου. Αυτό είναι κάτι που πρέπει να το αντιμετωπίσετε. 

Επίσης καθυστερείτε να δώσετε τις επιχορηγήσεις. 'Εχουμε συνεχείς διαμαρτυρίες των κοινοτικών υπαλλήλων και γενικότερα έχουμε πολλά προβλήματα δυσλειτουργίας των νέων δήμων. 

Υπάρχουν άλλα προβλήματα σοβαρά με το προσωπικό το οποίο δεν είναι επαρκές για να στελεχώσει τις υπηρεσίες, αλλά και δεν είναι επαρκές να κατανεμηθεί στα μηχανήματα τα οποία έχετε δώσει. Και υπάρχει θέμα μέσων, όπως σας είπα. Υπάρχουν παραδείγματα και πρέπει να τα λάβετε σοβαρά υπόψη, δήμων στους οποίους εκχωρήθηκαν εκχιονιστικά μηχανήματα, έστω και αν ήταν πεδινοί οι δήμοι. Δεν έχω υπόψη μου αν υπάρχει το αντίστροφο, δηλαδή αν έχετε δώσει σε ορεινούς δήμους μηχανήματα π.χ. καθαρισμού ή διαμορφώσεως άμμου των ακτών. Δεν ξέρω αν υπάρχει και τέτοιο τραγελαφικό φαινόμενο. Ο κ. Παναγιωτόπουλος από την Ευρυτανία το επιβεβαιώνει. Δεν ξέρω αν υπάρχει κάτι τέτοιο. Και αυτά είναι συγκεκριμένες καταγγελίες. 

Δεν είναι δυνατόν, επειδή μια περιοχή ένας δήμος ζήτησε κάποια μηχανήματα και τα ιεράρχισε αν θέλετε πρώτο, δεύτερο, δέκατο, διότι θέλησε να καλύψει όσο γίνεται μεγαλύτερες ανάγκες να μην μπορεί να πάρει εκείνα που έβαλε σε άμεση προτεραιότητα, το πρώτο, το δεύτερο, το τρίτο και σεις να του κατανέμετε το δέκατο, το οποίο πράγματι το ζήτησε επικουρικώς όμως. Δεν το ζήτησε ως άμεσης προτεραιότητας, άμεσης ανάγκης μηχάνημα. Και επαναλαμβάνω δεν έχετε και το απαραίτητο προσωπικό να το κατανείμετε στα μηχανήματα αυτά με αποτέλεσμα τα μηχανήματα αυτά να μην κινούνται. 

Και έρχεται βέβαια το πρόβλημα της χρήσης των κοινών έργων. Πώς θα χρησιμοποιούνται τα έργα αυτά; Από ποιον ΟΤΑ και για ποιον ΟΤΑ; 

Υπάρχουν σοβαρά προβλήματα όσον αφορά τη λειτουργία του ειδικού προγράμματος Τοπικής Αυτοδιοίκησης του ΕΠΤΑ, το οποίο καθυστερεί και το οποίο ενώ είχατε υποσχεθεί ότι θα το διαθέσετε άμεσα, τώρα μη εξευρίσκοντας πόρους παρά τις υποσχέσεις σας ότι θα δώσετε πολλά δισεκατομμύρια -επτακόσια δισεκατομμύρια (700.000.000.000) ακουγόταν κάποτε ότι θα δοθούν στην Τοπική Αυτοδιοίκηση ως αποτέλεσμα της λειτουργίας του νέου θεσμού των αναγκαστικών συνενώσεων του σχεδίου "ΚΑΠΟΔΙΣΤΡΙΑΣ"- τώρα το μεταθέτετε στη λειτουργία του Γ' Κοινοτικού Πλαισίου Στήριξης και ουσιαστικά καθυστερείτε την εφαρμογή αυτού του προγράμματος που είναι πολύ βασικό για τη λειτουργία της Τοπικής Αυτοδιοίκησης, για τουλάχιστον ένα με ενάμιση χρόνο. Πώς θα λειτουργήσουν οι ΟΤΑ ως τότε; Είμαι περίεργος. Δεν λαμβάνετε υπόψη τις διαμαρτυρίες που ακούγονται σε διάφορες περιοχές για τέτοιου είδους λειτουργία; 

Επίσης έχετε πολλά προβλήματα και καταγγελίες για το θέμα της έδρας. Υπάρχουν αποφάσεις δημοτικών συμβουλίων που ζητάνε άλλη έδρα χωρίς η Νέα Δημοκρατία να υπεισέρχεται ποτέ βέβαια στο θέμα της έδρας, γιατί πιστεύει ότι οποιαδήποτε έδρα έχει καθοριστεί με τον αυθαίρετο τρόπο που καθορίστηκε από την Κυβέρνηση ή -αν θέλετε- με τον αποσπασματικό και περιστασιακό τρόπο που καθορίζεται από τις νεότερες αποφάσεις των δημοτικών συμβουλίων δεν επιλύει το μείζον πρόβλημα της αυτοδυναμίας και της αυτοδύναμης λειτουργίας καθενός ΟΤΑ, στην οποία επιμένει η Νέα Δημοκρατία, όπως επιμένει και για τη διατήρηση του ονόματος, πολλές φορές ιστορικού για λόγους και τουριστικούς αν θέλετε και ιστορικούς -είναι αυτονόητο- και βέβαια επανέρχεται στην πρότασή της να υπάρξουν τοπικά δημοψηφίσματα σε κάθε τέως ΟΤΑ και οι κάτοικοι από μόνοι τους μέσα από δημοκρατικές διαδικασίες, απόλυτα δημοκρατικές διαδικασίες, να αποφασίσουν για την τύχη τους. Γιατί δεν είναι δυνατόν ένα θεσμό κατ' εξοχήν αυτοδιοικητικό και ένα θεσμό άμεσης δημοκρατίας να τον χρησιμοποιείτε -και το εννοώ αυτό που λέω- με τον τρόπο με τον οποίο τον χρησιμοποιείτε. Γι' αυτό και ήταν σαφέστατα τα μηνύματα από τις τελευταίες εκλογές για την Τοπική Αυτοδιοίκηση και για τη δευτεροβάθμια και για την πρωτοβάθμια, όπου σημειώθηκε πρωτοφανής ήττα για το κυβερνών κόμμα, ως προς τους υποψηφίους που πρότεινε, ήττα που πρέπει να σας προβληματίσει, τουλάχιστον για το χειρισμό αυτού του πολύ σημαντικού θέματος, του κυττάρου της δημοκρατίας, τη λειτουργία της πρωτοβάθμιας Τοπικής Αυτοδιοίκησης. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Παπαδημόπουλος έχει το λόγο για πέντε λεπτά. 

Από τη θέση σας, αν έχετε την καλοσύνη, κύριε συνάδελφε. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Θα κάνω και εγώ χρήση του τριλέπτου της προτασσόμενης δευτερολογίας, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Αυτό θα το πάμε συνέχεια έτσι; 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, θέλω και το χρόνο της δευτερολογίας, χωρίς να ξαναλάβω το λόγο μετά. 

ΠΡΟΕΔΡΕΥΩΝ (Δημήτριος Β. Κωστόπουλος): Ναι, αλλά δεν είναι και εύκολο από τη μεριά μου. Και με την προτασσόμενη δευτερολογία -που θα σας τη δώσω, δεν χωράει αμφιβολία, γιατί πρέπει να υπάρχει ανοχή- πάλι μπορούσατε από τη θέση σας να μιλήσετε σύμφωνα με τον Κανονισμό. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Δεν νομίζω να υπάρχει πρόβλημα, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κύριε Παπαδημόπουλε, έχετε το λόγο για οκτώ λεπτά. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, κύριοι συνάδελφοι, θα ήθελα ευθύς εξαρχής να επισημάνω ότι αναμφιβόλως ένας μεγάλος οικισμός είναι προτιμότερος σε μια σύγχρονη κοινωνία από την ύπαρξη πολλών μικρών οικισμών, οι οποίοι τίποτε το σοβαρό δεν μπορούν να προσφέρουν στις τοπικές κοινωνίες. Θα ήταν ευχάριστο να είχαμε αγροτοπόλεις, κωμοπόλεις των πέντε χιλιάδων, των δέκα χιλιάδων κατοίκων, διότι έτσι -το καταλαβαίνουμε όλοι για να είμαστε ειλικρινείς- και μόνο έτσι μπορεί να σταθεί μια κοινωνία στην περιφέρεια και να μην έχουμε αυτό το θλιβερό φαινόμενο σήμερα της εγκατάλειψης της υπαίθρου. Διότι πράγματι σε έναν πολύ μεγάλο οικισμό έχουμε καλύτερη εκπαίδευση, διότι έχουμε ένα πληρέστερο σχολείο, δεν έχουμε πέντε-έξι μαθητές. 'Εχουμε καλύτερη κατανομή των επαγγελμάτων. Βρίσκει κάθε πολίτης όλα τα επαγγέλματα. 'Εχουμε καλύτερες συγκοινωνίες, διότι όντως σε έναν μεγαλύτερο οικισμό θα έχουμε πέντε έξι δρομολόγια, ας πούμε του υπεραστικού ΚΤΕΛ, ενώ σε ένα μικρό χωριό, των εκατό-διακοσίων κατοίκων δεν θα έχουμε καν ένα δρομολόγιο την ημέρα. 

Αυτά είναι όλα κατανοητά ότι δηλαδή θα ήταν ευχής έργο η ελληνική επικράτεια να αποτελούταν από δυο-τρεις χιλιάδες οικισμούς με μεγαλύτερους πληθυσμούς. Μέχρι εδώ σύμφωνοι. 

Σεις, κυρία Υπουργέ, δεν κάνατε αυτό, δηλαδή να μεγαλώσετε τις τοπικές κοινωνίες για να μπορούν έτσι να υπηρετήσουν και το αίσθημα της κοινωνικότητας που έχουν οι σύγχρονοι πολίτες, διότι πράγματι θέλουν σήμερα να έχουν επαφή εντονότερη και πυκνότερη τα άτομα της κοινωνίας, επαφή την οποία δεν βρίσκουν στους μικρούς οικισμούς και έτσι εγκαταλείπουν την ύπαιθρο. Αν θεωρητικά -κάνω μια υπόθεση- ήταν δυνατόν να μεταφέρουμε τους μικρούς οικισμούς και να τους συμπτίξουμε σε μεγάλους οικισμούς, θα ήταν αυτό αποδεκτό απ' όλους, γιατί θα είχαμε πράγματι αυτούς τους οικισμούς οι οποίοι θα ανταποκρίνονταν καλύτερα στα αιτήματα και στις απαιτήσεις των καιρών. 

'Ομως τι κάνατε; Δεν ενώσατε οικισμούς, συγκεντρώσατε τις σφραγίδες από δύο, τρία, τέσσερα, πέντε, έξι, οκτώ χωριά σε κάποιο χωριό, ενώ οι τοπικοί πληθυσμοί μένουν στους ήδη υπάρχοντες οικισμούς μαζί με τα προβλήματά τους. 'Αρα, λοιπόν, τίποτε δεν μπορούμε να καταφέρουμε με τον τρόπο αυτό, με το να μαζέψουμε πέντε, έξι γραμματείς σε ένα κτίριο, σε ένα δημοτικό κατάστημα της έδρας του νέου δήμου. Αυτό είναι το μεγάλο ελάττωμα, που αντιμετωπίζει σήμερα η κοινωνία μας. 

Συνεπώς ο "ΚΑΠΟΔΙΣΤΡΙΑΣ" όχι μόνο δεν πρόκειται να επιτύχει, αλλά θα αποτύχει οικτρά και θα μείνει σαν ένα φαινόμενο στην ιστορία της αποκέντρωσης, που πραγματικά δεν θα θυμίζει τίποτα το θετικό. Βεβαίως υπάρχουν και άλλα επιχειρήματα εκ μέρους της Κυβέρνησης, κύριοι συνάδελφοι, ότι αυτό το κάναμε, όχι μόνο για τους λόγους που ανέφερα, αλλά κυρίως διότι έτσι θα επιτύχουμε καλύτερα την ανάπτυξη και θα περιστείλουμε τα έξοδα. Λάθος μέγα. 

Πρώτον, είναι γνωστό σε όλους ότι η ανάπτυξη δεν επιτυγχάνεται από τους δήμους, όσο μεγάλοι και να είναι αυτοί. Πολύ δε περισσότερο δεν επιτυγχάνεται από δήμους σαν και αυτούς που κατασκευάσαμε, με χίλιους πεντακόσιους, με δύο χιλιάδες κατοίκους, με τρεις ή με πέντε χιλιάδες κατοίκους. 

Τι ανάπτυξη να κάνουν αυτοί οι δήμοι και πώς να συμβάλουν στην αύξηση του εθνικού προϊόντος; Με τι; Αυτό θα είναι αποτέλεσμα της γενικής οικονομικής άνθησης ανά τον κόσμο. Είναι αποτέλεσμα της ελληνικής οικονομικής προόδου, είναι αποτέλεσμα άλλων παραγόντων, που μετέχουν στην παραγωγή και δεν είναι καθόλου θέμα των μικρών ΟΤΑ, που δημιουργήσαμε τώρα. Συνεπώς καμιά ανάπτυξη δεν θα υπάρξει εκ του εγχειρήματος τούτου. 

'Ομως επικαλείσθε ακόμη και το γεγονός ότι έτσι περιστέλλονται τα έξοδα και έχουμε καλύτερη προσφορά υπηρεσιών. Ποια έξοδα; Ξέρω δήμο, που προέκυψε από εκούσια συνένωση. 'Ηταν τέσσερις κοινότητες και οι τέσσερις πρόεδροι έπαιρναν τριακόσιες ογδόντα πέντε χιλιάδες (385.000) όλοι μαζί το μήνα, διότι ήταν μικρά τα έσοδα και ο δήμαρχος τώρα με τον αντιδήμαρχο και τον πρόεδρο του δημοτικού συμβουλίου παίρνουν επτακόσιες ογδόντα χιλιάδες (780.000) δραχμές. 

'Εχουμε περιστολή εξόδων; Σε καμία περίπτωση. Αντίθετα, θα μεγαλώσουν και θα φουντώσουν τα έξοδα διοίκησης, διότι αρχίζουμε να βάζουμε δήθεν τεχνικούς, ειδικούς επιστήμονες. Πού πάνε; Σε δήμο των δυόμισι χιλιάδων κατοίκων; Είναι απαραίτητοι αυτοί για να προσφέρουν τι; Τι να προγραμματίσουν; 

Ωστόσο όμως, κυρία Υπουργέ, όλοι αυτοί οι ειδικοί επιστήμονες θα χρεώσουν ο καθένας τον κάθε νεοσύστατο δήμο με έξι τουλάχιστον εκατομμύρια (6.000.000) δραχμές για το μισθό τους, επίσης και τα ασφαλιστικά ταμεία. Υπάρχουν και τα λοιπά έξοδα κίνησης των υπαλλήλων αυτών. Συνεπώς θα αυξηθούν τα έξοδα. 

Πήρατε απόφαση να δώσετε μηχανήματα. Να τα κάνουν τι; Γιατί δεν στρέφουμε την προσοχή μας προς τη Νομαρχιακή Αυτοδιοίκηση, προς το Β' βαθμό Τοπικής Αυτοδιοίκησης, ο οποίος θα μπορούσε να επιτελέσει σημαντικό έργο στην περίπτωση αυτή; Εκεί που έχει δύο, τρία γκρέιντερ και κατορθώνει σε ορεινό νομό να κάνει εκχιονισμό μέσα σε δύο ημέρες, αν του δίναμε άλλα δύο-τρία γκρέιντερ, δύο-τρεις φορτωτές, μια-δυο ακόμη μπουλντόζες και δεν ξέρω τι άλλο και καταστούσαμε τη Νομαρχιακή Αυτοδιοίκηση ισχυρότερη, θα μπορούσε η Νομαρχιακή Αυτοδιοίκηση να επιτελέσει αυτό το έργο και δεν θα ήταν ανάγκη οι κοινότητες να ασχολούνται με αυτό. 

Αναφέρεται ακόμη το επιχείρημα ότι γίνεται κατάτμηση των πιστώσεων με το να δίνουμε σε μικρούς ΟΤΑ από δύο, τρία εκατομμύρια, για να επιτελέσουν έργα. Αυτά είναι αστεία πράγματα. Ποιος σας είπε ότι είναι αναγκαίο να δοθούν δύο, τρία εκατομμύρια στην άλφα κοινότητα για να κάνει ασφαλτόστρωση; 

Θα μπορούσε η Νομαρχιακή Αυτοδιοίκηση, να κατασκευάσει το επαρχιακό, το διακοινοτικό δίκτυο οδοποιίας ως ενιαίο έργο φερ' ειπείν τριάντα χιλιόμετρα ασφαλτόστρωσης στο νομό, να κρατήσει τις πιστώσεις αυτές, να κάνει σωστότερη δουλειά και να περιορισθούν οι κοινότητες, οι ΟΤΑ Α' βαθμού, μόνο στην εκτέλεση των πλέον τοπικού χαρακτήρα μικρών έργων. 'Ομως και εδώ είναι μέγα το λάθος και τώρα φθάσαμε στο να διασπαθίζουμε το δημόσιο χρήμα, να αγοράζουμε μηχανήματα και να τα δίνουμε εκεί που θέλουμε. Και τα μηχανήματα αυτά τι στοιχίζουν; 

Ξέρετε, οι νεοέλληνες μέχρι που να βρουν μια δουλειά παρακαλούν, κτυπούν την πόρτα. Την επομένη ημέρα, όμως, αρχίζει η θεωρία της διατύπωσης των δικαιωμάτων. 

Δεν πάει ο οδηγός, κύριε Υφυπουργέ, να οδηγήσει το απορριμματοφόρο, επειδή είναι οδηγός στο γκρέιντερ. Δεν πάει να οδηγήσει το αγροτικό αυτοκίνητο, δεν πάει να οδηγήσει ένα άλλο μηχάνημα, για να μη βρεθεί στην ανάγκη ο δήμος να προσλάβει οδηγούς για όλα τα υποαπασχολούμενα μηχανήματα. 

'Ετσι, λοιπόν, δημιουργούμε θέσεις τέτοιες και δεν καταπολεμούμε διά του τρόπου αυτού την ανεργία, αλλά φορτώνουμε τους ΟΤΑ με καινούριες δαπάνες, με αποτέλεσμα να έχουμε πολύ σύντομα υψηλό κόστος στο όλο αυτό εγχείρημα, χωρίς να έχουμε καμία σημαντική και σοβαρή ωφέλεια. 'Ετσι, λοιπόν, έχει όλη η ιστορία. 

Εγώ δεν θα επέμενα -και τελειώνω με αυτό, κύριε Πρόεδρε- για τα δημαρχεία. Υπάρχουν εγκαταλελειμμένα σχολεία. 'Ετσι κάναμε και φτιάξαμε λύκεια, τα οποία κλειδώθηκαν. Δεν χρειάζεται να σπεύσετε να κάνετε δημαρχεία, κύριε Υφυπουργέ, γιατί θα τον αλλάξουμε αυτόν το νόμο, αλλά και να μην τον αλλάζαμε, πάλι δεν χρειάζεται να πετάμε λεφτά σε ντουβάρια. Υπάρχουν σε πολλούς οικισμούς χώροι που μπορούν να στεγάσουν τις ανάγκες των υπηρεσιών γενικότερα και να εξυπηρετήσουν τους νεοσύστατους αυτούς δήμους. 

Συνεπώς εκείνο που χρειάζεται η Τοπική Αυτοδιοίκηση είναι νοικοκυροσύνη, και σωστός προγραμματισμός, για να μη χάνονται χρήματα του ελληνικού λαού. 

Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ιωάννης Κεφαλογιάννης έχει το λόγο για πέντε λεπτά. 

ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα υπενθυμίσω στη Βουλή τι υπεστήριζε η Κυβέρνηση κατά την ψήφιση του νόμου για τις αναγκαστικές συνενώσεις, για να μπορέσει ο ελληνικός λαός να δει τι έλεγε τότε, αλλά και τι αποτέλεσμα έχει προκύψει από την εφαρμογή του νόμου αυτού. 

Υπεστήριζε, λοιπόν, η Κυβέρνηση τότε ότι η πρωτοβάθμια Τοπική Αυτοδιοίκηση στόχευε στην παροχή υπηρεσιών, αποτελεσματικότητας ίσης με αυτής των πολιτών των μεγάλων πόλεων και στη βελτίωση της ποιότητας ζωής όλων των πολιτών στους νέους δήμους. 

Δεύτερον, στόχευε στον εκσυγχρονισμό του πολιτικού της συστήματος. 

Τρίτον, στόχευε στην τήρηση της νομιμότητας της διαφάνειας στη διαχείριση των πόρων και τον κοινωνικό έλεγχο στην ασκούμενη τοπική εξουσία. 

Τέταρτον, στην ενίσχυση του ρόλου της πρωτοβάθμιας Τοπικής Αυτοδιοίκησης με την ανάθεση σημαντικών αρμοδιοτήτων, που μόνο ευρύτερες από τις υφιστάμενες διοικητικές μονάδες είναι σε θέση να ασκήσουν. 

Πέμπτον, στην απόκτηση της οικονομικής αυτοδυναμίας και αυτοτέλειας και, έκτον, στόχευε στην αναγέννηση των χωριών και στην περιφερειακή ανάπτυξη της χώρας. 

Απ' όλα όσα έλεγε η Κυβέρνηση δεν επετεύχθη τίποτε απολύτως. Και όχι μόνο δεν βελτιώθηκε γενικότερα η εικόνα της περιφερειακής ανάπτυξης και η λειτουργία της Τοπικής Αυτοδιοίκησης, αλλά χειροτέρευσε σε σημαντικότατο βαθμό. 

Και τούτο, διότι ο νόμος για τις αναγκαστικές συνενώσεις είναι ένας νόμος, που προέκυψε από την αυταρχική διάθεση της Κυβέρνησης να ελέγξει πολιτικά και αυτόν το θεσμό της αυτοδιοίκησης που τόσο σημαντικό ρόλο έχει παίξει στην πορεία της χώρας μας, διότι στο σχεδιασμό για τις αναγκαστικές συνενώσεις, δεν ελήφθησαν υπόψη ούτε παράμετροι χωροταξικοί ούτε οικονομικοί ούτε αναπτυξιακοί ούτε συγκοινωνιακοί, αλλά μόνο πολιτικοί. 'Εγινε σχεδιασμός επί χάρτου πολιτικά για το πώς θα μπορούσε η Κυβέρνηση να ελέγξει την Τοπική Αυτοδιοίκηση. Αυτό βέβαια δεν σας βγήκε και ευτυχώς, αλλά η πρόθεσή σας ήταν αυτή. 

Θα δούμε σήμερα, με την εφαρμογή του νομοσχεδίου αυτού, τι έχει προκύψει, τι έχει επιτευχθεί. Κατ αρχήν η εξυπηρέτηση των κατοίκων των χωριών έχει μετατραπεί σε μία βασανιστική διαδικασία. Υπάρχουν χωριά, που δεν έχουν συγκοινωνιακή επικοινωνία με το δήμο. Υπάρχουν χωριά, που απέχουν πενήντα χιλιόμετρα από το δήμο, με αποτέλεσμα ουσιαστικά οι κάτοικοι να μην είναι σε θέση να εξυπηρετηθούν. 

Δεύτερον, δημιουργήσατε χρεοκοπημένους δήμους διότι τα χρέη, τα οποία εβάρυναν τους προηγούμενους Οργανισμούς Τοπικής Αυτοδιοίκησης, με την συνένωσή τους μεταφέρθηκαν στον νέο δήμο με συνέπεια ο νέος δήμος να έχει μετατραπεί σε έναν χρεοκοπημένο οικονομικά δήμο και η Κυβέρνηση, παρά το ότι το είχαμε τονίσει εδώ στη Βουλή, δεν πήρε απολύτως κανένα μέτρο για να εξυγιάνει οικονομικά αυτούς τους δήμους. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Δυστυχώς ο χρόνος είναι αδυσώπητος γι' αυτό θα αναφερθώ μόνο σε δύο θέματα και παρακαλώ πολύ, κύριε Πρόεδρε, να έχω την ανοχή σας. 

Εδώ στη Βουλή, κυρία Υπουργέ, υποστηρίξατε ότι το περίφημο πρόγραμμα ΕΠΤΑ θα συγκεντρώσει τουλάχιστον επτακόσια δισεκατομμύρια (700.000.000.000) δραχμές από πόρους που υπήρχαν για την Τοπική Αυτοδιοίκηση, ανεξάρτητα αν εχορηγούντο από διαφορετικούς κυβερνητικούς φορείς, όπως πόροι που διατίθεντο από το Υπουργείο Εσωτερικών, από το Υπουργείο ΠΕΧΩΔΕ, από το Υπουργείο Πολιτισμού. Αυτά όλα τα μαζέψατε και τα αναγάγατε σ' έναν αριθμό επτακοσίων δισεκατομμυρίων (700.000.000.000) δραχμών. Αυτά τα λεφτά πού είναι; Πού διετέθησαν; Πόσα πήραν οι δήμοι; Πόσα εξ αυτών των επτακοσίων δισεκατομμυρίων (700.000.000.000) δραχμών έχετε χορηγήσει στους νέους δήμους; Σε αυτά θέλουμε απάντηση. 

Βέβαια αυτό το περίφημο ειδικό πρόγραμμα για την ανάπτυξη της Τοπικής Αυτοδιοίκησης από τη στιγμή κατά την οποία δεν σας βγήκαν οι εκλογές τι το κάνατε; 'Οπως συνήθως η Κυβέρνηση μπορεί και εφευρίσκει τρόπους να εξαπατά τον ελληνικό λαό αλλά και την Τοπική Αυτοδιοίκηση. Το πρόγραμμα αυτό ουσιαστικά το στείλατε στις καλένδες. Θα εντάξετε αυτό το πρόγραμμα του "ΕΠΤΑ" στο τρίτο Κοινοτικό Πλαίσιο Στήριξης; "Ζήσε Μάη μου να φας τριφύλλι". 

Γιατί πέραν όλων αυτών, το τρίτο Κοινοτικό Πλαίσιο Στήριξης θα έχει ειδικούς -κατά την εκτίμησή μου- όρους και προϋποθέσεις για να ενταχθούν ορισμένα έργα και να εκτελεστούν. 

Δεν πιστεύω ότι και στο τρίτο Κοινοτικό Πλαίσιο Στήριξης θα μπορεί να γίνει η κολλυβοποίηση που έγινε στα δύο προηγούμενα Κοινοτικά Πλαίσια Στήριξης και να συντελεστεί η διασπάθιση του χρήματος χωρίς να εκτελεστεί κανένα ουσιαστικό μεγάλο έργο υποδομής για την ανάπτυξη της χώρας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, παρακαλώ ένα λεπτό. 

Βέβαια πετύχατε και κάτι το ανεπανάληπτο: Ερημώσατε την ύπαιθρο, διότι οι μικρές ορεινές κοινότητες στις οποίες ήταν εγγεγραμμένοι ακόμη ορισμένοι πολίτες για λόγους συναισθηματικούς, για λόγους ιστορικούς, όλοι αυτοί μεταδημότευσαν σε μεγαλύτερες πόλεις ή σε μεγαλύτερους δήμους. Ερημώσατε την ύπαιθρο. 

Δεν έχω, δυστυχώς, χρόνο για να αναπτύξω περισσότερο αυτό το σημαντικό θέμα. 

'Ερχομαι, κυρία Υπουργέ, στο πρόβλημα που αφορά τη γενέτειρά μου, το Δήμο των Ανωγείων. 

Αποτελεί ντροπή για την πολιτική της Τοπικής Αυτοδιοίκησης της Κυβέρνησης Σημίτη, διότι σήμερα ο δήμος δεν διοικείται. Δεν υπάρχουν όργανα διοίκησης και ο δήμος ως νομικό πρόσωπο είναι ανύπαρκτος. 

Δεύτερον, δεν υπάρχει προηγούμενο, κατά την εκτίμησή μου, στη διοικητική ιστορία της χώρας, αλλά και διεθνώς σε περίοδο ειρήνης, μία τοπική κοινωνία να μην εκπροσωπείται σε επίπεδο Τοπικής Αυτοδιοίκησης. 

Και τρίτον, αποτελεί καταστρατήγηση του Συντάγματος ως προς τις διατάξεις του, που αφορούν όχι μόνο την Τοπική Αυτοδιοίκηση, αλλά και την ίδια τη δημοκρατική αρχή. 

Κυρία Υπουργέ, οι επτά χιλιάδες κάτοικοι του νέου δήμου Ανωγείων, που στο μέγιστο ποσοστό δεν ψήφισαν στις εκλογές δεν εξυπηρετούνται και υπάρχει τεράστιο πρόβλημα. 'Εχουμε θέσει κατ' επανάληψη το πρόβλημα αυτό. Επιτέλους, πότε θα ευαισθητοποιηθείτε και πότε θα αντιληφθείτε ότι αυτό το μεγάλο πρόβλημα έχει χρέος η Κυβέρνηση να το δει, να το αντιμετωπίσει και να το λύσει; 

Τα προβλήματα δημιουργούνται, αλλά οι κυβερνήσεις πρέπει αυτά τα προβλήματα να τα συζητούν, να τα αντιμετωπίζουν, να τα επιλύουν. 

Είναι μέγα το πρόβλημα, το θέτω με όλη τη δύναμη και την ένταση της ψυχής μου σε αυτήν την Αίθουσα, γιατί ειλικρινά λυπάμαι για την ταλαιπωρία αυτών των χιλιάδων κατοίκων, που έχει χρέος η Κυβέρνηση επιτέλους να το αντιμετωπίσει. 

ΠΡΟΕΔΡΕΥΩΝ (Δημήτριος Β. Κωστόπουλος): Η Υπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου, έχει το λόγο για τριάντα λεπτά. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, ειλικρινά δεν κατανοώ την επερώτηση των συναδέλφων της Νέας Δημοκρατίας για ένα θέμα που δεν τη συμφέρει και τόσο πολύ, όπως είναι η ανάπτυξη του θεσμού της Τοπικής Αυτοδιοίκησης. 

Εγώ δέχομαι ότι έπρεπε να είχαμε προχωρήσει με πιο γρήγορα βήματα στην αποκέντρωση και την ανάπτυξη της Τοπικής Aυτοδιοίκησης, αλλά ό,τι έχει γίνει σε αυτήν τη χώρα το έχουν κάνει οι κυβερνήσεις του ΠΑΣΟΚ. 'Ηταν η πρώτη μεταρρύθμιση που έγινε μετά το 1981 που πράγματι δώσαμε μία καινούρια δυναμική στο θεσμό της Τοπικής Αυτοδιοίκησης και μετά με συνεχείς μεταρρυθμίσεις έχουμε φτάσει σήμερα σ' ένα σημείο που να μπορούμε να συγκριθούμε με τις άλλες ευρωπαϊκές χώρες. 'Ενας θεσμός που αναπτύσσεται, ένας θεσμός που έχει προοπτική. 

Πρέπει να πω ότι καθ' όλη τη διάρκεια αυτών των μεταρρυθμίσεων που έχουν γίνει από τις κυβερνήσεις του ΠΑΣΟΚ, πάντα η Νέα Δημοκρατία είχε αντιρρήσεις: Από την πρώτη αλλαγή, την αποκέντρωση, την εκλογή των νομαρχών και βέβαια και τον "ΚΑΠΟΔΙΣΤΡΙΑ" τελευταία, που είχε γίνει πολύ εκτεταμένη συζήτηση και στο Κοινοβούλιο και εκτός Κοινοβουλίου για την μεταρρύθμιση αυτή. 

Είπε ο κ. Κουρής ότι εγώ εξήγγειλα μία καινούρια μεταρρύθμιση. 

Θα ήθελα να τη δω, κύριε Κουρή, γιατί εγώ από ό,τι γνωρίζω, τουλάχιστον καινούρια μεταρρύθμιση δεν έχω εξαγγείλει. Αντίθετα έχω πει ότι θα υλοποιηθεί η τελευταία μεταρρύθμιση που έκανε ο προκάτοχός μου, γιατί είναι μία κυβερνητική πολιτική την οποία πιστεύουμε και υλοποιούμε. Από εκεί και πέρα, είπα ότι χρειάζεται να δούμε το θεσμό της Τοπικής Αυτοδιοίκησης εν όψει του 21ου αιώνα, τη νέα χάρτα της Τοπικής Αυτοδιοίκησης, διότι αλλάζουν οι συνθήκες, αλλάζουν οι διεθνείς καταστάσεις. 

Γνωρίζετε πολύ καλά ότι έχουμε πάει σε μία παγκοσμιοποίηση, έχουμε πάει σε μεταφορά αρμοδιοτήτων και αποφάσεων από το εθνικό σε υπερεθνικό επίπεδο, αλλά ταυτόχρονα -και αυτό είναι χαρακτηριστικό της εποχής μας- και σε ευρωπαϊκό επίπεδο πολλές αποφάσεις μεταφέρονται σε τοπικό ή περιφερειακό επίπεδο για να είναι αυτοί που λαμβάνουν τις αποφάσεις πιο κοντά προς τους πολίτες, για να έχουμε αποτελεσματικότητα εξυπηρέτησης του πολίτη και καλύτερη ποιότητα υπηρεσιών. Το σύνθημα και της Τοπικής Αυτοδιοίκησης για τον επόμενο αιώνα θα πρέπει να είναι "ποιότητα και προοπτική". 

Δεν είπα ούτε για περιφέρειες ούτε για νομαρχίες ή δεν ξέρω τι άλλο είπατε. 'Οταν θα ολοκληρώσουμε αυτήν την πρόταση -που το κάνουμε μαζί με τα εκλεγμένα όργανα της Τοπικής Αυτοδιοίκησης- τότε θα μπορείτε και εσείς να το δείτε και να εκφράσετε τις απόψεις σας αν θέλετε, αν και πιστεύω ότι και πάλι θα είσαστε αρνητικοί από συνήθεια, γιατί είναι ένας θεσμός που δεν σας πάει. 

Πράγματι τα ποσοστά των χρημάτων που πηγαίνουν στην Τοπική Αυτοδιοίκηση είναι μικρότερα από άλλες χώρες, αλλά θα πρέπει, όταν κάνουμε συγκρίσεις, να έχουμε και την ίδια βάση διότι η κάθε χώρα έχει και ένα διαφορετικό πλαίσιο και οι διαφορετικές δαπάνες εγγράφονται είτε ως κεντρικές δαπάνες είτε ως περιφερειακές είτε ως τοπικές δαπάνες. 

Για παράδειγμα, εάν οι καθηγητές μέσης και πρωτοβάθμιας εκπαίδευσης πληρώνονται μέσω των δήμων, καταλαβαίνετε ότι οι πόροι που εμφανίζονται ότι πηγαίνουν στην Τοπική Αυτοδιοίκηση είναι πολύ μεγαλύτεροι από ό,τι όταν πληρώνονται κατευθείαν από την κεντρική διοίκηση. 

Κυρίες και κύριοι συνάδελφοι, είτε το δέχεστε είτε δεν το δέχεστε είτε σας αρέσει είτε δεν σας αρέσει, γίνεται πράγματι μία μεγάλη αλλαγή στην αποκέντρωση, στη δημιουργία του νέου προτύπου οργάνωσης της χώρας μας από το πρωτοβάθμιο, το δευτεροβάθμιο και το τριτοβάθμιο επίπεδο και γνωρίζετε πολύ καλά ότι έχουν μεταφερθεί τεράστιες αρμοδιότητες και πόροι στην περιφερειακή διοίκηση, στη Νομαρχική και Τοπική Αυτοδιοίκηση. 

Εγώ πιστεύω ότι πρέπει να μεταφερθούν και άλλες αρμοδιότητες, να μεταφερθούν και άλλοι πόροι. Αυτό θα γίνει σταδιακά, διότι το ΠΑΣΟΚ πιστεύει στην αποκέντρωση. Θέλει και περιφέρειες πολύ καλά οργανωμένες και νομαρχίες σωστές και δήμους, οι οποίοι πράγματι θα ανταποκρίνονται στις απαιτήσεις των δημοτών. Θέλουμε δήμους οι οποίοι θα είναι αναπτυξιακές μονάδες, δήμους οι οποίοι θα λειτουργούν με κοινωνική ευαισθησία δίπλα στον πολίτη. 'Ετσι θα υπάρξει αυτή η σταδιακή αύξηση και των πόρων, αλλά και η μεταβίβαση αρμοδιοτήτων στην περιφέρεια και στη Νομαρχιακή και Τοπική Αυτοδιοίκηση. 

Για το θέμα του "ΚΑΠΟΔΙΣΤΡΙΑ", όπως είπα, είχε γίνει μια εκτεταμένη συζήτηση και απορώ ειλικρινά, γιατί εμμένετε σε κάτι. 'Ισως επειδή το είπατε, όταν συζητιόταν το νομοσχέδιο και θεωρείτε ότι πρέπει να έχετε μια συνέπεια σ'αυτήν την άρνησή σας. Αν όμως κάνατε τον κόπο να γυρίσετε ανά την Ελλάδα και όχι να περιορίζεσθε σε κάποια παραδείγματα από κάποια μικρά χωριά, που πιθανόν να υπάρχει κάποια διαφωνία ή κάποιο πρόβλημα, θα βλέπατε ότι η συντριπτική πλειοψηφία των δημάρχων, ανεξάρτητα από το πού ανήκουν πολιτικά, είναι υπέρ του "ΚΑΠΟΔΙΣΤΡΙΑ". Και αυτό, γιατί η ανασυγκρότηση της πρωτοβάθμιας Τοπικής Αυτοδιοίκησης που επιτεύχθηκε με το νόμο, δεν ήταν μόνο μια θεσμική μεταρρύθμιση, αλλά επιπλέον υπήρχε ένα συγκεκριμένο πρόγραμμα εφαρμογής αυτής της μεταρρύθμισης του προγράμματος "ΚΑΠΟΔΙΣΤΡΙΑ" και η εκπόνηση του ειδικού αναπτυξιακού προγράμματος της Τοπικής Αυτοδιοίκησης. Υπάρχουν και οι πόροι και τα μέσα για την υλοποίηση αυτής της μεταρρύθμισης. Δεν ήταν απλώς μια μεταρρύθμιση. Στηριζόταν και σε ένα συγκεκριμένο πρόγραμμα. 

Θέλω να πω ότι το πρόγραμμα προχωρά πάρα πολύ καλά. Εγώ απ' ό,τι γνωρίζω, στο Υπουργείο έχουν φθάσει μόνο τρία αιτήματα για αλλαγή έδρας. Είναι φυσικό, όταν γίνεται μια τέτοια μεγάλη μεταρρύθμιση, να υπάρχουν και κάποιες αντιρρήσεις ή αν θέλετε εγώ θα δεχθώ και κάποια λάθη σε ορισμένες περιπτώσεις. Αλλά το ότι έχουν έρθει μόνο τρία αιτήματα δείχνει ακριβώς το μέγεθος της αποδοχής και του σωστού προγραμματισμού και σχεδιασμού του προγράμματος "ΚΑΠΟΔΙΣΤΡΙΑΣ". 

ΑΘΑΝΑΣΙΟΣ ΔΑΒΑΚΗΣ: Μπορείτε να αναφέρετε τα αιτήματα; 

ΙΩΑΝΝΗΣ ΚΕΦΑΛΟΓΙΑΝΝΗΣ: Είναι αιτήματα ή αποφάσεις; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Αιτήματα για αλλαγή έδρας, μετά από αποφάσεις, όπως προβλέπει ο νόμος. Υπάρχει ένας νόμος που ψηφίστηκε, εφαρμόζεται και σύμφωνα με το νόμο αυτό, υπάρχουν τρεις αποφάσεις δημοτικών συμβουλίων που συζητούν για αλλαγή έδρας. 

Δεν συζητώ για κάποιες άλλες περιπτώσεις που αναφέρθηκε ο κ. Κεφαλογιάννης στο Δήμο Ανωγείων. Το γνωρίζω το πρόβλημα. Δεν πήγαν να ψηφίσουν, γιατί υπήρχε αντίδραση. 

Εγώ δεν έχω καταλάβει, κύριε Κεφαλογιάννη -πήγα και στην Κρήτη και τους είδα- ποιο είναι το πρόβλημά τους. Να πω ότι άλλαζε η έδρα, να είχαν κάποια αντίρρηση. Να πω ότι άλλαζε το όνομα, να είχαν κάποια αντίρρηση. Εδώ είναι και η έδρα ίδια και το όνομα παραμένει το ίδιο. Απλώς στους Ανωγειανούς που είπατε ότι είναι επτά χιλιάδες περίπου, προσθέτουν άλλο ένα χωριό, τα Ζωννιανά που είναι άλλοι χίλιοι περίπου. Το αίτημά τους, λοιπόν, είναι ότι δεν θέλουν τη συνένωση. 

Εγώ δεν έχω καταλάβει ποιος είναι ο λόγος, εκτός αν είναι αυτός που είπαν εκ παραδρομής ότι αλλάζουν τα διοικητικά όρια του δήμου. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν το υποστήριξαν αυτό. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Γνωρίζετε πολύ καλά εσείς, τι σημαίνει αυτό γι'αυτήν την περιοχή. Αλλά αν αυτό είναι το κριτήριο, λυπάμαι, αλλά δεν θα συμφωνήσω. 

Το πρόγραμμα "ΚΑΠΟΔΙΣΤΡΙΑΣ", όπως είπα, προχωρά πάρα πολύ καλά, όπως επίσης και το ειδικό πρόγραμμα Τοπικής Αυτοδιοίκησης το "ΕΠΤΑ", που είναι ένα πρόγραμμα υποστήριξης των νέων δήμων, με ειδικούς και συγκεκριμένους πόρους. Πρόσφατα κάναμε την κατανομή για τα επόμενα πέντε χρόνια μέχρι και το 2004. Οι πόροι αυτοί που κατανείμαμε κατά περιφέρεια ανέρχονται σε ένα τρισεκατομμύριο. Υπολογίζουμε ότι περίπου άλλα τριακόσια δισεκατομμύρια θα είναι οι πόροι που θα διατεθούν από άλλα συναρμόδια Υπουργεία, μέσω του προγράμματος αυτού, που δεν έχει καμία σχέση με το τρίτο Κοινοτικό Πλαίσιο Στήριξης. Εκεί προγραμματίζουμε άλλες παρεμβάσεις για τους δήμους, για την Τοπική Αυτοδιοίκηση, αλλά το "ΕΠΤΑ" δεν συνδέεται με το τρίτο Κοινοτικό Πλαίσιο Στήριξης. 

ΙΩΑΝΝΗΣ ΚΕΦΑΛΟΓΙΑΝΝΗΣ: Η κατανομή των πόρων, πότε θα γίνει; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): 'Εγινε η κατανομή κατά περιφέρεια, σας είπα, με κριτήρια τα οποία έχουν ανακοινωθεί. Οι πόροι αυτοί είναι για τη δημιουργία βασικών υποδομών, την οργάνωση των υπηρεσιών και την κατάρτιση του προσωπικού, την κάλυψη βασικών αναγκών. Η διάρκειά του είναι πενταετής. Το 1998 το Υπουργείο έδωσε ιδιαίτερη βαρύτητα στο σχεδιασμό του προγράμματος. Ξεκίνησε τη διαδικασία κατάρτισης του προσχεδίου, συγκροτήθηκε διϋπουργική επιτροπή, η οποία είχε και την ευθύνη υλοποίησης του προγράμματος "ΚΑΠΟΔΙΣΤΡΙΑΣ", όπως και του προγράμματος "ΕΠΤΑ". 'Εχουν γίνει ομάδες διοίκησης έργου. Το Υπουργείο είχε ενημερώσει και τις περιφερειακές υπηρεσίες, ομάδες διοίκησης έργου και τις επιτροπές που είχαν συγκροτηθεί κατά νομό, όμως όπως γνωρίζετε έγιναν οι δημοτικές εκλογές, οι δημοτικές αρχές είχαν κάνει τις προτάσεις τους, με βάση την προηγούμενη κατανομή των δήμων και κοινοτήτων και γι'αυτό τις ξαναστείλαμε πίσω και είπαμε ότι θέλουμε οι προτάσεις να έρθουν από τα νέα δημοτικά συμβούλια. 'Εχουν ήδη σταλεί οι προτάσεις το Μάρτιο στις περιφέρειες και το σύνολο των προτάσεων αυτών, αφού οριστικοποιηθεί από τις περιφέρειες, θα έρθει το Μάϊο περίπου για την τελική έγκριση στο Υπουργείο και θα δοθεί με προτεραιότητα στα έργα τα οποία είναι ώριμα, ώστε να αρχίσει η εκταμίευση μέσα στο 1999. 

ΙΩΑΝΝΗΣ ΚΕΦΑΛΟΓΙΑΝΝΗΣ: 'Εχετε τον κατάλογο της κατανομής να τον καταθέσετε στα Πρακτικά; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν ξέρω αν τον έχω μαζί μου, αλλά δημοσιεύθηκε σε όλες τις εφημερίδες, κύριε Κεφαλογιάννη. Μπορώ να σας τον στείλω αύριο το πρωί, αν δεν τον έχω σήμερα μαζί μου. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ευχαριστώ πολύ. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Το 1998 έγινε η καταγραφή όλων των χαρακτηριστικών των ΟΤΑ, προσωπικό, περιουσιακά στοιχεία, έσοδα κλπ., από τους δυόμισι χιλιάδες αυτούς επιστήμονες, οι οποίοι επιμορφώθηκαν και βοήθησαν τους νεοσύστατους δήμους. Σ'αυτούς τους νεοσύστατους δήμους έχουμε ήδη δώσει επτά δισεκατομμύρια (7.000.000.000) δραχμές επιπλέον από τους ΚΑΠ, για την αντιμετώπιση των αναγκών. Ακριβώς επειδή θέλουμε να ενισχύσουμε τους καποδιστριακούς δήμους και να ξεκινήσουν την λειτουργία τους σε σωστή βάση, έχουμε δώσει μια επιπλέον ενίσχυση. 

Υπάρχει επίσης ένα κονδύλι για τη στέγαση των νέων δήμων, γύρω στα τριάμισι δισεκατομμύρια δραχμές και ήδη καλύπτουμε και μισθώματα για τους νεοσυσταθέντες δήμους. Υπάρχει όμως και το πρόγραμμα που προβλέπει τις αναγκαίες παρεμβάσεις που πρέπει να γίνουν στους καποδιστριακούς δήμους. 'Οπως γνωρίζετε πάρα πολύ καλά, μέσα στο 1998 έγινε και η προμήθεια του μηχανολογικού εξοπλισμού. Εδώ βέβαια άκουσα από τους εκπροσώπους της Νέας Δημοκρατίας, οι μεν να λένε ότι δεν δώσαμε αρκετά μηχανήματα, οι άλλοι τι τα θέλαμε και τα δώσαμε τα μηχανήματα, τι να τα κάνουν οι δήμοι και γιατί δεν τα δώσαμε στις νομαρχίες. 

Καλό θα είναι να αποφασίσετε τι προτείνετε, ποια είναι η θεση σας τελικά. Θέλετε να τα δίνουμε στις νομαρχίες ή στους δήμους; 

Εμείς θεωρούμε ότι πέρα από τις νομαρχίες, που υπάρχει το νομαρχιακό πρόγραμμα μηχανολογικού εξοπλισμού των νομαρχιών, χρειάζεται και οι δήμοι -γιατί θέλουμε δήμους που να είναι οντότητες οικονομικές, με δυνατότητες- να έχουν και τον απαραίτητο μηχανογολογικό εξοπλισμό. 

'Ηδη η συνολική δαπάνη του 1998 για εξοπλισμό είναι τριάντα εξίμισι δισεκατομμύρια (36.500.000.000) δραχμές. Το μεγαλύτερο μέρος ήδη έχει δοθεί στους δήμους και στις κοινότητες, με βάση τις προτάσεις των περιφερειών, λαμβάνοντας βέβαια υπόψη τον εξυπηρετούμενο πληθυσμό, την έκταση του κάθε δήμου, όπως και τις ανάγκες των ΟΤΑ, αλλά και σε σχέση με το συνολικό αριθμό μηχανημάτων και οχημάτων, τα οποία υπήρχαν. Δεν πήραμε μόνον τις προτάσεις των ΟΤΑ, πήραμε το τι υπάρχει σε κάθε νομό... 

ΙΩΑΝΝΗΣ ΚΕΦΑΛΟΓΙΑΝΝΗΣ: Μου επιτρέπετε μία διακοπή, κυρία Υπουργέ; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Με αφήνετε να ολοκληρώσω, κύριε Κεφαλογιάννη; 

Αυτό που θέλουμε να πούμε είναι ότι δεν μπορούμε να δώσουμε όλα τα μηχανήματα που ζητούν στον κάθε ΟΤΑ. Τα δίνουμε με κάποια κριτήρια για συνεργασία και μεταξύ των δήμων και εδώ είναι και ο ρόλος της Νομαρχιακής Αυτοδιοίκησης, να προωθήσει τη διαδημοτική συνεργασία για την καλύτερη αξιοποίηση του μηχανολογικού εξοπλισμού και δεν δίνουμε εξοπλισμό βέβαια ο οποίος θα μένει αχρησιμοποίητος στον περισσότερο χρόνο. 

ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Υπουργέ, θα ήθελα να σας ρωτήσω το εξής: Αυτά τα μηχανήματα τα οποία αγόρασε το Υπουργείο και τα δίνετε στην Τοπική Αυτοδιοίκηση, γνωρίζατε τις ανάγκες ή ακόμη πήρατε τη γνώμη των δήμων και να ρωτήσετε τους φορείς της Τοπικής Αυτοδιοίκησης τι χρειάζονται σε κάθε δήμο ή απλώς πήρατε μηχανήματα και τα δώσατε και αυτά με κομματικά κριτήρια; Δηλαδή, ρωτήσατε ένα δήμο για το τι ανάγκες έχει; Αν αυτό δεν το κάνατε, είναι ώς ίσως να μην έχετε κάνει τίποτα. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κεφαλογιάννη, δεν με παρακολουθείτε και λυπάμαι, γιατί είπα ότι υπήρξαν και επιτροπές σε κάθε νομό όπου αξιολόγησαν τις προτάσεις του κάθε δήμου και ότι η περιφέρεια αξιολόγησε τις προτάσεις και ότι κάναμε πλήρη καταγραφή του μηχανολογικού εξοπλισμού που υπήρχε στο νομό. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δε σας ενημερώνουν οι υπηρεσίες σας. Για ρωτήστε τους δήμους να δείτε. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Εγώ πήγα στην Κρήτη, κύριε Κεφαλογιάννη και έδωσα τα μηχανήματα σε όλη την Κρήτη. Δύο περιπτώσεις είδα που πράγματι είχαν δίκιο. Σε δύο δήμους. Και σ'αυτούς υποσχεθήκαμε ότι θα τους δώσουμε, γιατί θα υπάρξει και δεύτερη προμήθεια για να ικανοποιηθούν οι απαραίτητες ανάγκες -και όχι τα αιτήματα- των δήμων. Νομίζω ότι έχει γίνει μια πάρα πολύ καλή δουλειά από το Υπουργείο στην αξιολόγηση των αναγκών και την κατανομή του μηχανολογικού εξοπλισμού. Μάλιστα, πρέπει να σας πω ότι υπήρξε ενθουσιασμός στην Κρήτη από όλους τους δήμους, ανεξάρτητα πολιτικής τοποθέτησης. Η μόνη διαφωνία είναι από εσάς. 

ΑΘΑΝΑΣΙΟΣ ΔΑΒΑΚΗΣ: Ο γραμματέας της περιφέρειας της Πελοποννήσου έπαιρνε τους δημάρχους της Λακωνίας και τους έλεγε: Ελάτε να πάρετε ένα αυτοκίνητο, ενώ οι δήμαρχοι δεν ήξεραν τι αυτοκίνητο θα πάρουν. 'Ετσι έγινε η κατανομή, κυρία Υπουργέ. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Σας είπα ότι η κατανομή έχει γίνει με κριτήρια σωστά, ότι δεν καλύψαμε όλες τις ανάγκες και δεν καλύψαμε όλα τα αιτήματα, διότι ο στόχος μας δεν είναι να δώσουμε ό,τι ζητάει ο καθένας. Είναι να δώσουμε τα απαραίτητα μηχανήματα όπου με τη διαδημοτική συνεργασία μπορεί να αξιοποιηθούν σωστά προς όφελος των πολιτών. 

'Εχει ξεκινήσει ένα ειδικό πρόγραμμα μηχανοργάνωσης των νέων δήμων, ανάλογα με το μέγεθός τους και τις ανάγκες τους και γι'αυτό το σκοπό η προκήρυξη προβλέπεται να γίνει τον ερχόμενο μήνα για τους δήμους πάνω από πέντε χιλιάδες και μετά θ'ακολουθήσει και για τους επόμενους. 

Κυρίες και κύριοι συνάδελφοι, πρέπει να πω ότι πέρα από το πρόγραμμα "ΕΠΤΑ" που αφορά τους καποδιστριακούς δήμους, υπάρχουν και τα κονδύλια για τους μη καποδιστριακούς δήμους, γιατί ο στόχος μας είναι πλέον να μη γίνονται οι κατανομές με διάφορα άλλα κριτήρια, αν θέλετε, ακόμη και κριτήρια είτε πολιτικά είτε εξυπηρέτησης διαφόρων, αλλά να γίνονται με βάση τα προγράμματα και τον προγραμματισμό των ίδιων των δήμων. 

'Εχουν γίνει πάρα πολλές ενημερώσεις και εκπαίδευση των δήμων και σίγουρα και εγώ θα δεχθώ ότι υπάρχουν προβλήματα με τα οικονομικά των ΟΤΑ. Τα προβλήματα είναι από πολλά χρόνια και για πολλούς λόγους, όμως προωθούμε δημογραφικό σύστημα που θα λύσει αρκετά από αυτά τα προβλήματα και θα τους βάλει σε έναν τρόπο καλύτερης λειτουργίας και καλύτερου προγραμματισμού. 

Κάνουμε μία καταγραφή όλων των χρεών που έχουν οι δήμοι αν και γνωρίζετε ότι πολλές φορές τα χρέη τους είναι προς τρίτους και δεν έχουν καταγραφεί πουθενά. Γίνεται, όμως, μία αξιολόγηση, όπως επίσης αντιμετωπίζονται και κατεπείγουσες περιπτώσεις. Αλλά αυτό δεν αφορά καποδιστριακούς δήμους, αφορά και κάποιους άλλους δήμους και εκεί η κατάσταση σε πολλές περιπτώσεις είναι άσχημη λόγω του τρόπου λειτουργίας. 

Για τις λειτουργικές ανάγκες των ΟΤΑ, ήδη όπως σας είπα, έχουμε δώσει επιπλέον επτά δισεκατομμύρια (7.000.000.000), για να ενισχύσουμε τους καποδιστριακούς δήμους. Υπάρχουν και ορισμένοι άλλοι πόροι που θα δοθούν κατά τη διάρκεια του έτους. 

ΛΕΩΝΙΔΑΣ ΚΟΥΡΗΣ: Από πού τα δώσατε δεν μας λέτε. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Από τις δυνατότητες που είχαμε από τον Προϋπολογισμό, κύριε Κουρή, από πού; 

Αυτήν τη στιγμή προχωράμε και στη μηχανοργάνωση των περιφερειών και των Νομαρχιακών Αυτοδιοικήσεων. Βέβαια, δεν κατάλαβα πώς σε τρεις μήνες λειτουργίας του νέου θεσμικού πλαισίου, θέλετε να έχουν λυθεί όλα τα προβλήματα ως διά μαγείας. Εμείς προχωρούμε σε μία μεταρρύθμιση με σωστό προγραμματισμό και με τα μέσα που είναι απαραίτητα για την υλοποίηση αυτής της μεταρρύθμισης. 'Εχουμε ένα θέμα του δημοκρατικού προγραμματισμού, υπάρχουν ορισμένες επικαλύψεις σε διάφορα επίπεδα, είναι ένα θέμα που το συζητάμε. Θα το συζητήσουμε και με τα νέα όργανα που θα εκλεγούν της Τοπικής Αυτοδιοίκησης. Υπάρχει ήδη μία ομάδα μελέτης που σύντομα θα υποβάλει τα πορίσματά της και θα δούμε πράγματι εκεί αν χρειάζονται κάποιες παρεμβάσεις, ώστε να ξεκαθαρίσουν περισσότερο οι αρμοδιότητες σε κάθε επίπεδο. Επίσης, σας είπα ότι επεξεργαζόμαστε κάποιες προτάσεις και σύντομα θα είμαστε σε θέση να τις ανακοινώσουμε, για το νέο ρόλο της Τοπικής Αυτοδιοίκησης στον επόμενο αιώνα. 

Αυτό όμως θέλω καταλήγοντας να πω είναι ότι αυτή η μεταρρύθμιση που προχώρησε η Κυβέρνηση του ΠΑ.ΣΟ.Κ., όπως και οι προηγούμενες μεταρρυθμίσεις που είχαν προχωρήσει στον τομέα της αποκέντρωσης και της ανάπτυξης της Τοπικής Αυτοδιοίκησης έχουν τη συντριπτική υποστήριξη του ελληνικού λαού. 

ΙΩΑΝΝΗΣ ΚΕΦΑΛΟΓΙΑΝΝΗΣ: Με τις εκλογές το επιβεβαίωσε αυτό ο λαός. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κεφαλογιάννη, εγώ σας άκουσα και δεν σας διέκοψα, αν και ξέρω ποιος είναι ο λόγος για τα Ανώγεια. Εσείς, ως εκπρόσωπος του Κοινοβουλίου, θα έπρεπε να μη στηρίζετε αυτήν την άποψη, ειδικά για τα Ανώγεια, αλλά εδώ δεν μιλάμε σε αυτό το επίπεδο. Τώρα εάν στις δημοτικές ή νομαρχιακές εκλογές τα αποτελέσματα ήταν έτσι ή αλλιώτικα, εμείς δεν πήγαμε να ελέγξουμε. Και αν τα αποτελέσματα δεν ήταν αυτά που επιθυμούσαμε, δεν σημαίνει ότι δεν θα προχωρήσουμε στην περαιτέρω ανάπτυξη της Τοπικής Αυτοδιοίκησης, γιατί είναι ένας θεσμός, τον οποίο πιστεύουμε. Είναι ένας θεσμός που τον ξεκινήσαμε, που κάναμε παρεμβάσεις κατά διαστήματα. Είναι ένας θεσμός που είναι ταυτισμένος με το ΠΑ.ΣΟ.Κ., με την πολιτική του, γιατί εμείς όπως είπα, θέλουμε την εξυπηρέτηση των πολιτών, την καλύτερη οργάνωση της οικονομίας και της κοινωνίας και αυτό το έχουμε αποδείξει με τα αποτελέσματα που έχουμε μέχρι σήμερα. 

ΙΩΑΝΝΗΣ ΚΕΦΑΛΟΓΙΑΝΝΗΣ: Μόνο λόγια λέτε. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ο θεσμός αυτός είναι πράγματι σημαντικός και θα βοηθήσει στην καλύτερη οργάνωση του νέου κράτους της χώρας μας. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, κύριε Υπουργέ, θα ξεκινήσω μοιραία αν και ο χρόνος ήταν πολύτιμος για άλλα πράγματα λιγάκι ιστορικά. Διότι είπατε -και αυτό δεν είναι απλώς και μόνο άδικο για την ιστορία, αλλά είναι γενικότερα για την ενημέρωση του Κοινοβουλίου- ούτε λίγο ούτε πολύ ότι ό,τι έγινε σε αυτόν τον τόπο από πλευράς Τοπικής Αυτοδιοίκησης, έγινε από το ΠΑ.ΣΟ.Κ. και ότι η στάση που ακολούθησε η Νέα Δημοκρατία, υπήρξε μία στάση στείρας άρνησης. 

Θα μου επιτρέψετε λοιπόν να σας θυμίσω λίγα πράγματα για το τι κάνατε, τι κάναμε και τι σκοπεύουμε να κάνουμε. Πρώτα πρώτα το να λέτε ότι επί των ημερών σας και ιδίως από το 1981 και μετά άρχισε ουσιαστικά η πορεία ανόδου της τοπικής αυτοδιοίκησης που κορυφώνεται σήμερα, αποτελεί πρόκληση και για την αλήθεια, αλλά ταυτόχρονα μία άγνοια της πραγματικότητας, η οποία τουλάχιστον σε αυτόν τον χώρο δεν μπορεί να σταθεί. Και θα σας πω γιατί. 

Το 1981 και μετά -και εγώ δεν πρόκειται να σας καταλογίσω για τότε κακές προθέσεις. Κακούς χειρισμούς θα σας καταλογίσω, που στην πολιτική, όπως ξέρετε, είναι χειρότεροι και από τις κακές προθέσεις ακόμα-ακολουθήσατε μία πολιτική παραχώρησης αρμοδιοτήτων, συλλήβδην στους ΟΤΑ, χωρίς καμία άλλη αλλαγή υποδομής και χωρίς οικονομικής ενίσχυσης των οργανισμών, με αποτέλεσμα, οι ΟΤΑ να μην μπορούν να ασκήσουν τις αρμοδιότητες που τους παραχωρήθηκαν, να απαξιωθούν και εσείς οι ίδιοι στην κυριολεξία να οδηγηθείτε στην κατάργησή τους. Ξέρετε ότι ο "ΚΑΠΟΔΙΣΤΡΙΑΣ" ο επιλεγόμενος "ΚΑΠΟΔΙΣΤΡΙΑΣ" δεν αποτελεί τίποτα άλλο παρά ομολογία της αποτυχίας σας; Αν είχαν πετύχει οι ΟΤΑ, όπως τους οραματιστήκατε και όπως τους φτιάξατε το 1981 και επέκεινα τι χρεία είχατε να πείτε πριν από δύο χρόνια μέσα σε αυτήν την Αίθουσα ότι αυτή η Τοπική Αυτοδιοίκηση δεν πάει άλλο, ότι έχει ερημώσει και είναι καταδικασμένη και φθάνουμε στο σημείο των αναγκαστικών συνενώσεων. Αν φθάσαμε στις αναγκαστικές συνενώσεις, οδηγηθήκαμε από την άφρονα πολιτική που αντί να στηρίξει τους βιώσιμους Οργανισμούς Τοπικής Αυτοδιοίκησης που υπήρχαν μέσα από την ενίσχυσή τους, αναλωθήκατε σε παραχώρηση αρμοδιοτήτων που και τους δήμους απαξίωσαν και τις κοινότητες κατήργησαν και σε τελική ανάλυση ανέδειξαν, απλώς και μόνο τη θεία χάρη του κράτους. Είσαστε υπόλογοι απέναντι στη διοικητική ιστορία του τόπου για μίας νέας μορφής συγκεντρωτισμό, ο οποίος ελλοχεύει, υποβόσκει, σωβεί και θα μας ταλαιπωρήσει δυστυχώς για πολλά χρόνια, ό,τι προσπάθειες και αν κάνουμε. Αυτή είναι η πραγματικότητα γύρω από την πολιτική που ακολουθήσατε μέχρι σήμερα. Θα ήθελα δε να σας πω ότι το να λέτε ότι φθάσατε την Τοπική Αυτοδιοίκηση σήμερα, να βρίσκετε στα ευρωπαϊκά πρότυπα και την περιφέρεια στα ευρωπαϊκά πρότυπα και πάλι αποτελεί στην κυριολεξία τουλάχιστον άγνοια όχι μόνο της δικής μας πραγματικότητας, αλλά του τι συμβαίνει έξω. Πρώτα πρώτα δεν έχετε παρά να πάτε σε οποιαδήποτε ευρωπαϊκή χώρα να δείτε πως λειτουργούν οι θεσμοί της πρωτοβάθμιας Τοπικής Αυτοδιοίκησης. Διότι το κατάντημα το οποίο παρατηρείται και θα σας το πω στη συνέχεια σε ό,τι αφορά τους λεγόμενους καποδιστριακούς δήμους, δεν μπορείτε να το δείτε σε καμία απολύτως χώρα, όπου οι δήμοι λειτουργούν πραγματικά ως πρότυπα ψυχικής συνοχής και οργάνωσης των τοπικών κοινωνιών, κάτι το οποίο δεν υπάρχει σήμερα. Αυτό μόνο που καλλιέργησαν οι αναγκαστικές συνενώσεις και η ως τώρα πορεία σας, ήταν μία διχαστική πορεία ακόμα και των τοπικών κοινωνιών. 

Σε ό,τι αφορά την περιφέρεια, θα σας παρακαλέσω πολύ μην προκαλείτε το Κοινοβούλιο μιλώντας για περιφέρεια. Καμία χώρα της Ευρώπης μα καμία δεν έχει το δικό μας κατάντημα περιφερειακών που είναι στην πραγματικότητα μετακλητοί υπάλληλοι, κομματικά όργανα χωρίς θητεία, χωρίς κριτήρια, όργανα όχι απλώς των Υπουργών αλλά της Χαριλάου Τρικούπη. Αν μου πείτε ως Υπουργός ένα παράδειγμα χώρας της Ευρώπης που έχει θεσμό περιφέρειας ανάλογο με το δικό μας, κομματικών οργάνων, τα οποία απλώς και μόνο επιλέγονται από τους αποτυχημένους πολιτευτές του ΠΑ.ΣΟ.Κ., τότε από εκεί και πέρα θα έρθω να σας απαντήσω και εγώ. Αλλά μη μας μιλάτε για περιφέρεια. Στην Ελλάδα ούτε πρώτος βαθμός αποκέντρωσης υπάρχει σήμερα ούτε δεύτερος βαθμός αποκέντρωσης υπάρχει. Στην πραγματικότητα υπάρχει ένας απερίγραπτος κρατικός συγκεντρωτισμός υπό τη δαμόκλεια σπάθη, τα Καυδιανά δίκρανα, του οποίου στενάζει η πρωτοβάθμια και δευτεροβάθμια Τοπική Αυτοδιοίκηση. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παυλόπουλε, όταν πήγαμε στους εκλεγμένους νομάρχες είπατε ότι διαλύουμε το κράτος. Τώρα λέτε να πάμε σε εκλεγμένες περιφέρειες; 

ΠΡΟΚΟΠΗΣ ΠΑΥΛΟΠΟΥΛΟΣ: Πήγατε σε εκλεγμένους νομάρχες -θα έρθω εκεί- αλλά ξέρετε τι κάνατε; Τα φτιάξατε όλα κατ'εικόνα και ομοίωση των προδιαγραφών του ΠΑ.ΣΟ.Κ. Φτιάξατε τους εκλεγμένους νομάρχες, αλλά πώς τους φτιάξατε; Τους φτιάξατε για να έχουν αρμοδιότητες που μπορούν να τις ασκήσουν μόνο, όταν εσείς θέλετε σαν Κυβέρνηση. Γιατί ακόμα και όταν -και ήταν το μεγάλο παράπονο, ο κ. Παπαδόπουλος είναι εδώ- περνάγατε τα νομοσχέδια για τους πόρους της δευτεροβάθμιας αυτοδιοίκησης, το ψηφίσαμε όπως και να γινόταν, γιατί θέλαμε να φύγουν ορισμένοι πόροι. Ακόμη και σήμερα που μιλάμε -γιατί το ζήτημα δεν είναι να φτιάξεις δευτεροβάθμια αυτοδιοίκηση, αλλά το πώς λειτουργεί- οι πόροι βρίσκονται στην απόλυτη κυριαρχία του Υπουργού και του περιφερειάρχη. Ποιους αυτοτελείς πόρους έχουν σήμερα οι Οργανισμοί Τοπικής Αυτοδιοίκησης πρωτοβάθμιοι και δευτεροβάθμιοι; 

'Ηρθατε εδώ και μας είπατε: Δώσαμε τόσα. Δηλαδή εμφανίζεστε σαν τον πλούσιο της παραβολής, ο οποίος ελέγχει φτωχούς. Μα είναι κατάντημα Τοπικής Αυτοδιοίκησης, να εξαρτάται μονίμως, η Τοπική Αυτοδιοίκηση από την ελεήμονα διάθεση της κεντρικής εξουσίας; Και αυτό το λέτε Τοπική Αυτοδιοίκηση. Αν νομίζετε ότι η Τοπική Αυτοδιοίκηση είναι να φτιάχνετε θεσμούς που απλώς και μόνο εξαρτώνται από το μακρύ βραχίονα του κράτους, τότε από εκεί και πέρα δεν πρόκειται για αυτοδιοίκηση. Είσαστε μονίμως μπλεγμένοι με τη διάκριση μεταξύ αποκέντρωσης και αυτοδιοίκησης. Και δεν φταίτε εσείς. Εδώ καθηγητής νομικών μαθημάτων ο Πρωθυπουργός σας, μονίμως μιλάει για Τοπική Αυτοδιοίκηση και λέει για αποκέντρωση. Διότι δεν καταλάβατε ποτέ τη βασική διάκριση μεταξύ αποκεντρωτικών θεσμών και θεσμών Τοπικής Αυτοδιοίκησης. Δεν θα περίμενα άλλωστε από εσάς, η οποία είσαστε μία νεότεκτη Υπουργός σε αυτό το Υπουργείο, να ξέρετε πράγματα που δεν γνωρίζει ένας Πρωθυπουργός που τουλάχιστον ως καθηγητής Νομικής θα έπρεπε να τα ξέρει. 

Σε ό,τι αφορά τη Νέα Δημοκρατία, θα πρέπει να σας πω ότι εμείς επαιρόμαστε για τη στάση που τηρήσαμε μέχρι τώρα και που θα τηρήσουμε στο μέλλον και ξέρετε γιατί; Γιατί, αν μπορείτε σήμερα να θεωρείτε, έστω και στο πλαίσιο αυτής της πολιτικής την οποία ακολουθείτε, ότι κάτι κάνετε, αυτό γίνεται γιατί εμείς ως παράταξη ψηφίσαμε ένα συνταγματικό χάρτη, το άρθρο 102 του οποίου σε συνδυασμό με το 101 που αφορά την αποκέντρωση, παρέχει τη δυνατότητα να κινείται ο νομοθέτης σήμερα με ένα σύγχρονο τρόπο. Κανένα σύνταγμα στην ιστορία του τόπου και κανένα άλλο ευρωπαϊκό σύνταγμα δεν έχει την τελειότητα των διατάξεων που περιέχει το άρθρο 102. Απόδειξη ότι και στην αναθεώρηση ούτε τολμήσατε να θίξετε μία τρίχα από το 102. Εμείς προτείναμε να αλλάξει το 102 παράγραφος 6 και να ενισχυθεί περαιτέρω η υποχρέωση του κράτους για την ενίσχυση την οικονομική των οργανισμών των ΟΤΑ κάνοντας εμείς ένα βήμα παραπέρα. 'Οταν εμείς ψηφίζαμε αυτήν την πρωτοπόρα διάταξη σε αυτό το Κοινοβούλιο, η παράταξη η δική σας ήταν απούσα. Δεν είχε καταλάβει γιατί μιλάγαμε. 'Οταν η Νέα Δημοκρατία στα δύσκολα χρόνια μετά τη Μεταπολίτευση χωρίς πόρους, χωρίς δυνατότητες, με ένα καθημαγμένο κράτος και με προτεραιότητες που έπρεπε να στραφούν αλλού, ψήφιζε δύο σημαντικότατους νόμους το 1065/80 και το 1089/80 που αφορούσε ο ένας τα θεσμικά και ο άλλος τα οικονομικά, τότε η Νέα Δημοκρατία έκανε τα πρώτα μεγάλα βήματα για την ανόρθωση της Τοπικής Αυτοδιοίκησης μέσα από διακομματική συναίνεση, για να μπορέσει η Τοπική Αυτοδιοίκηση με αργά αλλά σταθερά βήματα, μεγάλα βήματα να πάει μπροστά. Τι κάνατε; Αντί να ενισχύσετε αυτήν τη σταδιακή πορεία ενδυνάμωσης των ΟΤΑ, ώστε να αποκτήσουν αυτοτέλεια και αυτοδυναμία, όπως απαιτεί το Σύνταγμα, ήρθατε, τους πετάξατε στα βαθιά νερά και πιστέψατε ότι θα κολυμπήσουν. Πρέπει να ξέρετε ότι δεν ήταν δυνατόν να ασκήσουν αρμοδιότητες που δεν είχαν τα μέσα να το κάνουν. Εσείς πιστέψατε, και αυτή ήταν η παράλογη λογική σας, στο μακαρίτη τον Γιώργο Γεννηματά -τα είχαμε πει τότε όλοι, εγώ δεν είχα ασχοληθεί με την πολιτική την εποχή εκείνη-αλλά είχε την ευγένεια να μας φωνάξει ως καθηγητές πέρα και έξω από πολιτική τοποθέτηση και του είχαμε επισημάνει στο Υπουργείο τότε ότι δεν είναι δυνατόν αυτό το σύστημα να οδηγηθεί σε επιτυχία, διότι η άσκηση τόσων πολλών αρμοδιοτήτων από ΟΤΑ που δεν ήταν έτοιμοι να το κάνουν θα οδηγούσε σε απαξία των ιδίων. Και σας το είπα. Το αποτέλεσμα το βρήκατε μπροστά σας. Ο "ΚΑΠΟΔΙΣΤΡΙΑΣ" ή ο επιλεγόμενος "ΚΑΠΟΔΙΣΤΡΙΑΣ" είναι ομολογία της αποτυχίας σας, γιατί, αν είχατε φθάσει την Τοπική Αυτοδιοίκηση, όπως το φανταζόσαστε, γιατί να προβείτε σε αναγκαστικές συνενώσεις; 

Kαι έρχομαι στο θέμα του "ΚΑΠΟΔΙΣΤΡΙΑ", τον οποίον εξακολουθείτε να θεωρείτε ότι είναι επιτυχία της Κυβέρνησής σας. 

Πρώτα απ' όλα, αν είχε πετύχει η όλη σας πολιτική για την Τοπική Αυτοδιοίκηση, γιατί οι συνενώσεις και γιατί οι αναγκαστικές συνενώσεις; 

Γιατί άραγε, κυρία Παπανδρέου, άλλη ήταν η πολιτική σας για την Τοπική Αυτοδιοίκηση μόλις δύο-τρία χρόνια πριν, που δεν συζητάτε καν για αναγκαστικές συνενώσεις ούτε καν για συνενώσεις; Ο κ. Τσοχατζόπουλος, είχε διαμορφώσει ένα διαφορετικό πρόγραμμα σε ό,τι αφορά την πορεία ενίσχυσης της Τοπικής Αυτοδιοίκησης και εμείς είχαμε συμπράξει με τα περιφερειακά συμβούλια και βεβαίως από κει και πέρα το εγκαταλείψατε. Απόδειξη ότι το κάνατε την τελευταία στιγμή μπροστά σε δυο γεγονότα: 

Το πρώτο γεγονός είναι η πλήρης αποτυχία της Τοπικής Αυτοδιοίκησης από πλευράς δικής σας πολιτικής. Και το δεύτερο είναι ο μικρόψυχος πολιτικός υπολογισμός να φτιάξουμε αναγκαστικές συνενώσεις για να ελέγξουμε πολιτικά τους Οργανισμούς Τοπικής Αυτοδιοίκησης. 

Πρέπει να είμαστε ειλικρινείς. Το ΠΑΣΟΚ ως κόμμα πάντοτε θεωρούσε την Τοπική Αυτοδιοίκηση -φαινόταν από τις πρώτες δηλώσεις του Ανδρέα Παπανδρέου, για τα περίφημα βάθρα της δημοκρατίας όπως τα θεωρούσε- βραχίονα της κεντρικής εξουσίας. Εσείς είσαστε εκείνοι οι οποίοι εισαγάγατε τη νοοτροπία των "χρησμένων νομαρχών", των "χρησμένων δημάρχων" και των πάντων, με τη σφραγίδα "δωρεάς κεντρικής εξουσίας". Και φθάσατε στο σημείο την Τοπική Αυτοδιοίκηση να τη διαμορφώσετε κατ' εικόνα και ομοίωση των κομματικών σας στελεχών. Γι' αυτό φτιάξατε τον περίφημο "ΚΑΠΟΔΙΣΤΡΙΑ", γι' αυτό κάνατε τις αναγκαστικές συνενώσεις, εσείς ένα κόμμα σοσιαλιστικό, που δεν θα τολμούσε να τις κάνει το πιο αυταρχικό κόμμα, χωρίς κανένα διάλογο, μέσα σε μια παρωδία συνεννόησης, στην πραγματικότητα κοροϊδεύοντας τον κόσμο και κάνοντας δικά σας στελέχη να στρέφονται εναντίον σας με τον τρόπο με τον οποίο εστράφησαν. Και το αποτέλεσμα το είδατε. 

Είπατε προηγουμένως, ότι δεν σας ενδιαφέρει και τόσο πολύ το θέμα των εκλογών. Λάθος. Το αποτέλεσμα των εκλογών δεν είναι μόνο απάντηση σε ό,τι αφορά το ποιο πρόσωπο θέλουμε. Είναι απάντηση και στην πολιτική σας. Και το γεγονός ότι υπέστη αυτήν τη συντριβή, ιδίως σε επίπεδο πρωτοβάθμιας διοίκησης που δεν την φανταζόσασταν, τι άλλο θέλει να πει από το ότι ο ελληνικός λαός αποδοκίμασε αυτήν την πολιτική σας; Εσείς δεν θέλετε να το παραδεχθείτε. Δεν θέλετε να δεχθείτε ότι αυτήν τη στιγμή ο ελληνικός λαός, οι τοπικές κοινωνίες δεν αποδέχονται το νόμο αυτό για τις αναγκαστικές συνενώσεις. 

Εμείς το ξεκαθαρίζουμε. Το νόμο αυτό θα τον καταργήσουμε. Αυτό είναι ξεκάθαρο, δεδομένο, το σχέδιο νόμου το έχουμε έτοιμο. Nα σας παρουσιάσουμε την πρόταση νόμου για να την απορρρίψετε, δεν έχουμε κανένα λόγο. Και θα το κάνουμε, όχι γιατί είναι μια αστεία τοποθέτηση δικιά μας. Εμείς από την αρχή σας είπαμε ότι ο νόμος αυτός δεν στέκει. Απάντησε ο ελληνικός λαός στις τελευταίες εκλογές ότι δεν στέκει, το νόημα αυτό πήραμε περισσότερο από οτιδήποτε άλλο και εκτελώντας την εντολή του ελληνικού λαού, ο οποίος έδωσε απάντηση σ' αυτούς τους αυταρχικούς δήμους που εσείς φτιάξατε, εμείς θα τους καταργήσουμε. 

Δεν πρόκειται δε να τους καταργήσουμε, όπως ορισμένοι φαντάζονται μέσα από αντιδημοκρατικές διαδικασίες. Τα όργανα των Οργανισμών Τοπικής Αυτοδιοίκησης που εξελέγησαν θα παραμείνουν μέχρι το τέλος. Η διαδικασία που θα ακολουθήσουμε είναι απλή: Στο πρώτο εξάμηνο της διακυβέρνησης της χώρας από τη Νέα Δημοκρατία θα ψηφιστεί νόμος, ο οποίος θα περιέχει μια νέα χωροταξία την οποία θα διαμορφώσουμε ύστερα από διάλογο, μέσα από την οποία θα γίνονται εκούσιες συνενώσεις. Και οι τοπικές κοινωνίες που υπάρχουν σήμερα θα έχουν τη δυνατότητα μέχρι το τέλος της τετραετίας φυσικά στη διαδικασία, γιατί μετά θα γίνουν εκλογές με τη νέα μορφή των Οργανισμών Τοπικής Αυτοδιοίκησης, με τοπικά δημοψηφίσματα, να απαντήσουν όπως εκείνες νομίζουν πάνω στα εξής τρία ζητήματα: 

Επιθυμούν να μείνουν επί το καθεστώς του επιλεγόμενου "ΚΑΠΟΔΙΣΤΡΙΑ", γιατί αυτό τους ικανοποιεί; Με γειά τους, με χαρά τους. 

Θέλουν τη χωροταξία την οποία εμείς προτείνουμε, κίνητρα συγκεκριμένα φορολογικά, οικονομικά κοινωνικά, πολιτικά, πολιτισμικά; Δικαίωμά τους. 

Θέλουν να παραμείνουν ως αυτοτελείς κοινότητες, χωρίς κίνητρα , αλλά με κίνδυνο να αντιμετωπίζουν το φάσμα της έλλειψης οικονομικής ενίσχυσης; Δικαίωμά τους. 

Αυτά όλα θα τα αποφασίσουν ελεύθερα. Και θα αποφασίσουν συνειδητά για το ποιο θα είναι το μέλλον τους. Αυτό δεν αποτελεί ούτε ανατροπή κεκτημένων ούτε κανενός είδους αντιδημοκρατικής διαδικασίας. Θέλουμε να δώσουμε στον ελληνικό λαό και στις τοπικές κοινωνίες τη δυνατότητα να αποφασίζουν για το μέλλον τους. Τι πιο δημοκρατικό και απλό απ' αυτό; 

Πάψτε, λοιπόν, να θεωρείτε ότι αυτό το οποίο σας τρομάζει -γιατί σας τρομάζει η διαδικασία των τοπικών δημοψηφισμάτων, δεν τη θέλετε- είναι αντιδημοκρατικό. Τα τοπικά δημοψηφίσματα τα εννοείτε μέσα στις τοπικές επιτροπές του ΠΑΣΟΚ. Εμείς τα εννοούμε έξω, στην κοινωνία, ανοικτά, ελεύθερα. 

Σε ό,τι αφορά τώρα την πολιτική την οποία ακολουθήσατε στην πρωτοβάθμια και δευτεροβάθμια Τοπική Αυτοδιοίκηση, επιτρέψτε να πω λίγα λόγια για τα επιτεύγματά σας. 

Σε επίπεδο δήμων οι οποίοι λέγονται "καποδιστριακοί", είχατε, βλέπετε, και αυτήν τη μεγάλη ιδέα να επιλέξετε το θέμα και το όνομα του "ΚΑΠΟΔΙΣΤΡΙΑ", να συλήσετε το όνομα του μακαρίτη Ιωάννη Καποδίστρια και να δώσετε σε ένα τέτοιο νόμο ένα τέτοιο όνομα, όταν είναι γνωστό ότι έπρεπε να το πείτε Λουδοβίκο Φον Μάουερ. 'Ηταν ο μόνος που επιχείρησε να συνενώσει την ιστορία του τόπου. Ο Ιωάννης Καποδίστριας όσους δήμους και κοινότητες βρήκε το 1828, από τους υφιστάμενους, αυτούς που βγήκαν μέσα από την επανάσταση, αυτούς που στήριξαν το δουλωμένο γένος, τους ενέταξε απλώς και μόνο στο αποκεντρωτικό σύστημα το οποίο ήδη υπήρχε διαιρώντας τη χώρα, την περίοδο εκείνη, σε θεματαρχίες που είναι οι σημερινοί νομοί και σε επαρχίες πρώτης και δεύτερης τάξης. Αυτό έκανε. Καθόρισε τα αποκεντρωμένα όρια του ελληνικού κράτους χωρίς να θίξει την τοπική αυτοδιοίκηση. Επειδή σας άρεσε και επειδή πουλάει το όνομα Καποδίστριας, βγάλατε από τον τάφο τον Ιωάννη Καποδίστρια και του φορέσατε τη σκούφια του Λουδοβίκου Φον Μάουερ. Ούτε και σ' αυτό δεν είσθε ειλικρινείς. Πέστε το, αν σας αρέσει. Εμείς δεν έχουμε τίποτε με την αντιβασιλεία του 'Οθωνα. 'Εκανε μερικά πράγματα που ήταν λάθος, αλλά έκανε και κάποια πράγματα που ήταν σωστά. 

Αν εσείς θεωρείτε ότι οι αναγκαστικές συνενώσεις που διαμόρφωσε ο 'Οθωνας, πολλές από τις οποίες φέρουν το όνομα που εσείς σήμερα χρησιμοποιείτε -γιατί αναβίωσαν και τα ονόματα της εποχής εκείνης- είναι σωστό να φανείτε ειλικρινείς και να πείτε "Σχέδιο Λουδοβίκος Φον Μάουερ". Αφήστε τον Καποδίστρια στην ιστορία, να κοιμάται ήσυχος απαλλαγμένος από τις ΠΑΣΟΚικές σας φαντασιώσεις. 

ΙΩΑΝΝΗΣ ΚΕΦΑΛΟΓΙΑΝΝΗΣ: Απλώς το τροποποίησε ο Ελευθέριος Βενιζέλος... 

ΠΡΟΚΟΠΗΣ ΠΑΥΛΟΠΟΥΛΟΣ: Εν πάση περιπτώσει, αυτό που κατάργησε το ΠΑΣΟΚ ήταν ο νόμος ΔΝΖ του 1912 του Ελευθερίου Βενιζέλου -αυτό είναι αλήθεια-που τροποποιήθηκε στη συνέχεια βελτιούμενος συνεχώς με νόμο, ο οποίος είναι έμπνευση της αντιβασιλείας του Μάουερ, είναι και αυτό, αν θέλετε, μια ιστορία της μετάλλαξης την οποία υπέστη το πάλαι ποτέ κραταιό και διαλάμψαν σοσιαλιστικό κίνημα. 

'Ερχομαι τώρα στην ιστορία σχετικά με τις επιδόσεις των "καποδιστριακών δήμων". Πρώτα απ' όλα είπατε "τι συμβαίνει, μια χαρά τα περνάνε οι άνθρωποι". 

Το πρώτο κακό που έκανε ο νόμος για τις αναγκαστικές συνενώσεις είναι η έλλειψη ψυχικής επαφής μεταξύ των τοπικών κοινωνιών. Λέτε ότι "ας πάτε να δείτε έξω". Δεν κάνουμε τίποτε άλλο εμείς. Εγώ τουλάχιστον προσωπικά, όπως και άλλοι συνάδελφοι, περιτρέχουν την ελληνική κοινωνία και ξέρουμε τι γίνεται. Πηγαίνετε να δείτε πώς ακριβώς γίνονται τα πράγματα και τι συμβαίνει, από πλευράς ψυχικής επαφής. Δεν υπάρχει ψυχική επαφή μεταξύ των ανθρώπων. Δεν επικοινωνούν αυτά τα τεχνικά κατασκευάσματα μεταξύ τους. Καταφέρατε το μόνο θεσμό που διαμόρφωνε δεσμούς ψυχικής επαφής μεταξύ του κόσμου της Τοπικής Αυτοδιοίκησης και αυτών, να τον καταργήσετε σε τελική ανάλυση, μέσω διχασμού μεταξύ τους. 

Δεύτερον, έλλειψη στελεχιακού δυναμικού. 'Εχετε φτιάξει δήμους, τους έχετε δώσει μια αποστολή χωρίς να τους έχετε δώσει το κατάλληλο στελεχιακό δυναμικό για να επιτελέσουν αυτήν την αποστολή. Δεν έχουν επίσης ούτε την υλικοτεχνική υποδομή. 

Προς Θεού, μη μας πείτε τώρα ότι μπορούν να λειτουργήσουν αυτοί οι δήμοι, με FAX που δεν έχουν, με μηχανήματα τα οποία ξέρετε πώς τα πήραν; Πρώτα-πρώτα, δεν είχαν καμία συμμετοχή στον τρόπο που τα πήραν. 

Προδοθήκατε -επιτρέψτε μου την έκφραση- αναφέροντας την Κρήτη γι'αυτό που είπατε. Τι είπατε; Μα, στην Κρήτη δεν υπήρξε κανένα παράδειγμα. Δεν αναφέρατε την περιφέρεια της Πελοποννήσου, όπου εκεί τους φώναζε ο περιφερειάρχης και τους έλεγε, ελάτε να πάρετε ένα μηχάνημα και δεν ήξεραν περί τίνος επρόκειτο. Και ξέρετε γιατί αναφέρατε την Κρήτη; Γιατί είναι το μόνο κομμάτι της ελληνικής επικράτειας η Κρήτη, στην οποία πράγματι τα πήγατε καλά στις δημοτικές εκλογές, γιατί κρατάτε ακόμα τις δυνάμεις σας -τις ευρωεκλογές θα τις χάσετε και εκεί, αλλά εκεί τις κρατήσατε τουλάχιστον- και επειδή είναι δικοί σας άνθρωποι, φυσικά συνεννοηθήκατε μαζί τους. Δηλαδή, μας αναφέρατε το παράδειγμα του κομματιού εκείνου της επικράτειας, στο οποίο κρατάτε ακόμα τις κομματικές σας δυνάμεις, για να μας πείτε ότι έτσι έγινε. Δεν έγινε, όμως, πουθενά αλλού, γιατί σε όλη την υπόλοιπή χώρα δεν θέλησαν οι κύριοι περιφερειάρχες να συνεννοηθούν με κανέναν, γιατί απλά δεν είχαν εμπιστοσύνη στους νέους ταγούς της Τοπικής Αυτοδιοίκησης, που δεν ήταν αρεστοί στο κόμμα σας. Από εκεί αποδεικνύεται ο προγραμματισμός σας. 

Σας αναφέρθηκαν προηγουμένως τα ζητήματα σε ό,τι αφορά τα οικονομικά των δήμων. Κληρονόμησαν τα χρέη των παλαιών κοινοτήτων, τα οποία στο μεταξύ είχαν παγώσει και τώρα αναβιώνουν. Και αναβιώνουν, γιατί δεν επιθυμείτε τους όποιους επικεφαλείς που δεν σας αρέσουν. 

Επιπλέον, είπατε προηγουμένως για επτακόσια δισεκατομμύρια (700.000.000.000) δραχμές. Πολύ εύκολα, ξέρετε, μας πετάτε τα νούμερα. Η παράκληση είναι να μας πείτε, μέχρι να τελειώσουν τη διαδικασία ή και αύριο, από ποιο κονδύλι του προϋπολογισμού και ως πότε θα τα δώσετε αυτά τα χρήματα. 

'Οσον αφορά το ειδικό πρόγραμμα της Τοπικής Αυτοδιοίκησης που μας είπατε, μιλήσατε για ένα τρισεκατομμύριο (1.000.000.000.000) δραχμές. Να το δεχθώ. Και πάλι δεν μας είπατε κάτι απλό. Μας είπατε ότι θα διαρκέσει πέντε χρόνια. Ξέρετε τι σημαίνει πέντε χρόνια; Σημαίνει ότι θέλετε να υπερκαλύψετε και τις άλλες δημοτικές και νομαρχιακές εκλογές που θα έλθουν. Εγώ σας ρωτώ, μπορείτε να μας πείτε αυτό το ΕΠΤΑ μέχρι τον επόμενο ή το μεθεπόμενο χρόνο, τώρα σ' αυτήν την περίοδο το 1999 τι σκοπεύετε να δώσετε και τι σκοπεύετε να δώσετε το 2000; Για να ξέρουν αυτοί οι νεότευκτοι δήμοι, πού πάνε επιτέλους! Αλλά δεν μας το λέτε. Το αφήνετε στο μέλλον. Παλαιά τακτική στην περίπτωση αυτή. 

Τέλος είπατε για την αλλαγή των ονομάτων. Πρώτα-πρώτα θα σας πω ότι θα έχετε και άλλες αιτήσεις αλλαγής ονομάτων και θα το δείτε στην πορεία, γιατί τα δημοτικά συμβούλια ούτε καν έχουν συνέλθει ακόμα, για να μπορέσουν να πάρουν τις αποφάσεις τους. 

Αλλά θέλετε να σας πω κάτι άλλο, για να ξέρετε ένα πράγμα; Μη μετράτε το αν είναι πετυχημένος ο επιλεγόμενος "ΚΑΠΟΔΙΣΤΡΙΑΣ" από την αλλαγή των ονομάτων. Και ξέρετε γιατί; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Τις έδρες, όχι ονόματα. 

ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, τις έδρες. 'Εχετε δίκιο. 

Αλλαγές εδρών, λοιπόν, θα δείτε και άλλες και πολλές. Αλλά μην τη μετράτε έτσι την επιτυχία, γιατί θα σας πω το εξής, είναι διαμορφωμένες έτσι οι καταστάσεις, ώστε οι μεγάλοι δήμοι να έχουν από πλευράς πλειοψηφίας του δημοτικού συμβουλίου έτσι τα πράγματα, που είναι πάρα πολύ δύσκολο να επιτευχθεί. Δηλαδή, το γεγονός ότι έχετε καταστήσει αδύνατη την έκφραση της ελεύθερης βούλησης των τοπικών κοινωνιών με διαδικασίες που εσείς γνωρίζετε, μας το φέρνετε σαν παράδειγμα επιτυχίας του επιλεγόμενου "ΚΑΠΟΔΙΣΤΡΙΑ"; 

Τέλος, ο κ. Κεφαλογιάννης δεν είπε προηγουμένως ότι επικροτεί την άποψη ότι ήλθαν και δεν ψήφισαν οι άνθρωποι στα Ανώγεια. Επεσήμανε, όμως, ότι είναι μια πραγματική κατάσταση, την οποία δεν μπορείτε να αγνοείτε. Το να μας λέτε, δηλαδή, ότι εκείνοι οι οποίοι βρίσκονται στην Κρήτη αποφάσισαν να μην κατέλθουν, έκαναν του κεφαλιού τους και από εκεί και πέρα πρέπει να πληρώσουν την κακία τους, σας διαβεβαιώ ότι δεν είναι στάση κυβέρνησης και κράτους. Στο κάτω κάτω της γραφής, χωρίς να θέλω να δικαιολογήσω τίποτα, ένα θα σας πω, μπορεί να έχετε δίκιο όταν λέτε ότι διατήρησαν την έδρα και διατήρησαν και το όνομα, αλλά πάντως υπάρχει μια αναντιστοιχία σημαντική. Δεν επικροτώ τη στάση των Ανωγειανών, προς Θεού, αλλά υπάρχει αναντιστοιχία όταν η ελληνική πολιτεία με διατάγματα συνεχή τους αναγνώριζε εσαεί το δικαίωμα λόγω της διπλής θυσίας των Ανωγείων να διατηρήσουν μια αυτοτέλεια και από κει και πέρα, όταν έρχεται η πολιτεία και τα αναιρεί, έστω και δευτερευόντως με το να τους δίνει άλλες περιοχές, που αυτοί για κάποιους λόγους δεν ήθελαν, τότε και αυτή η ίδια ευθύνεται, η οποία ως ένα σημείο δεν τήρησε αυτά τα οποία επισήμως τους είχε δώσει. 

Αλλά θα σας πω ότι εγώ δεν δέχομαι πως έχετε απόλυτο δίκιο να λέτε ότι δεν είχαν καμία δουλειά να μην ψηφίσουν. Το να μένει απαθής η Κυβέρνηση σ'ένα φαινόμενο υπαρκτό και να λέει ότι, αφού δεν πήγαν να ψηφίσουν, καλώς δεν έχουν εκπροσώπηση σε επίπεδο Τοπικής Αυτοδιοίκησης, αυτό αποτελεί μια εφαρμογή του νόμου του "οφθαλμόν αντί οφθαλμού" και "οδόντα αντί οδόντος", που δεν ταιριάζει σε μια ευνομούμενη πολιτεία σ'ένα δημοκρατικό πολίτευμα. 

Για τη Νομαρχιακή Αυτοδιοίκηση γνωρίζετε πολύ καλά τι συμβαίνει, δεν χρειάζεται να σας πω. Τα οικονομικά της βρίσκονται στα χέρια των περιφερειακών και οι αυτοτελείς πόροι είναι ανύπαρκτοι. Δηλαδή έχουμε μια Τοπική Αυτοδιοίκηση στην πρωτοβάθμια, αναίρεση της ίδιας της λογικής των τοπικών κοινωνιών και της δημοκρατικής αρχής με πλήρη αποδυνάμωση της εκπροσώπησής τους και μια Νομαρχιακή Αυτοδιοίκηση, που οικονομικά αυτήν τη στιγμή έχει τεράστιες αρμοδιότητες, όπου ουσιαστικά δεν μπορεί να τις ασκήσει ή τις ασκεί μόνο υπό την αίρεση της ύπαρξης, της θέλησης του κυρίου περιφερειάρχη, που αποτελεί κομματικό όργανο ελεγχόμενο όχι από το Υπουργείο αλλά από τη Χαριλάου Τρικούπη. 

Αν εσείς βρίσκετε ειδυλλιακή αυτήν την εικόνα της Τοπικής Αυτοδιοίκησης, εμείς στη Νέα Δημοκρατία τη βρίσκουμε ζοφερή. Τη βρήκε ζοφερή και ο ελληνικός λαός, που σας έδωσε την απάντηση στις προηγούμενες δημοτικές και νομαρχιακές εκλογές. Εμείς είμαστε υποχρεωμένοι -όχι από πείσμα ούτε επειδή πήραμε μια στείρα άποψη στην αρχή, αλλά επειδή δώσαμε ένα πρόγραμμα στον ελληνικό λαό μαζί με την Τοπική Aυτοδιοίκηση, ο οποίος το ενέκρινε με μεγάλη πλειοψηφία- να τηρήσουμε αυτήn τη δέσμευσή μας ως Κυβέρνηση και ν'ανατρέψουμε τα περισσότερα από εκείνα που εσείς θεωρείτε επιτεύγματα και που στην πραγματικότητα δεν είναι επιτεύγματα, αλλά απλώς και μόνο πρόχειρα κατασκευάσματα. Στην κυριολεξία, πρόκειται για παραπήγματα, μέσα στα οποία επιχειρείτε να στεγάσετε αυτό το οικοδόμημα, που κάποτε θεωρούσατε βάθρο της δημοκρατίας, την Tοπική Aυτοδιοίκηση. Εμείς τη φανταζόμαστε πολύ διαφορετική την Tοπική Aυτοδιοίκηση, γιατί φανταζόμαστε ένα κράτος αποκεντρωμένο, με στρατηγική τακτική, με στρατηγική λογική, κάτι που προϋποθέτει μια Τοπική Αυτοδιοίκηση δυνατή και ανεξάρτητη. Είναι έξω από τη δική σας λογική, είναι όμως μέσα στη δική μας ιδεολογία. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σας παρακαλώ, το λόγο. Είμαι και Κοινοβουλευτικός Εκπρόσωπος του ΠΑ.ΣΟ.Κ. Απλώς μία πολύ σύντομη παρέμβαση. 

ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κυρία Παπανδρέου. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Εγώ χαίρομαι που η Νέα Δημοκρατία σταδιακά αλλάζει τη θέση της, γιατί είχε πει ότι θα καταργήσει το νόμο για τον "ΚΑΠΟΔΙΣΤΡΙΑ". Αρχίζει όμως σιγά-σιγά να διαφοροποιεί τη θέση της . Λέει ότι, ναι μεν θα τον καταργήσει, αλλά θα βάλει κάποια ερωτήματα και αν θέλουν να μείνουν όπως είναι. Και αυτό το καταλαβαίνω πάρα πολύ καλά, διότι ενώ αυτός ο θεσμός είναι ολίγων μηνών, τα αποτελέσματα είναι εμφανή. 

Κύριε Παυλόπουλε, οι πιο ισχυροί υποστηρικτές του "ΚΑΠΟΔΙΣΤΡΙΑ" είναι τα στελέχη της Νέας Δημοκρατίας που έχουν εκλεγεί στους δήμους. Καταλαβαίνω ακριβώς γιατί αρχίζετε να διαφοροποιείτε τη θέση σας! 

ΠΡΟΚΟΠΗΣ ΠΑΥΛΟΠΟΥΛΟΣ: Πρέπει να κάνουν τη δουλειά τους σωστά! 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): 'Ετσι πιστεύω ότι σιγά σιγά θα την αλλάξετε. Βέβαια, έχετε πάρα πολύ χρόνο. Μπορείτε να το κάνετε πολύ αργά, γιατί θα περιμένετε πολλά χρόνια για να δείτε εξουσία, γιατί τις επόμενες εκλογές θα τις κερδίσει το ΠΑΣΟΚ και ο θεσμός της Τοπικής Αυτοδιοίκησης θα διευρυνθεί, θα ενισχυθεί, θα αναπτυχθεί. Επομένως μπορείτε να μη βιάζεστε πολύ στην αλλαγή της θέσης σας. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής έχει το λόγο για δέκα λεπτά. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, γίνεται πραγματικά ένας καυγάς σήμερα για το ποιος από τα δύο κόμματα του δικομματισμού έχει μεγαλύτερη ευαισθησία στην Τοπική Αυτοδιοίκηση. 

Για μας, κύριοι Βουλευτές, όσον αφορά αυτό το κύτταρο της Τοπικής Αυτοδιοίκησης, που όλοι συνηθίζουμε να το λέμε, το δημοκρατικό κύτταρο της κοινωνίας κλπ., ο εκδημοκρατισμός του, η ανάπτυξή του, δεν είναι ξεκομμένος από το γενικότερο εκδημοκρατισμό της χώρας. Δεν μπορεί να έρχεται η Νέα Δημοκρατία σήμερα και να μιλάει για εκδημοκρατισμό της Τοπικής Αυτοδιοίκησης, για πόρους κλπ., όταν ξέρουμε ότι τα στελέχη της Νέας Δημοκρατίας που εκπροσωπούσαν την Τοπική Αυτοδιοίκηση, την ΚΕΔΚΕ -παρά τα όσα έλεγαν έξω στον κόσμο τα επίλεκτα άλλα στελέχη της ηγεσίας- έχουν τεράστιες ευθύνες, γιατί ήταν αυτά που υιοθέτησαν και πρότειναν τον "ΚΑΠΟΔΙΣΤΡΙΑ" σε αγαστή συνεργασία για την ψήφιση στην Κυβέρνηση. 

Θέλω να πω, λοιπόν, ότι είναι τεράστιες οι ευθύνες της Νέας Δημοκρατίας. Και όταν πήρε είδηση η Νέα Δημοκρατία τι έγινε, όταν αντελήφθη ότι με το χωροταξικό σχεδιασμό εδώ θα κυριαρχήσουν δήμοι που θα ανήκουν στο ΠΑ.ΣΟ.Κ, τότε η αντίδρασή της ήταν κατά μέτωπο απέναντι σ'αυτόν τον νόμο. 

Εμείς πιστεύουμε ότι ο εκδημοκρατισμός της Τοπικής Αυτοδιοίκησης, δεν μπορεί να αποτελέσει μια νησίδα από το γενικότερο εκδημοκρατισμό της χώρας. Πώς είναι δυνατόν να έχει αρμοδιότητες, πόρους, να λειτουργήσει αυτόνομα η Τοπική Αυτοδιοίκηση με ενίσχυση από τον κρατικό προϋπολογισμό, όταν χτυπιούνται όλα τα δημοκρατικά και κεκτημένα μάλιστα δικαιώματα του λαού μας, εργασιακά, ασφαλιστικά, συνδικαλιστικά, δημοκρατικά; 

Μπορεί να ανθίσει, να αποτελέσει νησίδα σοσιαλιστική δηλαδή η Τοπική Αυτοδιοίκηση, όταν η γενικότερη αυταρχική πολιτική της Κυβέρνησης, η αντιλαϊκή πολιτική της θέλει όλους τους διοικητικούς μηχανισμούς και την Τοπική Αυτοδιοίκηση να την εντάξει μέσα στο γενικότερο στόχο που είναι ο στόχος της ΟΝΕ και οι στόχοι της Ευρωπαϊκής 'Ενωσης; 

Και σεις να ήσασταν, παρά τα όσα λέτε, θα ακολουθούσατε ακριβώς την ίδια πολιτική γιατί έρχεται από τις κατευθύνσεις το άρθρο 92 της Ευρωπαϊκής 'Ενωσης η οδηγία 92 η οποία βάζει αυτά τα πλαίσια για τη λειτουργία του θεσμού της Τοπικής Αυτοδιοίκησης. 

'Ετσι, λοιπόν, κύριε Πρόεδρε, εμείς πιστεύουμε ότι αυτή η Τοπική Αυτοδιοίκηση που σήμερα διαμόρφωσε το ΠΑ.ΣΟ.Κ. με τον "ΚΑΠΟΔΙΣΤΡΙΑ", θέλει να μεταφέρει στην Τοπική Αυτοδιοίκηση τους κανόνες της αγοράς, θέλει να λειτουργήσει η Τοπική Αυτοδιοίκηση σαν ένας ενδιάμεσος διοικητικός μηχανισμός υλοποίησης της κεντρικής κυβερνητικής πολιτικής. Θέλει την Τοπική Αυτοδιοίκηση εξάρτημα εργαλείο, το μακρύ χέρι, αν θέλετε, της Κυβέρνησης στην κοινωνία. 

Ποια είναι η κατεύθυνση σήμερα; Κοιτάξτε με ποια φιλοσοφία ψηφίστηκε ο νόμος του "ΚΑΠΟΔΙΣΤΡΙΑ" από την Κυβέρνηση. Λέει, λοιπόν, σε ένα σημείο: Από την πολιτική των σχεδιασμένων συνενώσεων δεν πρέπει να υπάρχει διέξοδος διαφυγής. Κανένας δήμος, καμία κοινότητα, που δεν θέλει να συνενωθεί. Δεν πρέπει να υπάρχει διέξοδος. Ντε και καλά, θα συνενωθείτε. 

Λέει ότι τα οικονομικά κίνητρα στο παρελθόν δεν είχαν και δεν φαίνεται ότι μπορούν να αποκτήσουν αναπτυξιακή δυναμική. Ακούστε φιλοσοφία για να δείτε και το κατάντημα της ενίσχυσης της Τοπικής Αυτοδιοίκησης στον οικονομικό τομέα. 

Το ζ': Η πολιτική των συνενώσεων ως μείζονος σημασίας δημόσια πολιτική διοικητικής ανασυγκρότησης πρέπει να υπερβεί τη λογική των κινήτρων και να θεμελιωθεί στην εφαρμογή ενός προγράμματος δημοσίων επενδύσεων σε τοπική κλίμακα και ανάπτυξη του ανθρώπινου δυναμικού. 

Για να δούμε όμως τι έγινε μέσα από το πρόγραμμα δημοσίων επενδύσεων. Υπάρχει, κύριε Υφυπουργέ, έστω και μια δραχμή στο πρόγραμμα δημοσίων επενδύσεων που να ανατίθεται στην Τοπική Αυτοδιοίκηση; Μη μου πείτε ότι τα σχολικά κτίρια που θα φτιάξουν είναι της Τοπικής Αυτοδιοίκησης, επειδή έρχονται μέσα από το πρόγραμμα δημοσίων επενδύσεων και μάλιστα όταν καταργείται ιδιωτικοποιείται και ο σχολικός οργανισμός. 

Η πολιτική των συνενώσεων, λέει παρακάτω, πρέπει επομένως να συμπυκνώνεται σε ένα πρόγραμμα πολλαπλών και συντονισμένων πολιτικών και επιχειρησιακών στόχων. Και ποιοι είναι αυτοί οι επιχειρησιακοί στόχοι, κύριοι συνάδελφοι, και το πρόγραμμα της ανάπτυξης; Τι ανάπτυξη σήμερα μπορεί να έχει; Με αυτά τα διοικητικά μέτρα λύνεται το πρόβλημα της ανάπτυξης στην ύπαιθρο μόνο με διοικητικά μέτρα που θέλει να επιβάλει και επέβαλε η Κυβέρνηση με τον "ΚΑΠΟΔΙΣΤΡΙΑ"; 'Οταν ακολουθείται αυτή η αντιαγροτική πολιτική στην ύπαιθρο, όταν οι τιμές κτυπιούνται, τα προϊόντα με τις ποσοστώσεις κτυπιούνται, όταν δεν ενισχύονται προγράμματα ανάπτυξης, όταν δεν γίνεται κανένα έργο υποδομής, όταν οι τιμές καθημερινά πέφτουν, είναι δυνατόν να υπάρξει ανάπτυξη με δυνητικά μέτρα; Για ποια ανάπτυξη μιλάμε τώρα; Είναι δυνατόν να κοροϊδεύετε έτσι τον κόσμο και να λέτε ότι εξυπηρετείτε τα λαϊκά συμφέροντα και την ανάπτυξη του τόπου; 

Τι θα στηρίζει η Τοπική Αυτοδιοίκηση; 'Εφυγε η κυρία Υπουργός. Είπε ότι δώσαμε χρήματα. Για να δούμε, κύριε Υφυπουργέ! Πιστεύω να είστε γνώστης των πραγμάτων. Δώσατε χρήματα; Πού; Ποια χρήματα δώσατε; Και αυτά τα μηχανήματα τα οποία έχουν διατεθεί είναι μηχανήματα τουλάχιστον στην περιοχή μου τα οποία άλλα ζήτησαν και άλλα πήραν. Σε ορισμένες κοινότητες, όπως η Ζαγορά, στάλθηκαν τα μηχανήματα, έχουν πληρωθεί, αλλά ακόμη δεν έχει γίνει η έγκριση του πλειστηριασμού της αγοράς και στέκονται αχρησιμοποίητα. Θα σκουριάσουν με τα χιόνια και με τις βροχές που πλημμυρίζουν κάθε τόσο. 

Αλλά για να δούμε άλλα μέτρα πρακτικά. Ούτε δραχμή από το πρόγραμμα δημόσιων επενδύσεων ούτε από τον κρατικό προϋπολογισμό επιπλέον χρήματα. 'Οσα δίνονται είναι χρήματα καθαρά από τους πόρους της Τοπικής Αυτοδιοίκησης και μάλιστα θα πω παρακάτω πώς δίνονται. Το 15% που δόθηκε από τις καταθέσεις είναι, ενώ 20% δόθηκε για φέτος. 

Δεν είναι, κύριε Υφυπουργέ, αυτά τα λεφτά μόνο για τους νέους δήμους που έγιναν από τις συνενώσεις. Αυτά είναι χρήματα όλης της Τοπικής Αυτοδιοίκησης. Από τα διακόσια πενήντα δισεκατομμύρια (250.000.000.000) που αναφέρονται στα ΕΠΤΑ και που είναι από το δεύτερο Κοινοτικό Πλαίσιο Στήριξης, λήγει το τρίτο Κοινοτικό Πλαίσιο Στήριξης. Θα τα δούμε και αυτά τα λεφτά ή είναι απλώς γραμμένα σαν εξαγγελία, ως συνήθως γράφουμε, και μετά στην υλοποίηση άστα να τα δούμε παραπέρα. 

'Εχετε κρατήσει μέχρι σήμερα εκατόν τριάντα ένα δισεκατομμύρια (131.000.000.000) από πόρους της Τοπικής Αυτοδιοίκησης για να δοθούν στους καποδιστριακούς νομούς. Το έτος 1997, 1998, 1999 δόθηκε τίποτα; Δεν δόθηκε δραχμή. Ακόμη με πρόταση της ΚΕΔΚΕ για να προχωρήσει το πρόγραμμα σύγκλισης προς την Ευρωπαϊκή 'Ενωση λέει να στερηθεί η Τοπική Αυτοδιοίκηση τα δέκα δισεκατομμύρια (10.000.000.000) για το 1997. Φέρνει νόμο η Κυβέρνηση και ψηφίζει και λέει να διαιωνισθεί αυτό για δύο ακόμη χρόνια. Τώρα το πήγαν μέχρι το 2000 και μέχρι σήμερα αντί να δώσετε πήρατε για να πετύχετε τον εθνικό στόχο της σύγκλισης να βουλώσετε τις μαύρες τρύπες. Πήρατε πενήντα ένα δισεκατομμύρια (51.000.000.000) από την Τοπική Αυτοδιοίκηση. 

Ποια είναι, λοιπόν, τα οικονομικά που είπε η κυρία Υπουργός ότι δώσατε στην Τοπική Αυτοδιοίκηση; Για να δούμε και τις αρμοδιότητες γιατί είπε και ο Κοινοβουλευτικός Εκπρόσωπος της Νέας Δημοκρατίας ότι δεν ήταν έτοιμη η Τοπική Αυτοδιοίκηση να δεχθεί αρμοδιότητες. Και έτοιμη ήταν και είναι και θα είναι έτοιμη. Αλλά ποιες αρμοδιότητες έχετε δώσει στην Τοπική Αυτοδιοίκηση; Αρμοδιότητες μόνο για φόρους, για ανταποδοτικά τέλη και για ιδιωτικοποιήσεις. Και σήμερα δεν ακούτε καθόλου ούτε το αίτημα των εργαζομένων. Η εικοσιτετράωρη απεργία είχε και πολιτικούς στόχους, κύριε Υφυπουργέ. 'Εβαζε "όχι" στη συνέχιση των ιδιωτικοποιήσεων και να ψηφιστεί διάταγμα το οποίο θα απαγορεύει ουσιαστικά σε όλους τους δημόσιους οργανισμούς να περάσουν στην ιδιωτικοποίηση. 

Για να δούμε όμως παρακάτω γι'αυτά τα οποία λέτε. Τελικά για να πούμε και για τη Νέα Δημοκρατία. Είναι δυνατόν σήμερα με αυτό που λέει η Νέα Δημοκρατία ότι θα επαναφέρει το θεσμό όπως είναι; Εμείς λέμε ότι πρέπει πραγματικά να το καταργήσει και να γίνει εθελοντικά και με κίνητρα. Η Κυβέρνηση λέει ότι τα κίνητρα δεν απέδωσαν και αντί να γίνει ανάπτυξη και συνεννόηση είχαμε υπανάπτυξη και καμία συνένωση. Βεβαίως όταν λέει ότι θα δώσει κίνητρα και τα κίνητρα δεν δίνονται, όταν τετρακόσιες ενενήντα δύο κοινότητες που συνενώθηκαν για να πάρουν αυτά τα λεφτά που έπρεπε να πάρουν το διπλασιασμό των πόρων για τέσσερα χρόνια και την ενίσχυση τους σε μηχανήματα και εξοπλισμούς δεν δόθηκαν, όταν για την Τοπική Αυτοδιοίκηση Νέα Δημοκρατία και ΠΑ.ΣΟ.Κ. παρακράτησαν πόρους, μιλάει τώρα η Νέα Δημοκρατία ότι δεν δίνετε τους πόρους. Μα ήσασταν οι πρώτοι μέχρι το 1993 που παρακρατήσατε παράνομα οι της Νέας Δημοκρατίας τετρακόσια δισεκατομμύρια (400.000.000.000) από πόρους της Τοπικής Αυτοδιοίκησης. 

Και έρχεται το ΠΑ.ΣΟ.Κ. φυσικά και το φθάνει αυτό, κύριε Πρόεδρε, στο ένα τρισεκατομμύριο διακόσια δισεκατομμύρια (1.200.000.000.000) λεφτά από θεσμοθετημένους πόρους της Τοπικής Αυτοδιοίκησης που τα παρακράτησαν. Και λέει τώρα η Κυβέρνηση ότι θα δώσει ένα τρισεκατομμύριο (1.000.000.000) στο "ΕΠΤΑ". Μα τα έχετε παρακρατήσει αυτά τα λεφτά και ψάχνετε τώρα να βρείτε από κονδύλια. 

Κύριε Πρόεδρε, η Τοπική Αυτοδιοίκηση τείνει να μεταβληθεί ουσιαστικά σε μια επιχείρηση, σε έναν οργανισμό ο οποίος δεν θα έχει καμία σχέση με τα ιδιαίτερα χαρακτηριστικά που είχε μέχρι σήμερα της δημοκρατίας της αμεσότητας της ανάπτυξης της παρέμβασης, του παράπονου στον πρόεδρο που λέει ο λαός μας. 

Εμείς θεωρούμε ότι εκεί που πρέπει να γίνουν συνενώσεις, πρέπει να δίνονται τα απαραίτητα κίνητρα για να μπορέσει η Τοπική Αυτοδιοίκηση να παίξει το ρόλο της. Φυσικά θεωρούμε ότι δεν μπορεί να γίνει με αυτήν την πολιτική. Ούτε η κυβέρνηση της Νέας Δημοκρατίας ούτε το ΠΑ.ΣΟ.Κ. σ' αυτήν την πολιτική που ακολουθούν της Ευρωπαϊκής 'Ενωσης της ΟΝΕ εθνικός στόχος κλπ. δεν είναι δυνατόν να υπάρχουν και πόροι και μέσα για την ανάπτυξη της Τοπικής Αυτοδιοίκησης. 'Ομως θεωρούμε ότι αυτοί οι δήμοι που σήμερα αντιστέκονται και παλεύουν είναι υπόδειγμα Τοπικής Αυτοδιοίκησης, όταν διεκδικούν πραγματικά τα κονδύλια και τις απαραίτητες προϋποθέσεις για να επιβιώσει ο δήμος όταν αρνούνται να μετατραπεί ο δήμος σε μια επιχείρηση, όταν αρνούνται να γίνουν το μακρύ χέρι της κυβέρνησης για φορολογία. 

Θέλετε πραγματικά μια Τοπική Αυτοδιοίκηση για την ανάπτυξη; Δώστε πόρους, δώστε αρμοδιότητες και προπαντός να δώσουμε θεσμούς στην Τοπική Αυτοδιοίκηση και στον τρίτο θεσμό την περιφέρεια που θέλετε ντε και καλά να τη λέτε θεσμό. 

Μόνο μέσα από μια γενικότερη αναπτυξιακή πολιτική, κύριε Πρόεδρε, που θα έχει άλλη κατεύθυνση όμως μπορεί πραγματικά να μπει η Τοπική Αυτοδιοίκηση στο δρόμο του χαρακτήρα της που έχει ανακτήσει όλα αυτά τα χρόνια. 

Εμείς πιστεύουμε ότι δεν είναι δυνατό να λειτουργήσει έτσι η Τοπική Αυτοδιοίκηση. Θα παλέψουμε για την ανατροπή του "ΚΑΠΟΔΙΣΤΡΙΑ", θα παλέψουμε να κερδίσει η Τοπική Αυτοδιοίκηση όλα τα μέχρι σήμερα χαρακτηριστικά τα οποία είχε κατακτήσει με τις προοδευτικές δυνάμεις. 

Και πιστεύουμε ότι και ο ελληνικός λαός θα δώσει στα κόμματα αυτά της Ευρωπαϊκής 'Ενωσης, στα κόμματα που θέλουν την Τοπική Αυτοδιοίκηση σε εξάρτηση, στα κόμματα που θέλουν την Τοπική Αυτοδιοίκηση ενταγμένη μέσα στο διοικητικό μηχανισμό του κράτους, στις ευρωεκλογές το κατάλληλο μήνυμα, την κατάλληλο ψήφο για την ενίσχυση αυτών των δυνάμεων που στηρίζουν την Τοπική Αυτοδιοίκηση. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου, κ. Μουσταφά Μουσταφά, έχει το λόγο για δέκα λεπτά. 

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, εμείς είχαμε ψηφίσει το σχέδιο "ΚΑΠΟΔΙΣΤΡΙΑΣ" και δεν ξέρω αν η κριτική μας τώρα πρέπει να είναι πιο σκληρή ή να φερθούμε κάπως σαν συνένοχοι. Πάντως, κύριε Υπουργέ, είναι λυπηρό, αλλά αναμφισβήτητο γεγονός ότι στο χώρο της πρωτοβάθμιας αυτοδιοίκησης, οι μόνοι που λειτουργούν είναι οι παλιοί δήμοι, αυτοί που ήξεραν και ήδη λειτουργούσαν.'Οσοι από αυτούς έχουν μεγαλώσει με προσθήκη κοινοτήτων ή μεμονωμένων οικισμών, αντιμετωπίζουν και αυτοί τεράστια λειτουργικά προβλήματα. Οι νέοι δήμοι λειτουργούν υποτυπωδώς, κυρίως χάρη στον πατριωτισμό των υπαλλήλων και τις όποιες ικανότητες ή την εμπειρία των αιρετών. Τα μεγαλύτερα προβλήματα αντιμετωπίζονται στη λειτουργία των τοπικών συμβουλίων, τα οποία βέβαια, διαφημίστηκαν αρκετά για να περάσει το νομοσχέδιο και τα οποία στην πράξη είναι άνευ αντικειμένου, αφού και τα μητρώα και τα ληξιαρχεία και οι λοιπές υπηρεσίες έχουν μεταφερθεί υποχρεωτικά και αναπόφευκτα στις έδρες των δήμων. 

Τα δημοτικά συμβούλια έχουν διογκωθεί, οι τοπικοί σύμβουλοι προσπαθούν να βρουν αντικείμενο και εμφανίζεται το τραγελαφικό γεγονός-θέαμα οι αιρετοί να είναι πολλοί περισσσότεροι από τους εργαζόμενους σε ένα δήμο.'Εχουμε τριάντα έως πενήντα αιρετούς να λένε το τι πρέπει να κάνουν οι δύο, τρεις ή πέντε, έξι εργαζόμενοι στο δήμο. Οι λίγοι εργαζόμενοι που δόθηκαν στους δήμους, ύστερα από ολιγόμηνη εκπαίδευση δεν επαρκούν και είναι άπειροι να αντιμετωπίσουν τα ειδικά και διογκωμένα προβλήματα που καθημερινά ανακύπτουν. Η σύσταση των νέων οργανισμών έχει καθυστερήσει και η πρόσληψη προσωπικού που θα στηρίξει διοικητικά τους νέους ΟΤΑ είναι αρκετά μακρινή και νεφελώδης. 

Τα νέα δημοτικά συμβούλια καταφεύγουν στη δημιουργία δημοτικών επιχειρήσεων πιστεύοντας ότι έτσι θα ξεπεράσουν κάποια γραφειοκρατικά εμπόδια για να ασκήσουν κάποιες πολιτικές και εκεί όμως ανακύπτουν τεράστια προβλήματα στελέχωσης και λειτουργίας. Ο μηχανολογικός εξοπλισμός που κατανεμήθηκε είναι ανεπαρκής και σε αρκετούς ΟΤΑ δεν έχει ακόμη φτάσει. Στην περιοχή μας έχουμε κάτι τζίπ 4Χ4 για να γυρίζει καλύτερα ο δήμαρχος. Στον τομέα της μηχανοργάνωσης το Υπουργείο έχει δώσει προδιαγραφές για δήμους ανάλογα με τον πληθυσμό τους, ουσιαστικά φωτογραφίζοντας, θα έλεγα, τους κολοσσούς της πληροφορικής με απαιτήσεις υπερσύγχρονης τεχνολογίας, πράγμα που σημαίνει ότι η μηχανοργάνωση θα καθυστερήσει σημαντικά εφόσον θα χρειαστεί μακροχρόνια εκπαίδευση των χρηστών των ηλεκτρονικών υπολογιστών με μηδενική σχεδόν υποστήριξη από τις εταιρείες της περιφέρειες, οι οποίες θα πρέπει τάχιστα να προσαρμοστούν στις απαιτήσεις των προδιαγραφών, πράγμα ανέφικτο. Ιδίως για την επαρχία, κύριε Υπουργέ, αυτό είναι ένα πρόβλημα. Θα έπρεπε να προχωρήσει το Υπουργείο σε απλούστερες διαδικασίες μηχανοργάνωσης με τέτοιον τρόπο που να μην επηρεαστεί βάσει δεδομένων με μελλοντική βελτίωση της τεχνολογίας. 

Η μη κατάρτιση των αιρετών και των υπαλλήλων των Οργανισμών Τοπικής Αυτοδιοίκησης με ταχύρρυθμα σεμινάρια έχει πραγματικά κωμικά αποτελέσματα.'Εχουμε υποβολή προτάσεων για το ΕΠΤΑ, που προκαλούν γέλιο, έργα μεγάλου διαμετρήματος, πολλές φορές εκτός αρμοδιότητας των Ο.Τ.Α., προμήθειες και αγορές πολλών δισεκατομμυρίων που προφανώς θα κληθούν να υποστηρίξουν οι αποδεκατισμένες τεχνικές υπηρεσίες δήμων και κοινοτήτων και όχι βέβαια, οι κλητήρες, οι υδρονομείς και οι πρώην κοινοτικοί γραμματείς. 

Στο αδιέξοδο της ανυπαρξίας ουσιαστικής υποστήριξης από πλευράς Υπουργείου, οι τοπικοί δήμαρχοι καταφεύγουν σε τοπικούς συμβουλάτορες, οι οποίοι καταρτίζουν προτάσεις κατά το δοκούν, συντάσσουν προδιαγραφές φωτογραφίζοντας ημετέρους, ζητούν αμοιβές με πλάγιους τρόπους και προσβλέπουν στην καθιερωμένη προμήθεια. 

'Οπως είπα και στην αρχή, εμείς ψηφίσαμε το νομοσχέδιο, υποστηρίξαμε τις υποχρεωτικές συνενώσεις, γιατί πιστεύαμε και πιστεύουμε στην αναγκαιότητα αναβάθμισης του ρόλου της πρωτοβάθμιας αυτοδιοίκησης, που δεν μπορεί να πραγματοποιηθεί από Ο.Τ.Α. των ογδόντα κατοίκων και του ενός κοινοτικού γραμματέα. Διαφωνήσαμε με τον τρόπο που έγιναν οι συνενώσεις, όπου δυστυχώς, ακολουθήθηκαν κομματικά συμφέροντα και ακόμη χειρότερα, προσωπικές γνωριμίες. Καταγγείλαμε τότε τη μη θεσμική κατοχύρωση των Οργανισμών Τοπικής Αυτοδιοίκησης και συγκεκριμένα, θα ήθελα να αναφέρω εδώ μερικά αποσπάσματα από τα Πρακτικά: "Η Τοπική Αυτοδιοίκηση σε όλα τα επίπεδα, τοπικό, νομαρχιακό και περιφερειακό είναι ο θεσμικός πολιτικός και κοινωνικός χώρος, όπου πρέπει να εφαρμόζονται στην πράξη τρεις ουσιαστικές λειτουργίες. Η αρχή του ποιος κάνει τι, πλήρης διάκριση διοικητικών και αυτοδιοικητικών επιπέδων, όχι επικάλυψη των αυτοδιοικητικών από τα διοικητικά, όχι αλληλοϋπονόμευση, όχι αγγυλώσεις, όχι συσσωρεύσεις θεσμών διοικητικών και αυτοδιοικητικών στον ίδιο τομέα, στο ίδιο επίπεδο, ποιος κάνει τι, που σημαίνει πλήρης διάκριση επιπέδων διοίκησης και αυτοδιοίκησης". Είχαμε αναφέρει την αρχή της επάρκειας μέσων, έτσι ώστε κάθε αυτοτελές, αυτοδιοικητικό πεδίο εξουσίας να έχει εξασφαλίσει τις προϋποθέσεις για να είναι αποτελεσματικό στην εκπλήρωση του ρόλου του. Είχαμε επισημάνει την αρχή της επικουρικότητας, που σημαίνει πραγματικές αποφάσεις για τη διαχείριση τοπικών υποθέσεων αποκεντρωμένες αποφάσεις στο πιο κοντινό προς τον πολίτη επίπεδο, γιατί έτσι θα εξασφαλιστεί η διευρυμένη κοινωνική συμμετοχή, η γνήσια εκπροσώπηση και ο αποτελεσματικότερος έλεγχος στη διαχείριση αυτών των συγκεκριμένων προβλημάτων στη λήψη και την υλοποίηση αποφάσεων. 

Είχαμε τονίσει ότι η πρώτη κατεύθυνση πρέπει να είναι προς τη δημιουργία μιας σύγχρονης αποτελεσματικής κεντρικής διοίκησης σε ρόλο εποπτικό και επιτελικό και δεύτερη κατεύθυνση, πρέπει να είναι η δημιουργία μιας ισχυρής αυτοδιοίκησης, αιρετής αυτοδιοίκησης με αποκεντρωμένες αρμοδιότητες, πόρους και υποστηρικτικούς μηχανισμούς που θα είναι ικανή να διαχειριστεί τις τοπικές υποθέσεις στο πλησιέστερο προς τον πολίτη επίπεδο. 

Πραγματικά, η σημερινή κατάσταση είναι κακή. Υπάρχουν περιθώρια να γίνουν διορθωτικές κινήσεις από την Κυβέρνηση και από το Κοινοβούλιο. Πρέπει κάποιοι Οργανισμοί Τοπικής Αυτοδιοίκησης να αλλάξουν σύνθεση. Πρέπει να ξαναδούμε τα δημοτικά διαμερίσματα και τα τοπικά συμβούλια. Οργανισμοί Τοπικής Αυτοδιοίκησης πρέπει να γίνουν αυτοδύναμοι και αυτοεξυπηρετούμενοι. 

Η ορθολογιστική κατανομή των πόρων είναι κάτι που πρέπει να μας απασχολήσει. Οι Οργανισμοί Τοπικής Αυτοδιοίκησης δεν πρέπει να αφεθούν στην τύχη τους. Υπάρχουν πλούσιοι δήμοι με μεγάλους αυτοτελείς πόρους και φτωχοί δήμοι. Η κρατική ελεημοσύνη πρέπει να εκλείψει γιατί υποκρύπτει νεωτερισμούς. 

Στηρίζουμε την εκχώρηση αρμοδιοτήτων στους Οργανισμούς Τοπικής Αυτοδιοίκησης εφόσον συνοδεύονται από τους αντίστοιχους πόρους και πάνω από όλα, εφόσον οι Οργανισμοί Τοπικής Αυτοδιοίκησης περιέλθουν σε θέση που θα μπορούν να παρέχουν ουσιαστικές υπηρεσίες στους πολίτες. Αυτό θα επιτευχθεί μόνο με την άρτια στελέχωση των υπηρεσιών των Ο.Τ.Α. και με τη βελτίωση των επιπέδων των αιρετών. Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΔΗ.Κ.ΚΙ. κ. Γεώργιος Τσαφούλιας έχει το λόγο για δέκα λεπτά. 

ΓΕΩΡΓΙΟΣ ΤΣΑΦΟΥΛΙΑΣ: Πάντοτε η κομματικοποίηση στο θεσμό της λειτουργίας της Τοπικής Αυτοδιοίκησης ήταν το κίνητρο των κυβερνήσεων που αλληλοδιαδέχθησαν η μία την άλλη, κατά την τελευταία εικοσιπενταετία και ως εκ τούτου, δεν είναι δυνατόν να έχει δημιουργηθεί σήμερα στον ελληνικό λαό πεποίθηση σοβαρή, ότι πράγματι οποιαδήποτε προσπάθεια εκ μέρους των δύο κυβερνήσεων απέβλεπε στο καλό της Τοπικής Αυτοδιοίκησης. 

Η Τοπική Αυτοδιοίκηση κομματικοποιήθηκε και λειτουργεί κομματικά και σήμερα. Λειτουργεί κομματικά και σήμερα, διότι και στη σημερινή επερώτηση δεν είναι δυνατόν να μην αφίσταται των διατάξεων εκείνων, οι οποίες ψηφίστηκαν προκειμένου να φαίνεται καθαρά ο σκοπός αυτός που υπηρετεί. 

Στην παράγραφο 9, του άρθρου 13, με απόφαση του Υπουργού Εσωτερικών, Δημόσιας Διοίκησης και Αποκέντρωσης, μετά από εισήγηση της επιτροπής της παραγράφου 6 του παρόντος άρθρου, ρυθμίζονται τα της κατάρτισης και εφαρμογής του ΕΠΤΑ, ιδίως δια τα σχετικά με το αναλυτικό περιεχόμενό του, τη διαδικασία καταγραφής των αναγκών των δήμων και κοινοτήτων και των σχετικών προτάσεων των φορέων της Τοπικής Αυτοδιοίκησης, τους όρους και τη διαδικασία ένταξης των έργων στο ΕΠΤΑ και πραγματοποίηση των έργων αυτών σε κάθε αναγκαία λεπτομέρεια για την εφαρμογή των διατάξεων του άρθρου αυτού. Η παράγραφος 5 του άρθρου 25 του ν.1829 αντικαθίσταται ως εξής... κ.λπ. Η επιτροπή αυτή είναι από τα Υπουργεία, είναι άνθρωποι δικοί σας. 

Η κ. Παπανδρέου, η οποία δεν θέλει να ακούει τα μικρά κόμματα, και η οποία θεωρεί τον εαυτό της ως άξια να υπηρετεί σ' αυτό το Υπουργείο, σήμερα κατέδειξε ότι είχε παντελή άγνοια και έχει παντελή άγνοια του νομοσχεδίου του "ΚΑΠΟΔΙΣΤΡΙΑ", διότι είναι νέα Υπουργός και δεν τα έχει μελετήσει, έχει παντελή άγνοια της λειτουργίας των επιτροπών, έχει παντελή άγνοια του τρόπου λειτουργίας των επιτροπών και ως εκ τούτου η μοναδική της υπηρεσία ήταν να αποχωρήσει από το Κοινοβούλιο, επειδή πίστευε και πιστεύει ότι ο κοινοβουλευτικός έλεγχος δεν είναι σύμφωνος με την άσκηση του περιεχομένου της μοναρχικής εξουσίας που θέλει η κυρία αυτή να ασκεί. Αλλά η κυρία αυτή δεν θα μείνει έτσι, διότι οπωσδήποτε θα υπάρξουν περιπτώσεις, όπου θα πρέπει η ίδια να απαντήσει στα ερωτήματα. 

Τι έκανε για τη διαρκή κοινοβουλευτική επιτροπή των κομμάτων; Τι έστειλε για την περίπτωση της δημιουργίας των επιτροπών και του ΕΠΤΑ; Μας έστειλε η κ. Παπανδρέου κανένα χαρτί, στους εκπροσώπους των κομμάτων που ασχολούνται με το Υπουργείο των Εσωτερικών, για να δούμε πώς προχωρεί η υπόθεση και να έχουμε τη δυνατότητα να την ελέγξουμε; Αυτό πάει να πει αξία έννοιας κοινοβουλευτικού έργου και αυτό πάει να πει αξία έννοιας άσκησης εξουσίας και όχι να σηκώνεται να φεύγει. Η ίδια έπρεπε να μας στείλει αυτό που δημοσιεύθηκε στις 14 Μαρτίου 1999 στην "ΚΑΘΗΜΕΡΙΝΗ" και προσπάθησε με ένα δημοσίευμα να "περιποιήσει" κάποια φανταστική κατάσταση των πραγμάτων. 

Εδώ, όλοι οι νέοι δήμοι της χώρας έπιασαν και κατέγραψαν εννέα χιλιάδες περιπτώσεις, ίσως τις σοβαρότερες ανάγκες των νέων δήμων σε συγκοινωνιακά έργα, έργα ύδρευσης, αποχέτευσης, διαχείρισης, απορριμμάτων, αντιπλημμυρικά και εγγειοβελτιωτικά έργα, έργα αντιμετώπισης εκτάκτων αναγκών και άλλες ανάγκες σχετικά με τις υποδομές των οικονομικών δραστηριοτήτων και τα έστειλαν στο Υπουργείο. Εξ αυτών των εννέα χιλιάδων που κατεγράφησαν, μελέτες είχε μόνο το 5% του συνολικού προϋπολογισμού. Δηλαδή,από το ένα τρισεκατομμύριο τριακόσια δισεκατομμύρια (1.300.000.000.000) που λέει ότι μέσα σε μία επταετία θα χαλάσει για την Τοπική Αυτοδιοίκηση, τα 104,2 δισεκατομμύρια μόλις, σε αντίστοιχα έργα, είχαν μελέτες. 

'Οταν έγιναν οι εκλογές και προ των εκλογών, δεν θα έπρεπε η Κυβέρνηση, εν όψει της λειτουργίας του "ΚΑΠΟΔΙΣΤΡΙΑ" και μετά το νόμο, να έχει συγκαλέσει όλους τους δήμους και τις κοινότητες και τους εκλεγμένους δημάρχους να παραλάβουν και να παραδώσουν, με τις εκκρεμότητες των έργων που υφίστανται, με τις αυθαιρεσίες που είχαν γίνει, με όλα εκείνα τα οποία συμπαρομαρτούσαν την αξία της έννοιας ενός έργου για την Τοπική Αυτοδιοίκηση και όλα αυτά να υποβληθούν ως εκθέσεις στο Υπουργείο Εσωτερικών, ώστε να ξέρουμε ποιες είναι οι εκκρεμότητες, να ξέρουμε τι παραλαμβάνουν οι δήμαρχοι, να ξέρουμε τι πρέπει να γίνει; Από τότε δεν έπρεπε να έχει συγκροτηθεί ένα όργανο το οποίο να γνωρίζει όλα τα έργα τα οποία ήταν απαραίτητα να γίνουν; 

Πήρατε μέτρα ώστε μετά από την ψήφιση του "ΚΑΠΟΔΙΣΤΡΙΑ", μετά τις δημοτικές εκλογές, να πείτε τι έχει να γίνει σ' αυτήν την περίπτωση, ώστε να μπορέσουν να απορροφηθούν χρήματα για τα έργα; Ζητήσατε μελέτες για τα έργα από τον "ΚΑΠΟΔΙΣΤΡΙΑ" και μετά, ιδίως μελέτες διαδημοτικού χαρακτήρα; Ζητήσατε μετά τις εκλογές μελέτες και προϋπολογισμούς; 'Ηρθατε σε επαφή με κανέναν; Οι περιφερειάρχες οι οποίοι κοιμούνται και οι οποίοι δεν κάνουν κανένα έργο είναι διορισμένοι από σας και αποτελούν κομματικά σας εργαλεία, αλλά είναι τόσο μεγάλης πνευματικής ανεπάρκειας ώστε να μη μπορείτε σήμερα να επιτελέσετε έργο από απόψεως άσκησης εξουσίας στο Υπουργείο Εσωτερικών. 

Τι σας είπαν αυτοί οι κύριοι; Εδώ γίνονται γεωτρήσεις, στην περιφέρεια του Νομού Αχαϊας, στα Βραχνέικα που δεν έχουν νερό, εκατομμυρίων και δισεκατομμυρίων και εκκρεμεί το φράγμα του Πύρου, αξίας σαράντα τεσσάρων δισεκατομμυρίων (44.000.000.000), το οποίο λέτε να το βάλετε στο νέο πρόγραμμα Σαντέρ και χαλάτε τα λεφτά τώρα. Εν όψει της έναρξης της δήθεν λειτουργίας του προγράμματος που θα εγκρίνετε, όπως λέτε, τα σαράντα τέσσερα δισεκατομμύρια (44.000.000.000), θα χαλασθούν για γεωτρήσεις, για άλλα έργα και για χαμένους βιολογικούς καθαρισμούς. Δηλαδή από ένα έργο στην περιοχή εκείνη που είναι σαράντα με σαράντα τέσσερα δισεκατομμύρια, μπορεί να έχουν χαλασθεί δέκα δισεκατομμύρια, τα οποία θα αχρηστευθούν. Oι γεωτρήσεις πλέον δεν θα λειτουργούν, διότι θα υπάρχει το μεγάλο έργο του Πύρου, ορισμένοι βιολογικοί καθαρισμοί δεν θα λειτουργούν κλπ. και όλα αυτά τα λεφτά θα χαλασθούν χωρίς σχεδιασμό. 

'Οταν είχατε υπόψη σας να βάλετε μπροστά τον "ΚΑΠΟΔΙΣΤΡΙΑ", πήρατε τα συμβούλια της περιοχής για να εκτιμήσετε την αξία της έννοιας των διαδημοτικών έργων που θα εξυπηρετήσουν πολλούς δήμους και πολλές κοινότητες, να τα βάλετε κάτω και να πείτε ότι εδώ θα φτιάξουμε έργα και μετά θα φτιάξουμε τον "ΚΑΠΟΔΙΣΤΡΙΑ" ή θα προγραμματίσουμε διαδημοτικά έργα, ώστε κατά κάποιο τρόπο να είναι δυνατόν να ανταποκριθούν στο σκοπό για τον οποίο θα γίνουν και μετά φτιάχνουμε τον "ΚΑΠΟΔΙΣΤΡΙΑ"; Εσείς φτιάξατε τον "ΚΑΠΟΔΙΣΤΡΙΑ", συνενώσατε τους γραμματείς των κοινοτήτων και δημιουργήσατε δήμους. 

Ξέρετε, κύριε Υπουργέ, ποιες είναι οι υπηρεσίες; Η συνένωση των γραμματέων των κοινοτήτων κάνουν ένα δήμο και ο δήμος αυτός είναι νεκρός. Στην περιοχή των Πατρών φερ' ειπείν, δίνεται ένα Datsun 4Χ4 στο Δήμο Βραχνέικων, στο Δήμο Παραλίας μία τσάπα κλπ. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

'Ηρθε ο κ. Αλέκος Παπαδόπουλος στην Πάτρα για να μιλήσει. Κατέγραψε τις ανάγκες; Δεν μας είπε: "'Εχετε κατάλογο -φέρτε τον τώρα- για το τι ανάγκες έχετε καταγράψει από απόψεως μηχανημάτων σε όλους τους δήμους;". Το μόνο που είπε ο κ. Παπαδόπουλος ήταν: "'Οποιοι έχετε όλα τα εργαλεία, να δίνετε στον άλλον". Πήραν από μία τσάπα ο κάθε δήμος, ένα Datsun 4Χ4 ο άλλος δήμος και περιμένουν. 

Λέτε ότι έχετε κονδύλι τρισείμισι δισεκατομμυρίων (3.500.000.000) για στέγαση. 'Ολα αυτά είναι στον αέρα. Δεν έχετε προϋπολογίσει τίποτα, δεν έχετε κάνει τίποτα. 

Με κάτι τεχνικές επιτροπές στην περιφέρεια, οι οποίες είναι κομματικές και περιέρχονται πλέον στους δήμους και φτιάχνουν κομματικά χαρτιά και σας τα στέλνουν, σε συνδυασμό με τις κομματικές επιτροπές που έχετε της παρ. 9 του άρθρου 13 και κάνετε κομματικές επιχορηγήσεις, έχετε δημιουργήσει διχασμό μεταξύ των κοινοτήτων που αποτελούν ένα βήμα, διότι το 62% των έργων που σας πρότειναν είναι έργα μοναδικά σε κοινότητα, δεν είναι διαδημοτικά, με χαρακτήρα μεγάλου βεληνεκούς, τεχνικού, ώστε να εξυπηρετήσουν τις ανάγκες όλου του δήμου. Κάθε κοινότητα ζητάει το δικό της έργο και σε κάθε κοινότητα, όταν δεν γίνεται το έργο που ζητάει, δημιουργείται διχασμός, διχόνοια, κομματικοποίηση ή ανταγωνισμός και λένε ότι "όποιους θέλετε φτιάχνετε και όποιους θέλετε δεν φτιάχνετε". 

Η κατάσταση γύρω από τον "ΚΑΠΟΔΙΣΤΡΙΑ" και τη λειτουργία της διαθέσεως των πόρων, όπως αυτά αναγράφονται καίτοι τους έχετε κρατήσει το ένα τρισεκατομμύριο τριακόσια δισεκατομμύρια (1.300.000.000.000), τα έχετε κρατήσει σύμφωνα με το ν.1828 και δεν τα έχετε επιστρέψει. Τώρα, τα τελευταία εκατόν τριάντα ένα δισεκατομμύρια (131.000.000.000) των δύο τελευταίων ετών, πάλι τα έχετε κρατήσει. 'Εχετε δεσμεύσει μόνο τα ογδόντα δισεκατομμύρια (80.000.000.000) από τον προϋπολογισμό, όπως λέτε, και εκτός από τα ογδόντα δισεκατομμύρια (80.000.000.000), που λέτε ότι έχετε δεσμεύσει, τα άλλα είναι στους Υπουργούς, οι οποίοι με δική τους απόφαση θα τα διαθέσουν. Δεν πρόκειται να τους δεσμεύσετε. 

Προκειμένου να ικανοποιηθούν οι δείκτες και προκειμένου να λειτουργήσουν τα οικονομικά στοιχεία για την ένωση και προκειμένου να έχετε ισοσκελισμένο δήθεν προϋπολογισμό ή να έχετε τον προϋπολογισμό σας σε τέτοια δυναμικότητα, ώστε να μην έχετε ελλείμματα κλπ., θα πεθάνουν οι δήμαρχοι και οι δήμοι. Ο λαός δεν θα εξυπηρετηθεί. 

Ο λαός των κοινοτήτων που συγκροτούν ένα βήμα, θα αλληλοκατηγορείται, θα αλληλοσπαράζεται και δε θα γίνεται τίποτε. Δεν έχει γίνει κανένα έργο. Η απόγνωση είναι τεράστια και ως εκ τούτου, με αυτά τα δεδομένα, με τη λειτουργία της κομματικοποίησης, με την πρόθεση να μη δώσετε χρήματα και με το ξεχαρβάλωμα αυτό το οποίο γίνεται, οπωσδήποτε έχετε οδηγηθεί σε αυτήν την κατάσταση. 

Διαπιστώνεται μεγάλη ψαλίδα στη σχέση εξυπηρετούμενου πληθυσμού και προϋπολογισμού προτεινομένων έργων. 'Ετσι σε πέντε περιφέρειες, Πελοποννήσου, Ιονίων νήσων, Βορείου και Νοτίου Αιγαίου και Δυτικής Μακεδονίας, η επένδυση ανά κάτοικο κυμαίνεται στις τριακόσιες χιλιάδες (300.000) έως τριακόσιες ογδόντα πέντε χιλιάδες (385.000) δραχμές. Στη Στερεά Ελλάδα είναι διακόσιες χιλιάδες (200.000) και στη Μακεδονία εκατό χιλιάδες (100.000) και γίνεται "Τέξας". Δηλαδή, έχετε κομματικοποιήσει τα περιθώρια λειτουργίας των υπολογισμών, για να χρηματοδοτήσετε ανά περιφέρεια και περιοχή, που κομματικά είναι αρεστή. 

Υπάρχουν δήμοι, που έχουν αντίθετους δημάρχους. Με έπιασαν στου Λάπα Αχαϊας και μου είπαν "σας παρακαλούμε, κύριε Τσαφούλια, φροντίστε να πάρουμε χρήματα". 'Ηταν κάποιος δήμαρχος και κάποιοι άλλοι, οι οποίοι είναι αντίθετοι. Αλλά και οι αντίθετοι δήμαρχοι δεν κάνουν κανένα αγώνα. Δεν σηκώνουν το ανάστημά τους. Δεν δημιουργούν λειτουργία συλλογικής έκφρασης στους δήμους, για να μπορέσουν να πολεμήσουν για την αντιμετώπιση των προβλημάτων. Θα έρθει η ώρα, που θα κλείνουν και δεν θα το πιστεύουν. 

Με αυτά τα δεδομένα, δεν γίνεται Τοπική Αυτοδιοίκηση, δεν γίνεται τίποτε. 'Εχετε χρεοκοπήσει στον τομέα αυτό. 

ΠΡΟΕΔΡΕΥΩΝ (Νικόλαος Κατσαρός): Εισερχόμαστε στο στάδιο των δευτερολογιών. 

Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Η κυρία Υπουργός στην απάντησή της, ενώ υπήρξε λαλίστατη, τελικά απήντησε σε πάρα πολύ λίγα από τα πολλά ερωτήματα και προβλήματα, που της τέθηκαν σε σχέση με τους δήμους που έχουν προέλθει από τις αναγκαστικές συνενώσεις. 

Θα μου επιτρέψετε να σας υπενθυμίσω και πάλι, όσον αφορά τους πόρους που έχουν διατεθεί για την υλοποίηση του προγράμματος "ΚΑΠΟΔΙΣΤΡΙΑΣ", την αναφορά στη σελίδα 5 της εισηγητικής έκθεσης του προϋπολογισμού του έτους 1999, η οποία αναφέρει επί λέξει ότι "σημαντική εξοικονόμηση πόρων εκτιμάται ότι θα προέλθει και από τη διοικητική τομή, που έγινε με το πρόγραμμα "ΚΑΠΟΔΙΣΤΡΙΑΣ". 

Επομένως είναι βέβαιο και είναι και δηλωμένη η πρόθεση της Κυβέρνησης ότι τα χρήματα που πρόκειται να διαθέσει για την αυτοδιοίκηση από τον κρατικό προϋπολογισμό, είναι περιορισμένα και σαφώς λιγότερα σε σχέση με το παρελθόν. 

'Εγινε μία αναφορά από την Υπουργό σε έναν από τους δείκτες που ανέφερα, για να δείξω ότι η χώρα μας εξακολουθεί από πλευράς βαθμού αποκέντρωσης να είναι τελευταία στην Ευρώπη. Αμφισβητήθηκαν τα δεδομένα, κάνοντας μια αναφορά στις δαπάνες σε σχέση με τους μισθούς των καθηγητών, αν κατάλαβα καλά, της μέσης και της στοιχειώδους εκπαίδευσης. 

Εγώ όμως επικαλέσθηκα τέσσερις δείκτες, οι οποίοι είναι απολύτως συγκρίσιμοι και προέρχονται από διεθνείς οργανισμούς. Μπορώ να σας καταθέσω, κύριε Υπουργέ, τους πίνακες αυτούς, οι οποίοι υπάρχουν και τους οποίους θα είναι εξαιρετικά χρήσιμο να μελετήσετε, προκειμένου να αρχίσετε να συναισθάνεστε τι σημαίνει το ότι η χώρα μας υπολείπεται από όλες τις ευρωπαϊκες χώρες σε έναν πολύ σημαντικό βαθμό σε σχέση με την αυτοδιοίκηση. 

Ακούσαμε ακόμη από την Υπουργό ότι η διαδικασία επαναδιατύπωσης του Προγράμματος ΕΠΤΑ οφείλεται σε μία πολύ αυξημένη δημοκρατική ευαισθησία, προκειμένου να τεθεί υπόψη και των νέων δημοτικών αρχών, που εξελέγησαν στις πρόσφατες εκλογές. Δεν είναι έτσι τα πράγματα όμως. Εσείς οι ίδιοι ομολογείτε ότι από τις επτά χιλιάδες προτάσεις που σας έγιναν στο "άρπα κόλα", λιγότερο από 10% είχαν έτοιμες μελέτες. Επομένως, το πρόγραμμα δεν μπορούσε να λειτουργήσει. 

Με τη λογική που έχετε επιβάλει στους νεοσύστατους δήμους, από τα επτά χρόνια του Προγράμματος ΕΠΤΑ, δηλαδή από το 1998 μέχρι το 2004, θα χαθεί το 30% του χρόνου, τα δύο πρώτα χρόνια, το '98 και το '99. Το '98 χάθηκε και το '99 θα χαθεί. Αν προλάβετε να καταρτίσετε και να υιοθετήσετε ένα πρόγραμμα, θα το εφαρμόσετε για ένα ή δύο μήνες μέσα στο '99. 

'Ερχομαι σε ορισμένα αναπάντητα ερωτήματα, τα οποία όμως πρέπει να πάρουμε μία απάντηση και κυρίως πρέπει να πάρουν μία απάντηση οι άνθρωποι, οι οποίοι θητεύουν σε αυτούς τους δήμους και αντιμετωπίζουν τα συγκεκριμένα προβλήματα. 

Δεν ακούσαμε να μας λέτε τίποτα σε σχέση με ένα νέο πλαίσιο, που ζητήσαμε και που ζητούν οι αιρετοί της αυτοδιοίκησης για τη λειτουργία των δημοτολογίων και των ληξιαρχείων. Το Υπουργείο είναι αόρατο σε αυτήν τη διαδικασία. 

Δεν ακούσαμε να δεσμεύεστε και να μας λέτε τίποτε σε σχέση με την ενίσχυση της υλικοτεχνικής υποδομής στο επίπεδο της διοικητικής υποστήριξης, τηλέφωνα, φαξ, ηλεκτρονικοί υπολογιστές, όπου μάλιστα με μία εγκύκλιο του Υπουργείου απειλείτε και τους δήμους, που θα αγοράσουν τέτοιον εξοπλισμό, ότι δεν θα τους χρηματοδοτήσετε, διότι υποτίθεται ότι θα το κάνετε μέσα από το πρόγραμμα ΚΛΕΙΣΘΕΝΗΣ ή δεν ξέρω με ποια άλλη διαδικασία. Το πρόγραμμα ΚΛΕΙΣΘΕΝΗΣ είναι μια πολύ μεγάλη ιστορία, που καλό είναι να μην την αγγίξουμε σήμερα. Θα την αγγίξουμε όμως, να είστε βέβαιος, σε αυτήν την Αίθουσα και θα πάμε και σε βάθος. 

Δεν μας είπατε τίποτα σε σχέση με το προσωπικό. 'Εχετε κάνει μία ιδιότυπη πρόσληψη τριών χιλιάδων περίπου ατόμων με αδιαφανείς διαδικασίες, οι οποίοι έχουν μια περιορισμένη σύμβαση. Θα τους κρατήσετε; Πώς θα τους κρατήσετε; Θα φέρετε μία νομοθετική ρύθμιση; Θα εφαρμόσετε το νόμο 2190 στην πρόσληψη αυτού του προσωπικού; Τι θα κάνετε; Αν δεν μας απαντάτε εσείς, από πού θα πάρουμε τις απαντήσεις; 

Θα συνεχίσω για το θέμα των παλαιών οφειλών των κοινοτήτων. Ξέρετε πολύ καλά ότι οι μικρές κοινότητες, οι αδύναμες οικονομικά, είχαν σοβαρά χρέη στο Ταμείο Παρακαταθηκών και Δανείων, διότι γινόταν η χρηματοδότησή τους από έναν ειδικό λογαριασμό και κυρίως από εκεί γινόταν η πληρωμή των κοινοτικών γραμματέων. 

Το αποτέλεσμα είναι ότι σήμερα οι νεοσύστατοι δήμοι καλούνται να πληρώνουν τεράστια χρέη. Από μία δειγματοληπτική έρευνα σε ένα συγκεκριμένο τόπο, που είχα επισκεφθεί πρόσφατα, θα σας αναφέρω μερικά νούμερα, για να δείτε τι χρωστούν οι νεοσύστατοι δήμοι εξαιτίας αυτού του λόγου: 

Κόνιτσα, διακόσια εκατομμύρια (200.000.000). Μέτσοβο, είκοσι πέντε εκατομμύρια (25.000.000). Ανατολικά Ζαγόρια, ογδόντα εκατομμύρια (80.000.000). Δήμος Τύμφης, εκατό εκατομμύρια (100.000.000). Δελβινάκι, εκατόν είκοσι εκατομμύρια (120.000.000). Τι θα κάνετε με αυτά; 

Δεν θα επανέλθω στο θέμα του μηχανολογικού εξοπλισμού. Ακούστηκαν πάρα πολλές παρατηρήσεις και μπορεί να συνεχίζονται αυτές οι παρατηρήσεις. Το βέβαιο είναι ότι μοιράστηκε ένας εξοπλισμός με αδιευκρίνιστα κριτήρια από κάποια κέντρα αποφάσεων, που κανένας δεν ξέρει. 

'Ερχομαι στο θέμα της χρηματοδότησης του Προγράμματος ΕΠΤΑ και της παράλογης λειτουργίας αντίστοιχων προγραμμάτων σε άλλα Υπουργεία. Θεωρητικά, από το νόμο των αναγκαστικών συνενώσεων, από την 1.1.1998, αυτό απαγορεύεται. Σας είπαμε ότι δυστυχώς η πρακτική αυτή και από άλλα Υπουργεία, Αθλητισμού, Πολιτισμού, ΠΕΧΩΔΕ, αλλά και από κρατικούς οργανισμούς, σνεχίζεται. Και μάλιστα συνεχίζεται κατά έναν τρόπο προκλητικό, περιγράφοντας ουσιαστικά το νόμο. 

Θα σας πω τι εννοώ. Το ΕΤΕΡΠΣ, δηλαδή το Υπουργείο ΠΕΧΩΔΕ, χρωστά από το 1997 σε δήμους ποσά που ξεκινούν από τα οκτακόσια εκατομμύρια -στα Ζαγόρια- και ήδη οι εργολάβοι τρέχουν τις δημοτικές αρχές στα δικαστήρια. Είναι τετρακόσια εκατομμύρια (400.000.000) στο Δήμο Τζουμέρκων, τριακόσια εκατομμύρια (300.000.000) στο Δήμο των Δελφών. 'Ηδη έχουν αρχίσει και διαδικασίες λήψης δικαστικών μέτρων εναντίον του δημάρχου και της περιουσίας του δήμου. Είναι πενήντα εκατομμύρια (50.000.000) στο Μέτσοβο και ων ουκ έστιν αριθμός από παλιές χρηματοδοτήσεις, υποτίθεται, για το 1997. 

'Εχουμε εδώ μία σειρά από ενδεικτικές χρηματοδοτήσεις συγκεκριμένων έργων που γίνονται μετά την ισχύ του νόμου και το ερώτημα είναι τι γίνεται. 

Παράδειγμα: Ο Δήμος Αλιβερίου εμήνυσε τη διοίκηση της ΔΕΗ για τη γνωστή μονάδα της Φλώρινας σε σχέση με τη μη ίδρυση των αντίστοιχων μονάδων που έπρεπε να γίνουν στην περιοχή του, στο παλιό εργοστάσιο της ΔΕΗ στο Αλιβέρι. Υπάρχουν εδώ τα πρακτικά του διοικητικού συμβουλίου. Ποιο ήταν το αποτέλεσμα; Η ΔΕΗ υποσχέθηκε έργα ύψους εκατό εκατομμυρίων (100.000.000) στο Δήμο Αλιβερίου, τα βρήκαν και απεσύρθη η μήνυση... 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι άλλο θέμα. 

ΛΕΩΝΙΔΑΣ ΚΟΥΡΗΣ: Τι άλλο θέμα είναι, δεν κατάλαβα. Δηλαδή, πώς χρηματοδοτεί η Δημοσια Επιχείρηση έργα στο Δήμο Αλιβερίου παρά το νόμο; 

Θέλετε να συνεχίσουμε; Ο Υπουργός Αθλητισμού το Φεβρουάριο του 1999 μιλάει για κατασκευή γηπέδου ποδοσφαίρου στο Δήμο Αιγίου. Η προκήρυξη του διαγωνισμού έχει βγει και στις εφημερίδες. Σας ρωτάω, πώς γίνεται αυτό; Με ποια διαδικασία; 

Αν συνεχίσουμε, θα βρούμε πάρα πολλά τέτοια έργα. Επομένως, αυτό που έχει σημασία και πρέπει να το ξεκαθαρίσουμε είναι ότι ουσιαστικά υπάρχει μία άρνηση των Υπουργείων, αλλά και των Υπουργών να εφαρμόσουν το νόμο που εσείς ψηφίσατε. Και το αποτέλεσμα θα είναι να έχουμε δήμους δύο ταχυτήτων: Κάποιοι που επιλεκτικά θα επιχορηγούνται και κάποιοι που θα πληρώνουν τα παλιά χρέη των κοινοτήτων, προκειμένου να εξασφαλιστεί η οικονομική ευμάρια του Ταμείου Παρακαταθηκών και Δανείων. 

Και έρχομαι στο τελευταίο. Επειδή έγινε αναφορά στις προθέσεις της κυρίας Υπουργού, εγώ πρέπει να σας πω -και λυπάμαι που το λέω απουσία της- ότι σε σχέση με τις διαθέσεις της Υπουργού προς την Τοπική Αυτοδιοίκηση είμαι πολύ επιφυλακτικός. Και είμαι επιφυλακτικός, διότι είναι η ίδια που ως Υπουργός Ανάπτυξης αφήρεσε ένα μεγάλο αναπτυξιακό έργο από τα χέρια της αυτοδιοίκησης και από εκεί που η αυτοδιοίκηση συμμετείχε στη διανομή του φυσικού αερίου, με συμφωνία που είχε υπογραφεί το 1992, με 49% στις επιχειρήσεις διανομής, ξαφνικά εν μια νυκτί με μια τροπολογία που πέρασε, μείωσε αυτό το ποσοστό στο 3%. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Αλλά είναι νωπές οι δηλώσεις της για τη συνολική πρόταση που κάνει για την αυτοδιοίκηση στην Κρήτη, όπου είπε ότι θα κάνει συγκεκριμένες παρεμβάσεις και στην Τοπική και στη Νομαρχιακή Αυτοδιοίκηση, αλλά και από τα "Δημοσιογραφικά" (στο τεύχος 57) όπου λέει ότι ανασχεδιάζει τη δομή των περιφερειών. 

Να σας πω και κάτι ακόμη; 'Εχω κάνει μία ερώτηση και δεν έχω πάρει απάντηση -και γι' αυτό είμαι επιφυλακτικός- από το Γενάρη του 1999. 

Σας ρωτούσα συγκεκριμένα, επειδή είχαν γραφτεί διάφορα στον Τύπο -ζητούσα μάλιστα και την κατάθεση των σχετικών εγγράφων- τι προθέσεις έχετε σε σχέση με τη δομή των περιφερειών. Εάν, δηλαδή, πρόκειται να καταργήσετε ορισμένες περιφέρειες, όπως κατ' επανάληψη είχε γραφτεί, τι πρόκειται να κάνετε για τις περιοχές, οι οποίες δεν έχουν υπαχθεί στο νόμο δηλαδή για τους δήμους και τις κοινότητες του Νομού Αττικής, τι πρόκειται να κάνετε για τις μητροπολιτικές περιοχές και αν υπάρχουν μελέτες κυβερνητικών οργάνων ή αποφάσεις γι' αυτά τα θέματα. Ακόμη και σήμερα, τρεις μήνες μετά, δεν μου έχετε απαντήσει. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, τελειώνετε. 

ΛΕΩΝΙΔΑΣ ΚΟΥΡΗΣ: 'Αρα, σημαίνει ότι κάτι ετοιμάζετε και γι' αυτό αρνείσθε να μου δώσετε απάντηση. Γι' αυτό είπα ότι όλοι έχετε γι' αυτά τα πέντε χρόνια προσωπικές πολιτικές: Ο κ. Τσοχατζόπουλος τα συμβούλια περιοχής, τα κατήργησε ο κ. Παπαδόπουλος και τώρα περιμένουμε τις νέες αποφάσεις της κ. Παπανδρέου, αλλά έτσι δεν γίνεται πολιτική για την αυτοδιοίκηση. 

ΠΡΟΕΔΡΕΥΩΝ (Νικόλαος Κατσαρός): Ο κ. Πολύζος έχει το λόγο. 

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, η Κυβέρνηση επιτέλους πρέπει να ξεκαθαρίσει τη θέση της και πρέπει να μας πει γιατί μέχρι τώρα δεν έχει αντιμετωπίσει κανένα σοβαρό πρόβλημα της Τοπικής Αυτοδιοίκησης. 

Γνωρίζετε, κύριε Υφυπουργέ, ότι μόνο οι δήμοι του Νομού Πιερίας που συνενώσατε οφείλουν πάνω από ένα δισεκατομμύριο (1.000.000.000) δραχμές. Συγκεκριμένα μόνο οι δήμοι Δίου και Ανατολικού Ολύμπου βρήκαν χρέη τριακόσια πενήντα εκατομμύρια (350.000.000) δραχμές σε τακτικό προϋπολογισμό και τριακόσια είκοσι πέντε εκατομμύρια (325.000.000) δραχμές για το 1999. Τι να κάνουν οι δήμαρχοι και τα δημοτικά συμβούλια; Βρίσκονται πλέον σε απόγνωση. 

Είχε η Κυβέρνηση την αφέλεια να πιστέψει ότι μόνο με τις συνενώσεις και χωρίς χρήματα θα δημιουργήσει ανάπτυξη, πρόοδο και ποιότητα ζωής και χωρίς να δει τα πραγματικά προβλήματα και χωρίς να δημιουργήσει τις κατάλληλες προϋποθέσεις προχώρησε στις αναγκαστικές συνενώσεις. Συνενώσεις που οι πολίτες των δημοτικών διαμερισμάτων των νέων δήμων δεν έχουν τη δυνατότητα της μεταξύ των συγκοινωνιακής επικοινωνίας. Πώς λογικά είναι δυνατόν να υπάρξει εξυπηρέτηση; 

Για παράδειγμα, στην Πιερία στους Δήμους Πέτρας και Ελαφίνας οι αποστάσεις των πρώην κοινοτήτων που συνενώθηκαν είναι τριάντα έως σαράντα χιλιόμετρα, με απαράδεκτο οδικό δίκτυο. 

Γνωρίζετε ότι οι νέοι δήμοι δεν έχουν καμία κτιριακή υποδομή, δεν έχουν χώρους να συνεδριάσουν τα δημοτικά συμβούλια, δεν έχουν έπιπλα, δεν έχουν μηχανοργάνωση και τέλος δεν έχουν ελπίδα για τίποτα; 

Τέλος, γνωρίζετε ότι το δημοτικό συμβούλιο -λυπάμαι που το λέω- του ιστορικού Δήμου Δίου συνεδριάζει σε καφενείο; 

Την περίοδο των εορτών του Πάσχα που πήγα στην εκλογική μου περιφέρεια είδα με θλίψη ότι συνεχώς ερημώνεται η επαρχία, η ύπαιθρος, διότι με τις αναγκαστικές συνενώσεις δημιουργήθηκε τέτοια ψυχολογία στους πολίτες που δεν θέλουν πλέον να επισκεφθούν τα χωριά τους, οι δε μεταδημοτεύσεις έχουν προσλάβει εκρηκτικές διαστάσεις. 

Πρέπει, επιτέλους, η Κυβέρνηση να αντιληφθεί ότι οι επιλογές της περιλαμβάνουν τόσο μεγάλα ελλείμματα κοινωνικής ευαισθησίας και τόσο μεγάλα πλεονάσματα κοινωνικής απάθειας που προκαλούν κοινωνική ένταση και δυσφορία. Και αυτό γιατί οι κυβερνητικές επιλογές δεν είχαν και δεν έχουν κοινωνική αποδοχή, αλλά ούτε και πολιτική νομιμοποίηση. 

Τέλος, θέλω να ρωτήσω: Γιατί από φέτος οι χρηματοδοτήσεις από τις ΑΤΑ θεωρούνται έκτακτα έσοδα και όχι τακτικά; Τι σκοπιμότητα εξυπηρετεί αυτή η αλλαγή; Θα ήθελα να μας απαντήσει ο κύριος Υπουργός. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, νομίζω ότι η Νέα Δημοκρατία χρησιμοποίησε την επερώτηση και όλη τη διαδικασία προκειμένου να περιγράψει -και ευτυχώς θα έλεγα, για το χώρο της αυτοδιοίκησης- αρκετά σύντομα την αποδοχή της καινούριας πραγματικότητας που έχει προκύψει με το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ". 

Ανεξάρτητα από τις ιστορικοπολιτικές αναφορές, είναι βέβαιο ότι από τις τοποθετήσεις των κυρίων συναδέλφων διεφάνη πλέον ότι η Νέα Δημοκρατία έχει εγκαταλείψει την ακραία θέση της πλήρους ανατροπής της μεταρρύθμισης, η οποία έχει πραγματοποιηθεί και ήδη υλοποιείται και πλέον περιγράφει ένα πλαίσιο πολιτικής στο οποίο μέσα από κάποια δημοψηφίσματα οι κάτοικοι των δημοτικών διαμερισμάτων των χωριών της χώρας -των πρώην κοινοτήτων- θα μπορούν να απαντήσουν εάν επιθυμούν τη μεταρρύθμιση και έχει καλώς, εάν επιθυμούν να συνενωθούν με εθελούσιο τρόπο -γιατί θα υπάρχουν κάποια κίνητρα- και βεβαίως αν θέλουν να μείνουν μόνοι τους, αλλά αλίμονό τους αν το κάνουν αυτό, διότι προφανώς γι'αυτούς δεν θα υπάρχει τίποτα. 

Είμαστε, λοιπόν, σε ένα δρόμο σύγκλισης και αυτό είναι ευτύχημα για το χώρο της αυτοδιοίκησης που έχει ανάγκη αυτές τις πολιτικές συγκλίσεις για να μπορέσει να λειτουργήσει. Βέβαια, υποθέτω βάσιμα ότι η προσαρμογή αυτή των θέσεων της Νέας Δημοκρατίας οφείλεται κυρίως στο γεγονός ότι αρκετά στελέχη της έχουν εκλεγεί δήμαρχοι στους νέους δήμους του προγράμματος "ΚΑΠΟΔΙΣΤΡΙΑΣ" και απ'ό,τι γνωρίζουν και οι ίδιοι και το γνωρίζουμε και εμείς πάρα πολύ καλά -το είπε και η Υπουργός- αυτά τα στελέχη είναι και οι πλέον ένθερμοι υποστηρικτές της προσπάθειας αυτής. 

Η Κυβέρνηση είναι βέβαιη ότι θα πετύχει το πρόγραμμα και αυτό, γιατί οι καλύτεροι σύμμαχοί της είναι οι δήμαρχοι και οι καινούριες δημοτικές αρχές, παρά τα προβλήματα που αντιμετωπίζουν και είναι λογικό να τα αντιμετωπίζουν. 

'Ερχομαι τώρα στο δια ταύτα της επερώτησης, από το οποίο προκύπτει και αυτό, το οποίο υποψιαζόμασταν βάσιμα ότι υποκρύπτεται πίσω από αυτήν την επερώτηση, δηλαδή ότι η Νέα Δημοκρατία έπρεπε να βρει έναν τρόπο να διευκρινίσει την προσαρμογή της στις καινούριες πολιτικές, γιατί η αγωνία η οποία είναι στο δια ταύτα της επερώτησης είναι ακριβώς, επιτέλους η Κυβέρνηση να εφαρμόσει την πολιτική που έχει εξαγγείλει και όχι να την ανατρέψει. 'Ετσι τουλάχιστον είναι η διατύπωση. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν μπορούμε να τα πούμε σήμερα αυτά. Θα τα πούμε στη συζήτηση του νομοσχεδίου. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Καταλαβαίνω πλέον ότι έχουμε μια κοινή αγωνία για την εφαρμογή αυτών των υποσχέσεων, η οποία οδηγεί σε ένα καινούριο τοπίο. Βέβαια, τα ερωτήματα τα οποία θέσατε είναι αυτά τα οποία υποστηρίζουν τα θέματα αυτής της αγωνίας. 

Ερχόμαστε τώρα στα πολύ συγκεκριμένα ζητήματα. Διανύουμε ήδη τον τέταρτο μήνα που εφαρμόζεται το πρόγραμμα, μετά την εκλογή των νέων δημοτικών αρχών. 

Τι έχει γίνει, λοιπόν, μέχρι τώρα που μιλάμε; Στο επίπεδο της στελέχωσης υπάρχει το πρόγραμμα της κατάρτισης των δυόμισι χιλιάδων ειδικών επιστημόνων που έχουν κατανεμηθεί στους δήμους ανά τρεις έως πέντε και από το μήνα Φεβρουάριο προσφέρουν ήδη τις υπηρεσίες τους, κάνουν ήδη πρακτική εξάσκηση, όπως ήταν το προβλεπόμενο μέρος από το πρόγραμμα κατάρτισης και βοηθούν στην εσωτερική οργάνωση και λειτουργία των καινούριων δήμων. 

Στο σημείο αυτό θέλω να κάνω μια παρατήρηση και παρακαλώ να τη σημειώσετε, επειδή στην πρώτη ομιλία σας, κύριε Κουρή, κάνετε μια αναφορά σε αδιαφανή κριτήρια, με τα οποία εντάχθηκαν οι επιστήμονες αυτοί στο καινούριο πρόγραμμα. Εμείς έχουμε στη διάθεσή σας όλα τα στοιχεία, από την προκήρυξη έως την τελική επιλογή, για να διαπιστώσετε ότι η προκήρυξη έγινε αυστηρά με όρους του ν.2190, με πλήρη μοριοποίηση, πλήρη διαφάνεια, διαδικασία ενστάσεων, εξέταση των ενστάσεων και έκδοση τελικών αποτελεσμάτων για τα οποία δεν διαμαρτυρήθηκε κανείς, ούτε από τους ενδιαφερομένους ούτε από τα πολιτικά κόμματα, γιατί δε θέλαμε σε αυτό το πολύ ευαίσθητο κομμάτι της μεταρρύθμισης που αφορά νέους ανθρώπους να υπεισέλθουν πελατειακά κριτήρια, τα οποία ουσιαστικά θα υπονόμευαν το σύστημα. 

'Ετσι λοιπόν, με ένα απόλυτα διαφανή τρόπο εντάχθηκαν οι νέοι αυτοί στο πρόγραμμα κατάρτισης. Αυτό δε που θέλω να δείτε μετά από την υπόθεση αυτή είναι ότι εμείς, δηλαδή οι φορείς οι οποίοι συνεργάζονται για το πρόγραμμα αυτό και είναι το Υπουργείο Εσωτερικών, οι ΟΤΑ, ο ΟΑΕΔ, η ΚΕΔΚΕ έχουμε κάνει μία μεικτή ομάδα, η οποία θα αξιολογήσει την πορεία του προγράμματος. Διότι κάνοντας ένα πρόγραμμα κατάρτισης πρέπει να δεις τι αποτελέσματα έχει αυτό. Βεβαίως, στην αξιολόγηση αυτή βαρύνοντα λόγο θα έχουν οι δημοτικές αρχές, στις οποίες οι επιστήμονες αυτοί σήμερα απασχολούνται. 

Το πρόγραμμα, όπως ξέρετε, λήγει το μήνα Νοέμβριο. Εμείς υπολογίζουμε ότι κατά το μήνα Σεπτέμβριο θα έχουμε μία σημαντικότατη προσέγγιση, όσον αφορά την απόδοση του προγράμματος αυτού. Τότε, λοιπόν, θα συζητήσουμε τι θα γίνει με τους ανθρώπους αυτούς, αν δηλαδή θα έχουν μετατραπεί σε στελέχη της αυτοδιοίκησης, αν η αυτοδιοίκηση τους θέλει, αν υπάρχουν πόροι και τι πορεία θα έχει το πρόγραμμα από εκεί και πέρα. Αλλά μέχρι τότε, παρακαλώ να συγκρατήσουμε το γεγονός ότι αυτοί οι επιστήμονες έχουν ενταχθεί στο πρόγραμμα με απολύτως διαφανή κριτήρια, για τα οποία δεν μπορεί να μιλήσει κανείς, έστω και καθ'υποψία ελάχιστη ότι μεσολάβησαν άλλα κριτήρια για να προσληφθούν. 

Θέλω ακόμη να σας πω κάτι, επειδή μιλούμε για αγωνίες νέων ανθρώπων που είναι πολύ σημαντικό. Επειδή αυτοί οι νέοι άνθρωποι μπήκαν με αυτά τα κριτήρια και ανήκουν παντού, δεν θέλω από τώρα να προκαλούμε τη δουλειά την οποία κάνουν, λέγοντας ότι πιθανόν να επίκειται μια μονιμοποίησή τους με αδιαφανή τρόπο ή οτιδήποτε άλλο. Θα έλεγα, επειδή χειρίζεσθε τα θέματα υπεύθυνα ως κόμμα και εσείς που ασχολείσθε με τα θέματα της αυτοδιοίκησης, ότι θα πρέπει να δείτε πολύ προσεκτικά το θέμα αυτό και βεβαίως δεν πρόκειται να κάνουμε τίποτα, χωρίς συνεννόηση. Αυτό θέλω να το έχετε υπόψη σας. Δηλαδή, δεν πρόκειται το θέμα αυτό να αντιμετωπισθεί, χωρίς να έχουμε τις απόψεις των κομμάτων που θα έχουν στη διάθεσή τους όλα τα στοιχεία του προγράμματος. 

ΛΕΩΝΙΔΑΣ ΚΟΥΡΗΣ: Εντάξει, κύριε Υφυπουργέ. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οσον αφορά το πρόγραμμα το οποίο υποστηρίζει τη στελέχωση των δήμων, σε αυτήν τη φάση τουλάχιστον, για τα μηχανήματα υπάρχει μια προμήθεια τριάντα εξίμισι δισεκατομμυρίων (36.500.000.000) μέσα από το πρόγραμμα "ΕΠΤΑ". Το "ΕΠΤΑ" λειτουργεί από το 1998. 

ΛΕΩΝΙΔΑΣ ΚΟΥΡΗΣ: Μόνο αυτό το κομμάτι. Κανένα άλλο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ΕΠΤΑ επίσης πληρώνει με δεκαοκτώ δισεκατομμύρια (18.000.000.000) την κατάρτιση. 

'Οσον αφορά τον τρόπο προμήθειας, πρέπει να σας πούμε ότι το Υπουργείο ζήτησε τον προληπτικό έλεγχο του Ελεγκτικού Συνεδρίου σε όλες τις συμβάσεις. Πριν υπογραφούν οι συμβάσεις είχαμε προληπτικό έλεγχο από την αρχή της προκήρυξης μέχρι το τέλος και είχαμε τη σύμφωνη γνώμη του Ελεγκτικού Συνεδρίου με έγγραφο που έλεγε "η διαδικασία είναι καθαρή, είναι νόμιμη, είναι απόλυτα σύμφωνη, όπως έπρεπε να είναι και τώρα υπογράψτε τη σύμβαση". 

ΛΕΩΝΙΔΑΣ ΚΟΥΡΗΣ: Εμείς για την κατανομή είπαμε. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στην κατανομή, όπως ξέρετε, το πρόγραμμα "ΚΑΠΟΔΙΣΤΡΙΑΣ" είχε μια δομή από τότε που άρχισε να εφαρμόζεται, δηλαδή, είχε τις νομαρχιακές ομάδες έργου, τις περιφερειακές ομάδες έργου και την ομάδα διοίκησης έργου του Υπουργείου. 

'Οπως ακόμα και στο χωροταξικό, που μπορεί να πει κανείς πολλά σε οτιδήποτε, έτσι και στις νομαρχιακές ομάδες έργου υπήρχαν εκπρόσωποι που όρισαν οι Τοπικές Ενώσεις Δήμων και Κοινοτήτων. Αυτές οι ομάδες ήταν που πρότειναν στις περιφέρειες το μηχανολογικό εξοπλισμό που θα επιθυμούσαν να πάρουν οι δήμοι ή τα προπλάσματά τους κατ'αρχήν, γιατί τότε μιλούσαμε για το 1998 και στη συνέχεια οι καινούριοι. 'Εχουμε στη διάθεσή σας όλο το υλικό. Θα δείτε ότι έγινε μια πολύ μεγάλη προσπάθεια να προσεγγίσουμε στο μεγαλύτερο δυνατό βαθμό τις προτάσεις που μας ήρθαν από τις νομαρχιακές επιτροπές, μέσω των περιφερειών για τις ανάγκες αυτές. 

Παρ'όλα αυτά, διαπιστώσαμε στην πορεία ότι υπήρχαν κατανομές σε δήμους που πράγματι δεν επιθυμούσαν αυτό το είδος του μηχανήματος και επιθυμούσαν κάποιο άλλο. Ακόμα και τώρα που μιλάμε, που έχουν βγει οι αποφάσεις, που οι δήμοι μας στέλνουν προτάσεις και λένε "δε θέλω αυτό, θέλω εκείνο" γίνεται ένας εσωτερικός κύκλος, μέσα από τον οποίο πάμε στην καλύτερη δυνατή κατανομή... 

ΛΕΩΝΙΔΑΣ ΚΟΥΡΗΣ: 'Αρα, έχουμε δίκιο που φωνάζουμε. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Προσέξτε. 'Εχετε δίκιο, όσον αφορά τα λάθη τα οποία έγιναν, αλλά δεν αφορούν το Υπουργείο. Δεν υπάρχει άλλος μηχανισμός, παρά να πας νομό-νομό, να συγκροτήσεις την ομάδα του νομού με εκπροσώπους της αυτοδιοίκησης, να σου προτείνουν αυτοί και στη συνέχεια να πας σε ένα αποτέλεσμα. 'Εχεις όμως τα μάτια σου ανοικτά για να βλέπεις και τα αυτιά σου για να ακούς διάφορες αμφισβητήσεις που υπάρχουν για να τις διορθώνεις. 

Εμείς δεν είπαμε ότι η κατανομή ήταν εξ υπαρχής απόλυτα σωστή. Απλώς λέμε ότι καταβάλαμε μια μεγάλη προσπάθεια να στηθεί ένας μηχανισμός αξιόπιστων προτάσεων και έτσι φθάσαμε στο σημείο που πιστεύουμε ότι το σύστημα το έχουμε ισορροπήσει αρκετά. Αυτά, όσον αφορά τα μηχανήματα. 

'Οσον αφορά τον εξοπλισμό της μηχανοργάνωσης, ήθελα να πω ότι μέσα από το "ΕΠΤΑ" μέχρι τις 20 Μαίου θα έχει προκηρυχθεί το πλήρες σύστημα μηχανοργάνωσης των δήμων κάτω από πέντε χιλιάδες κατοίκους, που είναι τετρακόσιοι περίπου τον αριθμό από τους οκτακόσιους του "ΚΑΠΟΔΙΣΤΡΙΑ". Αυτή η προκήρυξη γίνεται και για το λογισμικό και για την παροχή των μηχανημάτων. Αυτό κοστίζει δεκαπεντέμισι δισεκατομμύρια δραχμές που πληρώνεται από το ΕΠΤΑ. 

Πρώτον, οι προδιαγραφές λογισμικού είναι ενιαίες για όλους. 'Ετσι λοιπόν, λύνουμε και το πρόβλημα της ενιαίας τήρησης των δημοτολογίων και των ληξιαρχικών στοιχείων. Αυτές είναι δυνατότητες που θα υπάρχουν το πρώτον για όλους τους δήμους και κυρίως για τους μικρούς, που έχουν μικρότερες ανάγκες για να πάνε σε επεκτάσεις αργότερα. 

Μέσα, λοιπόν, από την προμήθεια αυτού του εξοπλισμού που σας είπα ότι είναι σε είκοσι μέρες η προκήρυξη, θα έχουμε τη δυνατότητα να προσέλθουν εταιρείες οι οποίες θα μπορούν να εγκαταστήσουν το σύστημα, να καταρτίσουν το προσωπικό και κυρίως να στηρίξουν το σύστημα. Διότι οι προμήθειες που κάνουν πολλές φορές μικροί δήμοι ή λίγο μεγαλύτεροι ή μεσαίοι δήμοι οδηγούν στο να απευθύνεται ένας προς διάφορες εταιρείες και να τους προσφέρουν τα πλέον άχρηστα προϊόντα, χωρίς προδιαγραφές, με αποτέλεσμα, ούτε το σύστημα να υποστηρίζεται στη συνέχεια, διότι δεν υπάρχει ενδιαφέρον ούτε να είναι επεκτάσιμο και να προκύπτουν χίλια δύο προβλήματα. Αυτά, λοιπόν, τα λύσαμε με ενιαίες προδιαγραφές για όλη τη χώρα. Μέσα στο 1999 θα έχει ολοκληρωθεί πλήρως το σύστημα μηχανοργάνωσης και των υπολοίπων δήμων, δηλαδή των δήμων που έχουν πάνω από πέντε χιλιάδες κατοίκους. 

'Ενα μέρος του συστήματος αυτού είναι και το δημογραφικό, η εφαρμογή του οποίου όπως ξέρετε είναι υποχρεωτική, για δήμους πάνω από δέκα χιλιάδες κατοίκους. 'Ετσι, λοιπόν, αντιμετωπίζουμε και το πρόβλημα της οργάνωσης των δήμων στην εσωτερική τους λειτουργία με ένα σύγχρονο τρόπο. Μέσα στην παραλαβή αυτών των μηχανημάτων, προφανώς προβλέπονται και όλα εκείνα που είναι συμπληρωματικά, όπως είναι FAX ή οτιδήποτε άλλο. 'Αρα, λοιπόν, πολύ σύντομα λύνουμε και το θέμα αυτό. 

Τα χρέη. Εδώ υπάρχει όντως ένα σημαντικό πρόβλημα. Τα χρέη είναι δύο βασικές κατηγορίες. Ζητήσαμε και πήραμε τα στοιχεία από τους προϋπολογισμούς που κατέθεσαν οι καινούριοι δήμοι -τέλος Φεβρουαρίου-προς τις περιφέρειες, όπου στη στήλη χρέη προς τρίτους αναγράφονται τα πάντα. Γιατί πολλές φορές εσείς ξέρετε ότι τα έσοδα είναι υπερτιμημένα, αλλά τα έξοδα είναι περίπου όπως πραγματικά συνέβη. 

Ζητήσαμε επίσης και από το Παρακαταθηκών όλες τις οφειλές που έχουν οι πρώην Κοινότητες, οι Δήμοι κλπ. για να δούμε τι ακριβώς συμβαίνει. Είναι στα χέρια μας πλέον όλα τα στοιχεία. Στο επόμενο δεκαήμερο θα υπάρχει πλαίσιο αντιμετώπισης αυτού του προβλήματος. Γιατί εδώ δεν μπορούμε πια να λέμε ότι θα έρθουμε να χαρίσουμε χρέη. Εδώ πρέπει να μιλήσουμε για ένα πλαίσιο οικονομικής εξυγίανσης, το οποίο θα είναι πλέον κομμάτι ενός συστήματος διαρκούς οικονομικής παρακολούθησης, για να μην έχουμε τα φαινόμενα να φθάνουν οι Δήμοι σε αυτήν την υπόθεση. 'Αρα, λοιπόν, σε πολύ λίγες ημέρες θα έχουμε αντιμετώπιση και αυτού του φαινομένου, γιατί έχουμε αντιληφθεί και εμείς, ότι όσο αφήνουμε το ζήτημα αυτό να υποβόσκει θα είναι μία θρυαλλίδα στη λειτουργία του συστήματος. 

'Οσον αφορά τώρα τις χρηματοδοτήσεις. Πρέπει εδώ να μιλήσουμε για τα νόμιμα χρέη. Νόμιμα χρέη είναι αυτά που είναι γραμμένα σε προϋπολογισμούς, έχουν μελέτες, έχουν νόμιμες διακηρύξεις, δεν μπορούμε να μιλήσουμε για αδιαφανή, αυτά δηλαδή που είναι στο μιλητό. Γι' αυτά δεν μπορεί κανείς να ασχοληθεί. Αλλά για τα νόμιμα χρέη θα υπάρξει πλαίσιο αντιμετώπισης. 

ΙΩΑΝΝΗΣ ΚΕΦΑΛΟΓΙΑΝΝΗΣ: 'Ενας μεγάλος βραχνάς για την Τοπική Αυτοδιοίκηση είναι τα χρέη προς τη ΔΕΗ. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ είπα προς τρίτους. Είναι τα χρέη προς το Παρακαταθηκών και τα χρέη προς τρίτους. Είναι εργολάβοι, είναι προμηθευτές, είναι όλα αυτά. 

ΙΩΑΝΝΗΣ ΚΕΦΑΛΟΓΙΑΝΝΗΣ: Θα είναι ενιαία; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ενιαία για όλους. 

ΙΩΑΝΝΗΣ ΚΕΦΑΛΟΓΙΑΝΝΗΣ: Σε πόσο χρόνο; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας είπα ότι σε δέκα μέρες θα υπάρχει πλαίσιο, χρήματα ήδη υπάρχουν. 

ΙΩΑΝΝΗΣ ΚΕΦΑΛΟΓΙΑΝΝΗΣ: Να το δω και να μην το πιστέψω! 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εδώ είμαστε. 'Αλλωστε το Κοινοβούλιο λειτουργεί διαρκώς, μπορείτε να μας ελέγχετε. 

ΠΡΟΕΔΡΕΥΩΝ (Νικόλαος Κατσαρός): Είναι λίγο δύσπιστος ο κ.Κεφαλογιάννης, τι να τον κάνουμε. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω λίγο να σας πω για τον ΕΠΤΑ. Οι κύριοι χρηματοδοτικοί πόροι προς την Αυτοδιοίκηση, είναι κυρίως τρεις. Είναι κεντρικοί αυτοτελείς πόροι που έγιναν με τον 1828/89 και εδώ πρέπει να θυμίσω ότι από το 1989 που η απόδοσή τους ήταν ογδόντα πέντε δισεκατομμύρια (85.000.000.000), σήμερα οι κεντρικοί αυτοτελείς πόροι αποδίδουν στην Τοπική Αυτοδιοίκηση κατανομή του 1999, τριακόσια δέκα δισεκατομμύρια (310.000.000.000). 

'Εχουν επίσης τη συλλογική απόδοση Τοπικής Αυτοδιοίκησης που το 1999 η κατανομή της είναι εκατόν δέκα δισεκατομμύρια (110.000.000.000). Και υπήρχαν και ειδικοί λογαριασμοί των Υπουργείων για τους οποίους έχετε αυτές τις αναφορές και βεβαίως εμείς θέλουμε να τις ελέγξουμε, γιατί είναι πλέον ζήτημα νομιμότητας. 

Εδώ, όμως, πρέπει να σας πω ότι αυτό το πλαίσιο των ειδικών λογαριασμών, το καταργήσαμε με τον 2539, δηλαδή, με το νόμο για τις συνενώσεις και όλοι αυτοί οι ειδικοί λογαριασμοί αποτελούν πλέον τους τροφοδότες λογαριασμούς του ειδικού προγράμματος Τοπικής Αυτοδιοίκησης, του ΕΠΤΑ. Ο καινούριος κανονισμός λειτουργίας του ΕΠΤΑ που συνυπογράφηκε από τους αρμόδιους Υπουργούς, είναι πλέον στην Εφημερίδα της Κυβερνήσεως για δημοσίευση. Αν θα δείτε το πλαίσιο -και θα πρέπει να σας το στείλουμε γρήγορα αυτό- μεταφέραμε στο ΕΠΤΑ -παρ'ότι είναι εθνική χρηματοδότηση- το πλαίσιο λειτουργίας του Κοινοτικού Πλαισίου Στήριξης, το οποίο υποχρεώθηκε να αποδεχθεί η Ελλάδα. Δηλαδή η χρηματοδοτική λογική είναι αυστηρά η ίδια. 

Πρέπει να σας πω επίσης ότι το ΕΠΤΑ είναι πρόγραμμα που υλοποιείται αποκλειστικά από τις περιφέρειες. 'Εχει περιφερειακές επιτροπές παρακολούθησης, κατά τα πρότυπα των επιτροπών παρακολούθησης, του δεύτερου Κοινοτικού Πλαισίου Στήριξης, στην οποία μετέχουν αιρετοί της αυτοδιοίκησης και όλοι αυτοί και η προένταξη των έργων και η οριστική ένταξη των έργων στο ΕΠΤΑ γίνεται με αποφάσεις των περιφερειακών επιτροπών. Η εθνική επιτροπή παρακολούθησης απλώς κοιτάζει εάν είναι επιλέξιμες, με βάση τα υποπρογράμματα ΕΝΑ, ΔΥΟ, ΤΡΙΑ, ΤΕΣΣΕΡΑ, οι δαπάνες ή τα έργα τα οποία εντάσσουν οι περιφερειακές επιτροπές. Το κεντρικό κράτος πλέον δεν εμπλέκεται στη διαδικασία. 

ΙΩΑΝΝΗΣ ΚΕΦΑΛΟΓΙΑΝΝΗΣ: Πρέπει να υπάρχει σχεδιασμός κεντρικός; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο κεντρικός σχεδιασμός, κύριε Κεφαλογιάννη, είναι στην περιγραφή, των επιλεξίμων έργων και δαπανών. Από εκεί και πέρα η ένταξη των έργων είναι ζήτημα των επιτροπών των νομών. 

Πρέπει δε να σας πω ότι για τη λειτουργία του ΕΠΤΑ έχουμε αποστείλει σε όλους τους δήμους από το μήνα Φεβρουάριο υποδείγματα τεχνικών δελτίων έργου που τα έχουν ήδη υποβάλλει στις περιφέρειες, προκειμένου οι περιφέρειες να αξιολογήσουν πώς θα αρχίσουν τις εντάξεις 

ΙΩΑΝΝΗΣ ΚΕΦΑΛΟΓΙΑΝΝΗΣ: 'Οριο χρηματοδότησης καθορίζεται; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας είπα, κάναμε την κατανομή ανά περιφέρεια, του συνολικού ορίου χρηματοδότησης του ενός τρισεκατομμυρίου (1.000.000.000.000) δραχμών. Τις επόμενες ημέρες και αφού συγκεντρώσουμε όλα τα χρήματα από τους ειδικούς λογαριασμούς των Υπουργείων, θα κάνουμε την κατανομή για το 1999 και κάθε χρόνο θα έχουμε την ετήσια κατανομή, για να ξέρουμε πόσα έργα θα εντάσσονται και μέχρι ποιου ύψους. 

Τώρα, το δώσαμε στις περιφέρειες και για έναν άλλο λόγο. Πολλές προτάσεις έργων που υποβάλλουν οι δήμοι, έχουν τα χαρακτηριστικά ότι είναι μεγάλου προϋπολογισμού. 'Η ζητάμε γενικά σχέδια διαχείρισης ανά περιοχή. Παράδειγμα είναι τρεις δήμοι ή τέσσερις δήμοι που έχουν πρόβλημα ύδρευσης ή πρόβλημα αποχέτευσης ή πρόβλημα βιολογικού καθαρισμού ή πρόβλημα ΧΥΤΑ. 'Οταν, λοιπόν, είναι γειτονικοί αυτοί, είναι αδιανόητο να χρηματοδοτήσεις τέσσερα έργα. Χρηματοδοτείς ένα έργο. Αυτό προκύπτει από τα τεχνικά δελτία που έχουν υποβάλλει στις περιφέρειες. Τότε, λοιπόν, η περιφέρεια, επειδή θα δει έναν προϋπολογισμό δύο δισεκατομμυρίων (2.000.000.000) ή τριών δισεκατομμυρίων (3.000.000.000), έχει τη δυνατότητα να το μετακινήσει από το "ΕΠΤΑ" στο τρίτο Κοινοτικό Πλαίσιο Στήριξης. Για να μπορέσει έτσι να χρηματοδοτήσει σημαντικά έργα, τα οποία ζητούν οι δήμοι, αλλά μέσα από γενικά σχέδια διαχείρισης. 

Με όλον αυτόν το μηχανισμό, νομίζω ότι πλέον το πρόγραμμα έχει μία σημαντική υποστήριξη και θα μπορέσει να προχωρήσει. Αδυναμίες θα υπάρξουν. Είναι γεγονός, υπάρχουν. Δεν είναι, όμως, μία μεταρρύθμιση που αφέθηκε στην τύχη της. Η μεταρρύθμιση αυτή παρακολουθείται, διοικείται, υποστηρίζεται και θα συνεχίσει να υποστηρίζεται γιατί πιστεύουμε ότι αξίζει, κυρίως για το καλό των πολιτών της ελληνικής περιφέρειας που έχουν ανάγκη από καλύτερη παροχή υπηρεσιών και καλύτερο προγραμματισμό τοπικής ανάπτυξης. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Κεφαλογιάννη, είχα πιστέψει ότι είστε Κοινοβουλευτικός Εκπρόσωπος γι' αυτό σας είπα να μιλήσετε μετά τον κύριο Υπουργό. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν πειράζει, καλύτερα. 

ΠΡΟΕΔΡΕΥΩΝ (Νικόλαος Κατσαρός): Θα σας παρακαλέσω πολύ να τελειώσετε στα τρία λεπτά που δικαιούστε. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν φθάνουν τα τρία λεπτά, αλλά εν πάση περιπτώσει. 

ΠΡΟΕΔΡΕΥΩΝ (Νικόλαος Κατσαρός): Γιατί θα διαμαρτύρεται ο κ.Παυλόπουλος. 

ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, προσβάλλει τη νοημοσύνη μας η Υπουργός κ. Παπανδρέου, αλλά και τον ελληνικό λαό, όταν υποστηρίζει ότι το ΠΑΣΟΚ ανακάλυψε την Τοπικη Αυτοδιοίκηση μετά το 1981. Και αυτά τα θέματα όταν τα υποστηρίζει, να κάθεται στη Βουλή για να παίρνει και την απάντηση. Διότι οι δήθεν μεταρρυθμίσεις που έχει θεσπίσει από το 1981 μέχρι σήμερα και θα υπενθυμίσω μερικές εξ αυτών, όπως τα συνοικιακά συμβούλια, τους αναπτυξιακούς συνδέσμους, τα συμβούλια της περιοχής, οταν τα φέρατε, κύριε Υπουργέ, στη Βουλή, δεν λέγατε τίποτα άλλο στον ελληνικό λαό παρά ότι με αυτές τις μεταρρυθμίσεις φέρνατε κοντά τον πολίτη όλες τις υπηρεσίες και ότι τα προβλήματα τα οποία υπήρχαν με αυτές τις μεταρρυθμίσεις θα λύνονταν. 

Λειτουργεί κανένας από αυτούς τους μεταρρυθμιστικούς θεσμούς σήμερα κύριε Υπουργέ; Τους καταργήσατε όλους. Δεν υπάρχουν. θεσμοθετήσατε το θεσμό της Νομαρχιακής Αυτοδιοίκησης. Τι είπαμε για όλους αυτούς τους θεσμούς που λέτε ότι θεσμοθετήσατε; Επιστήσαμε την προσοχή, σας είπαμε και υποστηρίξαμε ότι θεσμοθετείται με λαθεμένο τρόπο αυτόν το θεσμό της Νομαρχιακής Αυτοδιοίκησης. Πέντε έξι χρόνια είναι αυτός ο θεσμός και ούτε πόρους έχει ούτε αρμοδιότητες. Του βάλατε και καπέλλο και τον περιφερειάρχη και ουσιαστικά είναι ανύπαρκτος. 

Θα πρέπει, λοιπόν, να προσέχετε στη Βουλή όταν αναφέρεστε σε θεσμούς. Να είστε περισσότερο προσεκτικοί και να σέβεστε την ιερότητα αυτού του χώρου. Επειδή, όμως, έκανε η κυρία Υπουργός και μία σύγκριση με το τι έχει κάνει η Νέα Δημοκρατία για την Τοπική Αυτοδιοίκηση, θα σας υπενθυμίσω, κύριε Υπουργέ, ότι συνταγματικά θέσπισε με το Σύνταγμα του 1975 το θεσμό της Τοπικής Αυτοδιοίκησης με νέες προοδευτικές σύγχρονες τάσεις. 

Και μετά τη συνταγματική κατοχύρωση του θεσμού της Τοπικής Αυτοδιοίκησης ψήφισε σειρά νόμων που διέπουν από τότε τη λειτουργία της Τοπικής Αυτοδιοίκησης. Και θα σας αναφέρω ενδεικτικά τον Κώδικα Δήμων και Κοινοτήτων ο οποίος έκτοτε παρά τις όποιες τροποποιήσεις που έγιναν μετά το 1981 -το 1980 ψηφίστηκε ουσιαστικά ισχύει ο ίδιος μέχρι σήμερα και είναι ο καταστατικός χάρτης λειτουργίας της Τοπικής Αυτοδιοίκησης. Ψηφίσαμε τον Κώδικα των Δημοτικών και Κοινοτικών Υπαλλήλων το 1981, ισχύει και αυτός μέχρι σήμερα. Ψηφίσαμε το νόμο για υδρεύσεις, και αποχετεύσεις, ένα προοδευτικό νόμο, ο οποίος στην κυριολεξία έσωσε τους ΟΤΑ προσφέροντας την τεράστια δυνατότητα να αποκτήσουν ύδρευση και αποχέτευση. Ψηφίσαμε το νόμο 1080/80 περί προσόδων της Τοπικής Αυτοδιοίκησης. Το νόμο αυτό από το 1980 δεν τον έθιξε καμία κυβέρνηση. Συνέπεσε δε όλους αυτούς τους νόμους να τους υποστηρίξω στη Βουλή ως Υφυπουργός Εσωτερικών με Υπουργό τότε τον αείμνηστο Χριστόφορο Στράτο. 

Αυτοί οι νόμοι, οι βασικοί, οι θεσμικοί διέπουν σήμερα τη λειτουργία των ΟΤΑ. Το έχουμε πει πολλές φορές και μη μας προκαλείτε. Μην προκαλείτε ούτε τη Βουλή ούτε τον ελληνικό λαό, διότι κακοποιείτε την αλήθεια. 

Εγώ ήθελα, κύριε Υπουργέ, να τελειώσω με το πρόβλημα της γενέτειράς μου τα Ανώγεια. Σας είπα, δεν συμμετείχαν στις τελευταίες εκλογές, διότι πιστεύουν ότι με τον τρόπο αυτό υπερασπίζουν την ιστορικότητα του Δήμου των Ανωγείων από τη στιγμή κατά την οποία η πολιτεία απένειμε τιμητική διάκριση την προσφορά των Ανωγείων στους εθνικούς αγώνες τη θεσμοθέτησή των σε δήμο από κωμόπολη που ήταν. Υπάρχει ένα πρόβλημα αυτήν τη στιγμή για τους κατοίκους που αποτελούν τον Δήμο των Ανωγείων. Δεν εξυπηρετούνται. Υπάρχουν προβλήματα μεγάλα και το αντιλαμβάνεσθε. Τα προβλήματα που υπάρχουν στην καθημερινή πράξη δεν σας συγκοινούν, κύριε Υπουργέ; Είναι δυνατό να έχετε ουσιαστικά διαγράψει από την επικράτεια του ελληνικού κράτους με περιοχή το Δήμο των Ανωγείων; Και γιατί ταλαιπωρείτε αυτούς τους ανθρώπους; Γιατί δεν πάτε να βρείτε τρόπο συνεννόησης και επίλυσης του προβλήματος; Θα ήθελα μια απάντηση. 

ΠΡΟΕΔΡΕΥΩΝ (Νικόλαος Κατσαρός): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, έχετε ένα ταλέντο ως Κόμμα γενικώς και ως Κυβέρνηση να διαστρεβλώνετε την αλήθεια και να τη φέρνετε στα μέτρα σας. Στο παρελθόν το είχατε πετύχει τώρα δεν σας βγαίνει. Το πετύχατε το 1981, υποσχεθήκατε στον ελληνικό λαό τα πάντα, στο τέλος αποδείχθηκε το τι ακριβώς συνέβη, το τελευταίο δείγμα γραφής πριν από την ιστορία του Κοσσυφοπεδίου ήταν η ιστορία του "οι βάσεις φεύγουν, οι βάσεις μένουν" αυτές τις μέρες είμαστε μάρτυρες ενός Πρωθυπουργού ο οποίος δέχεται τα πάντα και ενός κινήματος συμπεριλαμβανομένου του Προέδρου του Σώματος και μέλος του εκτελεστικού γραφείου του ΠΑΣΟΚ, ο οποίος ακολουθεί τη γραμμή, την οποία είχε κάποτε το πάλαι ποτέ, όπως σας είπα και προηγουμένως, διαλάμψαν σοσιαλιστικό κίνημα. Δεν θα μπορούσατε εσείς να αποτελέσετε εξαίρεση απ' αυτόν τον κανόνα. Προηγουμένως διαστρεβλώσατε πλήρως, δεν ήσασταν Υπουργός, αλλά αν διαβάζατε τα Πρακτικά θα βλέπατε, εγώ ήμουν Κοινοβουλευτικός Εκπρόσωπος και γνωρίζω και τι είπα στην επιτροπή και τι είπα στην Ολομέλεια πριν αποχωρήσει η Νέα Δημοκρατία, τα ίδια είχα πει. Είχαμε πει ότι δεν σκεπτόμαστε, ότι δεν χρειάζονται συνενώσεις. Διαφωνούμε με τη λογική των αναγκαστικών συνενώσεων και δη των συνενώσεων που φτιάχτηκαν πάνω στην προκρούστια κλίνη της μικροκομματικής σας λογικής. Αυτό είχαμε πει και αυτό λέμε και τώρα. Εμείς δεν αλλάζουμε τις θέσεις μας, εσείς έχετε συνηθίσει, σαν το φούρνο του Χόντζα να μεταφέρετε την ιδεολογία σας, όπου φυσάει ο άνεμος και να ταξιδεύετε με σημαίες ευκαιρίας. Είναι χαρακτηριστικό δικό σας, σας το αναγνωρίζουμε και βεβαίως σας το παραδίνουμε γιατί είσθε η μόνη πολιτική δύναμη που ακολουθεί αυτήν την τακτική σ' αυτήν τη χώρα. Σας έχει βγει κάπως πολιτικά. Φθάσαμε στο τέλος και στο σημείο που αφορά την Τοπική Αυτοδιοίκηση. 

Σε ό,τι αφορά δε το ότι συγκλίνουν οι απόψεις και μικρές θα είναι οι μεταβολές, όταν στο τέλος της τετραετίας θα κληθούν οι πολίτες να κρίνουν για τους νέους Οργανισμούς Τοπικής Αυτοδιοίκησης, θα δείτε ότι τουλάχιστον το 80% με 85% των δήμων που εσείς αποκαλείτε Καποδιστριακούς, θα έχουν αλλάξει και σύνθεση και μορφή και όνομα. Η διαφωνία μας είναι διαμετρική, δεν υπάρχει κανενός είδους σύγκλιση, μην προσπαθείτε τα πράγματα να τα αλλοιώσετε. Εμείς διαφωνούμε στην αναγκαστική λογική την οποία εσείς προσπαθήσατε να επιβάλετε. Να έρθω όμως στην ουσία. Ευτυχώς τουλάχιστον που μας αποδείξατε με όσα είπατε ότι η κυρία Υπουργός άπειρη όπως φαίνεται περί το αντικείμενο δεν μας είπε και τίποτα, εσείς τουλάχιστον είπατε ορισμένα πράγματα, αποδείξατε ότι είχαμε δίκιο και την επερώτηση να την κάνουμε και ότι τουλάχιστον αρχίζετε να αντιλαμβάνεσθε ότι όλος αυτός ο γραφειοκρατικός μηχανισμός λέγεται νόμος για τις αναγκαστικές συνενώσεις δεν μπορεί ουσιαστικά να λειτουργήσει. Γι' αυτό αρχίζετε τις διορθωτικές παρεμβάσεις και αρχίζετε να κάνετε ερμηνείες που δεν προκύπτουν από το νόμο. Θα αναγκαστείτε -και εδώ είμαστε- να φέρετε πολλές νομοθετικές τροποποιήσεις για να γίνουν αυτά τα οποία είπατε γιατί δεν μπορούν να γίνουν μέσα από την κείμενη νομοθεσία και θα το δείτε στην πορεία, τουλάχιστον αρχίσατε να αντιλαμβάνεσθε το πρόβλημα. Μόνο που σε ορισμένα θέματα, και δεν μας δώσατε απαντήσεις και από την άλλη πλευρά αρχίζουν οι φόβοι μας για ορισμένα θέματα να γίνονται μεγαλύτεροι. 

Πρώτα πρώτα δεν μας δώσατε απαντήσεις σε δυο θέματα. Τα επτακόσια δισεκατομμύρια που ανέφερε η κυρία Υπουργός από ποιο κονδύλι προέρχονται και σε ποιο χρονικό διάστημα θα δοθούν στους ΟΤΑ; Το περίφημο ΕΠΤΑ για το οποίο μας είπατε, πάλι στοιχεία δεν βρήκαμε σε ό,τι αφορά το ΕΠΤΑ για το πώς θα πάνε τα δυο χρόνια που έχουμε άμεσα μπροστά μας το 1999 και το 2000 από πλευράς ποσού. Και υπάρχει και κάτι άλλο το οποίο εμένα με ξένησε πολύ περισσότερο. Αν κατάλαβα καλά και εδώ διορθώστε με στην ουσία η κατάρτιση και η εφαρμογή του ΕΠΤΑ είναι περίπου αρμοδιότητα της περιφέρειας. Αυτό είπατε. Σας διαβεβαιώ ότι οι φόβοι μας γίνονται μεγαλύτεροι, διότι ούτως ή άλλως αυτό το περίφημο ΕΠΤΑ απ' ό,τι φαίνεται τελεί υπό κατάρτιση, ουδείς γνωρίζει πότε θα ολοκληρωθεί και ποια θα είναι η πορεία εκτέλεσής του. Αλλά τουλάχιστον αν εξηρτάτο η πορεία εκτέλεσής του από την Κυβέρνηση, από μια κεντρική εξουσία τότε θα μπορούσαμε και εμείς να σας πιέσουμε στο πλαίσιο του κοινοβουλευτικού ελέγχου να πάτε καλύτερα όσο καιρό θα παραμείνετε στην εξουσία και βεβαίως θα υπήρχε και η δυνατότητα του κοινοβουλευτικού ελέγχου. Σήμερα μας λέτε, ούτε λίγο ούτε πολύ, ότι ο περιφερειάρχης -και επαίρεσθε υποτίθεται, φαντάζομαι θα το κάνετε διότι με τον τρόπο αυτό αποκεντρώνεται αυτή η αρμοδιότητα- και μας λέτε τι καλύτερο να είναι από το να τα έχει ένας Υπουργός, να τα έχουν οι περιφερειάρχες και αυτοί να τα διαχειρίζονται. Σας είπα και πάλι αν ο περιφερειάρχης ήταν ένα όργανο, το οποίο θα είχε μια σχετική αυτοτέλεια, όχι σε ό,τι αφορά την κατάρτιση και την εκτέλεση μιας πολιτικής, στις οργανωμένες δημοκρατικά κοινωνίες, είναι γνωστό ότι αυτού του είδους οι αρμοδιότητες των περιφερειακών οργάνων εκτελούνται στο πλαίσιο της κυβερνητικής πολιτικής. Αλλά μια σχετική αυτονομία στον τρόπο με τον οποίο ενεργούν απέναντι στους Οργανισμούς Τοπικής Αυτοδιοίκησης, χωρίς να έχουν κομματικά κριτήρια. 

Αν υπήρχε, λοιπόν, αυτή η εγγύηση θα δεχόμαστε τέτοιου είδους αποκέντρωση, αλλά η βασική μας αντίρρηση είναι η εξής. Πιστεύετε σοβαρά και εσείς που μιλάτε εδώ ανεξάρτητα με το τι μας λέτε ότι ο περιφερειάρχης θα εκτελεί όλες αυτές τις αρμοδιότητες απαλλαγμένος από κομματικές αγκυλώσεις όταν ξέρει ότι είναι μετακλητός υπάλληλος; Δηλαδή, θέλετε να μας πείσετε ότι το ΕΠΤΑ, αυτό το πρόγραμμα το οποίο έχει τεράστια σημασία ή υποτίθεται ότι πρέπει να έχει τεράστια σημασία για τους ΟΤΑ αυτό θα είναι στα χέρια ενός οργάνου το οποίο είναι κομματικώς ενεργούμενο, όχι καν της Κυβέρνησης, αλλά του ιδίου του κόμματος με τη μορφή των περιφερειακών που έχετε και πρέπει να κοιμόμαστε ήσυχοι ότι το πρόγραμμα αυτό θα πάει μπροστά; 

Εσείς ξέρετε ότι η περιφέρεια πάσχει σήμερα. Πάσχει και σε ό,τι αφορά την υποδομή της και τη μόρφωση και το επίπεδο των περιφερειακών που έχετε. Δεν μπορούν αυτοί οι άνθρωποι ούτε από τη μια πλευρά με τις εξαρτήσεις και τις αγκιλώσεις που έχουν, ούτε να γνωρίζουν καλά ποια πράγματα πρέπει να μπουν στο "ΕΠΤΑ" ούτε ποια προγράμματα που λόγω της φύσης και της σημασίας τους, πρέπει να πάνε στο τρίτο Κοινοτικό Πλαίσιο Στήριξης. 

Και ξέρετε τι θα γίνει; 'Οσα από τα έργα θέλουν να τα ξεφορτωθούν από πάνω τους, γιατί με τον τρόπο αυτό δεν θέλουν να βοηθήσουν τους ΟΤΑ, διότι δεν τους είναι κομματικά ευχάριστοι -τα φαινόμενα τα βλέπουμε καθημερινά- θα τα παραπέμπουν στις ευρωπαϊκές πλέον καλένδες του τρίτου Κοινοτικού Πλαισίου Στήριξης, το οποίο όπως ξέρετε, ούτε έτοιμο αυτήν τη στιγμή είναι ούτε ο Πρωθυπουργός σας γνωρίζει ποιο είναι, διότι μας έλεγε την άλλη φορά ότι είναι εννέα τρισεκατομμύρια που πάλι λάθος στον πολλαπλασιασμό ή στην πρόσθεση έκανε -θα δούμε στην πορεία ότι είναι κάτι λιγότερο από οκτώ δισεκατομμύρια- και βεβαίως με τον τρόπο αυτό θα έχουν τη δυνατότητα οι περιφερειάρχες να αποδυναμώσουν τελείως το "ΕΠΤΑ" για τους ΟΤΑ που δεν τους είναι αρεστοί. 

Δεν μας απαντήσατε και σε κάτι άλλο. Σας έκανε ο κ.Κουρής μια αναφορά. Ακόμα και αν είναι έτσι που το λέτε, πώς είναι δυνατόν στο πλαίσιο των αρμοδιοτήτων τους βασικά Υπουργεία για την κατάρτιση του ΕΠΤΑ όπως είναι το ΥΠΕΧΩΔΕ, το Υπουργείο Πολιτισμού, πρώτον να μη συνεργάζονται με τους οργανισμούς και δεύτερον, εξακολουθούν την ρουσφετολογική επιχορήγηση ευθέως αντί να εντάσσονται όλα αυτά στο ΕΠΤΑ και να γνωρίζουμε περί τίνος πρόκειται. 

Σε όλα αυτά, κύριε Υπουργέ, επαναλαμβάνω ότι απάντηση δεν πήραμε. Και αντί για απάντηση στη συζήτηση που έγινε σήμερα, το μόνο που αντιληφθήκαμε και είναι παρήγορο είναι ότι καταλάβατε επιτέλους τα χρέη που έχουν οι Οργανισμοί Τοπικής Αυτοδιοίκησης. Και ξαναπέσαμε πάλι στην υποσχεσιολογία, ότι κάποτε αυτά θα ρυθμιστούν και μάλιστα όπως μας είπατε, θα ενταχθούν σε δύο κατηγορίες. 

Είπατε επίσης και κάτι άλλο, πράγμα που θα το δούμε στην πορεία για να σκεφθούμε αν κρύβεται πίσω απ'αυτήν την ιστορία κάτι διαφορετικό. Είπατε ότι τα χρέη που ήταν στο "μιλητό", τα παράνομα όπως είπατε χρέη, αυτά δεν τα αγγίζουμε. 'Οταν λέτε παράνομα χρέη, πώς το αντιλαμβάνεσθε αυτό; Το να είναι ένα χρέος για το οποίο φέρει ποινική ευθύνη ο δήμαρχος που το έκανε και ξέρω τέτοιες περιπτώσεις ανθρώπων που είχαν συνάψει συμβάσεις προφορικές που εξετελούντο και δεν μπορούσαν να το πληρώσουν, αυτό το αντιλαμβάνομαι, να κινηθούν ποινικά και να επιβληθούν οι κυρώσεις. Αν όμως τα χρέη αυτά συνήφθησαν κατά παράβαση της νομοθεσίας χωρίς να το γνωρίζουν τα όργανα, γιατί έκαναν ένα λάθος στη νομοθεσία, από κει και πέρα, ποιος ευθύνεται γι'αυτό; 

Ξέρετε αρκετά νομικά για να αντιληφθείτε ότι το νομικό πρόσωπο αναλαμβάνει το χρέος, ανεξάρτητα από τη νομιμότητά του σε ό,τι αφορά τα διαδικαστικά θέματα. Το χρέος είναι χρέος γι'αυτό. Είναι εντελώς διαφορετικό το ζήτημα της ποινικής ευθύνης. 'Οπου, δηλαδή, έχει αναληφθεί ένα χρέος με ποινική ευθύνη που οι πράξεις του οργάνου είναι τόσο εξοφθάλμως έξω από τις αρμοδιότητές του, ώστε το σχετικό χρέος και η σχετική πράξη, δεν μπορεί να αποδοθεί στο νομικό πρόσωπο. 

Αντί να μας λέτε, λοιπόν, για το "μιλητό" ή το μη μιλητό, πρέπει να κάνετε μια σαφή νομική διάκριση. Και αν δεν την κάνετε, θα τη φέρουμε εμείς με τροπολογία. Γιατί με τον τρόπο αυτό δεν ξέρουμε ποια θα ορίσετε στο μιλητό και ποια όχι. Θα πρέπει να κάνετε την εξής σαφή διάκριση: 'Η υπάρχουν χρέη τα οποία έγιναν με πράξεις που εξ αιτίας της φύσης τους είναι εκτός των καθηκόντων και βεβαίως δεν βαρύνουν τους ΟΤΑ σύμφωνα με την νομολογία του Συμβουλίου της Επικρατείας -και εκεί το αποδέχομαι- ή πρόκειται για χρέη για τα οποία μπορεί να μην τηρήθηκε πλήρως η διαδικασία, αλλά δεν προκύπτουν ούτε ποινικές ευθύνες ούτε ανυπόστατες διοικητικές πράξεις που χρεώνονται αποκλειστικά στο όργανο και όχι στο νομικό πρόσωπο, αλλά βαρύνουν το νομικό πρόσωπο, που επειδή βαρύνεται το νομικό πρόσωπο δεν μπορείτε ως Πόντιοι Πιλάτοι να νίψετε τας χείρας σας. 

Αυτήν τη διάκριση, λοιπόν, πρέπει να την κάνετε, διότι διαφορετικά μας λέτε "σεις είστε εκείνοι που θα κρίνετε κατά περίπτωση ποια χρέη θα χρεωθούν οι δήμοι", που θα τα χρεωθούν. Ο δήμαρχος που εξελέγη τα χρεώνεται ανεξάρτητα από τη διάκριση που κάνετε εσείς, αν το βάρος πέφτει στον Οργανισμό Τοπικής Αυτοδιοίκησης, στο νομικό πρόσωπο. 

Δεν θα επιτρέψουμε, δηλαδή, με τον τρόπο αυτό απλώς και μόνο να κάνετε διάκριση μεταξύ χρεών, βοηθώντας να εξοφληθούν μόνο εκείνα τα οποία σας είναι αρεστά. 

Το μόνο χρήσιμο που βγήκε από τη σημερινή συζήτηση, κύριε Υπουργέ, είναι η δική σας ομολογία ότι το περίφημο σχέδιο "ΙΩΑΝΝΗΣ ΚΑΠΟΔΙΣΤΡΙΑΣ" έχει βλάψει δυο φορές την ιστορία. Μια φορά γιατί του δώσατε ένα όνομα το οποίο προσέβαλλε το πρόσωπο το οποίο υποτίθεται θέλετε να τιμήσετε και μια φορά διότι με την αποτυχία αυτού του σχεδίου, κάνατε δεύτερη τυμβωρυχία η οποία μάλλον θα είναι χειρότερη από την πρώτη, δεδομένου ότι αυτήν την φορά βλάπτει και την ίδια την Τοπική Αυτοδιοίκηση σε ό,τι αφορά τη μακροπρόθεσμη προοπτική της. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι αλήθεια ότι δεν διεκδίκησα εγώ σε καμία περίπτωση το ρόλο και τη δυνατότητα να συναγωνιστώ τον κ.Παυλόπουλο στην άνεση να εκτρέπει τη συζήτηση, να την παραλλάσσει, να την οδηγεί εκεί που θέλει και να διαμορφώνει ένα πλαίσιο τελείως διαφορετικό απ'αυτό που έχει σχέση με την πραγματικότητα. 

Προσπάθησα να είμαι συγκεκριμένος στα πολύ συγκεκριμένα ερωτήματα που τέθηκαν κατά τη διάρκεια της συζήτησης. Δεν νομίζω να έχω να προσθέσω κάτι εξαιρετικά ιδιαίτερο στη δευτερολογία μου αυτή. Θέλω μόνο να πω και να συμφωνήσουμε ότι για θεσμούς που έχουν πλέον γίνει αποδεκτοί από το ελληνικό σύστημα διοίκησης και οργάνωσης, επειδή ακριβώς οι συμφωνίες που υπογράφουμε για τη συγχρηματοδότηση των μεγάλων έργων από την Ευρωπαϊκή 'Ενωση, μας το επιβάλλουν αυτό, να τους εφαρμόσουμε και στην εσωτερική μας λειτουργία. Το ΕΠΤΑ δεν είναι στα χέρια του περιφερειάρχη, αλλά είναι στα χέρια της περιφερειακής επιτροπής παρακολούθησης στην οποία μετέχει ο περιφερειάρχης ως πρόεδρος και εκπρόσωποι των τοπικών ενώσεων δήμων και κοινοτήτων ως μέλη. Και ταυτόχρονα, η αυτοδιοίκηση της περιφέρειας έχει τον πρώτο και βαρύνοντα λόγο και την πλειοψηφία. Αυτός είναι ο κανονισμός που έχουμε φτιάξει. 

Ο προγραμματισμός γίνεται από τους δήμους. Ο κάθε δήμος υποβάλλει στα Τεχνικά Δελτία έργα τα οποία επιθυμεί να ενταχθούν στο ΕΠΤΑ. Η περιφερειακή επιτροπή παρακολούθησης που αποτελείται από αιρετούς της πρωτοβάθμιας αυτοδιοίκησης, είναι αυτή που κάνει την προένταξη και την οριστική ένταξη των έργων. Η Εθνική Επιτροπή Παρακολούθησης, είναι αυτή που κοιτάζει αν το ΕΠΤΑ υλοποιείται με έναν τρόπο που είναι σύμφωνος με το νομοθετικό πλαίσιο το οποίο το περιγράφει. 

'Οσον αφορά τα χρέη, καταλαβαίνω αυτές τις αναφορές για να καλυφθούν και οι περιπτώσεις εκείνες οι οποίες δεν έχουν δόλο, αλλά κανείς δεν μπορεί ν'ανοίξει μια συζήτηση για πράγματα τα οποία δεν μπορεί να αποδειχθούν από την κείμενη νομοθεσία και διαδικασία. 'Εργα και προμήθειες πρέπει να υπακούουν σε ορισμένους κανόνες, έστω και αν έχουμε υπερβάσεις. Είναι άλλο η υπέρβαση. Σημαίνει ότι το έργο είχε εγγραφεί στον προϋπολογισμό, υπήρχε στο τεχνικό πρόγραμμα, είχε μελέτη, έχει επιτροπή παραλαβής κλπ. Υπάρχει, λοιπόν, ένα πλαίσιο που το περιγράφει. 'Ο,τι είναι, λοιπόν, μέσα στο πλαίσιο αυτό, είναι λογικό να αντιμετωπιστεί. 'Ο,τι είναι έξω απ'αυτό δεν υπάρχει βάση για συζήτηση. Τότε θα κατηγορηθούμε για αδιαφάνεια και για επιλεκτικές επιλογές χρηματοδότησης χρεών. 

Γι'αυτό, λοιπόν, εμείς στην περιγραφή του πλαισίου θα έχουμε αυτά τα χαρακτηριστικά, διότι δεν γίνεται αλλιώς. 

Τέλος, θα ήθελα να σας πω ότι ο "ΚΑΠΟΔΙΣΤΡΙΑΣ" θυμίζει τον Αριστοτέλη. Είναι επίκαιρος ο Αριστοτέλης, ο οποίος είχε πει ότι "ηδ' εκ πλειόνων κωμών κοινωνία, τέλειος πόλις". Εδώ είμαστε σε μια διαδικασία τέτοια. Πάμε σ'έναν καινούριο τρόπο οργάνωσης της ελληνικής περιφέρειας, πηγαίνοντας στο πρώτο κύτταρο της οργάνωσης αυτής που είναι η αυτοδιοίκηση και δίνοντάς της πολλές δυνατότητες να αντιμετωπίσει τις προκλήσεις του μέλλοντος. Αυτοί οι οργανισμοί που έχουμε δημιουργήσει, παρά τα προβλήματα, είναι εκείνοι που μπορεί να οδηγήσουν την ελληνική κοινωνία προς τον 21ο αιώνα, γιατί οι πολίτες έχουν πια στα χέρια τους σημαντικά εργαλεία για να μπορέσουν να συμμετάσχουν στις εξελίξεις. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, κηρύσσεται περαιωμένη η συζήτηση επί της υπ'αριθμ. 38 επερώτησης των Βουλευτών της Νέας Δημοκρατίας κυρίων Λεωνίδα Κουρή, Ευάγγελου Πολύζου, Ευάγγελου Μπασιάκου, Ιωάννη Παπαδημόπουλου, Ιωάννη Κεφαλογιάννη, Θεοδώρου Κατσίκη, Γεωργίου Καρατζαφέρη και Βασιλείου Πάππα προς την Υπουργό Εσωτερικών, Δημόσιας Διοίκησης και Αποκέντρωσης, με αντικείμενο την πολιτική της Κυβέρνησης στο χώρο της Τοπικής Αυτοδιοίκησης. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 23.05' λύεται η συνεδρίαση για αύριο Τρίτη 27 Απριλίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών-ερωτήσεων και β) νομοθετική εργασία, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                      ΟΙ ΓΡΑΜΜΑΤΕΙΣ





















  




 
































  


