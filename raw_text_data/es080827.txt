(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ Κ’
Τετάρτη 27 Αυγούστου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Αναφορά και ευχές για τους επιτυχόντες στις Πανελλήνιες Εξετάσεις, σελ.
2. Επί Προσωπικού θέματος, σελ.
3. Επί του Κανονισμού, σελ.

Β. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής και των άρθρων του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σελ.

ΟΜΙΛΗΤΕΣ
Α. Επί της αναφοράς για τους επιτυχόντες στις Πανελλήνιες Εξετάσεις:
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΚΟΝΤΟΣ Α., σελ.
ΜΑΡΚΟΠΟΥΛΟΣ Κ., σελ.
ΜΠΑΝΙΑΣ Ι., σελ.
ΜΠΑΣΙΑΚΟΣ Ε., σελ.
ΜΩΡΑΪΤΗΣ Ν., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΣΙΟΥΦΑΣ Δ., σελ.
ΤΙΜΟΣΙΔΗΣ Μ., σελ.
ΦΟΥΝΤΟΥΚΙΔΟΥ-ΘΕΟΔΩΡΙΔΟΥ Π., σελ.

Β. Επί Προσωπικού θέματος:
ΚΟΝΤΟΣ Α., σελ.
ΜΠΟΛΑΡΗΣ Μ., σελ.
ΝΕΡΑΝΤΖΗΣ Α., σελ.

Γ. Επί του Κανονισμού:
ΒΕΝΙΖΕΛΟΣ Ε., σελ.
ΝΕΡΑΝΤΖΗΣ Α., σελ.

Δ. Επί του σχεδίου νόμου του Υπουργείου Αγροτικής Ανάπτυξης και Τροφίμων:
ΑΛΑΒΑΝΟΣ Α., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΑΡΒΑΡΙΓΟΣ Δ., σελ.
ΒΕΝΙΖΕΛΟΣ Ε., σελ.
ΒΟΛΟΥΔΑΚΗΣ Μ., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΑΣΑΠΙΔΗΣ Γ., σελ.
ΚΕΓΚΕΡΟΓΛΟΥ Β., σελ.
ΚΙΛΤΙΔΗΣ Κ., σελ.
ΚΟΛΛΙΑΣ Κ., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΜΑΝΩΛΑΚΟΥ Δ., σελ.
ΜΠΑΣΙΑΚΟΣ Ε., σελ.
ΜΠΟΛΑΡΗΣ Μ., σελ.
ΜΩΡΑΪΤΗΣ Ν., σελ.
ΠΑΠΑΧΡΗΣΤΟΣ Ε., σελ.
ΠΛΕΥΡΗΣ Α., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΣΚΡΑΦΝΑΚΗ Μ., σελ.
ΣΤΡΑΤΑΚΗΣ Ε., σελ.
ΤΖΑΚΡΗ Θ., σελ.
ΤΖΑΜΤΖΗΣ Ι., σελ.
ΤΙΜΟΣΙΔΗΣ Μ., σελ.
ΦΟΥΝΤΟΥΚΙΔΟΥ-ΘΕΟΔΩΡΙΔΟΥ Π., σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ K΄
      Τετάρτη, 27 Αυγούστου 2008
      Αθήνα, σήμερα στις 27 Αυγούστου 2008, ημέρα Τετάρτη και ώρα 10.05΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της  Βουλής (Β’ σύνθεση) για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      Πριν εισέλθουμε στην ημερησία διάταξη νομοθετικής εργασίας, νομίζω ότι μετά τη χθεσινή ανακοίνωση των αποτελεσμάτων για την εισαγωγή στα πανεπιστήμια και τα Τεχνολογικά Εκπαιδευτικά Ιδρύματα των παιδιών που πήραν μέρος στις πανελλαδικές εξετάσεις, εκτιμώ ότι η Βουλή ως ζώσα θα πρέπει να εκφράσει ένα χαιρετισμό και να καλωσορίσει αυτά τα παιδιά στην τριτοβάθμια εκπαίδευση. 
      Θα ξεκινήσω ο ίδιος και στη συνέχεια οι Κοινοβουλευτικοί Εκπρόσωποι των κομμάτων μπορούν να τοποθετηθούν για το ίδιο θέμα και να εκφράσουν και εκείνοι τις ευχές και τις σκέψεις τους. 
      Κυρίες και κύριοι συνάδελφοι, η τριτοβάθμια εκπαίδευση υποδέχεται σήμερα χιλιάδες νέες και νέους. Για αυτούς ξεκινάει από σήμερα ο δρόμος της επιστημονικής και επαγγελματικής πορείας στη ζωή τους. Τους ευχόμεθα κάθε επιτυχία και παραινούμε να κάνουν γόνιμη και καλή χρήση της μεγάλης ευκαιρίας που τους δίνεται. 
      Από σήμερα μπαίνουν στον επόμενο στίβο της γνώσης. 
      Τις ίδιες εγκάρδιες ευχές απευθύνουμε και σε όσους νέους και νέες από επιλογή ή από τύχη θα ακολουθήσουν άλλους δρόμους για την επαγγελματική τους εξέλιξη. Οι ευκαιρίες είναι πάντα μπροστά τους, χρειάζεται όμως πείσμα και αισιοδοξία. Η ζωή δεν κρίνεται μόνο από μια στιγμή ούτε μόνο από μια ευκαιρία. Υπάρχουν πολλοί δρόμοι που μπορούν να εξασφαλίσουν την προκοπή στη ζωή. Όλοι οι δρόμοι οδηγούν στην επιτυχία, όταν υπάρχει θέληση, δουλειά και αφοσίωση σε αυτό που αποφασίζουμε να ακολουθήσουμε. 
      Με την ίδια ευκαιρία, συγχαίρουμε και τους καθηγητές και τους γονείς που μόχθησαν για να δώσουν στα παιδιά, για να δώσουν σε όλους εκείνους που πήραν μέρος στις εξετάσεις τα εφόδια της επιτυχίας. Πιστεύω ότι εκφράζω όλες τις πτέρυγες της Βουλής και όλους τους Βουλευτές με αυτές μου τις σκέψεις για αυτήν τη μεγάλη μέρα για δεκάδες χιλιάδες νέα παιδιά που μπαίνουν στην τριτοβάθμια εκπαίδευση. 
      Ο Κοινοβουλευτικός Εκπρόσωπος της Νέας Δημοκρατίας κ. Μαρκόπουλος έχει το λόγο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, πράγματι σήμερα η ανακοίνωση των αποτελεσμάτων για τους μαθητές οι οποίοι εισάγονται στα Ανώτατα Εκπαιδευτικά Ιδρύματα της χώρας είναι μια εξαιρετική μέρα για τη νέα γενιά. Θεωρώ ότι όλοι εμείς σ’ αυτήν την Αίθουσα, όλοι εμείς που απαρτίζουμε τα κόμματα του Κοινοβουλίου, την πολιτική ζωή του τόπου, όλοι εξίσου έχουμε τις ίδιες αγωνίες για αυτά τα παιδιά και για όλη την ελληνική νεολαία και όλοι αγωνιζόμαστε, ο καθένας από τη θέση του, για να διαμορφώσουμε εκείνο το πλαίσιο το οποίο θα ορίσει τα όρια επιτυχίας, ευτυχίας, καλών σπουδών και επαγγελματικής επιτυχίας των νέων ανθρώπων. 
      Θεωρώ όμως ιδιαίτερα σημαντικό να πω ότι σήμερα, παραδείγματος χάριν, μελετώντας κανείς τα αποτελέσματα, διαπιστώνει ότι επτά στους δέκα περίπου μαθητές του λυκείου εισέρχονται στα Ανώτατα Εκπαιδευτικά Ιδρύματα της χώρας, στα δημόσια ελληνικά πανεπιστήμια, που όλοι τα στηρίζουμε και όλοι ελπίζουμε σε ποιοτικότερες σπουδές. Είναι ένα από τα μεγαλύτερα ποσοστά σε ολόκληρη την Ευρωπαϊκή Ένωση που δείχνει ότι η χώρα αυτή και αυτή η επιτυχία ανήκει σε όλο το πολιτικό σύστημα, σε όσους κυβέρνησαν όλα αυτά τα χρόνια, έχει διασφαλίσει για ένα πολύ μεγάλο ποσοστό της νέας γενιάς καλές σπουδές, ποιοτικές σπουδές, που βεβαίως η ποιότητα και η καλυτέρευσή τους είναι ένα στοίχημα για όλους εμάς. 
      Δεν σημαίνει για αυτούς που δεν πέτυχαν ότι χάθηκε η ζωή τους. Ήταν μία στροφή της ζωής. Υπάρχουν πάρα πολλές ευκαιρίες και δεύτερη ευκαιρία για περαιτέρω σπουδές, για επαγγελματική κατοχύρωση και υπάρχουν και άλλοι δρόμοι έξω από τα Ανώτατα Εκπαιδευτικά Ιδρύματα. Εν πάση περιπτώσει, με τις ευχές για καλή επιτυχία όλων αυτών των νέων ανθρώπων αλλά και για την αρωγή την οποία το πολιτικό σύστημα πρέπει να έχει για αυτούς, θεωρώ ότι η σημερινή μέρα αλλά και η πρωτοβουλία του Προέδρου της Ελληνικής Βουλής να απευθύνουμε τις ευχές μας και τις θέσεις για αυτήν την ημέρα και για τα νέα παιδιά είναι ιδιαίτερα σημαντική. 
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του ΠΑ.ΣΟ.Κ. ο πρώην Υπουργός, κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, είχα και εχθές την ευκαιρία στον πρόλογο της ομιλίας μου για το συζητούμενο νομοσχέδιο να εκφράσω εκ μέρους του ΠΑ.ΣΟ.Κ. αλλά και όλης της Βουλής τις θερμές μου ευχές προς τους νέους φοιτητές και τις νέες φοιτήτριες στα πανεπιστήμια και τα Τ.Ε.Ι., να συγχαρώ τους γονείς που καμαρώνουν τα παιδιά τους, που κατέβαλαν κόπο και χρήμα προκειμένου να πετύχουν τα παιδιά στις εισαγωγικές εξετάσεις, να συγχαρώ τους καθηγητές αλλά και να στρέψω τη σκέψη μου στις χιλιάδες των παιδιών που δεν βρίσκουν μια θέση στο σύστημα της δημόσιας τριτοβάθμιας εκπαίδευσης. Αρκεί να αναλογιστούμε ότι δεκαοκτώμισι χιλιάδες θέσεις παραμένουν και φέτος κενές στα ελληνικά δημόσια πανεπιστήμια και στα ελληνικά Τ.Ε.Ι., ακριβώς επειδή έχουν αναπτυχθεί σημαντικές παθογένειες του ίδιου του συστήματος εισαγωγής και της ίδιας της αγκυλωμένης αντίληψης για τη βαθμολόγηση και τις βάσεις που αφήνει πολλά παιδιά εκτός πανεπιστημίου και εκτός Τ.Ε.Ι., αλλά και πολλά παιδιά τα αναγκάζει να στραφούν σε τμήματα που δεν είναι η πρώτη ή η δεύτερη ή η τρίτη επιλογή τους, άρα σε μία αναγκαστική, τυπική επιλογή που δυστυχώς για πολλούς μένει αναξιοποίητη και δεν οδηγεί σ’ ένα πτυχίο και σε μια επαγγελματική αποκατάσταση, όπως την φαντάστηκαν, όπως την επιθυμούσαν, όπως την ονειρεύτηκαν. 
      	Είναι σήμερα μια ευκαιρία να σκεφτούμε γιατί ενώ εμείς υποδεχόμαστε με ευχές τα παιδιά αυτά στη νέα φάση της ζωής τους πολλοί άλλοι αξιοποιούν την ευκαιρία για να αναπτύξουν μια διαφημιστική καμπάνια ευκαιριών στην ιδιωτική, δήθεν τριτοβάθμια εκπαίδευση, που είναι ένα πολύ κακό δείγμα εμπορευματικής αντίληψης για το τι σημαίνει «πανεπιστήμιο». Τα είχαμε πει αυτά κατά τη συζήτηση του τελευταίου νομοσχεδίου για τα λεγόμενα «κολέγια». Κι όποιος παρακολουθεί τις διαφημίσεις στα Μέσα Ενημέρωσης, με τις οποίες υποδέχονται οι επιχειρήσεις αυτές την αποτυχία των παιδιών στις εισαγωγικές εξετάσεις, πρέπει να προβληματιστεί. 
      Πρέπει με γενναιότητα η Βουλή, χωρίς προκαταλήψεις, να συζητήσει για το νέο ρόλο του λυκείου. Πρέπει με γενναιότητα να συζητήσουμε για ένα νέο σύστημα εισαγωγής στην τριτοβάθμια εκπαίδευση, πάντα μέσα από μια εθνική, αντικειμενική, απροσωπόληπτη διαδικασία, αλλά με άλλη φιλοσοφία εξετάσεων, αξιοποιώντας την εμπειρία άλλων χωρών και κυρίως να οργανώσουμε τη δεύτερη ευκαιρία. Όχι τη δεύτερη ευκαιρία του 10% που κάποια παιδιά την αξιοποιούν δίνοντας για δεύτερη χρονιά εξετάσεις, αλλά ένα σύστημα κινητικότητας στο εσωτερικό των πανεπιστημίων και στο εσωτερικό των Τ.Ε.Ι., ώστε κάθε παιδί να μπορεί να βρει τον προσανατολισμό του δείχνοντας την ικανότητά του, με αντικείμενο επιστημονικό που είναι άλλου επιπέδου απ’ αυτό των εισαγωγικών εξετάσεων που βασίζεται στη γνώση των μαθημάτων του λυκείου και δυστυχώς σε μια γνώση που τα παιδιά αναγκάζονται με μηχανιστικό και ξεπερασμένο τρόπο να απομνημονεύσουν. Κι αυτό έχει ολέθριες συνέπειες γιατί οι νέες φοιτήτριες και οι νέοι φοιτητές σε πολλές σχολές εισάγονται εξαντλημένοι, απηυδισμένοι, χωρίς καμμία διάθεση να επιδοθούν σ’ αυτή την ωραία δραστηριότητα, σ’ αυτό το ωραίο παιχνίδι της γνώσης και της έρευνας, στην τριτοβάθμια εκπαίδευση.
      Ως καθηγητής του Πανεπιστημίου Θεσσαλονίκης μέχρι το 1993, οπότε έπαψα δυστυχώς να ασκώ στην πράξη τα καθήκοντα αυτά λόγω της βουλευτικής ιδιότητας, υποδέχθηκα πολλές φουρνιές φοιτητριών και φοιτητών και είχα πάντα την ψευδαίσθηση ότι καθώς ανανεώνεται ηλικιακά το ακροατήριο μένω κι εγώ στάσιμος στην ίδια ηλικία. Δυστυχώς δεν είναι αυτή η πραγματικότητα. Τα παιδιά είναι πάντα νέα. Είναι αυτή η διαρκής νεότητα της αισιοδοξίας και του μέλλοντος. Εμείς προχωρούμε στη δική μας ζωή, αλλά πρέπει πάντα να έχουμε στραμμένα τα μάτια μας σε αυτά τα παιδιά που είναι το μέλλον της χώρας, το μέλλον της πατρίδας και σ’ αυτούς πρέπει να μιλήσουμε με ειλικρίνεια, με εντιμότητα, με πρωτοτυπία, με σεβασμό. Και νομίζω ότι το μήνυμα που πρέπει να στείλουμε σήμερα ως Βουλή των Ελλήνων είναι το μήνυμα της αγάπης και του σεβασμού προς τα παιδιά αυτά, να οργανώσουμε την ευκαιρία τους σε μια ζωή που τους αξίζει. 
      	ΠΡΟΕΔΡΟΣ (Δημήτριος Σιούφας): Κύριε Βενιζέλο, τριάντα ετών είμαστε! Πιστεύετε ότι δεν είμαστε τριάντα ετών, κύριοι συνάδελφοι; Δεν το λέω μόνο για τον κ. Βενιζέλο αλλά για όλους μας. 
      	Το λόγο έχει  ο ειδικός αγορητής του Κομμουνιστικού Κόμματος Ελλάδας κ. Μωραϊτης. 
      ΝΙΚΟΛΑΟΣ ΜΩΡΑΪΤΗΣ: Να ευχηθούμε κι εμείς «καλή σταδιοδρομία» στους επιτυχόντες μαθητές, αλλά πρέπει να πούμε ότι με ευχές δεν λύνονται τα ζητήματα. Χρειάζεται πολιτική βούληση. Κι εμείς πιστεύουμε ότι η νεολαία σήμερα πρέπει να παλέψει για ένα λαϊκό σύστημα παιδείας, ένα σύστημα των λαϊκών αναγκών που δεν θα αφήνει έξω από το εκπαιδευτικό σύστημα τα παιδιά των φτωχών λαϊκών οικογενειών. Τώρα, είτε με άνοδο είτε με κάθοδο των βάσεων εισαγωγής το κόστος της εκπαίδευσης γίνεται καθημερινά όλο και πιο βαρύ για τη λαϊκή οικογένεια, ενώ η μόρφωση και τα άλλα δικαιώματα της νέας γενιάς υπονομεύονται ολοένα και περισσότερο απ’ αυτές τις αντιλαϊκές πολιτικές και στο εκπαιδευτικό μας σύστημα. 
      Πιστεύω ότι σήμερα η νεολαία μας, ειδικότερα αυτοί που δεν πέρασαν στα Ανώτερα και Ανώτατα Ιδρύματα της χώρας θα μετατραπούν πάλι σε βορά των εμπόρων της επαγγελματικής κατάρτισης. Γι’ αυτό πιστεύουμε ότι πρέπει να γίνει υπόθεση του νεολαιιστικού κινήματος μια αλλαγή και στο εκπαιδευτικό σύστημα που πραγματικά θα δίνει ίσα δικαιώματα σε όλα τα παιδιά και όχι μόνο στα παιδιά των ολίγων. 
      Ευχαριστώ. 
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Γιάννης Μπανιάς έχει το λόγο. 
      ΙΩΑΝΝΗΣ ΜΠΑΝΙΑΣ: Χαιρετίζουμε εκ μέρους του ΣΥ.ΡΙΖ.Α. και καλωσορίζουμε τους νέους που με την επιτυχία τους τώρα μπήκαν στην ανώτατη εκπαίδευση. Ανοίγει προφανώς μια νέα σελίδα γι’ αυτό τον κόσμο και τους νέους και για τις οικογένειές τους βέβαια, που με χαρά δέχθηκαν αυτή την επιτυχία. Ελπίζουμε και ευχόμαστε αυτό τον καινούργιο δρόμο να τον βαδίσουν με μεγάλη επιτυχία, με νέες προϋποθέσεις, καλύτερες απ’ ό,τι τις προηγούμενες χρονιές. 
      Πρέπει όμως να επισημάνουμε, κύριε Πρόεδρε, ότι περίπου τα 3/10, το 30% των νέων που έδωσαν εξετάσεις, δυστυχώς, έμεινε εκτός και δεν είναι ίσως και η πρώτη χρονιά για αρκετούς απ’ αυτούς. 
      Επίσης, αυτό πρέπει να μας προβληματίσει όταν το δούμε σε σχέση και με το γεγονός ότι απ’ αυτές τις εξετάσεις έμειναν κενές περίπου δεκαοκτώ χιλιάδες πεντακόσιες θέσεις και ότι τα τρία τελευταία χρόνια έχουμε περίπου σαράντα έξι χιλιάδες κενές θέσεις. 
      Κάτι που πρέπει ακόμη να επισημάνουμε είναι το γεγονός ότι φέτος υπάρχει ένα ρεκόρ κενών θέσεων στα Τ.Ε.Ι. της περιφέρειας και αυτό επίσης πρέπει να μας ανησυχήσει. 
      Επιπλέον, πρέπει να υπογραμμίσουμε ότι οι νέοι που μένουν απ’ έξω, δυστυχώς, γίνονται βορά εκείνων –εμπόρων και άλλων- οι οποίοι νέμονται σήμερα την εκπαίδευση –και την ανωτάτη, αλλά γενικότερα την εκπαίδευση- και των ιδιοκτητών των κολεγίων και θεωρούμε ότι έτσι μπορεί να εξηγήσει κανείς τη βιασύνη, την «πρεμούρα» που είχε η Κυβέρνηση μες στο κατακαλόκαιρο να φέρει αυτό το νόμο –που ψηφίστηκε τελικά- για τα Κέντρα Ελευθέρων Σπουδών (Κ.Ε.Σ.). 
      Θεωρούμε ότι όλη αυτή η κατάσταση που δημιουργείται στην εκπαίδευση, και στην ανωτάτη ιδιαίτερα, σημαίνει ότι δημιουργούνται σοβαρά προβλήματα. Αυτή η κατάσταση είναι αποτέλεσμα της γενικότερης πολιτικής για την εκπαίδευση που ακολουθεί η Νέα Δημοκρατία. Αυτή η λογική οδηγεί στην ιδιωτικοποίηση της εκπαίδευσης και στην εμπορευματοποίησή της. 
      Εμείς πιστεύουμε ότι πρέπει να αναζητηθούν νέοι δρόμοι και νέοι τρόποι, ώστε να ξεπεραστούν τα μεγάλα προβλήματα που έχουν προκύψει. Πιστεύουμε ότι θα πρέπει να γίνει μια προσπάθεια γενναίας αναβάθμισης όλων των βαθμίδων της εκπαίδευσης και μέσα σε μια τέτοια προοπτική βλέπουμε–αλλά αυτό θέλει μεγάλη συζήτηση- και το πρόβλημα της ελεύθερης πρόσβασης στην ανώτατη εκπαίδευση. 
      Προσωπικά, επειδή πέρασα ένα μεγάλο μέρος των σπουδών μου στο εξωτερικό, θυμάμαι πάρα πολύ καλά ότι όλοι οι νέοι είχαν πρόσβαση στην εκπαίδευση τότε και πραγματικά είχαμε ένα υψηλό επίπεδο εκπαίδευσης. Άρα, άλλες είναι οι προϋποθέσεις και όχι αυτοί οι τεχνητοί τρόποι, αυτοί οι διαδικαστικοί, αυτή η αγκύλωση γύρω από το νούμερο που πρέπει να πετύχει ένας νέος για να μπει ή όχι στα Ανώτατα Εκπαιδευτικά Ιδρύματα. 
      Και πάλι καλωσορίζουμε τους νέους. 
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Να μεταφέρω τις ευχές όλων των μελών της Κοινοβουλευτικής Ομάδας του Λαϊκού Ορθόδοξου Συναγερμού και του Προέδρου μας Γιώργου Καρατζαφέρη στους επιτυχόντες σε αυτή τη δοκιμασία για τα Α.Ε.Ι. και τα Τ.Ε.Ι. της χώρας μας και βεβαίως να μοιραστούμε τη χαρά των ιδίων και των οικογενειών τους γι’ αυτή τη μεγάλη στιγμή και τη σημαντική καμπή της ζωής τους. 
      Θέλουμε να ελπίζουμε ότι αυτή η χαρά για τους επιτυχόντες δεν είναι μια χαρά γιατί θεωρούν ότι εξασφάλισαν και έλυσαν την επαγγελματική τους αποκατάσταση, αλλά γιατί αρχίζει ένας μεγάλος αγώνας, μια περιπέτεια γνώσης, όπου –αν μπορούμε να προσθέσουμε μια παραίνεση- σ’ αυτή θα πρέπει να ριχτούν τα παιδιά, σ’ αυτή την κατάκτηση της γνώσης που είναι και το πιο ενδιαφέρον κομμάτι της πανεπιστημιακής ζωής. Ας μην κλειστούν στις επαγγελματικές αγωνίες και στα στερεότυπα για το τι πρόκειται να συμβεί.  
      Κάθε πράγμα στον καιρό του. Όταν έρθει εκείνη η ώρα της επαγγελματικής αποκαταστάσεως, εκείνη την ώρα θα βγουν και θα αντιμετωπίσουν τα επόμενα προβλήματα στη ζωή, αλλά τώρα ας αξιοποιήσουν τις δυνατότητες -και δεν είναι λίγες- παρά τα όσα ακούγονται για το δημόσιο πανεπιστήμιο. Είναι πολλές οι δυνατότητες οι πνευματικές που δίνει το δημόσιο πανεπιστήμιο, είναι πολλές οι δυνατότητες οι ερευνητικές και ας ξανοιχτούν σ' αυτό το μεγάλο ταξίδι γνώσης, προκειμένου να συγκροτηθούν ακόμα περισσότερο και πνευματικά και ηθικά μέσα από αυτήν τη διαδικασία.
      Πολλά πράγματα μένουν να γίνουν για την εκπαίδευση και τη δημόσια και την ιδιωτική. Πολύ μεγάλη είναι η συζήτηση η οποία ήδη διεξάγεται και έχει ανοιχτεί. Όμως, σε τελευταία ανάλυση, αυτή η μέρα και αυτή η στιγμή είναι η στιγμή μιας μεγάλης χαράς για ένα μεγάλο κομμάτι συμπολιτών μας που έκανε σημαντικές προσπάθειες και σημαντικές θυσίες.
      Γι’ αυτούς που δεν επέτυχαν, είναι προφανές ότι η ζωή δεν τελειώνει ούτε και λύνονται τα θέματα με την απόκτηση ενός πτυχίου και είναι σαφές ότι σε αυτήν την περιπέτεια της ζωής πολλά πράγματα μένει κανείς να χαρεί και να ζήσει. Και έτσι, νομίζω ότι δεν αξίζει τον κόπο η μεγάλη στεναχώρια για τη συγκεκριμένη μη επιτυχία.
      Είναι σημαντικό, λοιπόν, μέσα σ' αυτό το ταξίδι, μέσα σε αυτή την περιπέτεια όλοι να μπαίνουν αισιόδοξοι, να μπαίνουν με χαρά και με όλες τις αντινομίες, με όλες τις αντιξοότητες, με όλες τις δυσκολίες να το βλέπουν έτσι, να το αντιμετωπίζουν έτσι και νομίζω ότι με αυτόν τον τρόπο θα οικοδομήσουμε όλοι μαζί ένα καλύτερο μέλλον για την πατρίδα μας.
      ΠΡΟΕΔΡΟΣ (Δημήτριος Σιούφας): Από την Κυβέρνηση θα μιλήσει ο Υπουργός Αγροτικής Ανάπτυξης και Τροφίμων κ. Αλέκος Κοντός.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, συγχαρητήρια για την πρωτοβουλία που αναλάβατε, έτσι ώστε η Βουλή των Ελλήνων να χαιρετίσει την προσπάθεια που κατέβαλαν τα παιδιά μας, τα παιδιά της Ελλάδας, για να διαμορφώσουν ένα καλύτερο αύριο για τους ίδιους, παράλληλα, όμως, να βάλουν και τις βάσεις για μια πιο δυνατή και ισχυρή Ελλάδα.
      Εκ μέρους της Κυβέρνησης εκφράζουμε τα συγχαρητήρια στα παιδιά που με επιτυχία έδωσαν την πρώτη μεγάλη μάχη της ζωής τους και πέτυχαν να βαδίσουν ένα δρόμο που τους ανοίγει πόρτες και τους δίνει προοπτικές για το μέλλον.
      Συγχαρητήρια στις οικογένειές τους για τη συμπαράσταση που τους παρείχαν, ψυχολογική και οικονομική. Συγχαρητήρια στους καθηγητές τους και όλους όσους τους βοήθησαν στην πολύ μεγάλη προσπάθεια που κατέβαλαν.
      Συγχαρητήρια, επίσης και για τα παιδιά που δεν πέτυχαν, παρότι προσπάθησαν. Πρέπει να τους πούμε, πρέπει να πούμε σε αυτά τα παιδιά ότι ο αγώνας στη ζωή είναι συνεχής, ότι δεν πρέπει να απογοητεύονται, ότι δεν πρέπει να εγκαταλείψουν την προσπάθειά τους. Η κοινωνία τους αγκαλιάζει όλους, η πολιτεία τους στηρίζει, είναι δίπλα τους και καλούμε όλα τα παιδιά με την ίδια ζέση, με την ίδια όρεξη για ζωή, με την ίδια όρεξη να δώσουν τον αγώνα, να συνεχίσουν την προσπάθεια. Εμείς τους αγκαλιάζουμε. Εμείς τους αγαπάμε και διαμορφώνουμε προοπτικές, έτσι ώστε να μπορέσουν να αποκτήσουν όλες τις γνώσεις που χρειάζονται για να αντιμετωπίσουν τις δυσκολίες της ζωής.
      ΠΡΟΕΔΡΟΣ (Δημήτριος Σιούφας): Ευχαριστώ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις». Καλώ στο Βήμα το συνάδελφο κ. Μιχαήλ Τιμοσίδη.
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μετά την όντως πολύ χρήσιμη συζήτηση και την επαινετή πρωτοβουλία του Προεδρείου για όλα όσα λέχθηκαν και ακούστηκαν μέσα στην Αίθουσα για τους νέους που επέτυχαν στις εξετάσεις τους, αλλά και γι’ αυτούς που η ζωή συνεχίζεται και θα κάνουν τις προσπάθειές τους στο μέλλον, επανερχόμεθα στη σκληρή πραγματικότητα. Και επανερχόμεθα στη σκληρή πραγματικότητα, γιατί όλοι μας σε αυτή την Αίθουσα συμφωνούμε ότι η ελληνική κτηνοτροφία διέρχεται τη μεγαλύτερη κρίση των τελευταίων ετών.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Απόδειξη αυτού του γεγονότος είναι ότι εδώ και ένα χρόνο ο Υπουργός Αγροτικής Ανάπτυξης και Τροφίμων, αποδεχόμενος αυτή τη σκληρή πραγματικότητα που διαπερνά την κτηνοτροφία, διατυμπάνιζε σε όλους τους τόνους και κατευθύνσεις ότι η Κυβέρνηση γνωρίζει και θα πάρει την πρωτοβουλία να δώσει λύσεις υπέρ των κτηνοτρόφων μας.
      Καλλιεργούσε ελπίδες και έδινε υποσχέσεις ότι με πρόταση νόμου που θα φέρει στη Βουλή θα έθετε την κτηνοτροφία σε νέα αναπτυξιακή προοπτική και έτσι θα απαντούσε σε όλα τα υπαρκτά προβλήματα των κτηνοτρόφων μας. Είχε πιστέψει η Κυβέρνηση ότι με ωραία λόγια και υποσχέσεις θα μπορούσαν να επιλυθούν τα τεράστια προβλήματα του κλάδου που συνεχώς διογκώνονται. 
      Τα λόγια, όμως και οι υποσχέσεις δεν μπορούν να απαντήσουν στα σημερινά αδιέξοδα που η ίδια η Κυβέρνηση έχει δημιουργήσει. Ένα χρόνο μετά τις εκλογές και τέσσερα χρόνια διακυβέρνησης από τη Νέα Δημοκρατία βρισκόμαστε σήμερα εδώ για να συζητήσουμε ένα σχέδιο νόμου που μέσα από διάσπαρτες ρυθμίσεις καθαρά οργανωτικού χαρακτήρα, χωρίς να λαμβάνει υπ’ όψιν συνολικά το ζήτημα της ανάπτυξης και επίλυσης προβλημάτων στην κτηνοτροφία μας προσπαθεί να δώσει κάποιες απαντήσεις. Και νομίζω ότι κανείς σ’ αυτήν την Αίθουσα δεν θα διαφωνήσει στο ότι η κτηνοτροφία μπορεί να αποτελέσει ένα σημαντικό άξονα στην αναπτυξιακή προοπτική της χώρας.
      Κύριε Υπουργέ, είχατε υποσχεθεί αναγέννηση της κτηνοτροφίας και νέες καλύτερες μέρες για τους Έλληνες κτηνοτρόφους. Άνθρακες, όμως, ο θησαυρός. Γύρισα στο νομό μου στην Καβάλα, στη Θάσο αλλά και σε όλες τις περιοχές της χώρας που εργάζονται σκληρά οι κτηνοτρόφοι και είδα και άκουσα πολλά. Και πιστεύω ότι και πολλοί άλλοι συνάδελφοι από όλες τις περιοχές της πατρίδας μας θα έχουν την ίδια εικόνα με εμένα.
      Είμαι απολύτως βέβαιος, κύριε Υπουργέ, ότι και εσείς έχετε ακούσει ότι οι κτηνοτρόφοι μας έχουν ξεπεράσει κάθε ανθρώπινο όριο αντοχής. Όλοι γνωρίζουμε επίσης ακόμα και οι συνάδελφοι των αστικών κέντρων ότι η δουλειά του αγρότη και του  κτηνοτρόφου δεν έχει ανταμοιβή. Δουλειά στο λιοπύρι το καλοκαίρι, στο κρύο, την παγωνιά και τη βροχή το χειμώνα, ένας αγώνας ζωής και επιβίωσης χωρίς διέξοδο, όχι μόνο από ένα μέλος της οικογένειας αλλά από όλη την οικογένεια. 
      Δεν έχουμε κανένα δικαίωμα, κύριε Υπουργέ, να κλείσουμε τα μάτια σ’ αυτά τα προβλήματα. Οι περισσότεροι από εμάς κατάγονται από περιοχές και από οικογένειες αγροτών και κτηνοτρόφων. Ακριβώς, γι’ αυτό δεν έχουμε το δικαίωμα να τους εξαπατήσουμε με όλα μας τα λόγια.
      Μπαίνω στο νομοσχέδιο, κύριε Υπουργέ. Στις πέντε ενότητές του που αφορούν θέματα ζωικής παραγωγής, θέματα του ΕΛ.Γ.Α., θέματα διακίνησης γάλακτος και κρέατος, κτηνιατρικά θέματα και άλλες διάφορες ρυθμίσεις διοικητικού χαρακτήρα, μέσα από θετικές αν θέλετε –το αναγνωρίζουμε εμείς αυτό και θα τοποθετηθούμε στην κατ’ άρθρο συζήτηση- παρεμβάσεις και από θετικές ενέργειες, στην ουσία το νομοσχέδιο δεν απαντά και δεν δίνει λύσεις στα προβλήματα που αντιμετωπίζει η κτηνοτροφία μας.
      Έτσι επιγραμματικά θα πω ότι δεν αντιμετωπίζετε θέματα που θα βελτιώσουν μέσω γενετικής το ζωικό κεφάλαιο. Πρέπει να δοθεί καθολική δυνατότητα εμβολιασμού σε όλους για να προλάβουμε σοβαρές ασθένειες σε όλο το ζωικό κεφάλαιο. Δεν υπάρχουν ουσιαστικές παρεμβάσεις είτε στο ιδιοκτησιακό καθεστώς των βοσκοτόπων, είτε σε μέτρα που θα ενισχύσουν τη δυνατότητα βόσκησης. 
      Επίσης, δεν υπάρχουν συγκεκριμένα μέτρα επιδότησης, ενίσχυσης αν θέλετε των παραγωγών κτηνοτρόφων, των ομάδων παραγωγών, αλλά αν θέλετε ακόμα και της ίδια της Τοπικής Αυτοδιοίκησης ώστε να μπορέσει να διαχειριστεί σωστά τα στερεά και υγρά απόβλητα, μιας και πρέπει να εναρμονιστούμε στη νέα νομοθεσία και να έχουμε μία περιβαλλοντική προστασία. Ακόμα δεν υπάρχουν συγκεκριμένες προτάσεις και μέτρα για τη βελτίωση των υποδομών, για τη στήριξη της παραγωγής και τη βελτίωσης της εικόνας.
      Έτσι, λοιπόν, τίποτα από όλα αυτά δεν αντιμετωπίζει το νομοσχέδιο. Επίσης, δεν δίνει απαντήσεις στο κόστος παραγωγής, στην αλματώδη αύξηση των ζωοτροφών από τη μια και την καθήλωση και πολλές φορές και τη μείωση των τιμών των κτηνοτροφικών και γεωργικών προϊόντων, καθώς επίσης δεν δίνει απαντήσεις, παρά τις προσπάθειες που έχουν γίνει και παρά τα πρόστιμα, στο μεγάλο ζήτημα των καρτέλ που ελέγχουν και που οι κερδοφορίες, όπως φάνηκε και από δηλώσεις μεγάλης εφημερίδας, ξεπερνούν το 1/3 από αυτό που έχει επιβληθεί ως πρόστιμο, καρτέλ που κρατούν χαμηλές τιμές για τους κτηνοτρόφους και παραγωγούς και κερδοσκοπία και πολλαπλάσιες τιμές για τους καταναλωτές.
      Ποιοι κερδοσκοπούν σε βάρος των κτηνοτρόφων και καταναλωτών; Την απάντηση σ’ αυτό το ερώτημα δεν μπορείτε να την αποφύγετε, κύριοι της Κυβέρνησης. Ας μη γελιόμαστε. Το νομοσχέδιο δεν δίνει καμμιά λύση στα καυτά προβλήματα των κτηνοτρόφων μας. 
      Στο πρώτο νομοσχέδιο μετά τις εκλογές, κύριε Υπουργέ, αδυνατείτε να δώσετε απαντήσεις για σοβαρά ζητήματα. Θα κάνω μερικές αναφορές στο ότι υπάρχουν θετικά. Το γεγονός ότι θα εκδίδεται γρήγορα η άδεια στις σταβλικές εγκαταστάσεις και θα υπάρχει συνεργασία αρχαιολογικής υπηρεσίας και δασαρχείου, είναι μια θετική εξέλιξη.
      Όμως, σε μερικά ζητήματα όπως είναι ο ΕΛ.Γ.Α., κύριε Υπουργέ, μέσα απ’ ένα διεξοδικό διάλογο και συζήτηση με όλους τους φορείς, είχατε την ευκαιρία μίας συνολικότερης αντιμετώπισης του ζητήματος των ζημιών. Βεβαίως, έχετε προσθέσει επιπλέον αιτίες για να καλυφθούν, αλλά σας ερωτώ, κύριε Υπουργέ, το εξής: Το θέμα του καύσωνα, το οποίο είναι το γεγονός που αντιμετωπίζουμε κάθε χρόνο –και μιλώ για την περιοχή της Καβάλας, της Ξάνθης, της Κομοτηνής και άλλων περιοχών, όπου οι θερμοκρασίες βέβαια δεν πιάνουν τους 40 βαθμούς Κελσίου, αλλά έχουμε και παρατεταμένη ανομβρία και συνεχή θερμοκρασία 38 και 39 βαθμών Κελσίου- δημιουργεί πολύ σοβαρό πρόβλημα στην απόδοση των καλλιεργειών. Το ίδιο πρόβλημα μου ανέφεραν και οι σταφυλοπαραγωγοί της περιοχής της Καβάλας, μιας και φέτος η παραγωγή σε πολλές ποικιλίες σταφυλιών είναι καλή, αλλά υπάρχει πολύ σοβαρό πρόβλημα αποδοτικότητας και ποσότητας, ακριβώς γιατί μέσα από τέτοιες συνθήκες αφυδατώνεται το προϊόν και θα έχουμε μείωση της παραγωγής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε τέτοια ζητήματα, κύριε Υπουργέ, δεν δίνετε απαντήσεις. Θα μπορούσα να αναφέρω και άλλα ζητήματα που αφορούν ρυθμίσεις που έχετε κάνει για τη γαγγραινώδη μαστίτιδα των βοοειδών, για παράδειγμα. Γιατί όχι και για τα αιγοπρόβατα;
      Και θα κλείσω, κύριε Υπουργέ και θα σας παρακαλέσω να δείτε ένα σημείο. Πέρυσι, μετά από τις αντιδράσεις των κτηνοτρόφων και των οργανώσεών τους και μετά τις πιέσεις και της Αντιπολίτευσης και του ΠΑ.ΣΟ.Κ. με ερώτηση που είχαμε κάνει για τα θέματα της κτηνοτροφίας, είχατε προβεί στη δυνατότητα δανεισμού. Είχατε κάνει, όμως, μία αδικία γι’ αυτούς που έχουν αιγοπρόβατα. Είχατε δώσει 200 ευρώ για τα μεγάλα ζώα και 10 ευρώ μόνο για τα αιγοπρόβατα. Δεν είναι αδικία; Είναι πολύ μικρό το ποσοστό, αν δεχθεί κανένας ότι η αναλογία του ενός ζώου με το άλλο είναι ένα προς επτά. Αν το διαιρέσετε, θα δείτε ότι οι παραγωγοί των αιγοπροβάτων που είναι ένα πολύ μεγάλο κομμάτι της Ελλάδας, αδικούνται απ’ αυτό το θέμα. 
      Επειδή προβλέπεται –και μάλλον φαίνεται ότι θα υπάρξει- παράταση αυτού του μέτρου, θα ήθελα να το δείτε θετικά, γιατί είναι κάτι που πονάει και θα βοηθούσε σημαντικά τους κτηνοτρόφους μας.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ.
      ΜΙΧΑΗΛ ΤΙΜΟΣΙΔΗΣ: Γι’ αυτούς τους λόγους, λοιπόν, εμείς δεν ψηφίζουμε το νομοσχέδιο. Επιφυλασσόμαστε, όμως, στην κατ’ άρθρον συζήτηση για όσα θετικά υπάρχουν για τους αγρότες και τους κτηνοτρόφους.
      Σας ευχαριστώ. 
      Και ευχαριστώ και εσάς, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Αναστάσιος Νεράντζης): Να είστε καλά.
      Ο κ. Κουτσούκος, Βουλευτής του ΠΑ.ΣΟ.Κ., έχει το λόγο.
      Ορίστε, κύριε συνάδελφε, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα έρχεται σε μία κρίσιμη στιγμή για τον αγροτικό τομέα της χώρας και γενικότερα για όσα συμβαίνουν στην ελληνική ύπαιθρο. 
      Η Εθνική Στατιστική Υπηρεσία της χώρας μας πριν από λίγο καιρό, ανακοίνωσε ορισμένα στοιχεία ιδιαίτερα ενδεικτικά για την κρίση που διέρχεται ο αγροτικός τομέας. Για πρώτη φορά, η συμμετοχή της αγροτικής παραγωγής στο συνολικό Α.Ε.Π. της χώρας έπεσε κάτω από το 4%. Για πρώτη φορά, το ισοζύγιο των αγροτικών προϊόντων εκτινάχθηκε στα 2.000.000.000 ως έλλειμμα. Και για πρώτη φορά, ο αγροτικός πληθυσμός της χώρας μειώνεται κάτω από το ψυχολογικό όριο των πεντακοσίων χιλιάδων. 
      Παράλληλα, σύμφωνα με τα στοιχεία που έχει ανακοινώσει η Ευρωπαϊκή Επιτροπή, τον προηγούμενο χρόνο είχαμε μία οριακή αύξηση των αγροτικών εισοδημάτων στις χώρες της Ευρωπαϊκής Ένωσης, σε αντίθεση με ό,τι συνέβη στη χώρα μας, όπου μειώθηκε το αγροτικό εισόδημα. 
      Σ’ αυτήν την κρίση του αγροτικού τομέα που διαπερνά το σύνολο της ελληνικής υπαίθρου, η κτηνοτροφία έχει το δικό της μερτικό, έχει τη δική της συμμετοχή, βιώνει τη δική της πρωτοφανή κρίση. Αυτή η κρίση εκφράζεται, κυρίες και κύριοι συνάδελφοι, με το πρωτοφανές να έχουμε τιμές κτηνοτροφικών προϊόντων των αρχών της δεκαετίας του 1990 και να έχουμε εισροές –δηλαδή κόστος παραγωγής- της επόμενης δεκαετίας, της δεκαετίας του 2010 και μετά, διότι ο ρυθμός αύξησης του κόστους παραγωγής –η Εθνική Στατιστική Υπηρεσία τον ανακοίνωσε στο 18%- μας παραπέμπει μία δεκαετία μετά. 
      	Έχουμε ένα χάσμα, λοιπόν, τριάντα ετών σε ό,τι αφορά τις τιμές παραγωγού και το κόστος παραγωγής, που μας οδηγεί αναμφίβολα στο συμπέρασμα ότι μαστίζεται το δικαίωμα του Έλληνα κτηνοτρόφου, ότι ο κτηνοτροφικός τομέας στη χώρα μας διέρχεται προφανή κρίση. 
      	Και βεβαίως, θα έλεγε κανένας ότι δεν υπάρχει προστιθέμενη αξία. Βεβαίως, υπάρχει προστιθέμενη αξία. Υπάρχει προστιθέμενη αξία στα αγροτικά κτηνοτροφικά προϊόντα, μόνο που αυτή η προστιθέμενη αξία δεν επιστρέφει στον παραγωγό, δηλαδή δεν την καρπούνται αυτοί που την παράγουν, αλλά την αξιοποιούν, την ιδιοποιούνται οι μεσάζοντες, οι τυποποιητές, οι έμποροι, τα μεγάλα καρτέλ, οι βιομηχανίες γάλακτος. 
      	Η κατάσταση, βέβαια, σε ορισμένες περιοχές της χώρας, όπως αυτές που επλήγησαν από τις περσινές καταστροφικές πυρκαγιές, είναι ιδιαίτερα τραγική. Και θέλω να σημειώσω ότι αυτές οι περιοχές στήριζαν την αγροτική τους οικονομία κατά μεγάλο μέρος στην κτηνοτροφία. 
      	Στην Ηλεία, που γνωρίζω από  πρώτο χέρι, οι κτηνοτρόφοι δεν έχουν ακόμη κατορθώσει να φτιάξουν τους στάβλους που κάηκαν, δεν έχουν πάρει τις αποζημιώσεις για το ζωικό κεφάλαιο και, βεβαίως, ζουν μπροστά στο φόβο του τι θα ταΐσουν τα ζώα τους την περίοδο που έρχεται. Διότι γνωρίζετε, κύριοι Υπουργοί, ότι προεκλογικά μπορεί να χορηγήσατε ορισμένες ζωοτροφές, αλλά τα ζώα δεν τρώνε μόνο πριν από τις εκλογές. Τρώνε και μετά τις εκλογές, όπως και οι άνθρωποι έχουν ανάγκη να ζήσουν και μετά τις εκλογές. 
      	Αυτή, λοιπόν, είναι η κατάσταση στην κτηνοτροφία. Και θα έλεγε κανείς ότι έρχεται εδώ η Κυβέρνηση, με ένα πολυδιαφημισμένο νομοσχέδιο. Εγώ θυμάμαι πως όταν συζητούσαμε εδώ στη Βουλή, με αφορμή επερωτήσεις του ΠΑ.ΣΟ.Κ., για τα ζητήματα της κτηνοτροφίας, η μόνιμη απάντηση της Κυβέρνησης ήταν ότι θα έρθει νομοσχέδιο που θα αντιμετωπίσει αυτά τα προβλήματα. Αντί, λοιπόν, να έρθετε εδώ και να μας εξηγήσετε τους όρους μιας πολιτικής με σχέδιο, προοπτική και όραμα, μας φέρνετε ορισμένες διαχειριστικού χαρακτήρα ρυθμίσεις, οι οποίες μπορεί να λύνουν επιμέρους ζητήματα, αλλά στο μεγάλο ζήτημα της κτηνοτροφίας και του προβλήματος που αντιμετωπίζει σήμερα η ελληνική ύπαιθρος δεν απαντάτε. 
      	Και πρέπει να ξέρετε, κύριε Υπουργέ, ότι μπορεί ο τίτλος του Υπουργείου σας να άλλαξε και να έγινε «Αγροτικής Ανάπτυξης και Τροφίμων», αλλά το Υπουργείο σας κυρίως έχει να κάνει με την ύπαιθρο, έχει να κάνει με το ζωτικό χώρο ανάπτυξης της ελληνικής περιφέρειας και σε αυτό δεν έχετε δώσει καμμία απάντηση. Διότι είναι η πολιτική που πρέπει να δώσει απάντηση στις μεγάλες αντιφάσεις που βιώνει σήμερα η ελληνική ύπαιθρος. 
      	Ποιες είναι αυτές οι μεγάλες αντιφάσεις; Η χώρα μας έχει, ως γνωστόν, σοβαρά πλεονεκτήματα σε ό,τι αφορά την παραγωγή των κτηνοτροφικών προϊόντων. Δεν είναι μόνο η γεωμορφολογία του εδάφους. Δεν είναι η παράδοση των κατοίκων της ελληνικής υπαίθρου που ήταν παραδοσιακά κτηνοτρόφοι. Δεν είναι μόνο το γεγονός ότι η χώρα μας δεν θίχθηκε από τις μεγάλες διατροφικές κρίσεις. Δεν είναι μόνο το γεγονός ότι κατοχυρώσαμε μετά από πολλές προσπάθειες τη φέτα και αυτό μας δίνει ένα συγκριτικό πλεονέκτημα. Είναι το γεγονός ότι τα ελληνικά κτηνοτροφικά προϊόντα είναι αμφίβολης ποιότητας και έχουν υψηλή ζήτηση. 
      	Απέναντι, λοιπόν, σε όλα αυτά τα πλεονεκτήματα ερχόμαστε να δούμε τη μεγάλη αντίφαση του χαμηλού εισοδήματος που δηλώνουν οι κτηνοτρόφοι και την κρίση  που διέρχεται ο κτηνοτροφικός τομέας. Σε αυτή τη μεγάλη αντίφαση πρέπει να δώσει απάντηση η πολιτική και απάντηση εσείς δεν δίνεται. 
      Η απάντηση της πολιτικής πρέπει να αφορά τις υποδομές του αγροτικού τομέα, που συνδέονται με το ρεύμα, με το νερό στους στάβλους, με την ανάπτυξη της καλλιέργειας των κτηνοτροφικών φυτών, ώστε να καθετοποιήσουμε την παραγωγή και να μειώσουμε το κόστος, με τις κτηνοτροφικές ζώνες, τα κτηνοτροφικά πάρκα, με τις συνθήκες εμπορίας και διακίνησης, με την καταπολέμηση της ελληνοποίησης, με την ανάπτυξη των εργαστηρίων, ώστε να μπορούν οι κτηνοτρόφοι να έχουν ένα μέσο άμυνας απέναντι στη μονόπλευρη πίεση που δέχονται από τις γαλακτοβιομηχανίες, όταν με τα δικά τους εργαστήρια διαπιστώνουν υψηλά μικροβιακά φορτία και δεν μπορούν να τις αντιμετωπίσουν και, βεβαίως, με μια πολιτική που θα προστατεύει. 
      Εδώ πρέπει να μας δώσετε μια απάντηση, κύριε Υπουργέ. Ποια είναι η πολιτική θέση της Κυβέρνησης για το φρέσκο γάλα; Διότι ζήσαμε την προηγούμενη περίοδο τον «κακό» κ. Παπαθανασίου και τον «καλό» κ. Μπασιάκο σε αυτήν την αντιπαράθεση  για τη ζωή του φρέσκου γάλακτος και  νομίζω ότι το ίδιο έργο ξαναζούμε και σήμερα. Η Κυβέρνηση πρέπει να απαντήσει σε ό, τι αφορά αυτό. 
      Και τελειώνω, κύριε Πρόεδρε, λέγοντας ότι μια ολοκληρωμένη πολιτική έχει να κάνει με τα σχέδια βελτίωσης, με την πρόσβαση στο τραπεζικό σύστημα, με την εκπαίδευση, με την κατοχύρωση του επαγγέλματος, με τις συνθήκες ισότητας στην ύπαιθρο. 
      Και επιτρέψτε μου, κύριε Υπουργέ, μια και είστε συνέχεια του Υπουργείου, να πω τούτο:
      Μας έχετε φέρει εδώ μια ρύθμιση για τα δικαιώματα και πρέπει έτσι καλόπιστα να σας ρωτήσω και εσάς και τον προκάτοχό σας: Πότε λέγατε την αλήθεια στους Έλληνες αγρότες; Λέγατε την αλήθεια τότε που ισχυριζόσασταν εδώ στη Βουλή ότι δεν μπορεί ο ελληνικός προϋπολογισμός, το κράτος να πληρώσει τα δικαιώματα και μας φέρνατε τις γνωμοδοτήσεις του Νομικού Συμβουλίου του Κράτους; Ή λέτε την αλήθεια τώρα που με βάση το άρθρο που περιέχεται στο νομοσχέδιο μπορεί το ελληνικό δημόσιο να πληρώσει τα δικαιώματα; Κάποια στιγμή δεν λέγατε την αλήθεια. Ομολογήστε, λοιπόν, ότι δεν είπατε την αλήθεια στους Έλληνες παραγωγούς που τους επιβαρύνατε με 70.000.000 το χρόνο για τα δικαιώματα.
      Κύριε Υπουργέ, παρακαλώ όσο μπορείτε και όσο περνάει το χέρι σας να αντιμετωπίσετε τα ζητήματα που με αγωνία σας θέτουν οι κτηνοτρόφοι, γιατί είναι βέβαιο ότι εσείς θα φύγετε από την Κυβέρνηση, τουλάχιστον να μην εξολοθρεύσετε και την κτηνοτροφία.
      Κύριε Πρόεδρε, σας ευχαριστώ για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Μετά το Βουλευτή Ηλείας του ΠΑ.ΣΟ.Κ. κ. Κουτσούκου, καλώ στο Βήμα τον Βουλευτή Βοιωτίας της Νέας Δημοκρατίας και πρώην Υπουργό κ. Ευάγγελο Μπασιάκο.
      ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, θέλω και εγώ να ενώσω τη φωνή μου, φωνή συγχαρητηρίων, στη φωνή και στα συγχαρητήρια που ακούστηκαν απ’ όλες τις πτέρυγες της Βουλής και από την Κυβέρνηση στους επιτυχόντες στα Α.Ε.Ι. και Τ.Ε.Ι. και παράλληλα να ενθαρρύνω τους μη επιτυχόντες να συνεχίσουν την προσπάθειά τους είτε στην εκπαίδευση είτε στη ζωή.
      Θέλω επίσης, να εξάρω την πρωτοβουλία του Προέδρου της Βουλής κ. Σιούφα και του Προεδρείου όχι μόνο στο θεσμικό επίπεδο, που είναι αναγνωρισμένο από πολλές πλευρές, αλλά και για τον εξωραϊσμό του Κοινοβουλίου ιδιαίτερα της Αιθούσης της Ολομέλειας, που έχει σταδιακά αναδειχθεί και που πιστεύω ότι βοηθάει όλους μας όχι μόνο να κάνουμε καλύτερα τη δουλειά μας, αλλά να αναδείξουμε το σημαντικό ρόλο που παίζει το Κοινοβούλιο και γενικά η κοινοβουλευτική δραστηριότητα στη δημοκρατίας μας. Πιστεύω ότι αυτές οι πρωτοβουλίες είναι επαινετές από κάθε πτέρυγα και από το σύνολο του ελληνικού λαού.
      Εισερχόμενος στη συζήτηση του νομοσχεδίου ήθελα να πω ότι αυτό το νομοσχέδιο έχει πραγματικά μια μακρά ιστορία. Μια ιστορία επεξεργασίας, μια ιστορία διαβούλευσης και κατάληξης σε πολύ σημαντικά, θετικά μέτρα στο σύνολό τους, που νομίζω ότι έμμεσα ή άμεσα αναγνωρίζονται από το σύνολο της κοινωνίας των αγροτών. Το λέω αυτό όχι τόσο για να επισημάνω ότι τα μέτρα του νομοσχεδίου είναι τα μόνα τα οποία οδηγούν την κτηνοτροφία σε καλύτερες μέρες, αφού υπάρχει μια σειρά μέτρων που έχουν ληφθεί τα τελευταία χρόνια και ιδιαίτερα το τελευταίο διάστημα και από μένα ως Υπουργό και από τον κ. Κοντό ως αρμόδιο Υφυπουργό τότε, αλλά και τον τελευταίο χρόνο, ώστε να επιλυθούν προβλήματα που είναι οξυμένα πράγματι. Αλλά είναι οξυμένα όχι μόνο στη χώρα μας, αλλά και διεθνώς. Ελέχθη προσφυώς ότι υπάρχει μεγάλη αύξηση του κόστους παραγωγής. Έτσι είναι, αλλά αυτό παρατηρείται παντού, σε όλο τον κόσμο και ιδιαίτερα στην Ευρωπαϊκή Ένωση. 
      Όμως, εγώ δεν άκουσα από τους Βουλευτές του ΠΑ.ΣΟ.Κ. έστω και μία πρόταση, η οποία να μπορεί να υλοποιηθεί και η οποία να μπορεί να περιληφθεί ως διάταξη στο συζητούμενο σήμερα νομοσχέδιο. Και είμαι βέβαιος ότι δεν αρκούν μόνο αυτά τα μέτρα, αλλά υπάρχουν και άλλα μέτρα, είτε διοικητικά είτε νομοθετικά, τα οποία θα έρθουν το επόμενο διάστημα από την Κυβέρνηση να επιλύσουν τα αναδεικνυόμενα προβλήματα όχι μόνο της κτηνοτροφίας αλλά και της γεωργίας, επισημαίνοντας και τονίζοντας ότι το βασικό είναι πως αξιοποιούμε το σύνολο των κοινοτικών πόρων που δεν χάνονται. Αξιοποιούμε το σύνολο των δυνατοτήτων για την προβολή και προώθηση των αγροτικών και κτηνοτροφικών προϊόντων και γενικότερα αξιοποιούμε κοινοτικά κονδύλια μέσω του Γ’ Κοινοτικού Πλαισίου Στήριξης και τώρα της τέταρτης προγραμματικής περιόδου, μετά από σειρά διαβουλεύσεων και συζητήσεων με τους αρμόδιους φορείς και εκπροσώπους, ώστε να πετύχουμε το μέγιστο των δυνατοτήτων μας για την ελληνική γεωργία, χωρίς να παραβλέπουμε ένα σημαντικό γεγονός ότι ο ελληνικός αγροτικός τομέας είναι ο μεγαλύτερος στο σύνολο των δεκαπέντε παλαιών χωρών της Ευρωπαϊκής Ένωσης. Κι αυτό εξηγεί ένα μέρος του προβλήματος. 
      Το μεγάλο ποσοστό του ενεργού αγροτικού πληθυσμού της χώρας μας, που είναι το μεγαλύτερο των δεκαπέντε παλαιών κρατών της Ευρωπαϊκής Ένωσης, εξηγεί εν μέρει γιατί δεν υπάρχει βιώσιμη αγροτική εκμετάλλευση και γιατί ο αγρότης οφείλει να έχει μια συμπληρωματική απασχόληση. Όταν έχουμε μέσο κλήρο περίπου σαράντα στρεμμάτων αντιλαμβάνεστε ότι δεν μπορεί ο Έλληνας αγρότης να ανταγωνιστεί το συνάδελφό του της Γερμανίας ή της Γαλλίας ή οποιασδήποτε άλλης ευρωπαϊκής χώρας που έχει μεγαλύτερο κλήρο και προφανώς πολύ καλύτερη υποδομή και πολύ καλύτερους όρους αύξησης του εισοδήματος του αγρότη.
      Εξηγώντας τις διατάξεις του νομοσχεδίου, θέλω να πω ότι είναι πολύ σωστή η επέκταση των αρμοδιοτήτων του ΕΛ.Ο.Γ. και στον τομέα του κρέατος. Ο ΕΛ.Ο.Γ. ιδρύθηκε στις αρχές της δεκαετίας του 1990 και είναι βέβαιο ότι μετά από σειρά παρεμβάσεων και από τη δική μας πολιτική ηγεσία εξεπλήρωσε άριστα τα καθήκοντά του και τις αρμοδιότητές με τον έλεγχο στο γάλα, την προώθηση και την προβολή του γάλακτος. Θυμάστε τα ισοζύγια που για πρώτη φορά είχαν εφαρμοστεί στη χώρα μας. Έγιναν και με το κρέας -απέδωσαν αποτελέσματα- ή τους ελέγχους που έγιναν στη διακίνηση και ιδιαίτερα στην εισαγωγή  προϊόντων ζωικής παραγωγής και γαλακτοκομικών προϊόντων από τρίτες χώρες. 
      Θεωρώ ότι είναι επαινετή η μείωση των εισφορών των γαλακτοπαραγωγών στον ΕΛ.Ο.Γ. και η επιβολή εισφοράς στα εισαγόμενα από τρίτες χώρες και από χώρες της Ευρωπαϊκής ‘Ένωσης. Είναι ένα μέτρο το οποίο είχαμε επεξεργαστεί, το οποίο περπάτησε τελικώς και το οποίο θα ελαφρύνει το βάρος των Ελλήνων γαλακτοπαραγωγών και ταυτόχρονα θα ενισχύσει τις προσπάθειες του ΕΛ.Ο.Γ., νυν ΕΛ.Ο.ΓΑ.Κ., για τη στήριξη συνολικά των προϊόντων ζωικής παραγωγής. 
      Θέλω επίσης να πω ότι είναι σημαντικό ότι μπαίνει και μία τάξη στα κτηνιατρικά φάρμακα. Είναι γνωστό ότι παρατηρούνται διαφορετικές τιμές σε διάφορες περιοχές της χώρας, αδικαιολόγητα πολλές φορές, και γίνεται μία προσπάθεια εξορθολογισμού και καλής διακίνησης των προϊόντων αυτών των φαρμάκων με την καθιέρωση και συνταγολογίου για την αποτροπή της αλόγιστης χρήσης κτηνιατρικών φαρμάκων. 
      Επίσης, πολύ σημαντική είναι η προσπάθεια επέκτασης των κινδύνων, της κάλυψης των κινδύνων και των ζημιογόνων αιτιών από τον ΕΛ.Γ.Α., παρά το γεγονός ότι ο ΕΛ.Γ.Α. πληρώνει πενταπλάσια ή εξαπλάσια ποσά σε αποζημιώσεις σε σχέση με τις εισφορές των αγροτών. Και πρέπει να το τονίσουμε αυτό. Συνήθως ζητούμε από τον ΕΛΓΑ περαιτέρω κάλυψη, κανείς όμως δεν μιλάει για αύξηση των εισφορών. Και προφανώς έρχεται ο κρατικός προϋπολογισμός ή έρχεται ο δανεισμός με την εγγύηση του ελληνικού δημοσίου, να προσθέσει πόρους, ώστε να υπάρξει επαρκής αποζημίωση των αγροτών, είτε σε απευθείας αποζημίωση είτε μέσω των Π.Σ.Ε.A.. 
      Θέλω επίσης να πω ότι είναι σημαντικό ότι λειτουργεί η Διεύθυνση Αποκεντρωμένων Υπηρεσιών σε επίπεδο νομού, για να υπάρχει ένας συντονισμός στις δράσεις των αποκεντρωμένων υπηρεσιών του Υπουργείου Αγροτικής Ανάπτυξης, που θα συνεργάζεται με τις διευθύνσεις της αγροτικής ανάπτυξης των νομαρχιακών αυτοδιοικήσεων. Τα τοπικά κέντρα τα οποία ξεκίνησαν να λειτουργούν μετά από μία σειρά πρωτοβουλιών που έχουμε αναλάβει και κυρίως των διαδικασιών του Α.Σ.Ε.Π. που ξέρουμε πως είναι χρονοβόρες, βοηθούν τον αγρότη με στήριξη, με συμβουλές και με παρουσία του γεωτεχνικού ακόμα και στο χωράφι. 
      Θέλω να αναφερθώ για λίγο στα αφορώντα τη δασική πολιτική και τις τροποποιήσεις δασικών νόμων. 
      Είναι σωστό να παραπέμπεται σε πολυπρόσωπο και όχι σε μονοπρόσωπο όργανο η διαδικασία και η αρμοδιότητα του χαρακτηρισμού, αφού έτσι εξασφαλίζεται αντικειμενικότητα στη διαδικασία χαρακτηρισμού. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτού)
      Κύριε Πρόεδρε, θα μου δώσετε και το χρόνο της δευτερολογίας μου, σας παρακαλώ.
      Πιστεύω ότι η Πρωτοβάθμια Επιτροπή Επιλύσεως Δασικών Αμφισβητήσεων που προεδρεύεται από δικαστικό, αποτελεί το καλύτερο εχέγγυο για την ορθή κρίση του χαρακτήρα αυτών των περιπτώσεων.
      Επίσης, είναι σημαντικό ότι αυστηροποιείται η διαδικασία ανάκλησης αποφάσεως κήρυξης εκτάσεων ως αναδασωτέων, για να μην υπάρχουν και υπόνοιες ακόμα παρατυπιών στο  θέμα αυτό. 
      Επίσης, είναι πολύ θετική η προσπάθεια που ξεκίνησε και από την προηγούμενη κυβέρνηση για εξυγίανση και εξορθολογισμό της λειτουργίας των αγροτοσυνδικαλιστικών οργανώσεων. Είναι κάτι το οποίο έπρεπε να γίνει, είναι κάτι το οποίο συνδέεται με τη ομαλή, αξιόπιστη και διαφανή λειτουργία των αγροτοσυνδικαλιστικών οργανώσεων, το οποίο μάλιστα συνοδεύεται και από απόδοση ποσού για τις υποτροφίες που τις έχει ανάγκη η αγροτική οικογένεια. 
      Τέλος, θέλω να πω ότι είναι σημαντικό ότι μπορεί πλέον ο προϋπολογισμός να καλύψει το κόστος ενεργοποίησης των ατομικών δικαιωμάτων των κατά κύριο επάγγελμα αγροτών, αφού ολοκληρώθηκε μία διαδικασία που θα έπρεπε να έχει τελειώσει εδώ και δεκαπέντε χρόνια, δηλαδή της αναγνώρισης των αγροτεμαχίων, κάτι για το οποίο η Ευρωπαϊκή Ένωση πίεζε αφόρητα και που κατέστη δυνατό να υλοποιηθεί τα τελευταία δύο χρόνια περίπου, όπως δέχεται και η Επίτροπος κ. Μπόιλ αλλά και το Ευρωπαϊκό Κοινοβούλιο και να μπορεί πλέον με διεθνή διαγωνισμό, χωρίς στρεβλώσεις, να προχωρεί η διαδικασία αυτή επ΄ ωφελεία των αγροτών, χωρίς να υπάρχει κίνδυνος απώλειας κοινοτικών πόρων.
      Το λέω αυτό διότι υπήρχε αντικανονικά μία χαώδης κατάσταση στο θέμα της αναγνώρισης των αγροτεμαχίων, κάτι που δημιουργούσε σοβαρά προβλήματα διαφάνειας αλλά και αξιοποίησης του συνόλου των κοινοτικών πόρων. 
      	Θέλω λοιπόν να στηρίξω απόλυτα το νομοσχέδιο αυτό και να πω ότι αυτές οι πρωτοβουλίες του Υπουργείου που είναι αποτέλεσμα διεργασιών με τους φορείς είναι επιτυχημένες. Θα πω ακόμη ότι εξαντλούνται τα περιθώρια στήριξης των κτηνοτρόφων με σειρά πρωτοβουλιών που προτείνονται από τους φορείς. Δεν υπάρχει καμμία πρόταση από φορείς που να μπορεί να υλοποιηθεί σύμφωνα με την κοινοτική νομοθεσία και να μην έχει ενταχθεί είτε σε νομοσχέδιο είτε στα διοικητικά μέτρα του Υπουργείου Αγροτικής Ανάπτυξης.
      	Σας ευχαριστώ.
      	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Μπασιάκο.
      	Η συνάδελφος της Νέας Δημοκρατίας στο Νομό Πέλλας κ. Φουντουκίδου έχει το λόγο.
      	ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κύριε Πρόεδρε, επιτρέψτε μου να συγχαρώ κι εγώ με τη σειρά μου τους νέους και τις νέες τις πατρίδας μας για τη μεγάλη τους επιτυχία. Ήταν μία προσωπική νίκη που πέτυχαν στηριζόμενοι σε ίδιες δυνάμεις και αυτό είναι μάθημα ζωής. Μόνοι τους μπορούν να κατακτήσουν τη ζωή. Ανοίγει ένα νέο κεφάλαιο μπροστά τους και η ευχή μου είναι να το αξιοποιήσουν κατά τον καλύτερο δυνατό τρόπο. Το μεγαλύτερο όπλο που θα έχουν στη ζωή τους είναι η γνώση. Ας αντλήσουν λοιπόν όση γνώση έχουν για να αντέξουν στο ανταγωνιστικό εργασιακό περιβάλλον.
      	Για τα παιδιά που δεν κατάφεραν να συμπληρώσουν τις βάσεις, πέρα από τη δεύτερη ευκαιρία θα ήθελα να πω ότι οι επιτυχημένοι επαγγελματικά και καταξιωμένοι κοινωνικά δεν είναι πάντα μόνο οι πτυχιούχοι. Υπάρχουν πολλοί δρόμοι και μάλιστα αποτελεσματικότεροι και καλύτεροι.
      	Συζητάμε σήμερα ένα σημαντικό νομοσχέδιο γιατί πραγματικά η κτηνοτροφία είναι ένας σημαντικός κλάδος και της οικονομίας και της κοινωνίας. Στηρίζει και συμβάλλει στην ανάπτυξη της υπαίθρου αλλά κυρίως στη διατήρηση της κοινωνικής συνοχής.
      	Ρυθμίζονται θέματα ζωικής παραγωγής, ζωοτροφών, προϋποθέσεων ίδρυσης σταυλικών εγκαταστάσεων, οργανισμού ΕΛ.Γ.Α., διοικητικά είτε ασφαλιζόμενων κινδύνων, ιδρύεται ο ΕΛ.Ο.ΓΑ.Κ., μπαίνουν οι προϋποθέσεις διάθεσης των κτηνιατρικών φαρμάκων, συστήνεται μία αποκεντρωμένη υπηρεσία του Υπουργείου Αγροτικής Ανάπτυξης στην έδρα κάθε νομού, ρυθμίζονται θέματα αγροτικών συνεταιρισμών και Ο.Π.Ε.Κ.Ε.Π.Ε..
      	Ανάμεσα στα άρθρα μπορεί να βρει κανείς σημαντικότατες ρυθμίσεις που ήταν χρόνια αιτήματα των κτηνοτρόφων. Ανταποκρίνονται στις ανάγκες τους και το νομοσχέδιο αυτό καλύπτει πολλές απ’ αυτές τις ανάγκες. Το λέω αυτό για να κάνω μία παρατήρηση: Με έκπληξη άκουσα από όλους τους συναδέλφους της Αντιπολίτευσης που πήραν το λόγο  ότι δεν βρίσκουν στο νομοσχέδιο ούτε μία θετική ρύθμιση. Γιατί άραγε να μην εξάρουν τις πραγματικά σημαντικότατες ρυθμίσεις που απαντούν στα αιτήματα των κτηνοτρόφων. Βλέπουν μόνον άσπρο-μαύρο, θετικό-αρνητικό. Για όλα  απόλυτη άρνηση. Αυτό, κύριοι συνάδελφοι, δεν βοηθά ούτε στην αξιοπιστία της πολιτικής, ούτε στη βελτίωση της δικής σας θέσης που είναι δικαίωμά σας να την έχετε καλύτερη ή χειρότερη, όπως δικαίωμά σας είναι να θολώνετε το τοπίο και να μην ενημερώνετε όπως πρέπει, με απόλυτη ειλικρίνεια, τον ελληνικό λαό. Σαφώς δικαίωμά σας –και σας στηρίζω σ’ αυτό- και υποχρέωσή σας είναι να κάνετε κριτική στην Κυβέρνηση, όμως καθήκον και υποχρέωσή σας είναι να κάνετε προτάσεις και να συμβάλλουμε όλοι μαζί εδώ στην αναζήτηση της καλύτερης λύσης. 
      	Εγώ δεν θα μπω στα διοικητικής φύσης ή διαδικαστικά θέματα. Θα επισημάνω όμως μία σειρά φιλολαϊκών, φιλοκτηνοτροφικών μέτρων τα οποία πραγματικά είναι σημαντικότατα.
      	Αναφέρω το άρθρο 9, όπου αυξάνονται οι ασφαλιζόμενοι κίνδυνοι με μία παρατήρηση, κύριε Υπουργέ, ότι ίσως θα έπρεπε να προσθέσουμε και τη Παρμάρα, όπου πραγματικά πολλές φορές έχουμε επισημάνει ότι χρειάζεται κάλυψη.
      Δεκάξι νέες αιτίες προστίθενται από τον ΕΛ.Γ.Α.. Εγώ θα έλεγα ότι μακάρι –και αυτό  έπρεπε να είναι και δική σας θέση- να επεκταθεί η ασφαλιστική κάλυψη σε όλους απολύτως του κινδύνους και στο φυτικό κεφάλαιο. Και αυτό το αίτημά μας είναι χρόνιο. Και αυτός είναι ο αγώνας μας. Εγώ δεν θεωρώ «ταμπού» την λέξη αύξηση εισφορών αν αυτό πρέπει να σημάνει απόλυτη ασφάλεια για τον αγρότη. Να μην εξαρτάται κάθε φορά από τους δείκτες της οικονομίας, από την κατάσταση του προϋπολογισμού, από την καλή διάθεση του εκάστοτε υπουργού, από την διάθεση της κάθε κυβέρνησης να τους δώσει ή να μην τους δώσει ή να τους έχει σε ομηρία. 
      Θα μπορούσαμε λοιπόν να συζητήσουμε και είναι ανάγκη –αυτή είναι η παρατήρησή μου- να προχωρήσουμε σε έναν νέο οργανισμό του ΕΛ.Γ.Α. με πλήρη ασφαλιστική κάλυψη όλων των κινδύνων έστω και αν αυτό σημαίνει αύξηση εισφορών ακόμη και σε προαιρετική βάση με δικαίωμα, δηλαδή, επιλογής του αγρότη και κάποιων κινδύνων που θέλει επιπρόσθετα να επιβαρυνθεί. 
      Στο άρθρο 11 στην παράγραφο 4.2.α αναφέρεται: «με απόφαση του διοικητικού συμβουλίου του ΕΛ.Ο.ΓΑ.Κ. μπορεί να επιχορηγεί σε περίπτωση ανάγκης  Έλληνες κτηνοτρόφους για την προμήθεια ζωοτροφών». Όσοι από τους συναδέλφους μίλησαν, αν έχουν κάνει μία μικρή περιοδεία σε κτηνοτροφικές περιοχές, θα δουν ότι αυτό είναι το αίτημά τους. Ξέρουμε ότι διέρχεται κρίση ο κτηνοτροφικός κόσμος. Είχαμε μία μεγάλη επιβάρυνση με την αύξηση των ζωοτροφών. Είτε γιατί υπάρχει υπαιτιότητα είτε γιατί δεν υπάρχει. Υπάρχουν και οι διεθνείς συγκυρίες που όλοι ξέρετε ότι συνετέλεσαν σ’ αυτήν την αύξηση της τιμής των ζωοτροφών. Έρχεται, λοιπόν, η Κυβέρνηση ανταποκρινόμενη στο αίτημα των παραγωγών και με την σημαντικότατη αυτή ρύθμιση, που δυστυχώς από τους συναδέλφους πέρασε απαρατήρητη, δίνει την δυνατότητα στήριξης και ενίσχυσης για αγορά, για προμήθεια ζωοτροφών. Και όχι μόνο προεκλογικά, όπως ανέφερε ο προηγούμενος συνάδελφος γιατί τώρα είμαστε μετεκλογικά. Αλλά η ρύθμιση αυτή το εξασφαλίζει –το αίτημα των κτηνοτρόφων για δυνατότητα στήριξης και ενίσχυσης για αγορά, για προμήθεια ζωοτροφών- και στο μέλλον. 
      Έχουμε το άρθρο 17 στην παράγραφο 2: συνιστώμενες τιμές λιανικής πώλησης κτηνοτροφικών φαρμάκων και προϊόντων. Και πάλι θα σημειώσω ότι αυτό πρέπει να γίνει και για την φυτική παραγωγή. 
      Κύριε Υπουργέ, υπάρχουν μεγάλες διαφορές και νομίζω ότι θα έπρεπε –και αυτό είναι ένα έλλειμμα ενημέρωσης και θα πρέπει να το συμπληρώσουμε- να τους ενημερώσουμε αν τα φάρμακα που κυκλοφορούν έχουν τα ίδια ποιοτικά χαρακτηριστικά με τις διάφορες ονομασίες που κυκλοφορούν. Το ένα φάρμακο 19 ευρώ, το άλλο 25 ευρώ. Ο αγρότης και ο κτηνοτρόφος βρίσκεται σε δίλημμα. Θεωρεί ότι το ακριβότερο είναι και καλύτερο ποιοτικά. Εδώ λοιπόν μπορεί να παρέμβει η πολιτεία και να δώσει καλύτερη ενημέρωση ώστε να πετύχουμε ενδεχόμενα και μείωση του κόστους. Γιατί γι’ αυτό αγωνιζόμαστε, για ν’ αφήσουμε ένα περιθώριο κέρδους στον αγρότη. 
      Έχουμε στο άρθρο 30 την δυνατότητα να ρυθμιστούν οφειλές συνεταιριστικών οργανώσεων. Πολλές συνεταιριστικές οργανώσεις έχουν περιουσιακά στοιχεία τα οποία είναι δεσμευμένα. Τους δίνεται η δυνατότητα εδώ να πουλήσουν τα δεσμευμένα περιουσιακά τους στοιχεία, ώστε να εξοφλήσουν και τις εισφορές τους. 
      Και εδώ θα προσθέσω, κύριε Υπουργέ, ότι θα πρέπει να έρθει ρύθμιση για την δυνατότητα εξόφλησης και των οφειλών στον ΕΛ.Γ.Α.. Θα πρέπει, δηλαδή, να ενισχύσουμε να επεκτείνουμε την δυνατότητα εξόφλησης εισφορών όχι μόνο στο Ι.Κ.Α. Ε.Τ.Α.Μ.. Και φυσικά γίνονται μεγάλες διευκολύνσεις εκατόν είκοσι ισόποσων δόσεων. 
      Οι επικυρώσεις ανωμάλων δικαιοπραξιών, αίτημα όλου του δικηγορικού κόσμου αλλά και πωλητών που δεν πρόλαβαν λόγω μεγάλου φόρτου εργασίας να διεκπεραιώσουν εκκρεμείς ιδιοκτησιακές υποθέσεις. Με τη ρύθμιση του άρθρου 31 οι προθεσμίες αυτές  παρατείνονται για δύο χρόνια. 
      Το κόστος ενεργοποίησης των ατομικών δικαιωμάτων. Θρήνος ακούστηκε γιατί να γίνεται αυτό. Γίνεται. Το θέλουμε, το επιθυμούν οι αγρότες, οι κτηνοτρόφοι και επιτέλους γίνεται. Υπάρχει η δυνατότητα και πλέον θα καλύπτεται από τον κρατικό προϋπολογισμό. 
      Και φυσικά θα αναφερθώ στην δυνατότητα του ΕΛΓΑ να χορηγήσει υποτροφίες σε παιδιά φτωχών αγροτικών οικογενειών. 
      Κύριε Υπουργέ, θα ήθελα να αναφερθώ σε μία τροπολογία του Οργανισμού Εγγείων Βελτιώσεων. Αναγνωρίζετε ότι είναι δίκαιο το αίτημα και του οργανισμού και των εργαζομένων. Είναι εποχικής φύσης η εργασία των υδρονομέων, των ηλεκτρολόγων αντλιοστασίων, των χειριστών μηχανημάτων. 
      Δυστυχώς, βάσει του π.δ. 164 δεν έχουν τη δυνατότητα να επαναπροσληφθούν. 
      Αυτό δημιουργεί και μεγάλο κενό, αλλά και μεγάλους κινδύνους για την ορθή διαχείριση των υδάτων, αλλά και για τη σωστή διοχέτευση, με ό,τι κίνδυνο μπορεί αυτό να συνεπάγεται.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Νομίζω ότι πρέπει να εξαιρεθούν, όπως και οι εποχικοί πυροσβέστες.
      Κυρίες και κύριοι συνάδελφοι, είμαστε εδώ για να συμβάλουμε, όπως είπα, στην αναζήτηση λύσεων, ώστε να πετύχουμε το καλύτερο δυνατόν. Προσωπικά δεν θα δηλώσω ποτέ απόλυτα ικανοποιημένη. Πάντα θα ζητώ το καλύτερο και το περισσότερο.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε σας παρακαλώ.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Η κατάσταση, όμως, που υπήρχε με την έλλειψη ρευματοδότησης, χωρίς περιβαλλοντικές μελέτες, χωρίς δυνατότητα ένταξης σε επενδυτικά προγράμματα των κτηνοτρόφων, ήταν τριτοκοσμική. Μη, λοιπόν, θέλετε να μας γυρίσετε εκεί. Αναθεματίστε την εποχή εκείνη και στραφείτε στο μέλλον και στην προσπάθεια που κάνουμε για τη στήριξη της υπαίθρου, του αγρότη και του κτηνοτρόφου. Παρακαλώ πολύ να μας βοηθήσετε!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Φουντουκίδου.
      Το λόγο έχει ο Βουλευτής του ΠΑΣΟΚ κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, υπάρχει το πρώτο ζήτημα, το οποίο αναφέρεται σε ποια κατάσταση βρίσκεται σήμερα η κτηνοτροφία στην Ελλάδα.
      Η κατάσταση, λοιπόν, αυτή δεν είναι καλή. Θα μπορούσα να πω ότι είναι δραματική. Και νομίζω ότι το Υπουργείο Αγροτικής Ανάπτυξης το γνωρίζει πολύ καλά αυτό.
      Πήγα προχθές στο Νέο Σκοπό Σερρών, όπου ένας κτηνοτρόφος μιας μεγάλης μονάδας, με χαρτί και με μολύβι μου έδειξε πόσο μπαίνει μέσα σε κάθε εκτροφή, σε κάθε πάχυνση. Μου είπε, λοιπόν, ότι είναι παράκληση της κόρης του, η οποία δουλεύει στην Αγροτική Τράπεζα, να σταματήσει να της τρώει την προίκα, γιατί βγάζει λεφτά από το βιβλιάριο για να συντηρήσει τη μονάδα.
      Το ίδιο μας λένε οι κτηνοτρόφοι των μικρών ζώων, αυτοί οι οποίοι μεγαλώνουν τα αμνοερίφια. Είπαν, μας παγιδεύσατε. Νέοι άνθρωποι είναι. «Μας παγιδεύσατε. Μπήκαμε, γιατί υπήρχαν ελπίδες. Και σήμερα βλέπουμε ότι υπάρχει μία παντελής αδιαφορία και ένα χτύπημα από την πολιτεία, αντί για στήριξη.»
      Επειδή ο Νομός Σερρών είναι ο μεγαλύτερος γαλακτοπαραγωγικός Νομός στην Ελλάδα, θα πρέπει να σας πω ότι η κατάσταση μέσα στον κάμπο με τις μονάδες γαλακτοπαραγωγής είναι δραματική. Οι άνθρωποι είναι όμηροι του καρτέλ. Είναι όμηροι του μεγάλου καρτέλ του γάλακτος! 
      Είναι τυχαίο ότι χθες μεγάλη, πανελλήνιας κυκλοφορίας, εφημερίδα είχε πρωτοσέλιδο το θέμα του γάλακτος; Είναι τυχαίο το ότι το γάλα πωλείται ανά λίτρο 0,80 λεπτά στη Μεγάλη Βρετανία, με όποιο επίπεδο ζωής έχουν εκεί οι κτηνοτρόφοι και 60 λεπτά παραπάνω στην Ελλάδα; Το παίρνουν το γάλα από τον κτηνοτρόφο 0,45 λεπτά και το πωλούν 1,45. Τι είναι αυτό το προϊόν πάνω στο οποίο με μία μέρα επεξεργασίας, στην οποία αφαιρούν και το βούτυρο, μπορούν να έχουν κέρδος 150% ή 200% τα καρτέλ του γάλακτος;
      Ποια είναι, λοιπόν, η στήριξη την οποία παρέχει το Υπουργείο; 
      Ξέρετε γιατί είναι χρήσιμο αυτό το νομοσχέδιο, κύριοι συνάδελφοι; Διότι με αυτό το νομοσχέδιο θάβονται οι ελπίδες που είχαν οι κτηνοτρόφοι και οι αγρότες, ότι μπορεί αυτή η Κυβέρνηση να γυρίσει και να τους δει. Θάβονται οι ψευδαισθήσεις. Διότι ενώ είναι σε απόγνωση και περιμένουν χείρα βοηθείας, βλέπουν ένα συνονθύλευμα, το οποίο το μόνο που δεν κάνει είναι να δώσει ελπίδες και να δείξει ότι υπάρχει αγροτική πολιτική. 
      Και όταν, κύριε Υπουργέ, λέω «αγροτική πολιτική», εννοώ αγροτική πολιτική υπέρ των αγροτών. Εννοώ αγροτική πολιτική υπέρ των κτηνοτρόφων. Διότι αγροτική πολιτική έχετε. Αυτή, όμως, η αγροτική πολιτική είναι υπηρέτησης των μεγάλων συμφερόντων που ασχολούνται και δραστηριοποιούνται στο χώρο της ελληνικής αγροτιάς και στο χώρο της ελληνικής κτηνοτροφίας. Διότι δεν είναι καθόλου τυχαίο ότι με τη δική σας πλάτη, με τη δική σας συγκάλυψη, μόλις οι αγρότες πήραν πέρυσι τον Οκτώβριο ελάχιστα χρήματα παραπάνω στο καλαμπόκι λόγω της διεθνούς συγκυρίας, σε ένα μήνα τους τα πήραν πίσω οι μεγαλοεισαγωγείς με την αύξηση των λιπασμάτων έως και 90%. Δεν είναι καθόλου τυχαίο. Και το Υπουργείο σιώπησε.
      ‘Άκουσα και τη συνάδελφο που μόλις κατέβηκε από το Βήμα που ανέφερε ότι είναι υπεύθυνη η διεθνής συγκυρία. 
      Ναι, ανεβήκανε τα λιπάσματα, κύριε συνάδελφε, στην Ιταλία 7% με 8%. Την ίδια στιγμή στην Ελλάδα φθάσανε μέχρι 92%. Οι ελληνικές βιομηχανίες πουλούσαν το λίπασμα στην Ελλάδα με 90% αύξηση και στη Βουλγαρία δίπλα με 10% αύξηση. Και στείλαμε αγρότες για να κάνουν εισαγωγή ελληνικών λιπασμάτων από τη Βουλγαρία. Αυτός είναι ο τραγέλαφος. Και ισχυρίζεται το Υπουργείο ότι παρεμβαίνει.
      Θα μου επιτρέψετε να σας πω ότι το ίδιο ακριβώς έγινε το Πάσχα και φέτος και πέρυσι, όπου δεν υπήρξε καμμία απολύτως παρέμβαση, παρά μόνο προσχηματική. Στα προσχήματα είμαστε καλοί. Δεν υπήρξε καμμία παρέμβαση ώστε να καλυφθούν οι δυσμενείς συνέπειες που είχαν μόνον οι Ελληνες κτηνοτρόφοι από την είσοδο της Βουλγαρίας και της Ρουμανίας στην Ευρωπαϊκή Ένωση. Σε κανένα άλλο κράτος δεν υπήρχαν δυσμενείς συνέπειες για τους κτηνοτρόφους, παρά μόνον στην Ελλάδα. Και το Υπουργείο παρενέβαινε προσχηματικά. Όπως προσχηματικά παρεμβαίνει με αυτήν τη διάταξη για το ισοζύγιο γάλακτος, για το ισοζύγιο κρέατος. «Τάχα μου» λέει ότι αν στις ζυγαριές φαίνεται η προέλευση, θα λυθεί το ζήτημα. Αφού το ξέρετε, κύριε Υπουργέ, σε ποιόν τα λέτε; Οι κτηνοτρόφοι ξέρουν. Μπορεί οι αστοί εδώ των Αθηνών να θεωρούν ότι κάνετε παρέμβαση, όμως οι αγρότες, οι κτηνοτρόφοι, ξέρουν ότι οι όποιες ελληνοποιήσεις γίνονται, δεν γίνονται στα κρεοπωλεία. Γίνονται πριν τη σφαγή, όταν η ζημιά έχει γίνει στον κτηνοτρόφο. Σε ποιόν λοιπόν τα λέτε αυτά; 
      Θα μου επιτρέψετε να σας πω, κύριοι συνάδελφοι, ότι όντως παρεμβαίνει το Υπουργείο με πολιτική, αλλά αυτή η πολιτική είναι πολιτική αδιαφάνειας. Κάναμε ερώτηση όλη η Κοινοβουλευτική Ομάδα του ΠΑ.ΣΟ.Κ. και είπαμε στον Υπουργό να μας δώσει τα στοιχεία για τα δικαιώματα από το εθνικό απόθεμα. Πώς πειράζετε το εθνικό απόθεμα; Το εθνικό απόθεμα είναι χρήματα, είναι διανομή χρήματος, είναι διανομή ευρωπαϊκού χρήματος.
      Αρνήθηκε το Υπουργείο στις επανειλημμένες ερωτήσεις, όταν ζητούσε η Αξιωματική Αντιπολίτευση στοιχεία και έτσι αυτή η διανομή χρήματος από το εθνικό απόθεμα έγινε με απόλυτη αδιαφάνεια. Κανείς δεν ξέρει τίποτα. Η συνέπεια, ποια ήταν; Επιβολή προστίμων 300.000.000 ευρώ για τα οποία με θράσος το Υπουργείο είπε ότι δεν θα τα πληρώσουν οι αγρότες, θα τα πληρώσει ο κρατικός προϋπολογισμός. Δηλαδή θα πάρουμε χρήματα τα οποία προορίζονταν για την αγροτική ανάπτυξη, για να στηριχθούν δηλαδή οι αγρότες και οι κτηνοτρόφοι και θα τα δώσουμε για να καλύψουμε τα αποτελέσματα της κακής πολιτικής του Υπουργείου. Πάλι θα χαθούν δηλαδή από τους αγρότες. Και μιλάμε για 300.000.000 ευρώ ετησίως. 
      Υπάρχει, δηλαδή, στο τέλος πολιτική; Βεβαίως, υπάρχει πολιτική. Είναι μία πολιτική η οποία λέει, υπηρέτηση των μεγάλων συμφερόντων, πολιτική αδιαφάνειας, πολιτική ρουσφετιού, πολιτική στήριξης ημετέρων και στο τέλος, πολιτική παρέμβασης στον αγροτικό χώρο, μέσω των αποζημιώσεων.
      Πιστεύουμε ότι μπορούμε να συγκρατήσουμε τους πολίτες, τους αγρότες, όχι δείχνοντάς τους όραμα, όχι εκπαιδεύοντας τους νέους κτηνοτρόφους, όχι εκπαιδεύοντας τους νέους αγρότες, όχι ανακοινώνοντας μέτρα με τα οποία θα τους βοηθήσουμε να βγάλουν ποιοτικό κτηνοτροφικό, ποιοτικό αγροτικό προϊόν για να ζήσει η ελληνική περιφέρεια, για να έχουμε υπερήφανους Ελληνες πολίτες στην ελληνική περιφέρεια, που θα λένε έβγαλα φέτα και αυτήν τη φέτα δεν θα την παζαρέψω στο Μόναχο, αλλά οδηγώντας τους στη συναλλαγή με τα βουλευτικά, με τα κομματικά γραφεία για να υπάρξει εξάρτηση.
      Δυστυχώς, κύριε Υπουργέ, λυπούμαι γιατί χάσατε μια πολύ μεγάλη ευκαιρία. Νομίζω πως ήταν η τελευταία για το Υπουργείο σας, να πείσετε ότι έχετε ένα όραμα και ότι θέλετε, ότι έχετε τη βούληση να ασκήσετε αγροτική πολιτική στήριξης του κτηνοτρόφου, του αγρότη, της ελληνικής περιφέρειας. Έχουν χάσει κάθε ελπίδα και περιμένουν από την επόμενη κυβέρνηση να λύσει αυτά τα ζητήματα. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, θα ήθελα να κάνω κάποιες επισημάνσεις σ’ αυτά που είπε προηγουμένως ο κύριος συνάδελφος.
      Μίλησε για αδιαφάνεια στο εθνικό απόθεμα. Το έχουν πει πολλές φορές οι συνάδελφοι της Αξιωματικής Αντιπολίτευσης. Και τους προκαλέσαμε και τους είπαμε να μας κάνουν μία καταγγελία ενός αγρότη ο οποίος με αδιαφάνεια πήρε δικαιώματα από το εθνικό απόθεμα. Κάνουν μόνο γενικές και αόριστες καταγγελίες. Και σας προκαλώ και τώρα να μου πείτε μια περίπτωση. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δώστε μας τα στοιχεία.
      ΜΑΡΚΟΣ ΜΠΟΛΑΡΗΣ: Να μας δώσετε τα στοιχεία.
      Υπήρξε πλήρης διαφάνεια. 
      ΜΑΡΚΟΣ ΜΠΟΛΑΡΗΣ: Σας τα ζητάμε τρία χρόνια.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Τα στοιχεία σύντομα θα αναρτηθούν.
      ΜΑΡΚΟΣ ΜΠΟΛΑΡΗΣ: Σας ζητάμε τρία χρόνια τα στοιχεία.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Πείτε μας, κύριε Μπόλαρη, μία περίπτωση, αλλιώς σας καταγγέλω ότι είστε συκοφάντης. Υπήρξε πλήρης διαφάνεια, σύμφωνα με τον Κανονισμό της Ευρωπαϊκής Ένωσης. 
      Και αυτό που είπατε για τα 300.000.000 ευρώ, δεν έχει καμμία σχέση με την πραγματικότητα. Εάν μία προειδοποιητική επιστολή που έστειλε η Ευρωπαϊκή Ένωση, σημαίνει περικοπή κοινοτικών ενισχύσεων, τότε προφανώς έχετε άγνοια των κοινοτικών κανονισμών. Είκοσι χρόνια στην εξουσία δεν μάθατε ούτε καν να διαβάζετε και να ερμηνεύετε τους κανονισμούς της Ευρωπαϊκής Ένωσης.
      Θέλω να σας πω το εξής: Επειδή μιλάτε για περικοπές επιδοτήσεων, από το 1998 έως το 2003 μας έχουν επιβάλει καταλογισμούς 980.000.000 ευρώ, διότι δεν μπορούσατε να διαχειριστείτε με διαφάνεια τις κοινοτικές επιδοτήσεις και διότι υπάρχει σωρεία καταγγελιών για την κακή διαχείριση των κοινοτικών ενισχύσεων και επιδοτήσεων.
      Μιλήσατε για ελληνοποιήσεις. Θα σας πω ένα πράγμα. Μέχρι το 2004 ενάμισι εκατομμύριο αμνοερίφια εισάγονταν στην χώρα μας και πωλούνταν όλα ως ελληνικά. Ποτέ δεν γινόταν έλεγχος των εισαγόμενων αμνοεριφίων από τη Βουλγαρία και τη Ρουμανία. Για πρώτη φορά ουσιαστικοί έλεγχοι και πάταξη των ελληνοποιήσεων έγιναν από την προηγούμενη και τη σημερινή Κυβέρνηση της Νέας Δημοκρατίας. 
      Όσο για τις αποδείξεις που είπατε, οι αποδείξεις στις ζυγιστικές μηχανές είναι μία γενναία απόφαση, την οποία εσείς δεν τολμήσατε να πάρετε και την χαιρέτησε ο αγροτικός…
      ΕΥΑΓΓΕΛΟΣ ΠΑΠΑΧΡΗΣΤΟΣ: Σας την είχαμε προτείνει από το 2004.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Σας παρακαλώ, κύριε συνάδελφε!
      ΠΡΟΕΔΡΕΥΩΝ (Αναστάσιος Νεράντζης): Είναι τρόπος τώρα αυτός, κύριε Παπαχρήστο; Σας ερωτώ. Είναι τρόπος αυτός διεξαγωγής της συζητήσεως; Σας παρακαλώ!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Δεν είχατε τη δύναμη να πάρετε γενναίες αποφάσεις. Εμείς παίρνουμε αποφάσεις, τις οποίες χαιρετίζουν οι κτηνοτρόφοι της χώρας μας.
      Και θέλω και κάτι ακόμα να σας πω. Είπατε προηγουμένως ότι όσον αφορά τα λιπάσματα, στην Ιταλία αυξήθηκαν κατά 8% και στην Ελλάδα κατά 90%. Ναι, υπήρξαν αυξήσεις στα λιπάσματα, όμως, αυξήσεις υπήρξαν όχι μόνο στη χώρα μας. Ίδιες αυξήσεις υπήρξαν σε όλες τις χώρες της Ευρωπαϊκής Ένωσης. Και όχι μόνο δεν μείναμε απαθείς, αλλά πιέσαμε και τη Βιομηχανία Φωσφορικών Λιπασμάτων και τους ιδιώτες επιχειρηματίες για να μπορέσουμε να κρατήσουμε όσο μπορούσαμε τις τιμές των λιπασμάτων και για να μην εξάγουν τα λιπάσματα σε άλλες χώρες και δημιουργηθεί έλλειμμα λιπασμάτων στη χώρα μας. Υπήρξε μία κατακόρυφη αύξηση των πρώτων υλών στα λιπάσματα, διότι αυξήθηκε κατακόρυφα η ζήτηση των λιπασμάτων, όχι στη χώρα αλλά σε διεθνές επίπεδο. Αυτή είναι η πραγματικότητα. 
      Ασκήσαμε και ασκούμε πιέσεις, έτσι ώστε να περιοριστεί όσο γίνεται το κόστος παραγωγής των αγροτικών προϊόντων. Και πρέπει να σας πω ότι ουσιαστική προσπάθεια για τη μείωση του κόστους παραγωγής έγινε μόνο από την Κυβέρνηση της Νέας Δημοκρατίας.
      Για το καρτέλ, επειδή πολλοί συνάδελφοι το είπαν εδώ, ο κ. Τζουμάκας έστελνε επιστολές στην κ. Παπανδρέου και της έλεγε ότι υπάρχει καρτέλ στον τομέα του γάλακτος. Η κ. Παπανδρέου ούτε καν ήθελε να ακούσει για καρτέλ στο γάλα, γιατί το καρτέλ δυνάμωσε επί των ημερών των κυβερνήσεων του ΠΑ.ΣΟ.Κ. Για πρώτη φορά χτύπημα το καρτέλ δέχθηκε επί των ημερών της Κυβέρνησης της Νέας Δημοκρατίας και μάλιστα για να επιβληθεί το βαρύτατο πρόστιμο των 59.000.000 ευρώ, η  Επιτροπή Ανταγωνισμού πήρε στοιχεία από τον Ελληνικό Οργανισμό Γάλακτος, ο οποίος λειτουργεί υποδειγματικά και ο οποίος επεκτείνει τις δράσεις του και στον τομέα του κρέατος. Αυτή είναι η αλήθεια για το καρτέλ και πρέπει αυτή την αλήθεια να τη μάθουν –άλλωστε την ξέρουν- οι Έλληνες κτηνοτρόφοι.  Εάν εσείς δεν τα καταλαβαίνετε όλα αυτά και θέλετε να μιλάμε για λάθη των κυβερνήσεώς σας, ευχαρίστως να τα συζητήσουμε και να τα πούμε στη Βουλή. 
      Πρέπει να σας πούμε ότι υπάρχει αγροτική πολιτική. Το καταλαβαίνουν οι Έλληνες κτηνοτρόφοι. Ναι, δυσκολίες υπήρξαν και υπάρχουν ακόμη, όμως, πήραμε γενναία μέτρα, γενναία μέτρα λαμβάνονται και βέβαια πολλά προβλήματά τους λύνονται με το σημερινό νομοσχέδιο, προβλήματα που ουδέποτε αγγίξατε, προβλήματα που ουδέποτε τολμήσατε να λύσετε.
      ΠΡΟΕΔΡΕΥΩΝ (Αναστάσιος Νεράντζης): Ο συνάδελφος της Νέας Δημοκρατίας από το Νομό Κορινθίας κ. Κόλλιας έχει το λόγο. 
      ΜΑΡΚΟΣ ΜΠΟΛΑΡΗΣ: Κύριε Πρόεδρε, σας παρακαλώ πολύ, θα ήθελα το λόγο.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο.
      ΕΥΑΓΓΕΛΟΣ ΠΑΠΑΧΡΗΣΤΟΥ: Είναι προσωπικό.
      ΠΡΟΕΔΡΕΥΩΝ (Αναστάσιος Νεράντζης): Είστε συνήγορος, κύριε Παπαχρήστου; Τελικά εξελίσσεσθε σε πληγή εδώ μέσα. Διακόπτετε συνεχώς και κάνετε παρεμβάσεις. Δεν νομιμοποιείστε.
      ΜΑΡΚΟΣ ΜΠΟΛΑΡΗΣ: Επί προσωπικού, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Τι θέλετε, κύριε συνάδελφε; Για πείτε μου. 
      ΜΑΡΚΟΣ ΜΠΟΛΑΡΗΣ: Θα ήθελα το λόγο. 
      ΠΡΟΕΔΡΕΥΩΝ (Αναστάσιος Νεράντζης): Επί ποίου θέματος; Σε τι συνίσταται το προσωπικό;
      ΜΑΡΚΟΣ ΜΠΟΛΑΡΗΣ: Ο κύριος Υπουργός είπε ότι εάν δεν δώσω στοιχεία και παραδείγματα είμαι κοινός συκοφάντης. Θέλω, λοιπόν, το λόγο επειδή…
      ΠΡΟΕΔΡΕΥΩΝ (Αναστάσιος Νεράντζης): Έχετε στοιχεία σήμερα και παραδείγματα; 
      ΜΑΡΚΟΣ ΜΠΟΛΑΡΗΣ: Θα μου δώσετε το λόγο για να τα πω.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο. 
      ΜΑΡΚΟΣ ΜΠΟΛΑΡΗΣ: Ευχαριστώ, κύριε Πρόεδρε. Κύριοι συνάδελφοι, συγχωρείστε με, δεν θα μακρηγορήσω. 
      Κύριε Πρόεδρε, το ΠΑ.ΣΟ.Κ. έχει καταθέσει ερώτηση μία ή δύο φορές στην τετραετία, στην οποία υπογράφει όλη η κοινοβουλευτική ομάδα. Αυτή η ερώτηση κατατέθηκε, αφού όλοι οι Βουλευτές, που καταγόμαστε από την περιφέρεια, είχαμε ζητήσει ο κάθε ένας μεμονωμένα για το Νομό του, τα στοιχεία για τη διαχείριση την οποία κάνει το  Υπουργείο Αγροτικής Ανάπτυξης για τα δικαιώματα από το εθνικό απόθεμα και για το ποιοτικό παρακράτημα. Αφού, λοιπόν, σε όλους τους Βουλευτές της ελληνικής περιφέρειας το Υπουργείο, σε επανειλημμένες ερωτήσεις, αρνήθηκε να απαντήσει και σιωπά, αναγκαστήκαμε να καταθέσουμε ερώτηση όλη η κοινοβουλευτική ομάδα. 
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Κύριε Πρόεδρε, στοιχεία είναι αυτά; 
      ΠΡΟΕΔΡΕΥΩΝ (Αναστάσιος Νεράντζης):  Δεν απαντάτε στο προσωπικό θέμα. Ο Υπουργός ζήτησε συγκεκριμένα στοιχεία. 
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Δώστε μου ένα όνομα. Όχι γενικόλογες τοποθετήσεις.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, σας παρακαλώ, δεν έχετε το λόγο. Καθίστε κάτω.
      ΜΑΡΚΟΣ ΜΠΟΛΑΡΗΣ: Απαντώ στο προσωπικό...
      ΠΡΟΕΔΡΕΥΩΝ (Αναστάσιος Νεράντζης): Κύριε Μπόλαρη, έχετε υποχρέωση, για να δικαιολογήσετε το χαρακτήρα της παρεμβάσεώς σας ως αναφερομένης επί προσωπικού θέματος, να αναφέρετε συγκεκριμένα στοιχεία. 
      ΜΑΡΚΟΣ ΜΠΟΛΑΡΗΣ: Βεβαίως θα αναφέρω. 
      ΠΡΟΕΔΡΕΥΩΝ (Αναστάσιος Νεράντζης): Αναφέρεστε, λοιπόν, στην επερώτηση η οποία κατετέθη από αριθμό Βουλευτών του ΠΑ.ΣΟ.Κ. Έχετε κάτι άλλο να προσθέσετε; Αυτό θέλω να μου πείτε, αλλιώς δεν θα συζητάμε εδώ. Έχετε περιορισμένο χρόνο. 
      ΜΑΡΚΟΣ ΜΠΟΛΑΡΗΣ: Κύριε Πρόεδρε, με συγχωρείτε, υπάρχει λόγος να υπάρχει ένταση; Επιτρέψτε μου να ολοκληρώσω το συλλογισμό μου. 
      ΠΡΟΕΔΡΕΥΩΝ (Αναστάσιος Νεράντζης): Δεν έχετε απεριόριστο χρόνο, κύριε συνάδελφε. Έχει λήξει ο χρόνος σας. Δεν μπορείτε να μιλάτε δύο ώρες. 
      ΜΑΡΚΟΣ ΜΠΟΛΑΡΗΣ: Θα είχα τελειώσει, κύριε Πρόεδρε, εάν δεν είχατε παρέμβει. 
      ΠΡΟΕΔΡΕΥΩΝ (Αναστάσιος Νεράντζης):  Πείτε μου, αλλά επί του θέματος. 
      ΜΑΡΚΟΣ ΜΠΟΛΑΡΗΣ: Τα στοιχεία, κύριε Πρόεδρε, είναι συγκλονιστικά γι’ αυτό και δεν απαντά στις επανειλημμένες ερωτήσεις το Υπουργείο Αγροτικής Ανάπτυξης. Διότι ο κύριος Υπουργός ξέρει ότι θα εκτεθεί και δεν θα τολμήσει να ξαναπατήσει σε αυτήν την Αίθουσα μόλις δώσει τα στοιχεία για το εθνικό απόθεμα. Και μετά εμφανίζεται εδώ και μας λέει ότι δεν υπάρχουν στοιχεία, τα οποία τα κρατάει στο Υπουργείο και δεν μας τα δίνει. 
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Κύριε Πρόεδρε, το λόγο παρακαλώ. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο για ένα λεπτό. 
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Για άλλη μία φορά, κύριε Πρόεδρε, αποδεικνύεται ότι κανένα στοιχείο δεν έχει στη διάθεσή της η Αξιωματική Αντιπολίτευση. Καλώ το συνάδελφο να μου καταθέσει έστω και ένα όνομα αγρότη ο οποίος έχει πάρει με αδιαφάνεια δικαιώματα από το εθνικό απόθεμα. 
      (Θόρυβος από την πτέρυγα του ΠΑ.ΣΟ.Κ.)
      ΜΑΡΚΟΣ ΜΠΟΛΑΡΗΣ: Να μας δώσετε τα στοιχεία. 
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Όλα τα στοιχεία είναι στις Ενώσεις Αγροτικών Συνεταιρισμών, οι διοικήσεις των οποίων είναι διακομματικές. Πριν από δύο μήνες η Ευρωπαϊκή Ένωση έδωσε πράσινο φως, έτσι ώστε να δημοσιοποιηθούν τα στοιχεία και όλα τα στοιχεία για την κατανομή των δικαιωμάτων και από το εθνικό απόθεμα θα είναι στο site του  Υπουργείου Αγροτικής Ανάπτυξης και Τροφίμων. 
      Καλώ όμως, για άλλη μία φορά τους συναδέλφους της Αξιωματικής Αντιπολίτευσης να μου καταθέσουν ονοματεπώνυμα, έστω και ένα όνομα αγρότη ο οποίος με αδιαφάνεια πήρε δικαιώματα από το εθνικό απόθεμα. 
      ΠΡΟΕΔΡΕΥΩΝ (Αναστάσιος Νεράντζης): Ήσασταν σαφής, κύριε Υπουργέ. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Σας παρακαλώ, δεν είμαστε στην ύπαιθρο, δεν είμαστε σε γήπεδο ποδοσφαίρου. 
      Κύριε Παπαχρήστου, σας παρακαλώ! 
      ΕΥΑΓΓΕΛΟΣ ΠΑΠΑΧΡΗΣΤΟΣ: Τι λέτε, κύριε Νεράντζη...
      ΠΡΟΕΔΡΕΥΩΝ (Αναστάσιος Νεράντζης): Αυτό που σας λέω. Έχετε μετατραπεί σε διακοψία εδώ πέρα. Αυτό σας λέω. Και έχω υποχρέωση να εξασφαλίσω το ομαλό της διεξαγωγής της διαδικασίας. Διερωτάσθε αντί να σιγήσετε; 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Έχω δώσει ήδη το λόγο στον Κοινοβουλευτικό σας Εκπρόσωπο. 
      Ορίστε, κύριε Βενιζέλο έχετε το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα μου επιτρέψετε, πριν διατυπώσω τη σύντομη παρατήρησή μου, να πω ότι σέβομαι απολύτως το ρόλο σας και την προσωπικότητά σας και μας συνδέει μακρά και ειλικρινής φιλία. Ο Κανονισμός, όμως, προβλέπει έναν συγκεκριμένο τρόπο με τον οποίο ο Πρόεδρος του Σώματος μπορεί να ασκεί τα καθήκοντά του και να παρατηρεί τους Βουλευτές. Δεν μπορεί να τους υποτιμά ως πολιτικούς εκπροσώπους του ελληνικού λαού και ως προσωπικότητες. 
      Θα σας παρακαλούσα, λοιπόν, πάρα πολύ τις παρατηρήσεις σας προς όλους τους συναδέλφους, ιδίως όμως προς τους συναδέλφους του ΠΑ.ΣΟ.Κ., να τις διατυπώνετε με τον τρόπο που επιβάλλει και προβλέπει ο Κανονισμός. 
      ΠΡΟΕΔΡΕΥΩΝ (Αναστάσιος Νεράντζης): Κύριε Βενιζέλο, είμαι υποχρεωμένος να απαντήσω. 
      Υπήρξαν καταγεγραμμένες τέσσερις διακοπές του συγκεκριμένου εκλεκτού συναδέλφου μας, ενώ μιλούσε ο Υπουργός. Τον παρακάλεσα να μην παρεμβαίνει. Τον παρακάλεσα να μη διακόψει. 
      Ήταν αναπόφευκτη η κατάληξη στο συμπέρασμα ότι αυτές οι συμπεριφορές δεν ταιριάζουν εδώ, αλλά ταιριάζουν σε άλλους χώρους. 
      Άρα, λοιπόν, το Προεδρείο ασκεί κανονικά τα καθήκοντά του. Απλούστατα, υπάρχει καθ’ έξιν, για να μην πω κατ’ επανάληψιν, παραβίαση του Κανονισμού εκ μέρους του συναδέλφου. Ζήτησα εγώ να μην διακόπτει. Ζήτησε το λόγο, τον πήρε. Δεν μπορεί να διαμαρτύρεστε γι’ αυτό. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θεωρώ…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να προχωρήσουμε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Μισό λεπτό. Δεν έχω κάνει την παρατήρησή μου επί της ουσίας. Αλλά βασική υποχρέωση του Προεδρείου είναι να διασφαλίζει την ηρεμία, τη νηφαλιότητα και την καλοπιστία στην Αίθουσα αυτή. 
      ΠΡΟΕΔΡΕΥΩΝ (Αναστάσιος Νεράντζης): Πώς να διασφαλιστεί η ηρεμία, όταν διακόπτεται συνέχεια ο ομιλητής και μάλιστα ενώ έχει το λόγο και δίδεται ο λόγος σε όλους;
      ΕΥΑΓΓΕΛΟΣ ΒΕΝΙΖΕΛΟΣ: Μην αναπαράγουμε τον εκνευρισμό αυτό. Όλοι εδώ έχουμε έρθει για να επιτελέσουμε έναν πολιτικό και θεσμικό ρόλο, όχι να διαπληκτιζόμαστε προσωπικά.
      ΠΡΟΕΔΡΕΥΩΝ (Αναστάσιος Νεράντζης): Αν έχετε την καλοσύνη, να προχωρήσουμε σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Τώρα, επί της ουσίας θέλω να πω ότι προφανώς υπάρχει μία περίεργη και παθολογική αντιστροφή των ρόλων εδώ μέσα. Η Αντιπολίτευση είναι αυτή που ασκεί κοινοβουλευτικό έλεγχο και η Κυβέρνηση υποχρεώνεται να απαντήσει. Συστηματικά πολλοί Υπουργοί δεν απαντούν στις ερωτήσεις που υποβάλλουν οι Βουλευτές της Αντιπολίτευσης, ακόμη και όταν σύσσωμη η Αντιπολίτευση με τις υπογραφές όλων των μελών της Κοινοβουλευτικής Ομάδας υποβάλλει ορισμένα ερωτήματα ή ορισμένες αιτήσεις. Έρχεται, λοιπόν, σήμερα ο κύριος Υπουργός και αντί να απαντήσει έστω με αφορμή τη συζήτηση του νομοσχεδίου στα θέματα που θέτουν οι συνάδελφοι, για παράδειγμα στο ζήτημα που έθεσε ο κ. Μπόλαρης, λέει: «Δώστε μου εσείς στοιχεία». Μα, είναι αυτή η σωστή διαδικασία; Η εκτελεστική εξουσία που διαθέτει τα στοιχεία να τα παρουσιάσει στο Σώμα και να εξηγηθεί, να απολογηθεί για τον τρόπο με τον οποίο διαχειρίζεται την εξουσία που της έχει αναθέσει ο ελληνικός λαός.
      Άρα, λοιπόν, θα παρακαλούσα, κύριε Πρόεδρε, να συστήσετε στην Κυβέρνηση να σέβεται τους Βουλευτές, να σέβεται τη διαδικασία του κοινοβουλευτικού ελέγχου και να μην αντιστρέφει τους ρόλους εδώ πέρα. Αρκετά πια κράτησε αυτό. Επί πέντε χρόνια έχει κουραστεί ο ελληνικός λαός να βλέπει τη Νέα Δημοκρατία να υποδύεται την ανεύθυνη Αντιπολίτευση. Είναι η υπεύθυνη Κυβέρνηση που βαρύνεται με πράξεις και παραλείψεις επί πέντε χρόνια.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κύριος Υπουργός για ένα λεπτό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, στη συζήτηση που προηγήθηκε -διότι αυτό το θέμα συζητήθηκε πολλές φορές- ζητήσαμε, διότι υπάρχουν καταγγελίες για αδιαφάνεια και οι καταγγελίες αυτές είναι βαρύτατες θεωρώ και μας θίγουν όχι μόνο πολιτικά, αλλά μας θίγουν και ως ανθρώπους, θίγουν την προσωπικότητά μας, όποτε συζητήθηκε, λοιπόν, το θέμα εδώ στην Αίθουσα αυτή, ζητήσαμε να υπάρξει ένα συγκεκριμένο στοιχείο που στηρίζεται αυτή η καταγγελία. Ουδέποτε υπήρξε,  ουδέποτε μας έχουν δώσει ούτε ένα στοιχείο. Κατά συνέπεια, δεν μιλούμε για μία ανευθυνότητα της Κυβέρνησης, μιλούμε για μία ανεύθυνη Αντιπολίτευση και αναφέρομαι στην Αξιωματική Αντιπολίτευση, η οποία ανεύθυνη ήταν και όταν ήταν Κυβέρνηση. 
      ΕΥΑΓΓΕΛΟΣ ΒΕΝΙΖΕΛΟΣ: Τώρα, κύριε Πρόεδρε, με συγχωρείτε!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ. Έχουμε αφήσει την ουσία του θέματος. Ο Υπουργός ζήτησε στοιχεία. Ελέχθη το θέμα. Τώρα τι να πούμε; 
      Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Η ουσία του θέματος ξέρετε ποια είναι; Η ουσία του θέματος είναι η αίσθηση αδιαφάνειας και αδικίας που έχει ο Έλληνας αγρότης. Η ουσία του θέματος είναι ότι έρχεται η αρμόδια επίτροπος, έρχεται η Ευρωπαϊκή Ένωση και επιβάλλει πρόστιμα και περικοπές και χάνονται λεφτά για τους Έλληνες αγρότες. Αυτή είναι η ουσία του θέματος.
      ΠΡΟΕΔΡΕΥΩΝ (Αναστάσιος Νεράντζης): Λοιπόν, κύριε Κόλλια, παρακαλώ ελάτε στο Βήμα. Ζητώ συγγνώμη για το ότι διεκόπητε, αλλά ετέθη προσωπικό θέμα εκ μέρους του κ. Μπόλαρη, οπότε ήμουν υποχρεωμένος να διακόψω.
      Ορίστε, παρακαλώ, έχετε το λόγο.
      ΚΩΝΣΤΑΝΤΙΝΟΣ ΚΟΛΛΙΑΣ: Κυρίες και κύριοι συνάδελφοι, με το νομοσχέδιο που συζητούμε σήμερα η κτηνοτροφία μας, αυτός ο θεμελιώδης «πυλώνας» της εθνικής μας οικονομίας, ο καίριος και αποφασιστικός παράγοντας για την ανάπτυξη της περιφέρειας και της υπαίθρου επιτέλους βρίσκει έναν σταθερό και αποφασισμένο θεσμικό σύμμαχο, προκειμένου να ανταποκριθεί στη δεινή διεθνή οικονομική συγκυρία, αλλά και να καταστήσει την κτηνοτροφία πιο αποτελεσματική, πιο προσοδοφόρα για τον κτηνοτρόφο και την ελληνική οικονομία. 
      Τα μέτρα που είχαν ληφθεί μέχρι σήμερα ήταν συγκυριακά, αποσπασματικά και σε καμμία περίπτωση δεν μπορούσαν να δώσουν λύσεις, να διευθετήσουν τα μεγάλα προβλήματα που απασχολούν τον τόσο Έλληνα κτηνοτρόφο,  όσο και τον Έλληνα πτηνοτρόφο. Προβλήματα, όπως η απουσία θεσμικού πλαισίου για την κάλυψη των ζημιών, προβλήματα που έχουν να κάνουν με τη δυστοκία στην έκδοση των αδειών ίδρυσης και λειτουργίας των κτηνοτροφικών και πτηνοτροφικών μονάδων, την αύξηση της τιμής των ζωοτροφών, αλλά και τις πρακτικές και τις τακτικές των βιομηχανιών που μεταποιούν τα ζωικά προϊόντα και που συρρικνώνουν το εισόδημα του κτηνοτρόφου.
      Τέλος, αυτό το νομοσχέδιο λύνει ζητήματα που έχουν να κάνουν με την προστασία, τόσο του κτηνοτρόφου, όσο και του καταναλωτή. Το νομοσχέδιο που συζητούμε σήμερα απαντά με ένα συνεκτικό τρόπο, με έναν αποτελεσματικό τρόπο σ’ αυτά τα προβλήματα. Και θα ξεκινήσω με το θέμα των αδειών, ένα μεγάλο ζήτημα, κυρίες και κύριοι συνάδελφοι, που ταλανίζει τους κτηνοτρόφους, εδώ και πολλά χρόνια, αφού η σύγκρουση των αρμοδιοτήτων, μεταξύ των φορέων της Τοπικής Αυτοδιοίκησης και του Κράτους, έχει σαν αποτέλεσμα να μην μπορεί ο κτηνοτρόφος να πάρει γρήγορα την άδεια που χρειάζεται για να αναπτύξει τη μονάδα του, γεγονός που τον αποθαρρύνει, γεγονός που τον υποχρεώνει να καταφεύγει σε έκνομες καταστάσεις. Να στήνει τις μονάδες οπουδήποτε, με αποτέλεσμα να έρχονται τα βαριά πρόστιμα, να μην έχει τη δυνατότητα να ηλεκτροδοτηθεί, να υδροδοτηθεί. Αντιλαμβάνεστε ότι κάτω από αυτές τις συνθήκες, δεν γίνεται ποτέ μία τέτοια μονάδα να αναπτυχθεί, να παρακολουθήσει προγράμματα και να προσφέρει και στον κτηνοτρόφο και στην οικονομία.
      Ένα άλλο σημαντικότατο θέμα που αυτό το νομοσχέδιο έρχεται να καλύψει είναι αποζημιώσεις από τον ΕΛ.Γ.Α.. Ένα πάγιο και μεγάλο διαχρονικό αίτημα των κτηνοτρόφων. Πραγματικά, σήμερα με πολύ μεγάλη ανακούφιση βλέπουν ότι αυτή η Κυβέρνηση μεριμνά για την αποκατάσταση των ζημιών που οφείλονται σε μεγάλες ασθένειες, σε εκτεταμένες καταστροφές. Όμως, η πρόνοια δεν σταματάει εδώ, συνεχίζεται και σε ό,τι αφορά σε ζημιές από επιθέσεις αγρίων ζώων, κάτι το οποίο ανάγκαζε τους κτηνοτρόφους να προβαίνουν σε αμυντικές αντιδράσεις, που είχαν σαν συνέπεια πολλές φορές την καταστροφή της άγριας πανίδας. Με αυτόν τον τρόπο προστατεύεται και ο κτηνοτρόφος, αλλά και το φυσικό περιβάλλον. 
      Θα αναφερθώ, κυρίες και κύριοι συνάδελφοι, στη ρύθμιση των χρεών των συνεταιρισμών. Kανένας συνάδελφος από το  ΠΑ.ΣΟ.Κ. δεν αναφέρθηκε σε αυτό το θέμα, γιατί είναι γνωστό σε όλους μας ότι οι συνεταιρισμοί έχουν πνιγεί στα χρέη. Χρέη τα οποία οφείλονται στις πολιτικές σας, κυρίες και κύριοι συνάδελφοι του ΠΑ.ΣΟ.Κ., που ακολουθήσατε τα προηγούμενα χρόνια, τότε που χρηματοδοτούσατε συνεταιρισμούς αμφίβολης φερεγγυότητας και άτομα τα οποία δεν ήταν ικανά να διαχειριστούν αυτά τα κονδύλια, με αποτέλεσμα να οδηγήσετε πολλούς συνεταιρισμούς στη χρεοκοπία, αλλά και να διασπαθίσετε και να κατασπαταλήσετε το δημόσιο χρήμα. Ήταν οι εποχές που η λέξη συνεταιρισμός είχε ταυτιστεί με την αδιαφάνεια, την κακοδιαχείριση, τη σπατάλη και τη διαφθορά. Θα αναφερθώ για το Νομό που έχω την τιμή να εκπροσωπώ, την Κορινθία, σε πέντε έξι περιπτώσεις –Α.Σ.Ο. Κιάτου, Α.Σ.Ο. Ξυλοκάστρου, «Κορινθία Α.Ε.», Περιφερειακή Αποθήκη Λεχαίου, «ΣΥΝΕΡΓΑΛ»- όπου κατασπαταλήθηκαν δεκάδες δισεκατομμύρια που στη συνέχεια, είτε έγιναν μονάδες, είτε χάθηκαν τα χρήματα, είτε κάηκαν, είτε λεηλατήθηκαν, είτε πουλήθηκαν αντί πινακίου φακής.
      Σας προτρέπω, κυρίες και κύριοι συνάδελφοι του ΠΑ.ΣΟ.Κ., να επισκεφθείτε την Κορινθία να δείτε αυτά τα θλιβερά μνημεία και να πάρετε τις απαντήσεις γιατί οι αγρότες, γιατί οι κτηνοτρόφοι, γιατί ο ελληνικός λαός δεν σας εμπιστεύεται.
      Ένα άλλο μεγάλο ζήτημα, κυρίες και κύριοι συνάδελφοι, έχει να κάνει με τις επιδοτήσεις των ζωοτροφών. Μέσα από το νέο οργανισμό θεσπίζετε  τον Ελληνικό Οργανισμό Κρέατος και Γάλακτος, τον ΕΛ.Ο.Γ.Α.Κ.. Θεσμοθετούνται μέτρα τα οποία μπορούν να βοηθήσουν τον κτηνοτρόφο και επίσης προεκτείνονται οι έλεγχοι πέρα από την παραγωγή του γάλακτος και στο κρέας, γεγονός το οποίο διασφαλίζει τον κτηνοτρόφο από τις παράνομες ελληνοποιήσεις.
      Η διενέργεια ισοζυγίων του κρέατος, όπως σας είπα και με τους ελέγχους που έγιναν από τη διαδικασία της παραγωγής, μέχρι τη μεταποίηση, έχει τη δυνατότητα να δώσει στον κτηνοτρόφο το πλεόνασμα, να δώσει στον κτηνοτρόφο κέρδος, ώστε πραγματικά στο τέλος να είναι ωφελημένος και ο Έλληνας καταναλωτής.
      Κυρίες και κύριοι συνάδελφοι, με τη συνεκτική πολιτική που ακολουθεί αυτή η Κυβέρνηση στον αγροτικό τομέα, με τις παρεμβάσεις που κάνει σε μεγάλα ζητήματα που αφορούν τους αγρότες, με τα επιχειρησιακά προγράμματα, με τις δράσεις στην ύπαιθρο, με τη δυνατότητα που δίνει στον αγρότη πλέον να εντάσσεται σε προγράμματα και να αναβαθμίζει τις καλλιέργειές του, να αναβαθμίζει τις κτηνοτροφικές μονάδες ο κτηνοτρόφος, δίνεται η δυνατότητα στον Έλληνα παραγωγό, στον Έλληνα κτηνοτρόφο να δει καλύτερες ημέρες, με έναν ΕΛ.Γ.Α. αναβαθμισμένο, έναν ΕΛ.Γ.Α. ο οποίος γρήγορα και αποτελεσματικά αποκαθιστά τις ζημιές στους κτηνοτρόφους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Με τον διπλασιασμό των αγροτικών συντάξεων, με χιλιάδες δράσεις στην περιφέρεια, συστηματικά, είμαστε βέβαιοι ότι την επόμενη δεκαετία ο κτηνοτρόφος, ο αγρότης σίγουρα θα μπορέσει να ανταποκριθεί στο έργο και στην αποστολή του να συμβάλει στην αειφόρο ανάπτυξη και στην ανάπτυξη της ελληνικής οικονομίας. 
      Μέσα σ’ αυτό το οπλοστάσιο, κυρίες και κύριοι συνάδελφοι, προστίθεται ένα ακόμα θεσμικό όπλο που απαντά στα μεγάλα προβλήματα που αντιμετωπίζουν οι κτηνοτρόφοι και οι πτηνοτρόφοι, ταυτόχρονα όμως μεριμνά για την ασφάλεια του πολίτη, για την προστασία της υγείας του καταναλωτή, για το φυσικό περιβάλλον.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ.
      Το λόγο έχει ο Βουλευτής του ΠΑ.ΣΟ.Κ. στο Νομό Πρέβεζας κ. Ευάγγελος Παπαχρήστος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, σε μία περίοδο που η κτηνοτροφία στην πατρίδα μας διέρχεται την βαθύτερη κρίση, θα περίμεναν οι αγρότες ότι η Κυβέρνηση θα ερχόταν μ’ ένα νομοσχέδιο που πραγματικά θα μπορούσε να παρέμβει σ’ αυτήν την κατάσταση και να δώσει λύσεις στα μεγάλα προβλήματα που αφορούν τους αγρότες, που αφορούν την τεράστια, πρωτοφανή αύξηση του κόστους παραγωγής εξαιτίας της αύξησης της τιμής του πετρελαίου, των ζωοτροφών και των φαρμάκων, που όμοιο δεν υπάρχει πουθενά στην Ευρώπη σ’ αυτά τα ποσοστά.
      Σας ανέφεραν οι συνάδελφοι συγκεκριμένα τα ποσοστά αύξησης στην Ιταλία ή και σε άλλες χώρες και τα ποσοστά αύξησης εδώ. Είναι παντού διαφορετικά και τεράστια. Και αυτό δεν είναι τυχαίο, γιατί έχουν πάρει «πράσινο φως» από την πολιτική της Κυβέρνησης, η οποία δεν παρεμβαίνει σε κανένα κομμάτι της αγοράς. Και πολλοί μπορεί να μιλάτε για την αγορά, αλλά η αγορά είναι ένας θεσμός που έχει πολλαπλές εκφάνσεις και που μπορεί το κράτος να παρέμβει και όχι νομοθετικά. Θα σας φέρω το παράδειγμα του πώς θα μπορούσατε να αντιμετωπίσετε το καρτέλ του γάλακτος. Πρέπει να έχεις εργαλεία στα χέρια σου κι αυτά τα εργαλεία είναι φορείς που μπορείς εσύ να φτιάξεις ή να βοηθήσεις τους αγρότες να φτιάξουν.
      Πάρτε το παράδειγμα της «ΔΩΔΩΝΗΣ». Η «ΔΩΔΩΝΗ» δίνει –έδινε παλιότερα- είκοσι λεπτά παραπάνω από τη δεύτερη τιμή στην Ελλάδα στο γάλα και ανάγκαζε και τους ιδιώτες στην Ήπειρο να δίνουν υψηλότερες τιμές. Εσείς τι κάνατε; Αντί να τονώσετε τη «ΔΩΔΩΝΗ» βάλατε την Α.Τ.Ε. να εξαγοράσει από τους συνεταιρισμούς το ποσοστό τους, έτσι ώστε να μπορείτε να αλλάξετε το καταστατικό για να μπορείτε να την ξεπουλήσετε. Και αντί να παίζει το ρόλο του να δίνει το παράδειγμα βάλατε τη «ΔΩΔΩΝΗ» να «παγώνει» τις τιμές στο αιγοπρόβειο γάλα τη στιγμή, που η αύξηση της ζήτησης για το γάλα είναι μεγάλη. 
      Σας είχαμε πει πριν από τρία χρόνια ότι με την κατοχύρωση της φέτας θα υπάρξει πίεση προς τα πάνω στις τιμές όχι μόνο της φέτας, αλλά και του αιγοπρόβειου γάλακτος. Εξακόσιες χιλιάδες τόνοι είναι η παγκόσμια κατανάλωση φέτας. Από αυτές εμείς παράγουμε εκατόν πενήντα χιλιάδες και λιγότερο τόνους. Λέω το μεγαλύτερο ποσοστό. Γιατί άλλα στοιχεία δίνει ο ΕΛ.Ο.Γ., άλλα στοιχεία δίνει το Υπουργείο Ανάπτυξης, άλλα στοιχεία δίνει η Ε.Σ.Υ.Ε.. Γι’ αυτό σας λέω ένα ποσό: Εκατόν πενήντα. Να σας πω και διακόσιες. Σημαίνει ότι ανοίγεται μία τεράστια αγορά για τη ζήτηση της φέτας. Σημαίνει αύξηση της παραγωγής.
      Θα χρειαστεί αύξηση της παραγωγής του γάλακτος για να μπορεί και να συγκρατηθεί η τιμή της φέτας σε ένα επίπεδο που να είναι ανταγωνιστικό και θα χρειαστεί να το κατοχυρώσουμε.
       Αντέδρασε ο κύριος Υπουργός όταν ο κ. Σαχινίδης του επεσήμανε ότι οι ξένοι δεν είναι κουτοί. Όταν βλέπουν ότι η παραγωγή του γάλακτος είναι χαμηλή στην Ελλάδα, ενώ η παραγωγή της φέτας υπερβαίνει αυτό το ποσοστό που θα μπορούσες να παράγεις με το γάλα θα σε ξαναστείλουν στα δικαστήρια. Και το κυριότερο, δεν δίνετε προοπτική, γιατί το επόμενο βήμα επίθεσης –και σας το έχουμε επισημάνει εδώ και χρόνια- θα είναι στο ότι το γάλα θα πρέπει να προέρχεται από φυλές ντόπιες ελληνικές. Και αυτό θα σήμαινε ότι εσείς θα έπρεπε να  έχετε φροντίσει για την ανάπτυξη αυτών. Εσείς όμως, δεν ασχολείστε με αυτά, ασχολείστε με άλλα. 
      Και έρχομαι σε ένα έγκλημα που έχει γίνει απέναντι στους αγρότες μας που είναι το κόστος για τη συμπλήρωση της αίτησης για την ενεργοποίηση των δικαιωμάτων της ενιαίας ενίσχυσης. Κύριε Υπουργέ, ξέρετε ότι είναι παράνομο αυτό που έχει γίνει τα δύο τελευταία χρόνια. Ξέρετε ότι η Ευρωπαϊκή Ένωση απαιτεί και οι Κανονισμοί απαιτούν όλες οι επιδοτήσεις να πηγαίνουν στους αγρότες, ότι την ευθύνη για να μεριμνά να φτάσουν τα λεφτά των επιδοτήσεων στους αγρότες την έχει το εθνικό κράτος και ότι απαγορεύεται στο εθνικό κράτος να φορτώνει το διοικητικό κόστος στους αγρότες. Εσείς τι κάνατε; Κάνατε μία αδιαφανή συμφωνία με τις Ε.Α.ΣΠ. για να τις χρηματοδοτήσετε –θέλατε να τις βάλετε μπροστά- και φορτώσατε στους αγρότες το διοικητικό κόστος. Πήρα το κοστολόγιο μιας ένωσης από την Πρέβεζα και όσο λιγότερο δικαιώματα είχε τόσο μεγαλύτερο ήταν το ποσοστό. Για 50 ευρώ άρχιζε από 24% και έφτανε μέχρι 4%. Και ξέρετε ότι είναι παράνομο αυτό που γίνεται. Τώρα έρχεστε και μιλάτε ότι θα πληρώνονται οι κατά κύριο επάγγελμα αγρότες. Όχι, κύριε Υπουργέ. Πρέπει όλοι να πληρώνονται, γιατί είναι διακριτική μεταχείριση και είναι παραβίαση του Κανονισμού. Και έχουν καταδικαστεί ενώσεις τα προηγούμενα χρόνια και η χώρα μας γι’ αυτό το ζήτημα. Υπάρχουν αποφάσεις ελληνικών δικαστηρίων. 
      Το πρώτο ζήτημα είναι ότι πρέπει αυτό να επεκταθεί για όλους τους κατόχους των δικαιωμάτων, γιατί πρόκειται για ίση μεταχείριση και το δεύτερο μεγάλο πρόβλημα είναι τι θα γίνει με τα λεφτά που έδωσαν δύο χρονιές οι αγρότες. Πρόκειται για 80.000.000 έως 90.000.000 ευρώ το χρόνο. Είστε διατεθειμένοι και ιδιαίτερα σε αυτή τη δύσκολη οικονομική περίοδο για τους αγρότες να επιστρέψετε αυτά τα λεφτά που πλήρωσαν για τη συμπλήρωση της αίτησης για την ενεργοποίηση των αιτημάτων οι αγρότες; Έχετε υποχρέωση να το δώσετε πίσω. Μη τους στέλνετε στα δικαστήρια, όπου είναι σίγουρο ότι θα μπορέσουν να βρουν το δίκιο τους, μην τους βάζετε σε δικαστικά έξοδα για κάτι που ξέρετε ότι είναι παράνομο. 
      (Χειροκροτήματα από την πτέρυγα του ΠΑ.ΣΟ.Κ.). 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής Ηρακλείου του ΠΑ.ΣΟ.Κ κ. Βασίλειος Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Λείπει τώρα ο Υπουργός. Σε ποιον θα πούμε τα ονόματα; 
      Ξέρετε, για να ελαφρώσουμε και λίγο τη συζήτηση, η έκφραση «κομπογιαννίτικα» έχει αντικατασταθεί από τους αγρότες με την έκφραση «κοντογιαννίτικα». Ο κ. Κοντός κάθε τόσο μέσα από την επικοινωνιακή πολιτική που ακολουθεί έχει και εξάρσεις που λέει: «φέρτε τα στοιχεία». 
      Τα στοιχεία σας τα έχουμε δώσει γραπτά. Και αν δεν δώσετε στη δημοσιότητα πραγματικά, όπως υποχρεούστε, όλα τα στοιχεία και για το εθνικό απόθεμα αλλά και για την ενιαία ενίσχυση, όπως έχει κατανεμηθεί από τον κ. Σκιαδά που εκτελούσε κομματικές εντολές, δεν θα βγει στον αέρα το μέγεθος της απάτης που έχει γίνει εις βάρος του αγρότη!
      Σας λέω, λοιπόν, έτσι ενδεικτικά, δύο ονόματα και να μου πείτε για ποιο λόγο τους κλέψατε το μεγαλύτερο ποσοστό της επιδότησης: Πετράκη Αικατερίνη, Μαραθιανάκης Νικόλαος. Και περιμένω μέχρι το τέλος της συνεδρίασης να μου πείτε τα στοιχεία.
      Ταυτόχρονα, να μου δικαιολογήσετε πώς δώσατε εθνικό απόθεμα το 2006 σε μια εβδομηνταοκτάχρονη από τις Ασίτες. Αυτό θέλω να μου πείτε, για να δούμε και τους λεονταρισμούς: «φέρτε στοιχεία και κάντε και δείξτε». 
      Για να τελειώνουν αυτές οι ιστορίες, θα δώσετε στη δημοσιότητα αυτά που σας έχουμε ζητήσει με τις ερωτήσεις και τις επερωτήσεις, τι πήρε ο καθένας, γιατί κόπηκε από το εθνικό απόθεμα και πώς δικαιολογείται η ένταξη στο εθνικό απόθεμα ανθρώπων που δεν δικαιούνται, την ώρα που κόβονται νέοι αγρότες; Για να είμαστε ξεκάθαροι. 
      Ο αγροτικός κόσμος είναι, για όλες τις παρατάξεις που μίλησαν εδώ, αυτή τη στιγμή στη χειρότερη μοίρα των τελευταίων ετών. Βιώνει μία πρωτοφανή ανασφάλεια. Το μαρτυράτε κι εσείς οι ίδιοι, μόνο που τι κάνετε; Ρίχνετε τις αυξήσεις των λιπασμάτων, των ζωοτροφών, των εφοδίων, την αύξηση του κόστους παραγωγής, όλα, στη διεθνή συγκυρία. 
      Ε, όχι, κύριοι, δεν είναι έτσι! Υπάρχει και η διεθνής συγκυρία, αλλά τα στοιχεία λένε ότι το κόστος παραγωγής στη χώρα μας αυξάνεται πολύ περισσότερο απ’ ό,τι στις άλλες χώρες. Τα στοιχεία επίσης λένε ότι οι τιμές παραγωγού πέφτουν στη χώρα μας, την ίδια ώρα που αυξάνονται σε άλλες χώρες! Πώς το εξηγείτε αυτό; 
      Είναι δυνατόν πάντα αυτή που είναι αθώα να είναι η Κυβέρνηση της Νέας Δημοκρατίας και όλα τα άλλα που συμβαίνουν σ’ αυτή τη χώρα να είναι μια σύμπτωση, που πρέπει να έχει μία κατάρα απ’ ό,τι φαίνεται κατ’ εσάς; 
      Οι τιμές παραγωγού στον τόπο μας δυστυχώς μειώνονται συνεχώς. Την ίδια ώρα οι τιμές καταναλωτή αυξάνονται. Δυόμισι ευρώ έχει το έξτρα παρθένο ελαιόλαδο –τιμή παραγωγού- και στο ράφι έχει υπερδιπλάσια τιμή. Τι κάνετε γι’ αυτό δηλαδή; Να μας πείτε κάποιο μέτρο που έχετε λάβει και κυρίως ποιο είναι το αποτέλεσμα, όχι ανακοινώσεις σαράντα ενός μέτρων και κολοκύθια του Υπουργείου Ανάπτυξης. Αν είναι δυνατόν να μας λέτε τέτοια πράγματα!
      Η Κυβέρνηση μπροστά σ’ αυτήν την πραγματικότητα στέκεται μόνο στα επικοινωνιακά. Δεν ασχολείται με τα ουσιαστικά προβλήματα. Απουσιάζει από τα ευρωπαϊκά κέντρα αποφάσεων κι αυτό έχει αποτέλεσμα και τη μείωση των ενισχύσεων στον παραγωγό και τη μείωση των διαθέσιμων χρημάτων για αγροτική ανάπτυξη. Και αυτό είναι ευθύνη της Κυβέρνησης. Αντί να διαθέσει συμπληρωματικούς εθνικούς πόρους, τους απαραίτητους πόρους, για τη στήριξη του αγρότη και του κτηνοτρόφου, περικόπτει συνεχώς χρηματοδοτήσεις και επιβάλλει νέα τέλη και νέους φόρους. 
      Τελευταίο κρούσμα; Η απάτη με την επιστροφή του ειδικού φόρου πετρελαίου. Βάλατε τους αγρότες να χρηματοδοτούν τον κ. Αλογοσκούφη και τα δημοσιονομικά του, πληρώνοντας το κόστος πετρελαίου και τον ειδικό φόρο μαζί και μετά επιστρέψατε ψίχουλα. Αντέδρασαν ακόμα και οι δικοί σας που δεν μπορούν βέβαια να αντέξουν στην πίεση και στα ερωτήματα των αγροτών. Κάτι πρέπει να πείτε και γι’ αυτά, αλλά κυρίως πρέπει να αναλάβετε την ευθύνη και να πείτε κάποια στιγμή ότι έχετε ευθύνη. 
      Ιδιαίτερα οι κτηνοτρόφοι τα δυο-τρία τελευταία χρόνια βιώνουν μια πρωτοφανή κατάσταση. Εκτός από την ανεξέλεγκτη αύξηση των ζωοτροφών, έχουνε και την ουσιαστική δράση των καρτέλ. Ναι, είναι ουσιαστική η δράση των καρτέλ επί ημερών σας. Γιατί επί ημερών σας υπάρχει η μείωση των τιμών, επί ημερών σας υπάρχει καθήλωση των τιμών, επί ημερών σας υπάρχει αυτό το τεράστιο πρόβλημα της κτηνοτροφίας. Δεν μπορεί εσαεί να τα ρίχνετε στο παρελθόν και στην αόρατη διεθνή συγκυρία. 
      Το νομοσχέδιο που φέρατε και συζητάμε –και που έπρεπε να έλθει ένα νομοσχέδιο, αλλά με πραγματικά μέτρα και δράσεις για τη στήριξη του αγρότη- όχι μόνο δεν ανταποκρίνεται στις προσδοκίες των αγροτών, αλλά έρχεται να διαψεύσει με το χειρότερο τρόπο και τις ελπίδες, τις οποίες δίνατε με υποσχέσεις και κούφια λόγια που λέγατε στους αγρότες όλα τα κυβερνητικά στελέχη. 
      Έτσι, λοιπόν, γίνεται φανερό ότι πλέον ο Έλληνας αγρότης, ο Έλληνας κτηνοτρόφος δεν έχει τίποτα, μα τίποτα να περιμένει από μια Κυβέρνηση και έναν Πρωθυπουργό που τα πάει πολύ καλά στα επικοινωνιακά, που λέει πολλά και παχιά λόγια, αλλά στην πράξη δεν κάνει τίποτα. Και αν κάνει κάτι, θα είναι εις βάρος των αγροτών.
      Κυρίες και κύριοι συνάδελφοι, μεγάλο μέρος του νομοσχεδίου ασχολείται με την αδειοδότηση νέων εγκαταστάσεων. Καλά. Δεν υπάρχει καμμιά μέριμνα, όμως, για τη νομιμοποίηση, την αδειοδότηση των υπαρχουσών εγκαταστάσεων, καμμιά μέριμνα για την ένταξη σε πρόγραμμα ηλεκτροδότησης, που έχει σταματήσει ο αγροτικός εξηλεκτρισμός λόγω του ότι έκλεισε ο κρουνός χρηματοδότησης από το Υπουργείο Εθνικής Οικονομίας. Τα προγράμματα αγροτικού εξηλεκτρισμού έχουν σταματήσει. Πώς αλλιώς θα ηλεκτροδοτηθούν τα ποιμνιοστάσια που θα αδειοδοτηθούν; Καμμιά μέριμνα, καμμιά πρόβλεψη για τα απομακρυσμένα ποιμνιοστάσια που να έχει να κάνει με τις ανανεώσιμες πηγές ενέργειας.
      Έχουμε διατάξεις για τον ΕΛ.Γ.Α, έναν οργανισμό που επί Νέας Δημοκρατίας αποζημιώνει όπου νομίζει, όποτε νομίζει και όσο νομίζει. Τον κ. Κατσαρό τον περιμένουν, βέβαια, μετά βαΐων και κλάδων να έλθει στο Ηράκλειο, στην Επαρχία Πεδιάδος, όπου κορόιδεψε επτά χιλιάδες και πλέον αγρότες, που περιμένουν ακόμα τις αποζημιώσεις από το χιονιά του 2004. Όμως, όταν δεν έχουν δώσει τις αποζημιώσεις στις πυρόπληκτες  περιοχές, να περιμένουν αυτοί οι άνθρωποι; Με την αναδιάρθρωση του διοικητικού συμβουλίου, που βγάζει έξω τους δύο εκπροσώπους των αγροτών, φαίνεται ότι αυτοί κρίθηκε ότι ήταν υπεύθυνοι γι’ αυτήν την πολιτική.
      Κυρίες και κύριοι συνάδελφοι, πολλοί από εσάς είσαστε παρόντες στις αντιπαραθέσεις μου με όλους τους Υπουργούς Αγροτικής Ανάπτυξης, Τσιτουρίδη, Μπασιάκο, Κοντό, για το θέμα του κόστους της ενεργοποίησης των δικαιωμάτων, όταν υποστήριζα ότι το κράτος έχει υποχρέωση να πληρώσει αυτό το κόστος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Και οι τρεις διερρήγνυαν τα ιμάτιά τους και μου έλεγαν ότι αντίκειται στους ευρωπαϊκούς κανόνες και δεν μπορεί να γίνει.
      Όμως ή τότε λέγατε ψέματα, κύριοι νυν και πρώην Υπουργοί, ή τώρα λέτε ψέματα. Να δεχτώ ότι μέχρι τώρα κάνατε λάθος και μεταμελείστε. Οφείλετε, όμως, να επιστρέψετε τα κλεμμένα. Οφείλετε να επιστρέψετε τα 210 και πλέον εκατομμύρια ευρώ που παρακρατήσατε από την ενιαία ενίσχυση των αγροτών, που είναι δικό τους εισόδημα και δεν δικαιούστε να το κρατήσετε.
      Θυμίζω, τέλος, για να κλείσω, ότι το 1981, η κυβέρνηση που κατέρρεε τότε πολιτικά επινόησε τα βιβλιάρια απόρων κορασίδων. Δεν στάθηκαν ικανά να σταματήσουν τον κατήφορο, την ήττα της Νέας Δημοκρατίας. Ούτε τώρα οι γενικές και αόριστες υποσχέσεις περί υποτροφιών από τα ίδια τα χρήματα των αγροτών θα σταθούν ικανές, προκειμένου να σταματήσουν την ήττα και τον κατήφορο της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Κεγκέρογλου.
      Το λόγο έχει ο Υφυπουργός Αγροτικής Ανάπτυξης, ο κ. Κώστας Κιλτίδης.
      Ορίστε, κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αγαπητοί συνάδελφοι, ειλικρινά θα ένιωθα πιο όμορφα, εάν ό,τι ακούστηκε σ’ αυτήν την Αίθουσα για κάτι οραματικό, για κάτι πολύ μεγάλο, πράγματι εφαρμοζόταν από τους συναδέλφους και ακούγονταν οραματικές προτάσεις ή θεωρητικές προσεγγίσεις που θα μπορούσαν να συζητηθούν και        -γιατί όχι;- να μετουσιωθούν σε πολιτικές.
      Το Υπουργείο Αγροτικής Ανάπτυξης και Τροφίμων, αγαπητοί συνάδελφοι, με Κυβέρνηση της Νέας Δημοκρατίας υπηρετεί κυρίαρχη αντίληψη της ιδεολογίας της και των πολιτικών της θέσεων. Η ύπαιθρος ήταν και παραμένει επίκεντρο αυτής της εθνοκεντρικής μας αντιλήψεως για να υπάρχει πατρίδα. Και μ’ αυτήν τη φροντίδα προσεγγίσαμε τα ζητήματα από το 2004 για την ύπαιθρο και για τους κατ’ εξοχήν κατοικούντες Έλληνες πολίτες στην ύπαιθρο, τους Έλληνες αγρότες, κτηνοτρόφους, αλιείς και δασοπόνους. Θα ήμασταν σε πολύ ευχάριστη θέση για τους προλαλήσαντες συναδέλφους, εάν βρίσκαμε δομές παρεμβατικού χαρακτήρα που ιδρύθηκαν πάλαι ποτέ στην πατρίδα μας, για να παρεμβαίνει η εκάστοτε πολιτική ηγεσία του Υπουργείου και να δημιουργεί εκείνο το ανταγωνιστικό πεδίο που θα έφερνε τα αποτελέσματα που προσδοκούμε όλοι για τις γνωστές αναφορές που κάνουμε περί γάλακτος και -γιατί όχι;- περί ζωοτροφών.
      Θέλετε να σας θυμίσω τι έγινε στη «ΔΩΔΩΝΗ» και αναφέρεται αυτό ανερυθρίαστα από εσάς;
      Μα, αφού χρεοκόπησαν οι συνεταιρισμοί, κάτι έπρεπε να γίνει για να σωθεί η «ΔΩΔΩΝΗ», έστω να υπάρχει και να προσφέρει αυτά που προσέφερε αυτά τα χρόνια. 
      Θέλετε να σας θυμίσω τι έγινε με την ΕΛ.ΒΙ.Ζ. κοντά στην ιδιαίτερη πατρίδα μου γύρω από τη Θεσσαλονίκη, για να γίνουν οι στοιχειώδεις παρεμβάσεις στις ζωοτροφές; 
      Επομένως όλα αυτά τα οποία –γιατί όχι; ας το δεχθώ- διακομματικά υποστηρίχθηκαν, κεντρομόλα, γύρω από μια αντίληψη να υπηρετήσουν τον Έλληνα αγρότη από το 1950 και μετέπειτα, όπως και αν λεγόταν τότε ο Πρωθυπουργός της χώρας, Παπανδρέου ή Καραμανλής, Παπάγος ή Πλαστήρας, το έκαναν. Είχαν πράγματι υπηρετήσει τον Έλληνα αγρότη αυτού του είδους οι παρεμβατικοί μηχανισμοί που είχαν δημιουργηθεί. Δυστυχώς, όμως, εμείς στην κυριολεξία δεν βρήκαμε τίποτε υγιές και ό,τι βρήκαμε, προσπαθήσαμε να το συμμαζέψουμε και φροντίσαμε να κάνουμε τις παρεμβάσεις που πρέπει.
      Το νομοσχέδιο, αγαπητοί συνάδελφοι, προφανώς δεν διεκδικεί φιλοσοφικά τεκμήρια. Προφανώς, όμως, διεκδικεί ότι για πρώτη φορά έρχεται ένα νομοσχέδιο που ασχολείται μόνο με τον αγροτικό χώρο.
      Στη μικρή κοινοβουλευτική θητεία μου των οκτώ και πλέον ετών δεν έζησα τέτοιου είδους νομοσχέδια. Η κυρίαρχη κεντρομόλος αρχή είναι περί την κτηνοτροφία. Είναι τουλάχιστον τα 3/4 του νομοσχεδίου. Θα ήμασταν ευτυχείς ως Έλληνες Βουλευτές, αν τα νομοσχέδια που έρχονται μέσα σ’ αυτήν την Αίθουσα έχουν αυτήν την αρχή που πρέπει να διέπει κάθε νομοσχέδιο. Και εννοώ όλα, μα όλα. 
      Τι να πρωτοαναφέρει κανένας; Τις ρυθμίσεις του ΕΛ.Γ.Α., του ΕΛ.Ο.ΓΑ.Κ., τα κτηνιατρικά, τις εγκαταστάσεις, τη νομιμοποίησή τους; Μένει ένα μικρό κομμάτι που προφανώς πρέπει να λύνει προβλήματα της τρέχουσας πραγματικότητας που πρέπει πάση θυσία να βρεθούν λύσεις, όπως οι δικαιοπραξίες που δεν μπορούσαν να γίνουν και δίνεται η παράταση των δύο ετών.
      Ειλικρινά εγώ ξέρετε, όχι ως Υφυπουργός, αλλά και ως Βουλευτής, δεν περίμενα να έχει αυτήν την απήχηση στην ελληνική ύπαιθρο και στην ελληνική κοινωνία και να το περιμένουν ως μάννα εξ ουρανού για να  λύσουν προβλήματα που χρόνιζαν επί δεκαετίες. Νομικός κόσμος και λοιποί το περιμένουν πώς και πώς για να λύσουν τα προβλήματά τους. Και προφανώς υπάρχουν και τέτοιες διατάξεις που επιλύουν τέτοιου είδους ζητήματα.
      Αγαπητοί συνάδελφοι, δυστυχώς δεν μου δώσατε την ευκαιρία να προσεγγίσω διαφορετικότερα και θεωρητικότερα, αν θέλετε, πάντοτε όμως κατά την εφηρμοσμένη θεωρητική προσέγγιση, ζητήματα που θα μπορούσαν προφανώς να ωφελήσουν και τους κτηνοτρόφους και τον Έλληνα αγρότη γενικότερα. 
      Γι’ αυτό επανέρχομαι σε κάτι για να σας το θυμίσω. Δεν ανοίγουμε βιβλίο ήδη ανοιγμένο λέγοντας ότι η κτηνοτροφία ανά τον κόσμο και προφανώς στην πατρίδα μας είναι η πιο σκληρή επαγγελματική διαδικασία και εργασία. Και πράγματι έτσι είναι, γιατί έχει τους δύο απρόβλεπτους παράγοντες. Δεν έχει μόνο τους φυσικούς απρόβλεπτους παράγοντες, έχει και τους απρόβλεπτους παράγοντες περί του ζωικού κεφαλαίου. Γι’ αυτό με ιδιαίτερη ικανοποίηση παρουσιάζουμε μετά από βασανιστική προσπάθεια αυτά τα ευεργετήματα περί του ΕΛ.Γ.Α..
      Και για να τελειώνουμε και να έχουμε καθαρούς λογαριασμούς, σας είπα ότι εμείς υπηρετούμε τον πυρήνα των πολιτικών μας αντιλήψεων, υπηρετώντας την ύπαιθρο και τον Έλληνα αγρότη. Και μάλιστα σας θυμίζω ότι πρέπει, έστω και στη φτώχεια, έστω και στη δυσκολία, να υπάρχει ισότητα. Και αν είναι να υπάρξει δημοσιονομικό έλλειμμα και χρέος, να υπάρξει ισότιμα για κάθε Έλληνα πολίτη. Δεν μπορεί να μη δέχεται τέτοιου είδους ευεργετήματα ο Έλληνας αγρότης και να  μας εγκαλείτε.
      Τολμήστε να το πείτε στην ύπαιθρο, τολμήστε να το πείτε στα χωριά σας και στα καφενεία ότι επειδή τάχα δανειοδοτείται ο ΕΛ.Γ.Α. και επομένως έχει πόρους από το Υπουργείο Οικονομίας που δεν προβλέπονται ανταποδοτικά δεν πρέπει να προσφέρει στον Έλληνα αγρότη και κτηνοτρόφο αυτά που έπρεπε να προσφέρει.
      Και βεβαίως, έπρεπε να γίνει αυτή η διεύρυνση των  κινδύνων προς την ελληνική κτηνοτροφία που είναι αυτή που κατ’ εξοχήν δεν είχε το δίχτυ προστασίας από τον ΕΛ.Γ.Α., που είμαστε υπερήφανοι που έγινε δίχτυ κοινωνικής αλληλεγγύης για τον Έλληνα αγρότη και κτηνοτρόφο.
      Θα σταθώ δε και στην περίπτωση των υπηρεσιών. Το Υπουργείο Αγροτικής Ανάπτυξης και Τροφίμων κατά το Σύνταγμα και το πολίτευμά μας πρέπει να ασκεί αγροτική πολιτική. 
      Αγαπητοί συνάδελφοι, για όσους δεν γνωρίζετε την ύπαιθρο, καλό θα ήταν να ρωτήσετε να δείτε αν αυτού του Υπουργείου του απέμεινε καμμία υπηρεσία. Υπάρχουν νομοί όπου δεν υπάρχουν ούτε δύο-τρεις υπάλληλοι του πάλαι ποτέ ενδόξου Υπουργείου Γεωργίας για να ασκηθεί ο στρατηγικός και συντονιστικός ρόλος του Υπουργείου. Και είναι δυνατόν να μη μαζεύαμε αυτά έστω τα τελευταία μας κομμάτια για να κάνουμε υπηρεσίες και να συνεργαστούμε με τη Νομαρχιακή Αυτοδιοίκηση –που το προβλέπουμε ρητώς στο νομοσχέδιο- με τις κτηνιατρικές υπηρεσίες, για να τους δώσουμε τη διαβεβαίωση ότι δεν περισσεύει κανένας στην κυριολεξία εν έτει 2008 και να μιλάμε για έλλειμμα ενημέρωσης του αγρότη, του κτηνοτρόφου, του δασοπόνου και του αλιέα;
      Τα Τοπικά Κέντρα Αγροτικής Ανάπτυξης αυτόν το ρόλο έχουν σε πρώτο βαθμό και δευτερευόντως, βεβαίως, να βρεθούν και να στηρίξουν τον αγρότη και τον κτηνοτρόφο στο πεδίο της δράσεως, στο στάβλο και το χωράφι, αυτά που έφτιαχνε η φτωχή πατρίδα. Και η πλούσια πατρίδα της αναπτύξεως τους έβαλε στη γραφειοκρατία.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      
      Και θα κλείσω –και θα ήθελα την ανοχή σας για λίγο χρόνο, κύριε Πρόεδρε- με τις νομοθετικές ρυθμίσεις περί δασικής πολιτικής. Αντιπαρέρχομαι τα περί αντισυνταγματικότητας και θα σας θυμίσω, εφόσον προκλήθηκα από τον εισηγητή της Αξιωματικής Αντιπολίτευσης, ότι κατέβαλα –και το λέω ειλικρινά, δεν το λέω με αλαζονεία, ποτέ δεν είχα τέτοιου είδους συμπλέγματα- μία φιλότιμη προσπάθεια στην επιτροπή να πείσω να αναγνώσουν τα άρθρα, τα οποία έρχονται και συμπληρώνονται με τις συγκεκριμένες διατάξεις στο άρθρο  36.
      Τι διαπραγματεύεται το άρθρο 36; Το ν. 3208 που τολμήσαμε και τον απεγκλωβίσαμε –δεν γυρνάμε στο παρελθόν, το κράτος έχει συνέχεια- και θέλουμε να εφαρμοστεί κατά τη δική μας αντίληψη, κατά τον καλύτερο τρόπο. Άρθρο 12 σημαίνει δασωμένους αγρούς. Το πρόβλημα που ταλανίζει και βασανίζει χιλιάδες Έλληνες πολίτες. Και λέμε όχι απλώς σημείωμα του δασάρχη ή του δασολόγου. Προσέξτε, ούτε χαρακτηρισμός προβλεπόταν στο άρθρο 12, κατά το άρθρο 14 του ν. 998. Σημείωμα προβλέπεται για να γίνει η γνωμοδότηση αν ο χαρακτήρας του είναι ή όχι αγρός ή είναι δάσος. Και λέμε «όχι». Αυτή η αυθαιρεσία θα διορθωθεί διπλά. Και χαρακτηρισμός θα γίνεται κατά το άρθρο 14 και παραπομπή στη γνωμοδοτική επιτροπή κατά το άρθρο 10 του 998. Και δεν υπάρχει κανένας Βουλευτής, κανένας Έλληνας πολίτης που να αμφισβητεί το ν. 998 σαν θεμελιώδη νόμο περί δασικής πολιτικής. Και έρχεται έτσι να διασφαλιστεί ο χαρακτήρας αυτού που το άρθρο 12 διαπραγματεύεται.
      Τι άλλο λέμε, αγαπητοί συνάδελφοι; Εγώ νομικός δεν είμαι, αλλά την πολιτική-νομική προσέγγιση, αν το θέλετε, τολμώ να την κάνω. Δεν γνωρίζετε περί πλάνης περί των αναδασωτέων εκτάσεων; Δεν ακούτε την κοινωνία, η οποία μετά τις τελευταίες πληγές, έστω και καθ’ υπερβολήν, κατηγορεί τον πολιτικό κόσμο και την εκάστοτε εκτελεστική εξουσία ότι αφήνει χαραμάδες και παράθυρα ανοιχτά;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ε, λοιπόν, το αναδασωτέο, κατά τη συνταγματική επιταγή, έχει την υψίστη προστασία! Ε, λοιπόν, καθίσταται έστω και καθ’ υπερβολήν αναδασωτέο το δάσος εσαεί! Και ευτυχώς, αν το θέλετε, που αφήνουμε και τις δασικές εκτάσεις να γίνουν αντικείμενο διαχείρισης κατά το κεφάλαιο 6 περί διαχειρίσεως δασών και δασικών εκτάσεων, για να υπάρξει βεβαίως και η δυνατότητα κοινωφελών έργων που μπορούν να κάνουν οι δήμοι και οι Νομαρχιακές Αυτοδιοικήσεις.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Υπουργέ. Είμαστε στη ρύθμιση θεμάτων κτηνοτροφίας.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Και στην τελευταία παράγραφο, αυτό που καταργούμε είναι η υποκειμενικότητα που μπορεί να υπήρχε. Δόξα τω Θεώ, έχουμε σοφούς δασολόγους, καλούς επιστήμονες, με φάρο της επιστήμης το Αριστοτέλειο Πανεπιστήμιο Θεσσαλονίκης. Όμως, θέλουμε να καταργήσουμε την υποκειμενικότητα, αυτήν την παράγραφο περί της αναβλάστησης –όταν δηλαδή αναδημιουργείται η βλάστηση- όπου ο υποκειμενικός χαρακτηρισμός από τον οποιονδήποτε υπηρεσιακό παράγοντα δίνει τη δυνατότητα παρερμηνειών.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
      Καταργείται αυτή η διάταξη και πάμε στη διάταξη του ν. 998 που διαχειρίζεται το δάσος και τη δασική έκταση κατά τα αναγραφόμενα στο άρθρο 14, στο άρθρο 10, στο άρθρο 44. Αυτά είναι. Τίποτα περισσότερο, τίποτα λιγότερο.
      	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Υπουργέ!
      	ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Θα δεχόμουν, αν το θέλετε, μια κριτική, ότι υπάρχει μια υπερβολή στο άρθρο 21, που είναι εφαρμοστικό του άρθρου 12, αλλά όχι ότι υπάρχει κάτι που αποκρύπτεται. Λέγεται διάπλατα, αν το θέλετε, στεντορεία τη φωνή, ότι επιχειρείται μετά τις πληγές που δέχθηκε η πατρίδα μας πέρυσι να περιφρουρηθεί πάση θυσία ο δασικός χώρος. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του Κ.Κ.Ε. κ. Διαμάντω Μανωλάκου. 
      Ορίστε, κυρία Μανωλάκου, έχετε το λόγο. 
      ΔΙΑΜΑΝΤΩ ΜΑΝΩΛΑΚΟΥ: Ευχαριστώ, κύριε Πρόεδρε. 
      Είναι γεγονός ότι το όγδοο θαύμα επιχειρήθηκε να μας παρουσιαστεί από τη χθεσινή ομιλία του κυρίου  Υπουργού, που την ενίσχυσε και ο Υφυπουργός πριν από λίγο. Ειπώθηκε ότι ευεργετήθηκε ο Έλληνας αγρότης, ότι πέτυχαν βελτίωση της σχέσης φυτικής και ζωικής παραγωγής, αν και τα τελευταία χρόνια είναι γνωστό ότι έχει χειροτερέψει σε βάρος της ζωικής παραγωγής, ότι λύθηκαν προβλήματα των κτηνοτρόφων και ότι το παρόν νομοσχέδιο θα φέρει καλυτέρεψη της ζωής τους. 
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Πολύ θα θέλατε να είναι έτσι και εμείς ειλικρινά θα το ευχόμασταν. Δεν χαιρόμαστε που υποφέρουν οι αγρότες μας. Όμως, η πραγματικότητα διαψεύδει. Ποτέ δεν είχαμε τόσες πολλές και μαζικές κινητοποιήσεις κτηνοτρόφων σε όλη τη χώρα όσο τα τελευταία δύο χρόνια. Και δεν είναι δύσκολη η κατάστασή τους, λόγω διεθνών συγκυριών, αλλά έχει γίνει δυσκολότερη λόγω της πολιτικής της Ευρωπαϊκής Ένωσης και της δικής σας. Ούτε είναι προνόμιο για τους αγρότες να τους δίνονται έγκαιρα και ολόκληρες οι επιδοτήσεις που δικαιούνται. Είναι υποχρέωσή σας, εκτός αν ειπώθηκε, για να καμουφλαριστούν τα προβλήματα που υπάρχουν, αφού η Κομισιόν προειδοποίησε για απώλεια, κατ’ αρχάς, του 10% των πόρων που εισπράττει η χώρα μας ως ποινή για την αδυναμία στον έλεγχο και πιστοποίησης χρηστής διάθεσης των πόρων από το Υπουργείο. Δηλαδή μείωση των επιδοτήσεων κατά 300.000.000 ευρώ για τους αγρότες και μετά βλέπουμε. Αυτή είναι η αλήθεια. 
      Ας έρθουμε, όμως, στο νομοσχέδιο. Δυνατότητες ανάπτυξης της κτηνοτροφίας υπάρχουν, ώστε να μην ξοδεύονται ετησίως δισεκατομμύρια ευρώ για εισαγωγές, αλλά και να καλύπτεται η εγχώρια ζήτηση ελληνικών κτηνοτροφικών προϊόντων, για τα οποία υπάρχει πραγματικά ενδιαφέρον και ζήτηση. Γι’ αυτό εξάλλου έχουμε τις παράνομες ελληνοποιήσεις και δεν φαίνεται να είναι αυτός ο στόχος του νομοσχεδίου, όπως δεν ήταν, αν θέλετε, και ο στόχος της κυβέρνησης του ΠΑ.ΣΟ.Κ., δηλαδή, η ανάπτυξη του αγροτικού τομέα. 
      Το παρόν νομοσχέδιο μπορεί να έχει τίτλο «Ρυθμίσεις θεμάτων κτηνοτροφίας και άλλες διατάξεις», αλλά δεν λύνονται προβλήματα που έχουν επανειλημμένα θέσει οι μικρομεσαίοι αγροκτηνοτρόφοι, δηλαδή, μείωση του κόστους παραγωγής, προστασία από τα καρτέλ, επιδότηση των ζωοτροφών, κατώτατες εγγυημένες τιμές, προστασία εγχώριας παραγωγής, ενίσχυση των συνεταιρισμών, δωρεάν νομιμοποίηση των σταβλικών τους εγκαταστάσεων. 
      Το αντίθετο συμβαίνει. Το νομοσχέδιο δίνει τη χαριστική βολή μικρομεσαίων κτηνοτρόφων στη χώρα, που αποτελούν το μεγαλύτερο ποσοστό. Αυτό θέλει η Ευρωπαϊκή Ένωση και η Κ.Α.Π. που στηρίζετε εσείς και τα κόμματα του ευρωμονόδρομου, γι’ αυτό και δεν έχετε διαφορές μεταξύ σας στη στρατηγική της αγροτικής οικονομίας, αλλά μικροδιαφορές στη διαχείρισή της. 
      Το επιβεβαιώνει εξάλλου και η φθίνουσα πορεία του αγροτικού τομέα, είτε είναι Κυβέρνηση η Νέα Δημοκρατία είτε το ΠΑ.ΣΟ.Κ.. Ενδιαφέρεστε να μείνουν μόνο οι μεγάλοι και αυτών τα συμφέροντα προωθείτε –φαίνεται καθαρά- αφού αντί να στηρίξετε τους μικρομεσαίους κτηνοτρόφους, θα χειροτερέψει η θέση τους, θα τους εξαναγκάσετε να φύγουν και να εγκαταλείψουν το επάγγελμα του κτηνοτρόφου. Αντί να βελτιώνετε τη ζωή τους και να μειώνετε το κόστος, ουσιαστικά το αυξάνετε, ζητώντας άδειες λειτουργίας για κτηνοτροφικές εκμεταλλεύσεις που υπάρχουν εδώ και χρόνια, επιβάλλοντας περιβαλλοντικές μελέτες, που η αξία τους ξεπερνά τις 5.000 ευρώ, ενώ θα μπορούσε το ίδιο το κράτος να τις παρέχει δωρεάν, μαζί, βεβαίως, και με άλλες διευκολύνσεις και να τους βοηθήσει να συνεχίσουν έτσι το επάγγελμά τους. 
      Ακόμη αντί να τους προστατεύετε από τους εκβιασμούς και την εκμετάλλευση των καρτέλ, που αγοράζουν σε εξευτελιστικές τιμές από τους κτηνοτρόφους και πωλούν ακριβά στους καταναλωτές, επιβάλλονται εισπρακτικά και ανταποδοτικά τέλη, όπως τα ονομάζετε, και που έπρεπε να καλύπτει ο κρατικός προϋπολογισμός. 
      Ακόμη και για το άρθρο 11 και για την τροπολογία του για επιχορήγηση στην προμήθεια ζωοτροφών στους κτηνοτρόφους από τον ΕΛ.Γ.Α. σε περιόδους ανάγκης ή κρίσεων απαλλάσσετε ουσιαστικά τον κρατικό προϋπολογισμό απ’ αυτήν την υποχρέωση και επιβαρύνετε τους ίδιους τους κτηνοτρόφους. Για το κεφάλαιο, όμως, έχετε λεφτά. Εκεί περισσεύουν. Έτσι είναι. 
      Στα καρτέλ επιβάλλετε ανώδυνα πρόστιμα, χωρίς κανένα φόβο αναστολής της λειτουργίας τους. Αντίθετα, συνεχίζουν να καταληστεύουν απρόσκοπτα και να απομυζούν τον κόπο και τον ιδρώτα των κτηνοτρόφων. Αυτός είναι ο υγιής ανταγωνισμός σας! 
      Τα καρτέλ τα στηρίζετε και εσείς και το ΠΑ.ΣΟ.Κ. και μην τσακωνόσαστε, δεν πείθετε κανέναν για το αντίθετο. Εξάλλου αντί να ενισχύσετε τους αγρότες ώστε να μπορούν να ζουν με τη δουλειά τους, εγκρίνετε ελαφρύνσεις μόνο στους κατά κύριο επάγγελμα αγρότες, ανοίγοντας μελλοντικά έτσι τον πόρτα για την εξαφάνιση εκείνων των φτωχών αγροτών, που για να επιβιώσουν αναγκάζονται να κάνουν πρόσθετα εξωγεωργικά μεροκάματα. Τουλάχιστον θα μπορούσατε να τους απαλλάξετε από τα έξοδα διαχείρισης των επιδοτήσεων, που χρόνια τώρα παράνομα παρακρατούσατε και στους εργατοαγρότες με πολύ μικρό γεωργικό και εξωγεωργικό εισόδημα, αλλά και στους συνταξιούχους του Ο.Γ.Α.. Δεν το κάνετε. Ούτε και για την επιστροφή φόρου κατανάλωσης βιοκαυσίμων για αγροτική χρήση με νέες μεθόδους. Πολύ γρήγορα θα είναι μονοψήφιο το ποσοστό των αγροτών μας. Γι’ αυτό η πολιτική σας είναι ταξική. Ικανοποιείτε τα αιτήματα των μεγαλοαγροτών, κτυπώντας τη φτωχολογιά και ενισχύοντας τους έχοντες και κατέχοντες. 
      Για τα δάση, χύνετε μαύρο δάκρυ για την προστασία τους, όμως αντί για ανάπτυξη δασικών οικοσυστημάτων, ειδικά μετά τους μεγάλους καταστροφικούς εμπρησμούς, προωθείτε τον αποχαρακτηρισμό δασικών γαιών με επιτροπές που η πλειοψηφία τους δεν έχουν την επιστημονική γνώση να αποφανθούν εάν μια έκταση είναι δασική ή όχι. Ταυτόχρονα, χρησιμοποιείτε σαν πλυντήριο τις κλιματικές αλλαγές και με άλλοθι βέβαια πραγματικά προβλήματα που υπάρχουν αναδασωμένων γαιών. Ωστόσο, για τους πληγέντες κτηνοτρόφους από τις μεγάλες φωτιές σε Ηλεία, Αρκαδία, Λακωνία, Εύβοια, δεν είχατε κάτι να ρυθμίσετε αν και συγκεκριμένα αιτήματα έχουν ειπωθεί από τη Συντονιστική Επιτροπή για διαγραφή χρεών, για 100% αποζημίωση του κατεστραμμένου κεφαλαίου και άλλα. Αντίθετα, τους αγνοείτε ένα χρόνο μετά, τους αφήνετε με τις κραυγές αγωνίας για επιβίωση. Η εγκατάλειψή τους θα σας βαρύνει. Την ίδια στιγμή εκατομμύρια ευρώ και εσείς και το ΠΑ.ΣΟ.Κ. δώσατε στους εφοπλιστές με επιδοτήσεις. Για τους κατεστραμμένους όμως κτηνοτρόφους από τις μεγάλες πυρκαγιές δεν σας περισσεύει τίποτα, αντίθετα κοροϊδεύετε κιόλας.
      Η τροποποίηση για πεντακόσιες υποτροφίες που προπαγανδίζετε σε παιδιά αγροτικών οικογενειών είναι εμπαιγμός, γιατί αφ΄ενός είναι λεφτά από τον καταχρεωμένο με πάνω από 3.000.000.000 ευρώ ΕΛ.Γ.Α. και όχι από τον κρατικό προϋπολογισμό και αφ΄ετέρου, προωθείτε την ιδιωτικοποίηση της παιδείας και το ξεκλήρισμα των μικρομεσαίων αγροτών.
      Η πολιτική σας είναι καταστροφική για τον τόπο. Είναι πολιτική της Ευρωπαϊκής Ένωσης την οποία δεν αμφισβητείτε, δεν συγκρούεστε, αν και έχει αποδειχθεί χρόνια τώρα πόσο καταστροφική είναι και με ευλάβεια ΠΑ.ΣΟ.Κ. και εσείς ψηφίζετε. Φαίνεται εξάλλου και από τη θέση του ΠΑ.ΣΟ.Κ. στο παρόν νομοσχέδιο. Ψηφίζει τα περισσότερα άρθρα του νομοσχεδίου, ανεξάρτητα εάν για λόγους λαϊκισμού δεν το ψηφίζει στο σύνολό του. Εξάλλου δεν ξεχνά να σας κάνει και κριτική από τη σκοπιά καλύτερης υλοποίησης της ευρωκοινοτικής νομοθεσίας, όπως στην περίπτωση του ΕΛ.Γ.Α. και ουσιαστικά της ιδιωτικοποίησής του. 
      Το Κ.Κ.Ε. θα καταψηφίσει το νομοσχέδιο γιατί είναι σε βάρος των μικρομεσαίων κτηνοτρόφων και σε βάρος της ανάπτυξης του αγροτικού τομέα στη χώρα μας. Δεν θα λυθούν προβλήματα, θα οξυνθούν παλιά και θα δημιουργηθούν και νέα. Δεν είμαστε μάντεις, το λέει η απλή λογική, το λέει η ίδια η πολιτική σας που εκφράζεται και σ’ αυτό το νομοσχέδιο.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Μαρία Σκραφνάκη.
      ΜΑΡΙΑ ΣΚΡΑΦΝΑΚΗ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, ο παραγωγικός κλάδος της κτηνοτροφίας στη χώρα μας περνάει μεγάλη κρίση. Οι κτηνοτρόφοι εκπέμπουν S.O.S.. Το κόστος παραγωγής αυξάνεται διαρκώς, κυρίως λόγω της μεγάλης αύξησης του κόστους των ζωοτροφών. Οι κτηνοτρόφοι πουλούν φτηνά, οι καταναλωτές αγοράζουν ακριβά, οι μεσάζοντες είναι οι μόνοι κερδισμένοι. Το καρτέλ γάλακτος είναι κερδισμένο. Ενώ έχουμε έλλειμμα σε προϊόντα ζωϊκής παραγωγής και πληρώνουμε τεράστια ποσά για εισαγωγές κρέατος από τρίτες χώρες, η πολιτεία δεν στηρίζει τους Έλληνες κτηνοτρόφους.
      Οι ελληνοποιήσεις και οι νοθείες στα κτηνοτροφικά προϊόντα είναι καθημερινά φαινόμενα που δεν έχουν παταχθεί. Οι κτηνοτρόφοι της χώρας μας περνούν δύσκολες ώρες. Βρίσκονται σε οικονομικό αδιέξοδο, είναι καταχρεωμένοι στις τράπεζες και οι περισσότεροι εγκαταλείπουν το επάγγελμα ψάχνοντας άλλες δουλειές για να ζήσουν τις οικογένειές τους. 
      Το υπό συζήτηση νομοσχέδιο, κύριε Υπουργέ, δεν λύνει τα προβλήματα της ελληνικής κτηνοτροφίας, είναι κατώτερο των περιστάσεων, είναι αποσπασματικό και μάλιστα διαλύει υπηρεσίες που θα μπορούσαν να λύσουν προβλήματα.
      Κατ’ αρχάς, δεν απλουστεύεται η διαδικασία για την έκδοση άδειας ίδρυσης και λειτουργίας κτηνοτροφικών εγκαταστάσεων. Απλώς, μεταφέρεται η αρμοδιότητα στη Διεύθυνση Αγροτικής Ανάπτυξης των νομαρχιών. Όμως, δεν απαλλάσσονται οι κτηνοτρόφοι από την υποχρέωση να εκδώσουν οικοδομικές άδειες με πολύ μεγάλο κόστος και με πολλή γραφειοκρατία. Δεν προβλέπεται καμμία ρύθμιση για τη χορήγηση αδειών στις παλιές υφιστάμενες κτηνοτροφικές εγκαταστάσεις. Δεν υπάρχει πρόβλεψη για τον εξηλεκτρισμό όλων των νομιμοποιημένων κτηνοτροφικών εγκαταστάσεων. Το κράτος πρέπει να επιδοτήσει τον εξηλεκτρισμό στα πρότυπα της Ιταλίας με μέγιστη συμμετοχή του κτηνοτρόφου τα 1.000 ευρώ.
      Σήμερα το 95% περίπου των ποιμνιοστασίων δεν έχει ρεύμα, ενώ το ποσό που θα πρέπει να πληρώσει ο κτηνοτρόφος για να βάλει ρεύμα είναι τεράστιο.
      Δεν ελέγχεται η αγορά, δεν ενισχύονται οι υπηρεσίες και οι ελεγκτικοί μηχανισμοί ώστε να παταχθούν φαινόμενα ελληνοποιήσεων και να προστατευθούν οι καταναλωτές και οι παραγωγοί. Δεν θεσπίζονται κίνητρα για την προσέλκυση νέων κτηνοτρόφων στο επάγγελμα. Δεν γίνεται κατανομή δικαιωμάτων σε νέους κτηνοτρόφους. Δεν θεσπίζεται η δικαιότερη αναπροσαρμογή των συντελεστών επιστροφής του ειδικού φόρου κατανάλωσης καυσίμων στους κτηνοτρόφους. Δεν προβλέπεται η επιστροφή Φ.Π.Α. στους κτηνοτρόφους στα επίπεδα που ισχύουν στα καπνά και στο βαμβάκι. Δεν προβλέπεται η επιδότηση από τον ΕΛ.Γ.Α. όλων των αναγκαίων προληπτικών εμβολίων στα πλαίσια του ν.2342/1995 περί προστασίας. Δεν δίνονται κίνητρα για την παραγωγή ζωοτροφών στην Ελλάδα και ιδιαίτερα στην Κρήτη και στις νησιωτικές περιοχές, όπου το κόστος των ζωοτροφών λόγω των εξόδων μεταφοράς διπλασιάζεται. Δεν προβλέπεται η ίδρυση κέντρων γενετικής βελτίωσης ζώων για τη διάσωση των ντόπιων φυλών. Ένα στην Κρήτη, στη Σχολή Ασωμάτων στο Ρέθυμνο και ένα στην Πελοπόννησο. 
      Όλα αυτά τα θέματα, που είναι και αιτήματα των κτηνοτρόφων, δεν τα λύνει το υπό συζήτηση νομοσχέδιο, κύριε Υπουργέ. Αντιθέτως, τι κάνετε με το παρόν νομοσχέδιο; Επιβαρύνετε περαιτέρω τους παραγωγούς βάζοντας ειδική εισφορά στο κρέας 0,2% υπέρ του Οργανισμού Γάλακτος και Κρέατος σύμφωνα με το άρθρο 10. Αφαιρείτε επίσης με το άρθρο 1 την αρμοδιότητα από τον Ε.Ο.Φ. να ελέγχει τις πρόσθετες ύλες στις ζωοτροφές και αναθέτετε αυτήν την αρμοδιότητα σε κτηνοτροφικά εργαστήρια, τα οποία δεν έχουν ούτε τις υποδομές ούτε το κατάλληλο προσωπικό να κάνουν αυτούς τους ελέγχους. 
      Προτεραιότητά μας πρέπει να είναι η προστασία της δημόσιας υγείας, την οποία προφανώς δεν διαφυλάττετε μ΄ αυτήν τη διάταξη.
      Επιπλέον, με το άρθρο 8 καταργείτε τον Οργανισμό Αντασφάλισης και Συντονισμού «ΟΑΣΥΣ». Η αιτιολογία που προβάλλετε είναι ότι ο οργανισμός στην ουσία δεν λειτούργησε γι’ αυτό και τον καταργεί σήμερα η Κυβέρνηση. Αυτός, όμως, ο ισχυρισμός δεν ευσταθεί. Εσείς ως Κυβέρνηση έχετε την ευθύνη και έπρεπε να έχετε φροντίσει να λειτουργήσει ο οργανισμός εδώ και πέντε χρόνια. Καταργώντας τον «ΟΑΣΥΣ» γνωρίζετε ότι θα έχουμε πρόβλημα με τις κοινοτικές επιδοτήσεις, καθώς σύμφωνα με την οδηγία 1857/2006 αν δεν υπάρχει επικουρική ασφάλιση στους αγρότες από 1.1.2010, οι αγρότες κινδυνεύουν να παίρνουν μόνο το 50% των επιδοτήσεων.
      Γι’ αυτό το λόγο εμείς ως ΠΑ.ΣΟ.Κ. είμαστε αντίθετοι σ’ αυτήν τη ρύθμιση, διότι κινδυνεύουν να χαθούν επιδοτήσεις των αγροτών.
      Επίσης, ο ΕΛ.Γ.Α., κύριε Υπουργέ, που πραγματοποιεί την υποχρεωτική ασφάλιση της φυτικής και ζωικής παραγωγής από ζημιές που προκαλούνται από καταστροφικούς φυσικούς κινδύνους δεν λειτουργεί σωστά. Υπάρχουν έντονες διαμαρτυρίες και δικαιολογημένες από τους αγρότες για τον τρόπο και το χρόνο που δίνονται οι αποζημιώσεις. Υπάρχουν ζημιές που είτε δεν αποζημιώνονται είτε αποζημιώνονται μετά από πολλά χρόνια είτε ακόμα και περιοχές που τυγχάνουν ευεργετικής μεταχείρισης σε σχέση με άλλες.
      Στην Κρήτη για παράδειγμα, κύριε Υπουργέ, δεν έχουν αποζημιωθεί ακόμα οι αγρότες στους Δήμους Αρκαλοχωρίου, Βιάννου και Θραψανού για τη ζημιά που υπέστησαν τα ελαιόδεντρα από τη χιονόπτωση και τον παγετό του 2004. 
      Όταν ήλθατε στην Κρήτη στην πρώτη σας επίσκεψη ως Υπουργός είπατε ότι θα απαντήσετε σε δεκαπέντε μέρες. Ακόμα δεν έχετε απαντήσει σ΄ αυτό. 
      Επίσης, η τιμή του ελαιολάδου είναι ιδιαίτερα χαμηλή. Δυόμιση ευρώ στον παραγωγό και 8,10 στο ράφι, για να το πάρουν οι καταναλωτές. 
      Αγανάκτηση, επίσης, έχει δημιουργήσει στους ιδιοκτήτες θερμοκηπίων στο Τυμπάκι Ηρακλείου το γεγονός ότι ενώ σε πάρα πολλές από τις τετρακόσιες περίπου περιπτώσεις θερμοκηπιακών καλλιεργειών που υπέστησαν ζημιές από την κακοκαιρία του Φεβρουαρίου του 2007, που η καταστροφή έφτασε ακόμα και στο 100%, ο ΕΛ.Γ.Α. αξιολόγησε τις ζημιές από 20% ως 40% το πολύ. 
      Ανεξήγητη, επίσης, κύριε Υπουργέ, είναι η στάση του οργανισμού που επιλέγει να αποζημιώσει επιλεκτικά τους ελαιοπαραγωγούς ορισμένων περιοχών της χώρας για τη μειωμένη σοδειά λόγω εξαιρετικά μειωμένης απόδοσης των ελαιόδεντρων, την ώρα που στην Κρήτη οι αγρότες δεν έχουν πάρει ακόμα ούτε 1 ευρώ. 
      Κύριε Υπουργέ, θέλω σας παρακαλώ να δείτε με προσοχή τον τρόπο λειτουργίας του ΕΛ.Γ.Α.. Οι αγρότες πληρώνουν, πληρώνει το κράτος και πρέπει να έχουν ίσα δικαιώματα σ’ όλη την Ελλάδα. 
      Κλείνοντας, το ΠΑ.ΣΟ.Κ. καταψηφίζει το παρόν νομοσχέδιο επί της αρχής επειδή δεν λύνει τα προβλήματα των κτηνοτρόφων.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Η Βουλευτής της Νέας Δημοκρατίας κ. Ράγιου έχει το λόγο.
      ΝΑΤΑΣΑ ΡΑΓΙΟΥ-ΜΕΝΤΖΕΛΟΠΟΥΛΟΥ: Μετά και από την πρωτοβουλία του Προεδρείου της Βουλής σήμερα το πρωί δεν θα μπορούσα να μην εκφράσω και από αυτό το Βήμα τη μεγάλη περηφάνια που νιώθω ως Αχαιή διότι και φέτος, όπως και τα χρόνια που ήμουν εγώ μαθήτρια, η Αχαΐα πρώτευσε σε όλη την Ελλάδα στις εξετάσεις με ποσοστό 80% επιτυχίας, δηλαδή, 10% πάνω από το πανελλήνιο μέσο όρο κι αυτό μας κάνει πολύ περήφανους. 
      Κτηνοτροφία, λοιπόν. Άκουσα βεβαίως πολλά «δεν» από τους εκπροσώπους της Αξιωματικής Αντιπολίτευσης, όλα τα «δεν» που θα μπορούσαν να υπάρχουν ακολουθώντας για άλλη μία φορά την πεπατημένη σ΄ αυτήν εδώ την Αίθουσα. Όταν έρχεται ένα νομοσχέδιο, υπάρχουν οι εκπρόσωποι τού «είναι κακό και δεν το ψηφίζουμε, το καταψηφίζουμε» και οι εκπρόσωποι τού «είναι καλό και προχωράμε». Το θέμα είναι να μπορέσουμε πίσω από τις γραμμές όλοι να δούμε το τι είναι καλό και τι λείπει ακόμα για να γίνει καλύτερο. 
      Όπως και να επαγγέλλεται κανείς την κτηνοτροφία, κυρία και κύριοι συνάδελφοι, είτε κληρονομώντας την από την οικογένεια είτε κάνοντας αυτό το επάγγελμα από αγάπη είτε είναι πολύ κοντά με εκείνο του αγρότη, το σίγουρο είναι ότι είναι μία πολύ σκληρή δουλειά αφού σε θέλει στο πόδι είκοσι τέσσερις ώρες το εικοσιτετράωρο. Και όσοι έχουν συγγενείς που έχουν ζήσει σ΄ αυτήν τη διαδικασία της κτηνοτροφίας, ξέρουν πολύ καλά πόσο σκληρή είναι αυτή η δουλειά. 
      Το ενδιαφέρον της Κυβέρνησης για την ελληνική περιφέρεια είναι δεδηλωμένο. Ο αγρότης και η ύπαιθρος οφείλουν να βρίσκονται και είναι στο κέντρο της πολιτικής. Ειδικότερα όταν μιλάμε για κτηνοτροφία, γνωρίζουμε όλοι ότι πρόκειται για τους κλάδους που πρέπει να στηριχθούν αποφασιστικά, αφού είναι   αποδεκτό ότι πρόκειται να παίξει σημαντικό αναπτυξιακό και κοινωνικό ρόλο. Και αυτό θα γίνει πράξη μόνο με τη διαβεβαίωση ότι η κτηνοτροφία βρίσκεται σε τροχιά ανάπτυξης και εξασφαλίζοντας το απαραίτητο εισόδημα στις οικογένειες που εργάζονται σκληρά και μάλιστα κάτω από πολύ δύσκολες συνθήκες. 
      Αυτό το νομοσχέδιο του Υπουργείου Αγροτικής Ανάπτυξης έρχεται σήμερα να αποδείξει, πρώτον πως μπορούν να ανατραπούν τα μέχρι τώρα δεδομένα, και δεύτερον, πως μπορούν να λυθούν πάγια αιτήματα που ταλανίζουν, που ταλαιπωρούν χιλιάδες αγρότες χρόνια τώρα και κτηνοτρόφους που με τον καθημερινό τους μόχθο τροφοδοτούν τελικά την οικονομία μας. 
      Νομίζω ότι το Υπουργείο κάνει έναν πολύ δύσκολο αγώνα εδώ και χρόνια. Ιδιαίτερα με τα δεδομένα της παγκόσμιας οικονομικής κρίσης και της αύξησης των τιμών του πετρελαίου, είναι αξιέπαινο  το ότι προσπαθεί να κάνει την ελληνική αγροτική οικονομία όσο μπορεί πιο ανταγωνιστική γιατί ακριβώς αυτό είναι το κλειδί για το μέλλον και την ανάπτυξη, το να γίνει η αγροτική μας οικονομία ανταγωνιστική. 
      Η εφαρμοσθείσα παλιότερα αγροτική πολιτική από τις κυβερνήσεις του ΠΑ.ΣΟ.Κ. προφανώς απέτυχε. Αν υπήρχε τεκμηριωμένη άποψη θα έπρεπε ιδιαίτερα η Αξιωματική Αντιπολίτευση με προτάσεις να βοηθάει στο κυβερνητικό έργο που έχει σαν στόχο την ανασυγκρότηση της υπαίθρου και θα όφειλε να στηρίξει ένα τέτοιο νομοσχέδιο. 
      Από το Μάρτιο του 2004 στον τομέα της αγροτικής ανάπτυξης η Κυβέρνηση φαίνεται ότι εξακολουθεί να δίνει πολλές μάχες κερδίζοντας τις περισσότερες απ’ αυτές. Δεν είναι ότι θυμηθήκαμε σήμερα την κτηνοτροφία όπως πολλοί έχουν σπεύσει να πουν. Κόντρα στα κατάλοιπα του παρελθόντος στηρίξαμε με αίσθημα ευθύνης την κτηνοτροφία και την αγροτική ανάπτυξη και τη βγάλαμε από το τέλμα. Η ελληνική κτηνοτροφία έχει μπει σε φάση ανάπτυξης και οργανώνεται σε επιχειρηματική βάση και γι’ αυτό μπορούν να σας διαβεβαιώσουν όλοι όσοι ασχολούνται μ’ αυτόν τον τομέα γιατί μ’ αυτούς μιλάμε και απ’ αυτούς βγάζουμε τα συμπεράσματα πριν τοποθετηθούμε σε οποιαδήποτε αλλαγή.
      Το Υπουργείο Αγροτικής Ανάπτυξης, λοιπόν, με σκοπό να πρωταγωνιστήσει η κτηνοτροφία στην αγροτική μας οικονομία εισάγει ευνοϊκές ρυθμίσεις οι οποίες πολύ επιγραμματικά -επειδή έχουν αναφερθεί πάρα πολύ και θα αναφερθούν και ακόμα- αφορούν στην κτηνοτροφική επιχειρηματικότητα. Πάγιο αίτημα των κτηνοτροφικών επιχειρήσεων ικανοποιείται σ’ ό,τι αφορά την αύξηση της δυναμικότητάς τους με μία γενναία αύξηση έως και 300% των ανώτατων επιτρεπομένων θέσεων ζώων εκτροφής σε όλες τις κτηνοτροφικές μονάδες. Μ’ αυτόν τον τρόπο δεν χρειάζεται πια οι επιχειρήσεις που επιθυμούν να αυξήσουν το δυναμικό τους να μετεγκατασταθούν και να πάνε σε περιοχές πολύ πιο μακριά από τους οικισμούς.
      Αξίζει να σημειωθεί ότι οι άδειες ίδρυσης και λειτουργίας των κτηνοπτηνοτροφικών εγκαταστάσεων θα εκδίδονται πια μέσα σε τρεις μέρες που σημαίνει ότι αυτό λύνει τα χέρια σε σχέση με τη γραφειοκρατία που υπήρχε σ’ αυτόν τον τομέα για πολλούς από τους κτηνοτρόφους. Μπαίνει μία τάξη στην κατάσταση που επικρατεί στη διακίνηση των κτηνιατρικών φαρμάκων. Στην περίπτωση παράνομης εισαγωγής, διάθεσης, αποθήκευσης φαρμάκων χωρίς την άδεια του Ε.Ο.Φ. υπάρχουν οι τιμωρίες, τα πρόστιμα, η περίπτωση ανάκλησης άδειας λειτουργίας και όλα αυτά που περιγράφονται στο νομοσχέδιο. Τέλος δίνεται ένα τέρμα στις παράνομες «ελληνοποιήσεις» προϊόντων ζωικής προέλευσης όπου πάρα πολύς λόγος έχει γίνει γι’ αυτές. 
      Είναι εξίσου σημαντικό να σας πω ότι στις αποζημιώσεις που μέχρι τώρα λάμβαναν τα θύματα φυσικών καταστροφών προστίθενται και κάποιοι νέοι κίνδυνοι κι αυτό είναι μία ανακούφιση για τους κτηνοτρόφους.
      Κύριε Υπουργέ, σ’ αυτό το σημείο θα ήθελα να σας πω ότι ως Βουλευτής Αχαΐας με ενδιαφέρει πολύ άμεσα το κομμάτι της κτηνοτροφίας καθότι κατέχει μία πολύ σημαντική θέση στην οικονομική δραστηριότητα του νομού μου. Δεν θέλω να σας κουράσω πολύ, αλλά πρέπει επιγραμματικά να αναφερθώ σε τρία από τα σημαντικά προβλήματα που υφίστανται αυτήν τη στιγμή στην Αχαΐα. 
      Το πρώτο πρόβλημα είναι η γραφειοκρατία. Με την πολυνομία που επικρατεί μεταξύ υπηρεσιών και με τον απίστευτο όγκο εγγράφων που μεταφέρονται μεταξύ Νομαρχιακής Αυτοδιοίκησης, δήμων, υπηρεσιών ΠΕΧΩΔΕ κ.λπ., η κατάσταση είναι πολύ περίπλοκη και ο κτηνοτρόφος δεν μπορεί να βγάλει την άδειά του εάν δεν περάσουν έξι μήνες και μπορεί μερικές φορές να κάνει και δύο χρόνια. Αν θέλουμε, λοιπόν, να ασχοληθούμε πιο σοβαρά με την κτηνοτροφία, πρέπει να σταματήσουμε αυτά τα αμέτρητα δικαιολογητικά. 
      Δεύτερον, η Αχαΐα είναι πυκνής δόμησης και αυτό σημαίνει ότι οι ζώνες των οικισμών για τους κτηνοτρόφους γίνονται απαγορευτικές. Για να μη θεωρηθεί, λοιπόν, από κάποιους ότι οι κτηνοτρόφοι βρίσκονται υπό διωγμό, εκείνο που προτείνουμε είναι το όριο να έλθει πιο κοντά. Δεν ξέρω αν θα είναι πενήντα, εκατό ή διακόσια μέτρα πάνω από το τελευταίο σπίτι, πάντως να μην είναι στα οκτακόσια μέτρα, γεγονός που τους δυσκολεύει πάρα πολύ. 
      Σ’ ό,τι αφορά τις επιδοτήσεις ενιαίας ενίσχυσης, λέγονται και δίνονται σε όλους. Αυτά είναι τα λεγόμενα πριμ για την ποιότητα του γάλακτος. Επειδή οι μελέτες έχουν αποδείξει ότι οι μονάδες των κτηνοτρόφων είναι βιώσιμες μόνο όταν έχουν πάνω από εκατό ζώα, καλό θα ήταν να επιβραβεύονται αυτοί που βγάζουν γάλα πάνω από δέκα τόνους ετησίως.
      Έτσι δίνεις να καταλάβουν ποιοι πραγματικά είναι οι κτηνοτρόφοι και δίνεις και κίνητρο σ΄ αυτούς που έχουν αυξήσει τα ζωντανά τους. Θέλω να σας πω, κύριε Υπουργέ, ότι η ευαισθησία που έχετε επιδείξει μέχρι τώρα, κύριε Υπουργέ και κύριε Υφυπουργέ,  θα σκύψει και στα προβλήματα της Αχαΐας και στις ιδιαιτερότητες που υπάρχουν. Να δείτε αυτό το θέμα των οικισμών και της απόστασης που υπάρχει και αν μπορούμε να κάνουμε κάτι γι’ αυτό.
      Κλείνοντας, θέλω να σας πω ότι η πορεία για μια ανταγωνιστική γεωργία δεν είναι εύκολη. Θεωρώ ότι ο μόνος τρόπος για να ενισχυθεί η άποψη ότι η γεωργία και η κτηνοτροφία έχουν μέλλον στον τόπο μας είναι το ουσιαστικό ενδιαφέρον και οι χειροπιαστές πρακτικές λύσεις που θα διευκολύνουν την καθημερινότητα τόσο του κτηνοτρόφου όσο και του αγρότη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας, κ. Μανούσος Βολουδάκης.
      ΜΑΝΟΥΣΟΣ ΒΟΛΟΥΔΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το να πω ότι οι κτηνοτρόφοι αντιμετωπίζουν σήμερα πολύ δύσκολες συνθήκες στην άσκηση του επαγγέλματός τους είναι πραγματικά πολύ λίγο. Οι συνθήκες είναι δύσκολες λόγω των όρων που επικρατούν στη διεθνή αγορά. 
      Η αγορά είναι πλέον ανοιχτή και διεθνοποιημένη. Κανένα κράτος δεν ορίζει τις τιμές κι αυτό που σήμερα παρατηρείται είναι οι τιμές στα δικά μας προϊόντα να είναι σταθερές, χαμηλές ουσιαστικά εδώ και χρόνια και οι τιμές στις αναγκαίες πρώτες ύλες για την κτηνοτροφία να έχουν ανεβεί δραματικά. 
      Οι τιμές του κρέατος ειδικά του αιγοπρόβειου κρέατος είναι χαμηλές λόγω της υπερπροσφοράς τέτοιου κρέατος. Ειδικά εδώ στη γειτονιά μας, τα Βαλκάνια.  Οι τιμές του γάλακτος το ίδιο. Και από την άλλη οι τιμές στις ζωοτροφές λόγω της διεθνούς κρίσης στα δημητριακά, συνδεόμενες και με την ενεργειακή κρίση,  έχουν αυξηθεί δραματικά. Βέβαια υπάρχουν και συνθήκες της εσωτερικής αγοράς που μπορεί να επιδεινώνουν ακόμη περισσότερο τα πράγματα και εδώ παρά το ότι έχει γίνει πρόοδος χρειαζόμαστε μεγαλύτερη προσπάθεια. 
      Η τιμή του καλαμποκιού που είναι η πιο σημαντική εισροή στην κτηνοτροφία μέσα σ΄ ένα χρόνο αυξήθηκε πάνω από 40%. Τώρα τις τελευταίες εβδομάδες, κύριε Υπουργέ, έχει αρχίσει μείωση στα διεθνή χρηματιστήρια κι αυτό είναι θετικό. Πληροφορούμαι ότι εν μέρει έχει περάσει ήδη και στην ντόπια αγορά. Πρέπει όμως να εξασφαλίσουμε ότι λειτουργεί σωστά ο ανταγωνισμός ούτως ώστε όσο μειωθεί η τιμή του καλαμποκιού -που υπάρχουν πληροφορίες που λένε ότι θα μειωθεί κι άλλο γιατί υπάρχει μεγάλη παραγωγή- να εξασφαλίσουμε ότι ο κτηνοτρόφος θα μπορέσει πραγματικά να καρπωθεί το όφελος απ΄ αυτήν τη μείωση.
      Οι συνθήκες για την αιγοπροβατοτροφία στην Κρήτη είναι ακόμα πιο δύσκολες. Και αυτό γιατί έχουμε το κόστος μεταφοράς. Επιβαρυμένοι ναύλοι λόγω των τιμών του πετρελαίου. Σε μας η κτηνοτροφία είναι ορεινή, τα εδάφη είναι φτωχά. Δεν υπάρχουν εκτάσεις για καλλιέργεια ζωοτροφών. Σε πολλές περιπτώσεις δεν υπάρχει νερό και έχουμε όλες τις δυσκολίες του ορεινού όγκου. 
      Οι κτηνοτρόφοι στην ορεινή Κρήτη, κύριε Υπουργέ, είναι πραγματικά στα όρια της επιβίωσης. Μπορεί να είναι πολύ βαριά η κουβέντα που λέω, είναι όμως μια πραγματικότητα που μόνο όσοι έχουμε άμεση επαφή με τέτοιες περιοχές μπορούμε να καταλάβουμε. 
      Έχετε κάνει μεγάλες προσπάθειες –και το αναγνωρίζω αυτό- για τη βελτίωση των συνθηκών όχι μόνο με το σχέδιο νόμου που συζητούμε σήμερα αλλά και πριν απ΄ αυτό. Φέρατε την εξισωτική αποζημίωση πέρυσι σχεδόν ένα χρόνο πιο μπροστά. Και θα σας παρακαλούσα, κύριε Υπουργέ, να κάνετε το ίδιο και φέτος. Γιατί τα πράγματα είναι πολύ δύσκολα. Πρέπει να βρεθεί ένας τρόπος να εξασφαλίσουμε ότι αυτό που έγινε πέρυσι θα γίνεται και μέχρι τη λήξη τουλάχιστον του συστήματος εξισωτικής αποζημίωσης, ότι θα έρχεται ένα χρόνο πιο μπροστά μέχρι να δούμε τι θα γίνει, πώς θα βελτιωθούν οι συνθήκες. 
      Ήταν ιδιαίτερα θετική η προσπάθεια που κάνατε, η ρύθμιση που επιβάλλατε για την αναγραφή στην απόδειξη της λιανικής της προέλευσης του κρέατος και γενικότερα είναι σαφές ότι έχετε μια συνολική προσέγγιση στην κτηνοτροφία. 
      Χρειαζόμαστε κι άλλη προσπάθεια γιατί μπροστά μας έχουμε ένα βουνό πραγματικά και το ξέρετε. Και γι’ αυτό έχω να σας προτείνω και ορισμένα σημεία στα οποία θα επικεντρωθώ στη συνέχεια.
      Το σχέδιο νόμου έχει μία σειρά από θετικές ρυθμίσεις και αντιμετωπίζει το θέμα σφαιρικά, όπως και πρέπει. Διότι η κτηνοτροφία ήταν εγκαταλελειμμένη για δεκαετίες, χωρίς νομοθετικές ρυθμίσεις από την πολιτεία.
      Είναι πολύ θετικό το ότι διευκολύνετε τις διαδικασίες ίδρυσης κτηνοτροφικών εγκαταστάσεων, το ότι περιορίζετε τη γραφειοκρατία.
      Επίσης, είναι πολύ σημαντικό το ότι εισάγετε ρυθμίσεις σχετικές με τον ΕΛ.Ο.Γ.. Κι εδώ θα μου επιτρέψετε να πω δύο λόγια παραπάνω.
      Ο Ελληνικός Οργανισμός Γάλακτος έκανε πολύ καλή δουλειά με τα ισοζύγια γάλακτος και πρέπει να τη συνεχίσει. Κατάφερε να ελέγξει πολλές τυροκομικές επιχειρήσεις, ούτως ώστε να περιορίσουμε το φαινόμενο των ελληνοποιήσεων εισαγωγών. Επέβαλε ποινές, τις δημοσιοποίησε κι αυτή είναι η πιο σημαντική ενέργεια που έχει γίνει μέχρι τώρα στον τομέα αυτό. 
      Επεκτείνετε την αρμοδιότητα και στο κρέας. Πράττετε άριστα. Θα γίνουν αντίστοιχοι έλεγχοι στα ισοζύγια κρέατος των επιχειρήσεων. Αυτός είναι ο μόνος τρόπος να εξασφαλίσουμε πως ό,τι πωλείται για ντόπιο, είναι πραγματικά ντόπιο, πράγμα σημαντικό και για τον καταναλωτή και για τον κτηνοτρόφο.
      Χρειάζεται πόρους ο ΕΛ.Ο.Γ., ο ΕΛ.Ο.ΓΑ.Κ., πλέον και πολύ σωστά κάνετε και τους εξασφαλίζετε. Μειώσατε την εισφορά στο γάλα από 1% σε 0,75% και την επιβάλλατε και στα εισαγόμενα γάλατα, πράγμα που είναι ιδιαίτερα σημαντικό, καλό για όλους. Εφόσον υπάρχει έλεγχος για το κρέας, βάζετε μία εισφορά και στο κρέας.
      Κύριε Υπουργέ, θα ήθελα, όμως, να σας παρακαλέσω είτε σ΄ αυτό το σχέδιο νόμου είτε με υπουργική σας απόφαση στη συνέχεια, να εξασφαλίσετε ότι η εισφορά αυτή δεν θα βαρύνει τον κτηνοτρόφο. Μπορεί να είναι μικρή η αξία, παρ’ όλα αυτά η κτηνοτροφία σήμερα δεν σηκώνει άλλες επιβαρύνσεις.
      Προφανώς αντιμετωπίζουμε πρόβλημα με τα κτηνιατρικά φάρμακα. Οι τιμές είναι πολύ υψηλές. Δείχνετε ότι έχετε ευαισθησία σ΄ αυτό το θέμα, γι’ αυτό και θεσπίζετε αναγραφή της λιανικής τιμής των κτηνιατρικών φαρμάκων πάνω στη συσκευασία. Ήταν πάγιο αίτημα των κτηνοτρόφων. 
      Επιτρέψτε μου, όμως, να πω, κύριε Υπουργέ, ότι πρέπει να είμαστε έτοιμοι να αντιμετωπίσουμε το πρόβλημα και διαφορετικά, γιατί είναι γνωστό πως μία τέτοια ρύθμιση μπορεί να έχει προβλήματα στην εφαρμογή της από τα δικαστήρια. Υπάρχουν προηγούμενα και πρέπει να είμαστε έτοιμοι μέσω της Επιτροπής Ανταγωνισμού, αλλά και των υπηρεσιών τόσο Εμπορίου όσο και Αγροτικής Ανάπτυξης, να εξασφαλίσουμε ότι λειτουργεί ο ανταγωνισμός στην αγορά του φαρμάκου.
      Κλείνοντας, κύριε Υπουργέ, θέλω να κάνω μία ειδική αναφορά στο ζήτημα των αποζημιώσεων που ο ΕΛ.Γ.Α. δίνει στους κτηνοτρόφους. Υπάρχει σήμερα ένα όριο στα εξακόσια πενήντα μέτρα υψόμετρο. Ζημιές που συμβαίνουν από κακοκαιρία σε υψόμετρο πάνω από τα εξακόσια πενήντα μέτρα, δεν αποζημιώνονται. 
      Αυτό το όριο πρέπει να καταργηθεί, κύριε Υπουργέ. Ο ίδιος ο κτηνοτρόφος ξέρει ότι δεν πρέπει να είναι πολύ ψηλά το χειμώνα. 
      Εν πάση περιπτώσει, επειδή πιθανώς να είναι απαραίτητο να υπάρχει ένα όριο, θα πρέπει αυτό να αυξηθεί. Ειδικά για εμάς στην Κρήτη, που οι καιρικές συνθήκες είναι πολύ καλές, τα εξακόσια πενήντα μέτρα δεν λένε τίποτα. Κατά κανόνα οι εκμεταλλεύσεις είναι πολύ υψηλότερα. Το όριο αυτό πρέπει να πάει τουλάχιστον στα χίλια μέτρα, αν πρέπει να υπάρχει κάποιο όριο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αν μπορώ να έχω μισό λεπτό, κύριε Πρόεδρε.
      Θέλω να σας συγχαρώ για την τροπολογία με την οποία περικόπτετε την επιδότηση των αγροτοσυνδικαλιστικών οργανώσεων και τη μεταφέρετε σε υποτροφίες για παιδιά αγροτοκτηνοτρόφων. Για εμένα είναι μία εξαιρετική κίνηση. Θα έλεγα ότι ανοίγει ένα δρόμο για περικοπές και άλλων πόρων που σπαταλιούνται σε οργανώσεις τέτοιου είδους. Μιλώ συγκεκριμένα για το κόστος ενεργοποίησης των δικαιωμάτων, το οποίο καρπώνονται αυτήν τη στιγμή οι ενώσεις των συνεταιρισμών. 
      Το κόστος, κύριε Υπουργέ, είναι πολύ υψηλό. Ανέλαβε ο κρατικός προϋπολογισμός να το καλύπτει για τους κατά κύριο επάγγελμα αγρότες. Καλή κίνηση. Και πραγματικά εκπλήσσομαι που αυτοί που άφησαν το κόστος να είναι υψηλό, σήμερα έρχονται και σας επικρίνουν για τέτοιες κινήσεις.
      Επειδή, όμως, κύριε Υπουργέ, τα λεφτά του προϋπολογισμού είναι του φορολογούμενου, εγώ θα σας έλεγα να μειώσετε ακόμα περισσότερο το κόστος ενεργοποίησης των δικαιωμάτων. Έτσι κι αλλιώς, είναι μηδαμινό στην πράξη από εδώ και πέρα για τις ενώσεις. Με αυτό τον τρόπο θα περιοριστεί η σπατάλη στις ήδη χρεοκοπημένες ενώσεις. Τα χρήματα που θα εξοικονομήσετε με αυτό τον τρόπο, μεταφέρετέ τα σε ενισχύσεις –με τον έναν ή τον άλλο τρόπο- των αγροτών και των κτηνοτρόφων.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Θεοδώρα Τζάκρη.
      ΤΖΑΚΡΗ ΘΕΟΔΩΡΑ: Κυρίες και κύριοι συνάδελφοι, εδώ και μία τριετία περίπου ακούμε και διαβάζουμε επανειλημμένες ανακοινώσεις του Υπουργείου Αγροτικής Ανάπτυξης, ότι θα έφερνε προς ψήφιση στη Βουλή ένα νομοσχέδιο με το οποίο θα έθετε την κτηνοτροφία και την αναπτυξιακή της προοπτική σε εντελώς νέα δεδομένα, σε μία νέα τροχιά για σύγχρονη ανάπτυξη, μία τροχιά που θα έβγαζε τον κτηνοτροφικό κλάδο της χώρας μας από τα αδιέξοδα, τα οποία βιώνει καθημερινά. Τα αδιέξοδα αυτά είναι πολλά, ποικίλα και έχουν οδηγήσει τους κτηνοτρόφους της χώρας μας, δυστυχώς σε κατάσταση απελπισίας.
      Κυρίες και κύριοι συνάδελφοι, νομίζω πως όλοι συμφωνούμε πως η αύξηση του κόστους παραγωγής τουλάχιστον κατά 30% την τελευταία διετία, σε συνδυασμό με τη λειτουργία του καρτέλ στο γάλα, που έχει φέρει τις τιμές παραγωγού στα επίπεδα προ του 2000, έχουν πλήξει καίρια το εισόδημα των κτηνοτρόφων μας. 
      Περαιτέρω, η νοθεία που γίνεται στο γάλα και οι ανεξέλεγκτες εισαγωγές κρεάτων που στη συνέχεια βαφτίζονται ελληνικά, δημιουργούν συνθήκες αθέμιτου ανταγωνισμού για τους Έλληνες κτηνοτρόφους και παραπλανούν τους καταναλωτές. 
      Σε όλα αυτά έρχεται να προστεθεί και η έλλειψη ελέγχου ποιότητας, με αποτέλεσμα τη δημιουργία φαινομένων αισχροκέρδειας ή ακόμη και τη διάθεση στην αγορά προϊόντων αμφίβολης ή και επικίνδυνης διατροφικής αξίας.
      Και σαν να μη έφθαναν όλα αυτά, οι κτηνοτρόφοι αλλά και όλος ο ελληνικός λαός γίνεται συχνά παρατηρητής μιας πρωτοφανούς εμπλοκής στελεχών της ίδιας της Κυβέρνησης σε εκβιασμούς και δοσοληψίες με τα πάσης φύσεως καρτέλ. Γίνεται θιασώτης των αδέξιων χειρισμών της ίδιας της Κυβέρνησης στην Ευρωπαϊκή Ένωση και στα όργανά της και βιώνει την πλήρη έλλειψη σχεδιασμού και στρατηγικής ανάπτυξης του κτηνοτροφικού κλάδου. Βιώνει τα μέτρα που παίρνει η Κυβέρνηση και τα ονομάζει δήθεν «μεγάλες παροχές», όταν ο κτηνοτροφικός κλάδος της χώρας μας συγκλονίζεται από σοβαρά προβλήματα, τα οποία χρήζουν άμεσης γραμμικής και ολοκληρωμένης λύσης, που να αποβλέπουν στην αναπτυξιακή προοπτική του κλάδου και την έξοδό του από το αδιέξοδο, το οποίο βιώνει δυστυχώς τα τελευταία χρόνια. 
      Το νομοσχέδιο που συζητάμε σήμερα στη Βουλή, κύριοι της Κυβέρνησης, απέχει πολύ από τους αναπτυξιακούς στόχους που θα έπρεπε να προωθηθούν για τον κλάδο της κτηνοτροφίας στη χώρα μας. Οι διατάξεις του, όχι μόνο δεν διασφαλίζουν καμμιά προοπτική για την κτηνοτροφία, όπως αναφέρουν εξ άλλου και όλοι οι συνδικαλιστικοί φορείς, οι οποίοι κλήθηκαν κατά τη συζήτηση στην αρμόδια επιτροπή, αλλά αφήνουν άλυτα κρίσιμα προβλήματα, όπως οι δράσεις των καρτέλ, η καθήλωση των τιμών των παραγωγών με ταυτόχρονη διόγκωση των τιμών του καταναλωτή, η άνοδος του παραγωγικού κόστους, το έλλειμμα των ελεγκτικών μηχανισμών, η δημιουργία και επέκταση των υποδομών, η εντατικοποίηση των προγραμμάτων διατήρησης των ντόπιων φυλών, η επέκταση και στήριξη της βιολογικής κτηνοτροφίας.
      Η προχειρότητα του νομοσχεδίου και η εσπευσμένη κατάθεσή του φάνηκε και από το γεγονός ότι ο Υπουργός ξεκίνησε τη συζήτηση στην επιτροπή επιφέροντας μια σειρά από αλλαγές και τροποποιήσεις, νομοτεχνικές βελτιώσεις όπως τις χαρακτήρισε. Και εδώ αναρωτιέμαι, κύριε Υπουργέ, τι σας έκανε να αποσύρετε την παράγραφο 1 του άρθρου 31, που αφορά τη διευθέτηση θεμάτων για διαθέσιμες κατεχόμενες εκτάσεις, με αποτέλεσμα να μη δίνεται περαιτέρω παράταση για τακτοποίηση των εκτάσεων αυτών. Η μη ολοκλήρωση μέχρι και της λήξης της τελευταίας παράτασης τον Ιούνιο του 2007 δεν οφείλεται σε αδυναμία των ενδιαφερομένων. Οφείλεται σε αδυναμία των επιτροπών απαλλοτριώσεων σε όλες τις νομαρχιακές αυτοδιοικήσεις της χώρας. Στο Νομό Πέλλας, δυστυχώς, υπάρχουν πολλές τέτοιες εκκρεμότητες και γι’ αυτό σας ζητώ να μην αποσύρετε την παράγραφο 1 του άρθρου 31 που υπήρχε στο αρχικό σχέδιο του νομοσχεδίου και να δώσετε την παράταση, που είναι αίτημα τόσο της Νομαρχιακής Αυτοδιοίκησης, όσο και των ενδιαφερομένων κατοίκων.
      Για να επανέλθω στο νομοσχέδιο, θα ήθελα να πω ότι και οι ελάχιστες ακόμη θετικές διατάξεις, γιατί πράγματι δεν μπορούμε να μηδενίζουμε τα πάντα όπως μας κατηγορείτε, είναι ελλιπείς και χρήζουν περαιτέρω επεξεργασίας. Για παράδειγμα, η επέκταση των αποζημιώσεων από τον ΕΛ.Γ.Α.  βρίσκεται στα πλαίσια της προχειρότητας και της επικοινωνιακής πολιτικής που ακολουθεί η Νέα Δημοκρατία, διότι δεν αγγίζει συνολικά το πρόβλημα, αφήνοντας έξω διάφορους κινδύνους και ασθένειες, όπως για παράδειγμα τη λοιμώδη αγαλαξία, για την οποία επανειλημμένα οι κτηνοτρόφοι μας έχουν ζητήσει να ενταχθεί στο σύστημα αποζημιώσεων του ΕΛ.Γ.Α. και δεν ικανοποιεί το πάγιο αίτημα των αγροτών και των κτηνοτρόφων για συνολική κάλυψη των ζημιών και των κινδύνων, αφήνοντας έτσι περιθώρια για παιχνίδια πολιτικά σε βάρος των αγροτών, για να δίνονται κατ’ εξαίρεση αποζημιώσεις, όταν η περίοδος είναι προεκλογική, όπως πέρσι που η ακαρπία εντάχθηκε στον ΕΛ.Γ.Α., και μάλιστα νωρίς-νωρίς και άλλοτε να μη δίνονται, γιατί οι εκλογές μάλλον απέχουν πολύ, όπως μάλλον γίνεται φέτος. 
      Δεν αγγίζει σοβαρά θέματα του ΕΛ.ΓΑ., όπως τα θέματα της χρηματοδότησης και των τοκοχρεωλυσίων των δανείων του, που ανέρχονται στο ποσό άνω των 3,5 δισεκατομμυρίων ευρώ σήμερα, τα θέματα της διαφάνειας. Δεν παραλείπει, όμως, να εξαιρέσει τους αγρότες από τη διοίκηση του Οργανισμού, περιορίζοντας τους εκπροσώπους του από τέσσερις σε έναν. Το γεγονός ότι η διοίκηση του Οργανισμού περιορίζεται σε εννέα μέλη εκ των οποίων τα έξι είναι διορισμένα και μόνο ένας είναι εκπρόσωπος των αγροτών, δημιουργεί την υπόνοια ότι μεθοδεύεται απόλυτος κρατικός έλεγχος του ΕΛ.Γ.Α..
      Γι’ αυτό, κύριε Υπουργέ, θα πρέπει να πάρετε πίσω και αυτή τη διάταξη. Σήμερα που οι κλιματικές αλλαγές είναι τόσο έντονες και αλλάζουν μέρα με την ημέρα και τις καλλιεργητικές συνθήκες, δημιουργώντας νέους κινδύνους, τόσο στη φυτική, όσο και στη ζωική παραγωγή, χρειάζεται μία νέα θεώρηση των πραγμάτων και μία ριζική αλλαγή του θεσμού ασφάλισης και του ίδιου του ΕΛ.Γ.Α., λαμβάνοντας υπόψη όλα τα νέα δεδομένα που διαμορφώνονται, τόσο σε εθνικό, όσο και σε διεθνές επίπεδο. 
      Με αυτά τα δεδομένα πρέπει να διαμορφώσουμε το σύστημα ασφάλισης της γεωργοκτηνοτροφικής μας παραγωγής και με αυτά τα νέα δεδομένα μπορούμε να διεκδικήσουμε κονδύλια και μέτρα από την Ευρωπαϊκή Ένωση που θα καλύπτουν πλήρως τους κινδύνους της παραγωγής μας.
      Περαιτέρω, όσον αφορά το νομοσχέδιο, θέλω να πω ότι η απλούστευση της διαδικασίας έκδοσης αδειών θεωρείται επίσης θετική, χρήζει, όμως, και αυτή περαιτέρω βελτίωσης. Επιβάλλεται, για παράδειγμα, ο ορισμός συγκεκριμένων προθεσμιών, εντός των οποίων οι επιδοτούμενες υπηρεσίες του Υ.ΠΕ.ΧΩ.Δ.Ε., του Υπουργείου Αγροτικής Ανάπτυξης, του Υπουργείου Εσωτερικών, του Υπουργείου Υγείας και Πρόνοιας, του Υπουργείου Πολιτισμού, θα πρέπει να εγκρίνουν τις περιβαλλοντολογικές μελέτες ή θα πρέπει να διατυπώνουν αποφασιστική σχετική γνωμοδότηση, για να μην χάνεται έτσι πολύτιμος χρόνος, αλλά και χρήμα, με κίνδυνο ακόμη και την ακύρωση της ίδιας της επένδυσης. 
      Εδώ, θέλω να επισημάνω την τεράστια καθυστέρηση στην έναρξη των επενδυτικών προγραμμάτων για την κτηνοτροφία στο Δ΄ Κοινοτικό Πλαίσιο Στήριξης. Και όχι μόνο καμμία νέα προκήρυξη δεν έχει εκδοθεί και καμμία νέα δράση του «Προγράμματος Αλέξανδρος Μπαλτατζής» δεν έχει ακόμη ξεκινήσει, αλλά υπάρχει μεγάλη καθυστέρηση στην ολοκλήρωση των σχεδίων βελτίωσης για τις κτηνοτροφικές ομάδες, τις ενταγμένες στο Γ΄ Κοινοτικό Πλαίσιο Στήριξης. Κινδυνεύουν δε, κάποιες απ’ αυτές να απενταχθούν και παρά τα έξοδα που έχουν κάνει μέχρι στιγμής οι κτηνοτρόφοι, ακυρώνονται σχετικά επενδυτικά σχέδια και επιλέξιμες δράσεις. 
      Κύριε Υπουργέ, η ανάπτυξη του κλάδου της κτηνοτροφίας αποτελούσε τη μόνη ορατή διέξοδο στα πλαίσια της νέας Κοινής Αγροτικής Πολιτικής. Η Κυβέρνησή σας φροντίζει με την πολιτική της να κλείσει και αυτήν την πόρτα. Αντί για επενδυτικά σχέδια, αντί για δομή στήριξης της κτηνοτροφίας, βλέπει ένα νομοσχέδιο που αφήνει εκκρεμή σχεδόν όλα τα ζητήματα του κλάδου, ένα νομοσχέδιο που δεν αγγίζει καθόλου θέματα, όπως η έλλειψη χωροταξικού σχεδιασμού, η αδυναμία οργανικής σύνδεσης των κτηνοτροφικών εκμεταλλεύσεων με τους βοσκοτόπους της χώρας, οι ελλείψεις υποδομών υδροδότησης και ηλεκτροδότησης της χώρας, που συνιστούν τα σημαντικότερα προβλήματα του κλάδου της κτηνοτροφίας, ένα νομοσχέδιο για την κτηνοτροφία, από το οποίο απουσιάζουν ανάλογες προτάσεις και ρυθμίσεις που θα μπορούσαν να αποτελέσουν συνέχεια του πρόσφατου θεσμικού πλαισίου για το γενικό χωροταξικό πλαίσιο, που πριν από λίγο καιρό ψήφισε η Βουλή. Ένα νομοσχέδιο κατώτερο των περιστάσεων, εφόσον πρόκειται επί της ουσίας για νομοσχέδιο σκούπα, που ρυθμίζει κυρίως διάφορες εκκρεμότητες του Υπουργείου, επεκτείνει τη λειτουργία του ΕΛ.Ο.Γ. και στο κρέας, προσλαμβάνει ογδόντα επτά άτομα και έναν νομικό σύμβουλο και για να καλύψει το επιπλέον κόστος λειτουργίας του ο ΕΛ.Ο.ΓΑ.Κ. θεσπίζει ειδική εισφορά 0,20% επί της τιμής του κρέατος, ελαφρύνει τις γαλακτοβιομηχανίες, σημειώνοντας στο τέλος στο 1% συν 0,75% και θεσπίζει νέο τέλος 0,20% στο εισαγόμενο γάλα. 
      Η Κυβέρνηση της Νέας Δημοκρατίας αδυνατεί, δυστυχώς, να κατανοήσει τη σημασία του κλάδου της κτηνοτροφίας για την ανάπτυξη της ελληνική γεωργίας, αφού στα λόγια είναι καλή. Στην πράξη, όμως, αποδεικνύεται αναποτελεσματική. Σοβαρή απόδειξη της κακής σας πολιτικής στον κλάδο της κτηνοτροφίας, πέραν των άλλων, αποτελούν και οι μεγάλες καθυστερήσεις, παραλείψεις και άστοχες πολιτικές στην καταβολή της εξισωτικής αποζημίωσης που δικαιούνται οι κτηνοτρόφοι της χώρας. Και ενώ μέχρι σήμερα, λόγω της αδυναμίας των ελεγκτικών μηχανισμών του Ο.Π.Ε.Κ.Ε.Π.Ε., οι αγρότες δεν έχουν λάβει ακόμη την εξόφληση εξισωτικής αποζημίωσης του 2007, η κατάσταση για τις αιτίες του έτους 2008 δεν φαίνεται να είναι καλύτερη, αφού όπως φαίνεται από τα στοιχεία του ίδιου του Υπουργείου, δεν προβλέπεται να γίνει καμμία πληρωμή μέσα στο τρέχον έτος. Τα ποσά αυτά, όμως, είναι απαραίτητα, τόσο για τη διαβίωση των κτηνοτρόφων, όσο και για την αγορά των απαραίτητων εφοδίων που χρειάζονται για τα ζώα τους και μάλιστα επειδή η αγορά των ζωοτροφών είναι φθηνότερη για τους καλοκαιρινούς μήνες, εφόσον θα μπορούσε να γίνει με χαμηλότερο κόστος. 
      Κύριε Υπουργέ, αφού αδυνατείτε να δώσετε την αυξητική πορεία που χρειάζεται ο κλάδος της κτηνοτροφίας, φροντίστε τουλάχιστον για τα αυτονόητα. Φροντίστε να πάρουν άμεσα οι κτηνοτρόφοι αυτά που δικαιούνται, πριν αναγκαστούν να εγκαταλείψουν τελείως τον κλάδο. 
      Κύριοι της Κυβέρνησης, κύριε Υφυπουργέ και κύριε Υπουργέ, έχω την αίσθηση ότι ενώ η κατάσταση που επικρατεί στο χώρο της κτηνοτροφίας, χρόνο με το χρόνο επιδεινώνεται δραματικά και η συνολική εικόνα που διαμορφώνεται, με βάση και τα στατιστικά στοιχεία της EUROSTAT και της Ε.Σ.Υ.Ε., συνιστά κόλαφο για την ακολουθούμενη αγροτική σας πολιτική, εσείς συνεχίζετε να παίζετε παιχνίδια σε βάρος των αγροτών και να μην αντιλαμβάνεστε την κρισιμότητα της κατάστασης. Τα ημίμετρα που περιλαμβάνονται σ' αυτό το νομοσχέδιο, δεν θα λύσουν τα προβλήματα των κτηνοτρόφων, τα οποία είναι και πολλά και ποικίλα. Η επιφανειακή αντιμετώπιση των προβλημάτων, χωρίς ολοκληρωμένο πρόγραμμα οργάνωσης και ανάπτυξης του κλάδου ενέχει τον κίνδυνο να δημιουργήσει νέα προβλήματα στους κτηνοτρόφους, αλλά και στην οικονομία της χώρας μας γενικά. Γι’ αυτό καταψηφίζω το παρόν νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Πρόεδρος της Κοινοβουλευτικής Ομάδας του ΣΥ.ΡΙΖ.Α., κ. Αλαβάνος. 
      Επειδή, όμως, είναι ένας ακόμα ομιλητής που περιμένει, κύριε Αλαβάνο, θα πάρετε το λόγο αμέσως μετά, αν δεν έχετε αντίρρηση. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Μετά, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής της Νέας Δημοκρατίας κ. Κασαπίδης έχει το λόγο. 
      ΓΕΩΡΓΙΟΣ ΚΑΣΑΠΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συζητάμε σήμερα στην Ολομέλεια ένα σημαντικό νομοσχέδιο, που αφορά, ίσως τον πιο δυνατό κλάδο της αγροτικής μας οικονομίας, αυτόν της κτηνοτροφίας. Και δυστυχώς, δεν προκύπτει από τις ομιλίες των συναδέλφων  μέχρι σήμερα η κοινή συνισταμένη για ένα θέμα, το οποίο μόνο θα μπορούσε να μας ενώσει και να μας εμπνεύσει, για να καταθέσουμε δημιουργική αντιπολίτευση και ωφέλιμες προτάσεις για το μέλλον της ελληνικής υπαίθρου, της ελληνικής κτηνοτροφίας. Ενός τομέα που απασχολεί και στηρίζει το εισόδημα εκατόν είκοσι χιλιάδων οικογενειών στην ελληνική ύπαιθρο, κατά κύριο λόγο και παράγει προϊόντα, μέσω του δευτερογενούς τομέα που είναι ναυαρχίδα στην κυριολεξία για την αγροτική μας οικονομία, όχι μόνο στο εσωτερικό, αλλά και στο εξωτερικό και μιλάω για τα πιστοποιημένα τυροκομικά προϊόντα, αλλά και τη φέτα ιδίως. Δυστυχώς, όμως, δεν διέκρινα το όραμα από την πλευρά της Αντιπολίτευσης όλων των κομμάτων, πώς βλέπουν την ανάπτυξη της κτηνοτροφίας στη σημερινή κατάσταση που ζούμε στη χώρα μας. 
      Από την πλευρά μας –το λέμε εδώ και χρόνια- θέλουμε στον τομέα της ελληνικής γεωργίας, ειδικότερα της κτηνοτροφίας, Έλληνες παραγωγούς στον τόπο της παραγωγής, με ελληνικά προϊόντα τα οποία να διασφαλίζονται από τις νοθείες που χρόνια τώρα γίνονται.
      Έτσι, λοιπόν, σ’ αυτήν την πραγματικότητα, με αποφασιστικότητα η πολιτική ηγεσία του Υπουργείου Αγροτικής Ανάπτυξης και Τροφίμων σιγά-σιγά      -δεν μπορούμε πράγματι να αντιμετωπίσουμε όλα μαζί τα πολλά προβλήματα που υπάρχουν στον τομέα της ελληνικής κτηνοτροφίας και που πράγματι τη χρονιά που διανύουμε έχουν ενταθεί- παίρνει δραστικά μέτρα, που λύνουν οριστικά χρόνια προβλήματα. Πρώτα από όλα, το θέμα της διευκόλυνσης και της απλοποίησης της ίδρυσης και λειτουργίας των ποιμνιοστασίων στην ύπαιθρο. Ένα χρόνιο πρόβλημα που δεν επέτρεπε να διαιωνιστεί μια κατάσταση με τις καλύτερες προοπτικές, όπως αυτή διαμορφώνεται στην ελληνική ύπαιθρο, που ευνοεί την ανάπτυξη κοπαδιάρικης κτηνοτροφίας, κτηνοτροφίας ελευθέρας βοσκής για την παραγωγή προϊόντων ποιότητας. Έτσι, λοιπόν, οι Έλληνες παραγωγοί εμπλέκονταν με το σύνολο της γραφειοκρατίας και ταλαιπωρούνταν, μη μπορώντας ουσιαστικά να διευκολυνθούν και να νομιμοποιήσουν τις εγκαταστάσεις τους. 
      Αποφασιστικά το Υπουργείο Γεωργίας, με το παρόν σχέδιο νόμου, μέσα σε δεκαπέντε μέρες δίνει λύσεις σε αυτό το πρόβλημα και πράγματι, κύριε Υπουργέ, είναι πολύ σημαντικό αυτό το μέτρο, γιατί λύνει άπαξ δια παντός ένα πρόβλημα δεκαετιών.
      Επίσης, ακούγαμε τόσα χρόνια για το θέμα των ελληνοποιήσεων, για το θέμα των καρτέλ, για το θέμα της νοθείας εις βάρος των Ελλήνων παραγωγών. Για πρώτη φορά, με νομοθετική παρέμβαση, επιχειρείται να δοθεί τέρμα και σ’ αυτό το φαινόμενο. Πρώτα με το γάλα και τώρα με το κρέας, προσπαθούμε να λύσουμε οριστικά το θέμα των παράνομων ελληνοποιήσεων, που χρόνια τώρα ταλαιπωρούν και απομυζούν το μεδούλι, στην κυριολεξία, των Ελλήνων παραγωγών, αλλά τελικά και στην αγορά νοθεύουν τον υγιή ανταγωνισμό και λειτουργούν εις βάρος των Ελλήνων καταναλωτών. Δεν ακούσαμε, όμως, ποτέ το πρόβλημα αυτό με το όνομά του, όπως έγινε από την παρούσα Κυβέρνηση, τα περασμένα χρόνια. Έχουν ανακοινωθεί και επιχειρήσεις που νόθευαν το γάλα, τώρα και το κρέας και πράγματι «μπήκε πλέον κάθε κατεργάρης στον πάγκο του». 
      Επίσης, ακούμε μία κριτική για τη λειτουργία του ΕΛ.Γ.Α., ότι έχει υπερχρεωθεί αυτός ο Οργανισμός, πώς θα ανταπεξέλθει και γιατί γίνεται αυτό. Μα, είναι γνωστό σε όλους δια στόματος Πρωθυπουργού. Εφαρμόζεται από αυτήν την Κυβέρνηση η στήριξη των Ελλήνων παραγωγών στις πιο δύσκολες στιγμές της παραγωγικής τους διαδικασίας. Για πρώτη φορά καλύπτονται οι ζημιές που εμπεριέχονται στον κανονισμό λειτουργίας του Οργανισμού και σε ορισμένες περιπτώσεις με υπουργικές αποφάσεις και άλλα ζημιογόνα αίτια που δεν εμπεριέχονται στον κανονισμό, στο σύνολό τους, για να ανακουφιστούν οι Έλληνες γεωργοί και οι κτηνοτρόφοι σ’ αυτές τις δύσκολες στιγμές που αντιμετωπίζουν και δυστυχώς θα εντείνονται με τις κλιματικές αλλαγές. 
      Δεν νομίζω να διαφωνεί κανείς γι’ αυτή τη στήριξη σ’ αυτή την παραγωγική τάξη των Ελλήνων πολιτών, έστω και με την υπερχρέωση αυτού του Οργανισμού. Τα λεφτά αυτά πιάνουν τόπο και στηρίζουν την ελληνική ύπαιθρο. Δίνουν ανακούφιση και προοπτική να παραμείνουν στα χωριά όσοι Έλληνες γεωργοί και κτηνοτρόφοι έχουν παραμείνει και αυτό γίνεται για πρώτη φορά. 
      Επίσης, θεωρώ, κύριε Υπουργέ, πολύ θετική την απόφασή σας να μειώσετε το ποσοστό επιχορήγησης από τα χρήματα του ΕΛ.Γ.Α. των αγροτοσυνδικαλιστικών οργανώσεων και να τα κατευθύνετε σε μία άλλη δράση, τις υποτροφίες των παιδιών των Ελλήνων γεωργών, που δείχνει έμπρακτα πλέον η ελληνική πολιτεία τη στήριξη σ’ αυτήν την παραγωγική ομάδα των Ελλήνων πολιτών και στον οικογενειακό τους προγραμματισμό, όσον αφορά το μέλλον των παιδιών τους που θέλουν να μείνουν στη γεωργία και την κτηνοτροφία. Από την αρχή δηλαδή των διαθέσεών τους και των σχεδιασμών για να παραμείνουν στη γεωργία, το ελληνικό Υπουργείο Γεωργίας στηρίζει αυτήν την προοπτική. 
      Η ρύθμιση των χρεών των συνεταιριστικών οργανώσεων είναι επίσης ένα μέτρο που στηρίζει το συνεταιριστικό κίνημα, αρκεί, κύριε Υπουργέ, κάποια στιγμή πράγματι αυτές οι αποφάσεις, που επανειλημμένως έχουν ληφθεί από όλες τις κυβερνήσεις, να πιάσουν τόπο και να μην επαναλαμβάνονται, γιατί εδώ δημιουργείται το αίσθημα της αδικίας για τους υγιείς συνεταιρισμούς και τους υγιείς παραγωγούς, που, ενώ είναι συνεπείς στις υποχρεώσεις τους, βλέπουν κάποιους άλλους με ασυνέπεια να καλύπτουν τα ανομήματά τους και όλες αυτές τις κακές χρήσεις των οικονομικών τους. Εδώ δημιουργείται ένα αίσθημα αδικίας στους σωστούς παραγωγούς και στους σωστούς συνεταιρισμούς. 
      Επίσης, θετικό, κατά την άποψή μου, είναι το γεγονός της συγκέντρωσης των υπηρεσιών του Υπουργείου Αγροτικής Ανάπτυξης και Τροφίμων στις έδρες κάθε νομού σ΄ ένα σημείο, ώστε να υπάρχει καλύτερος συντονισμός, μείωση της γραφειοκρατίας, καλύτερη αποτελεσματικότητα και εξυπηρέτηση των Ελλήνων παραγωγών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Πράγματι εδώ υπήρχε και υπάρχει ένα μεγάλο πρόβλημα με τη γραφειοκρατία, που ταλαιπωρεί τους Έλληνες γεωργούς και κτηνοτρόφους που δεν έχουν και το χρόνο να αφιερώσουν για να αντιμετωπίσουν τα προβλήματα και τα σχέδια που θέλουν να εφαρμόσουν στη γεωργία, με αποτέλεσμα να χάνουν πολύτιμο χρόνο, αλλά και να εξοργίζονται πολλές φορές και να αγανακτούν προς την ελληνική πολιτεία. Εδώ χρειάζεται μεγαλύτερη προσπάθεια, όχι μόνο από το δικό σας Υπουργείο, κύριε Υπουργέ, αλλά και από όλα τα Υπουργεία, ιδιαίτερα γι’ αυτήν την τάξη των Ελλήνων παραγωγών. 
      Στο πλαίσιο αυτής της προοπτικής που διαμορφώνει το παρόν σχέδιο νόμου θα ήθελα κι εγώ, κύριε Υπουργέ, κάποιες επισημάνσεις που θεωρώ ότι είναι εξίσου σημαντικές με αυτά τα μέτρα που έχετε λάβει για τη στήριξη της ελληνικής κτηνοτροφίας. Ένας τομέας για τον οποίο μέχρι σήμερα δεν έχει γίνει λόγος είναι ο τομέας των ελληνικών βοσκοτόπων. Θεωρώ ότι είναι το άπαν για τη βιώσιμη ανάπτυξη της ελληνικής κτηνοτροφίας. Δυστυχώς, ελλείψει του Κτηματολογίου, μέχρι σήμερα στην ύπαιθρο γίνονταν πολλές δράσεις, πολλές φορές αυθαίρετες, εις βάρος και των ελληνικών βοσκοτόπων και κατ’ επέκταση εις βάρος της ελληνικής κτηνοτροφίας. Θεωρώ ότι τα ελληνικά βοσκοτόπια θα πρέπει να δοθούν –και πρέπει να το εξετάσουμε σοβαρά αυτό- με μακρόχρονη μίσθωση στους Έλληνες επαγγελματίες κτηνοτρόφους, για να μπορέσουν να προγραμματίσουν με μεγαλύτερη ασφάλεια και σιγουριά το μέλλον των εκμεταλλεύσεών τους και του επαγγέλματός τους στην ελληνική ύπαιθρο. Αυτό θα πρέπει, βέβαια, να γίνει μετά και την οριστικοποίηση του μητρώου των παραγωγών, για να ξέρουμε ποιοι είναι τελικά οι επαγγελματίες γεωργοί και κτηνοτρόφοι και ποιοι όχι για να τύχουν των ευεργετημάτων αυτών. 
      Επίσης, ως προς τις άδειες των ποιμνιοστασίων και ως προς τις αποστάσεις μεταξύ των κτηνοτροφικών εγκαταστάσεων, θα ήθελα να επισημάνω ότι υπάρχει ένα νομοθετικό κενό που δεν ορίζει ποιες είναι οι αποστάσεις μεταξύ των ποιμνιοστασίων. Εδώ θεωρώ ότι, εφ’ όσον θέλουμε και υποστηρίζουμε την προοπτική της κοπαδιάρικης κτηνοτροφίας για την παραγωγή ποιοτικών προϊόντων στην ελληνική ύπαιθρο, θα πρέπει νομοθετικά να ορίσουμε την απόσταση μεταξύ των ποιμνιοστασίων, διότι μέχρι σήμερα, όπως γίνεται η διαχείριση αυτού του ζητήματος, δημιουργούνται πολλά προβλήματα μεταξύ των κτηνοτρόφων από τις αποφάσεις των δήμων, κατά κύριο λόγο, τόσο στις αποστάσεις των ποιμνιοστασίων, όσο και στη διαχείριση των βοσκοτόπων. 
      Τέλος, θεωρώ πολύ θετική την πρόθεσή σας, κύριε Υπουργέ, που ανακοινώσατε πριν από λίγες εβδομάδες για την διαδικασία συμπλήρωσης της αίτησης για τις ευρωπαϊκές χρηματοδοτήσεις στο διεθνή διαγωνισμό, όπως έπρεπε να έχει γίνει εδώ και τόσα χρόνια. Και επειδή άκουσα αυστηρή κριτική από την πλευρά του ΠΑ.ΣΟ.Κ. μα τόσα χρόνια αυτό γινόταν και από την πλευρά σας, κύριοι συνάδελφοι, δεν γινόταν ο διεθνής διαγωνισμός, με αποτέλεσμα να επιβαρύνεται ο Έλληνας παραγωγός.
      ΠΡΟΕΔΡΕΥΩΝ (Φίλιππος Πετσάλνικος): Αν έχετε την καλοσύνη να ολοκληρώσετε, γιατί έχετε υπερβεί το δέκατο λεπτό. 
      ΓΕΩΡΓΙΟΣ ΚΑΣΑΠΙΔΗΣ: Ολοκληρώνω, κύριε Πρόεδρε.
      Μετά την τακτοποίηση όλων αυτών των προβλημάτων που παρουσιάστηκαν τόσα χρόνια με σφάλματα στις δηλώσεις των παραγωγών, με τα εσφαλμένα ilots και τους φωτοχάρτες, όπως γινόταν μέχρι σήμερα, όπως έχει διορθωθεί η κατάσταση αυτή εδώ και δύο χρόνια, δίνεται η δυνατότητα πλέον να γίνει διεθνής διαγωνισμός και να γίνει σωστά και αυτή η συμπλήρωση, με δαπάνη της ελληνικής πολιτείας και της Ευρωπαϊκής Ένωσης. 
      Και με αυτές τις σκέψεις, κύριε Πρόεδρε, καταλήγω, λέγοντας ότι θεωρώ πως το παρόν σχέδιο νόμου συμβάλλει θετικά και αποφασιστικά σε βασικά ζητήματα της ελληνικής κτηνοτροφίας. Το υπερψηφίζω κι είμαι βέβαιος ότι θα ακολουθήσουν κι άλλες τέτοιες νομοθετικές παρεμβάσεις…
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, παρακαλώ. Είπατε ότι το υπερψηφίζετε.
      ΓΕΩΡΓΙΟΣ ΚΑΣΑΠΙΔΗΣ:… που θα συμβάλλουν στην οριστική επίλυση και άλλων  σημαντικών προβλημάτων της ελληνικής κτηνοτροφίας.
      Ευχαριστώ, κύριε Πρόεδρε, για την ανοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Η συνάδελφος κ. Αμμανατίδου από την πλευρά του Συνασπισμού Ριζοσπαστικής Αριστεράς  έκανε μια εξαιρετική εισήγηση, θέλουμε όμως, με τις παρεμβάσεις που κάνουμε οι Βουλευτές του Συνασπισμού Ριζοσπαστικής Αριστεράς, να επισημάνουμε την τρομερή σημασία, αλλά και την κατάσταση κινδύνου στην οποία βρίσκεται σήμερα η κτηνοτροφία στην Ελλάδα και το αδιέξοδο στο οποίο οδηγείται από την Κυβέρνηση της Νέας Δημοκρατίας και το οποίο επιβεβαιώνεται και με το σημερινό νομοσχέδιο.
      Έχω πια μια προσωπική εικόνα ως Βουλευτής Κρήτης από την κατάσταση, την τεράστια πίεση που νιώθουν οι Έλληνες κτηνοτρόφοι. Χαρακτηριστικό είναι το εξής, ότι σήμερα εκατοντάδες Έλληνες κτηνοτρόφοι προσπαθούν να πουλήσουν τα κοπάδια τους σ’ όλη την Ελλάδα και δεν βρίσκουν αγοραστές είτε για να τα αγοράσουν ως ζώα για να συνεχίσουν την παραγωγή είτε για να τα αξιοποιήσουν ως εμπόρευμα πια, για το κρέας τους. Όπου κι αν πας αυτή η κατάσταση υπάρχει. 
      Πριν από λίγους μήνες ήμουν στο  Δήμο Ρούβα στο Ηράκλειο όπου μου έλεγε παραγωγός –κι εγώ προσωπικά συγκλονίστηκα όταν τον άκουσα και με την προφορά του, την τοπική- ότι τη στιγμή που γεννιέται το προβατάκι από την προβατίνα είναι υποχρεωμένος να το πάρει για να το σκοτώσει, γιατί δεν έχει τη δυνατότητα να αντεπεξέλθει. 
      Προχθές με το συνάδελφο Τσούκαλη βρεθήκαμε στην Ηλεία. Και βλέπουμε μια Κυβέρνηση η οποία σταματάει την επιδότηση ζωοτροφών. Έχει να πληρώσει από το Φλεβάρη την ενίσχυση για τις ζωοτροφές, προκειμένου να μην ξαποληθούν στις καμένες εκτάσεις τα κοπάδια και εξαφανίσουν τα μικρά πευκάκια ή τις μικρές βελανιδιές ή όποιο άλλο δενδράκι πάει να βγει. Είδαμε μια Κυβέρνηση που τις πιο φτωχές οικογένειες, αυτές που δεν έχουν τη δυνατότητα να συντηρούν καν κοπάδι, που έχουν οικόσιτα ζώα που είναι κάτω από δεκαπέντε, δεν τις αποζημιώνει και δεν τις χρηματοδοτεί. Αυτή είναι μια εικόνα δραματική. Κι είναι μια εικόνα και μια κατάσταση για την οποία φταίει η Νέα Δημοκρατία.
      Εγώ θέλω να τονίσω ορισμένα σημεία, χωρίς να μπω σ’ όλα τα θέματα του νομοσχεδίου. Πρώτον, ότι ζούμε μια τεράστια αντίφαση σήμερα. Δηλαδή η κτηνοτροφική παραγωγή παγκοσμίως βρίσκεται σε μια τεράστια έκρηξη. Ποτέ δεν υπήρχε τόσο μεγάλη ζήτηση για κτηνοτροφικά προϊόντα όση υπάρχει σήμερα στον κόσμο, όχι μόνο λόγω της αύξησης του πληθυσμού, αλλά και λόγω της αλλαγής διατροφικών συνηθειών και της δυνατότητας, που έχουν λαοί, όπως είναι η Κίνα ή ένα μέρος της ή όπως είναι η Ινδία ή άλλες χώρες, να βάλουν στη δίαιτά τους τις ζωικές πρωτεΐνες. Βρισκόμαστε σε μια έκρηξη της ζήτησης κτηνοτροφικών προϊόντων και την ίδια στιγμή στην Ελλάδα, αντί να δούμε πώς θα αξιοποιήσουμε αυτήν ακριβώς την έκρηξη, αντί να δούμε πώς θα αντιμετωπίσουμε ενδεχόμενα προβλήματα που διαμορφώνει μια τέτοια απότομη αλλαγή στην παγκόσμια κατάσταση της κτηνοτροφίας, όπως είναι η αύξηση των ζωοτροφών, βλέπουμε ότι υπάρχει μια κατάσταση σε κρίση και έλλειψη κάθε δυνατότητας και προοπτικής. Θα περίμενε, λοιπόν, κανείς απ’ αυτό το νομοσχέδιο να ασχοληθεί με αυτά τα ζητήματα, με την κτηνοτροφία. 
      Εγώ είχα την αίσθηση, όταν διάβασα το νομοσχέδιό σας –άκουσα και Βουλευτές και της Συμπολίτευσης κι εσάς- ότι είναι σαν να έχεις να φτιάξεις ένα δρόμο που έχει όλο παγίδες, όλο λακκούβες, προκαλούνται ατυχήματα συνεχώς και αντί να ασχολείσαι μ' αυτό, ασχολείσαι με το να βάζεις πικροδάφνες δίπλα. Δηλαδή, ασχολείστε με ορισμένα επιμέρους ζητήματα, στα περισσότερα δεν δίνετε καν ικανοποιητικές απαντήσεις, και δεν βλέπετε το μεγάλο πρόβλημα, δηλαδή, ότι η κτηνοτροφία συμπιέζεται από το υψηλό κόστος παραγωγής, συμπιέζεται από τις χαμηλές τιμές και δεν έχει μία διαρθρωτική βάση. Αυτά τα τρία ζητήματα είναι τα βασικά που θα ήθελαν μία απάντηση από το Υπουργείο σας, από σας προσωπικά και από την Κυβέρνησή σας. 
      Βλέπουμε, για παράδειγμα, ότι βάζετε διάφορα ζητήματα, στα οποία όμως δεν δίνετε καν απαντήσεις. Για παράδειγμα, οι διαδικασίες που έχουν πλήξει πάρα πολύ τους κτηνοτρόφους, οι διαδικασίες για τις νέες σταβλικές εγκαταστάσεις. Τις απλοποιείτε κάπως, δεν είναι ίδιες, όπως προηγουμένως, αλλά δεν τις κάνετε απλές. Εγώ διάβαζα τα άρθρα και δεν τα καταλάβαινα. Φανταστείτε ένας κτηνοτρόφος αυτή τη στιγμή οι κτηνοτρόφοι θέλουν ένα Κ.Ε.Π., ένα σημείο στο οποίο θα πηγαίνουν, θα δίνουν όλα τα χαρτιά τους και θα υπάρχει ένας χρόνος συγκεκριμένος και ταχύς μέσα στον οποίο θα υπάρξουν απαντήσεις. 
      Το δεύτερο σημείο σχετικά με τη μείωση του κόστους παραγωγής. Δεν υπάρχει καμμία απάντηση ουσιαστικά από το νομοσχέδιό σας. Υπάρχει ένα μεγάλο ζήτημα, όπου η Ελλάδα αν τη δούμε μέσα στην ευρωζώνη έχει από τις χαμηλότερες τιμές παραγωγού στα κτηνοτροφικά προϊόντα, γάλα, κρέας κ.λπ. και από τις μεγαλύτερες τιμές καταναλωτή σε σχέση με το γάλα και τα άλλα κτηνοτροφικά προϊόντα. Έχουν δημοσιευθεί επανειλημμένα οι τιμές των σούπερ μάρκετ στην Ελλάδα, στη Γαλλία, στην Ιταλία ή σε άλλες ανεπτυγμένες χώρες της Ευρωπαϊκής Ένωσης, όπως στη Μεγάλη Βρετανία και έχουμε διπλάσιες τιμές γάλακτος. Ζούμε στη δικτατορία των σούπερ μάρκετ, στη δικτατορία των μεσαζόντων, στη δικτατορία των μεγάλων εμπόρων και αποδέχεστε αυτό το καθεστώς. Το ξέρετε. Αυτό σας λένε οι κτηνοτρόφοι, συνέχεια. Οι κινητοποιήσεις τους το έχουν ως ένα κεντρικό αίτημα και σας λένε, κάντε ελέγχους, αντιμετωπίστε τη νοθεία, παρέμβετε στις τιμές, κάντε εκείνες τις κινήσεις που θα διευκολύνουν και τον παραγωγό να πάρει μία τιμή, η οποία θα ανταποκρίνεται στο κόστος παραγωγής και στη δουλειά που έχει κάνει, αλλά και τον καταναλωτή να μπορέσει να βρει φθηνό, σε ευρωπαϊκές τιμές, προϊόν. 
      Θέλουμε ευρωπαϊκές τιμές για το γάλα. Δεν θέλουμε ελληνικές τιμές της Νέας Δημοκρατίας. Θέλουμε τιμές του 0,80 ευρώ ή του 0,70 ευρώ που υπάρχει και όχι το 1,5-1,7 ευρώ που βρίσκουμε σήμερα στα σούπερ μάρκετ.
      Όλη αυτή η υπόθεση με την Επιτροπή Ανταγωνισμού είναι μία αστεία υπόθεση. Δεν έχει φέρει κανένα αποτέλεσμα. Κανείς στην πραγματικότητα δεν έχει τιμωρηθεί και κυρίως δεν έχει φέρει κανένα αποτέλεσμα για τους παραγωγούς, αλλά και για τους ίδιους τους καταναλωτές.
      Από εκεί και πέρα, για τη μείωση του κόστους παραγωγής έχει μεγάλη σημασία να υπάρξουν μέτρα άμεσα, τα οποία ζητούν οι κτηνοτρόφοι κι εμείς τα στηρίζουμε, τα οποία τα υπαινίσσεστε στο νομοσχέδιο, αλλά στην πραγματικότητα είναι ένας δρόμος διαφυγής. Για παράδειγμα λέτε ότι ο ΕΛ.Ο.ΓΑ.Κ., ο Ελληνικός Οργανισμός Γάλακτος και Κρέατος, ο οποίος δεν χρηματοδοτείται από τον προϋπολογισμό -στηρίζεται από τις κρατήσεις που γίνονται από τους παραγωγούς- θα μπορέσει σε περιπτώσεις ανάγκης να χρηματοδοτήσει για παράδειγμα τις ζωοτροφές. Τι είναι οι περιπτώσεις ανάγκης; Ποιοι θα τις καθορίζουν; Θα τις καθορίζουν οι έξι στους εννιά που είναι από το Υπουργείο, δηλαδή, ο Υπουργός; Κύριε Υπουργέ, θέλω μία απάντηση. Ζούμε μία περίπτωση ανάγκης σήμερα; Βρίσκεται η κτηνοτροφία σήμερα σε περίπτωση ανάγκης; Αμέσως μετά την εφαρμογή του νόμου θα προχωρήσετε σε επιδότηση των ζωοτροφών μέχρι να ληφθούν τουλάχιστον εκείνα τα διαρθρωτικά μέτρα, τα οποία θα αντιμετωπίσουν το πρόβλημα; Σε τι μέγεθος φαντάζεστε ή βλέπετε αυτήν την επιδότηση; Σ' αυτό θέλω να απαντήσετε. Εδώ έχουμε μια προσπάθεια θεσμικής παράκαμψης ενός αιτήματος, το οποίο μπαίνει άμεσα και όχι μόνο σε περίπτωση ανάγκης. Τι θα πει «περίπτωση ανάγκης» και περιπτώσεις μακροχρόνιων περιόδων κρίσης; 
      Βιώνει μια μεγάλη περίοδο κρίσης. Δεν είναι μια μπόρα που ήρθε, μια περίπτωση ανάγκης που εμφανίστηκε. Είναι ένα βαθύ και σοβαρό πρόβλημα, στο οποίο πρέπει να δώσει απάντηση η Κυβέρνηση της Νέας Δημοκρατίας. Θέλω απάντηση σ’ αυτό. Θα προχωρήσετε τώρα που υποτίθεται ότι κάνετε και ένα τέτοιο θεσμικό κατασκεύασμα που μιλάτε για περίπτωση ανάγκης σε ενίσχυση των ζωοτροφών, μέχρι να αποκαταστηθεί μια καλύτερη ισορροπία με διαρθρωτικά μέτρα στο χώρο της κτηνοτροφίας;
      Το τρίτο σημείο που θα ήθελα να θέσω έχει σχέση με τη διοχέτευση του προϊόντος και με τις τιμές. Είναι η άλλη πλευρά του κόστους της παραγωγής με την εξασφάλιση ικανοποιητικών τιμών, όπου εδώ πέρα βλέπουμε την έλλειψη στοιχειωδών μέτρων που θα έπρεπε να υπάρχουν. 
      Σας έχουν ζητήσει οι παραγωγοί στις μηχανές των καταστημάτων που πουλάνε κτηνοτροφικά είδη να καταγράφεται αν είναι ελληνικό ή ξένο το προϊόν, να καταγράφονται ακριβώς τα χαρακτηριστικά του προϊόντος. Σας έχουν ζητήσει –ξέρω ότι έχει γίνει στην Κρήτη και αλλού- στα εστιατόρια να καταγράφεται αν είναι το παραδοσιακό έδεσμα το κρητικό, η τούρτα η χανιώτικη ή οτιδήποτε άλλο, με αρνάκι Νέας Ζηλανδίας ή αν είναι με ζυγούρι από τα Σφακιά ή από αλλού.
      Εξασφάλιση τιμών και με μηχανισμούς ελέγχων και ποιοτικής καταγραφής, αλλά και με την ίδια την ενίσχυση των παραγωγών, όσο δεν παίρνουμε απάντηση. Με αυτήν την έννοια νομίζω ότι πρέπει να ανταποκριθείτε στα πέντε-έξι αιτήματα, τα οποία έχουν θέσει οι παραγωγοί. 
      Το τέταρτο σημείο που θα ήθελα να θέσω είναι οι δομικές παρεμβάσεις, τις οποίες δεν τις βλέπουμε. Δεν βλέπουμε για παράδειγμα μια πολιτική σχετικά με τη βιολογική κτηνοτροφία. Δεν υπάρχει αυτή μέσα στο νομοσχέδιο. Δεν υπάρχει τίποτα καινούργιο. Και αν πήγαιναν όλα καλά, εντάξει. Ξέρετε όμως πολύ καλά την απελπισία και την απόγνωση των βιολογικών κτηνοτρόφων, το πόσες φορές έχουν πει «μετανοούμε που ασχοληθήκαμε με τη βιολογική κτηνοτροφία», όχι μόνο λόγω της εμπλοκής στις γραφειοκρατικές διαδικασίες, αλλά λόγω της μη ύπαρξης καν εκείνων των κέντρων τα οποία θα πιστοποιούν το προϊόν τους. 
      Ξέρετε πάρα πολύ καλά ότι στην Ελλάδα γίνεται το απόλυτο παράδοξο, το οποίο καταργεί όλους τους κανόνες της οικονομίας. Δηλαδή ο παραγωγός έχει αναγκαστεί να μπει στη διαδικασία να παράξει βιολογικό κρέας ή βιολογικό γάλα και στη μεγάλη τους πλειοψηφία το πουλάνε ως συμβατικό, διότι δεν έχουν τη δυνατότητα –αφού πέρασαν όλες αυτές τις διαδικασίες- να πιστοποιήσουν το προϊόν τους. 
      Θα περίμενε κανείς από εσάς παρεμβάσεις για τις ορεινές και ημιορεινές ζώνες. Αν δείτε, δεν είναι τυχαίο ότι η κτηνοτροφία έχει συνδεθεί και με την εγκληματικότητα. Έχει συνδεθεί με την εγκληματικότητα, διότι ακριβώς εκείνες οι κτηνοτροφικές ζώνες είναι αυτές, οι οποίες είχαν σχεδόν μονοκαλλιέργεια την κτηνοτροφία. Μπορεί να υπήρχαν ελιές ή κάποιες άλλες γεωργικές απασχολήσεις, αλλά το κέντρο ήταν η κτηνοτροφία. Έμειναν έξω από κάθε διαδικασία εξέλιξης στην περιφέρεια, όπως περιοχές οι οποίες ήταν τουριστικές. Έγινε ένα είδος γκέτο, χειρότερο από τα γκέτο της πόλης και οδηγήθηκαν στο να είναι απομονωμένες, χωρίς πόρους, χωρίς προοπτικές, χωρίς μέλλον και να γίνουν φυτώριο εγκληματικότητας. 
      Περίμενε κανείς να υπάρχει μια κατεύθυνση, μια αντίληψη, ένα πρόγραμμα και γενικό –σε πανελλαδικό επίπεδο- και τοπικό, σχετικά με τις ορεινές και ημιορεινές ζώνες. Θα περίμενε κανείς να συζητήσουμε στην Ελλάδα το αντίθετο του εκτατικού μοντέλου, που προσπαθούν να χρησιμοποιήσουν ορισμένες βόρειες χώρες, οι οποίες έχουν απέραντες εκτάσεις βόσκησης, παίρνοντας υπ’ όψιν το θαμνώδη χαρακτήρα, τις μικρές λιβαδικές εκτάσεις που έχουμε κ.λπ., ώστε να συμφιλιώσουμε την επιβίωση του κτηνοτρόφου παραγωγού με την προστασία του περιβάλλοντος. 
      Εδώ υπάρχει ένα «άλλα αντ’ άλλων». Κανένας προγραμματισμός, καμμία σκέψη, καμμία ρύθμιση, καμμία πρόβλεψη! Αλλού πρέπει να βγαίνουν τα κοπάδια στα δάση, εκεί που έχουμε ψιλή βλάστηση, προκειμένου να κάνουν αποψίλωση. Αλλού πρέπει να αποτρέπουμε να βγαίνουν, προκειμένου να ευνοήσουμε την αναδάσωση. Τίποτα απ’ όλα αυτά δεν υπάρχει!
      Είστε μια Κυβέρνηση χωρίς κατεύθυνση, χωρίς πυξίδα. Θα περίμενε κανείς να θέσετε τα ζητήματα ενόψει του 2013. Το 2013 είναι μία χρονολογία, η οποία προκαλεί φόβο. Κλείνει η περίοδος των σημερινών κοινοτικών ενισχύσεων που ισχύουν. Τι θέσεις έχει η Ελλάδα; Τι θέματα βάζει; Πώς τα διεκδικεί ήδη μέσα στην Ευρωπαϊκή Ένωση; Τι προβλήματα θέτει; Τίποτα από αυτά δεν υπάρχει. Βαδίζετε στα τυφλά. Και αυτό, βέβαια, το πληρώνετε κι εσείς -το δείχνουν οι δημοσκοπήσεις- το πληρώνουν, όμως και οι παραγωγοί. Και το πληρώνει ένας κλάδος, ο οποίος είναι ζωτικός. Εμείς, ως Συνασπισμός Ριζοσπαστικής Αριστεράς, πιστεύουμε ότι μέσα σε μια ευνοϊκή διεθνή περίοδο τελικά, με τα διαθρωτικά, κυρίως, μέτρα από την ανάπτυξη των εγχώριων ζωοτροφών μέχρι τις μεγάλες βιολογικές ζώνες, μέχρι το επώνυμο προϊόν που θα κάνουμε, αλλά και με άμεσες παρεμβάσεις στα θέματα του κόστους παραγωγής και στα θέματα των τιμών, θα μπορούσαν να υπάρξουν απαντήσεις.
      Δεν υπάρχει κάτι τέτοιο. Δεν μπορεί να προσφέρει κάτι η Κυβέρνησή σας. Η Κυβέρνησή σας εκ των πραγμάτων στρέφεται στο ένα κοινωνικό στρώμα μετά το άλλο, έρχεται το νομοσχέδιο για τους κτηνοτρόφους, μετά από αυτήν την εικόνα που είδαμε χθες για τα ζητήματα των εισαγωγών στα Ανώτατα Εκπαιδευτικά Ιδρύματα, όπου στην παιδεία η πολιτική της Κυβέρνησης της Νέας Δημοκρατίας αναδεικνύεται ότι είναι πολιτική Ηρώδη. Όχι μόνο να μείνουν έξω από τα πανεπιστήμια όσοι δεν μπορούν να μπουν, γιατί δεν τους φτάνουν οι θέσεις, αλλά να φτάσουμε να έχουμε πια δεκάδες χιλιάδες κενές θέσεις στα πανεπιστήμια με τους μηχανισμούς, με τη βάση του δέκα και με όλη τη δομή της παιδείας, την οποία έχετε θέσει.
      Με αυτήν την έννοια, εμείς, ως Συνασπισμός Ριζοσπαστικής Αριστεράς, καταψηφίζουμε το νομοσχέδιο αυτό, αλλά πιστεύουμε -και θέλουμε να είμαστε ειλικρινείς- ότι, ενώ παράλληλα αγωνιζόμαστε για να προωθηθεί κάθε επιμέρους μέτρο που θέτουν οι κτηνοτρόφοι, πιστεύουμε ότι οι ριζικές εκείνες παρεμβάσεις, αλλαγές και εναλλακτικές πολιτικές μπορούν να εφαρμοστούν μόνο μετά την πτώση της Κυβέρνησης της Νέας Δημοκρατίας, με μια νέα κυβέρνηση η οποία θα έχει άλλη προοπτική, θα χρησιμοποιεί το σχέδιο, θα είναι σε επαφή με τους παραγωγούς και με την κοινωνία και θα έχει τη δυνατότητα να εκμεταλλευτεί τις θετικές διεθνείς συνθήκες που υπάρχουν για την κτηνοτροφία.
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υπουργός Αγροτικής Ανάπτυξης και Τροφίμων.
      Κύριε Υπουργέ, θα κάνετε χρήση του χρόνου της δευτερολογίας σας ή παρέμβαση;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Μια μικρή παρέμβαση θα κάνω, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Μια σύντομη παρέμβαση.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Πολύ σύντομη παρέμβαση. 
      Ακούσαμε τον κ. Αλαβάνο να αναφέρεται στην αγροτική πολιτική της Κυβέρνησης και ιδιαίτερα στα θέματα της κτηνοτροφίας.
      Θα ήθελα, λοιπόν, να κάνω κάποιες μικρές επισημάνσεις.
      Είπε στην αρχή ότι εκατοντάδες Έλληνες κτηνοτρόφοι προσπαθούν να πουλήσουν το κοπάδι τους. Εγώ θέλω να του πω ότι από το 2004 έως το 2007 δεκαπλασιάστηκαν οι επενδύσεις στην κτηνοτροφία από τους κτηνοτρόφους και ότι υπάρχει πολύ μεγάλο ενδιαφέρον από τους κτηνοτρόφους να ενταχθούν στο πρόγραμμα της αγροτικής ανάπτυξης στην Δ’ Προγραμματική Περίοδο, για να αυξήσουν τις παραγωγές τους, να αυξήσουν το κοπάδι τους.
      Άρα, αυτό έρχεται σε αντίθεση με αυτό που αναφέρατε προηγουμένως, ότι προσπαθούν να πουλήσουν τα κοπάδια τους. Δεν έχει καμμία σχέση με αυτό που…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ελάτε μια βόλτα στην Κρήτη.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Έχω πάει πολλές φορές στην Κρήτη. Πριν από μια εβδομάδα ήμουν στην Κρήτη.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Όχι στην «CRETA FARM».
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θέλω να σας πω και κάτι ακόμη, ότι πριν από τρεις μέρες συναντήθηκα με το Σύνδεσμο της Ελληνικής Κτηνοτροφίας και με το συντονιστικό όργανο των κτηνοτρόφων, που απαρτίζεται από κτηνοτρόφους από όλη την Ελλάδα, οι οποίοι συμφωνούν με την πολιτική μας και μάλιστα, συμφωνούν και με το νομοσχέδιο.
      Είπατε, επίσης, ότι από τον Ιανουάριο έχει σταματήσει η αποστολή ενισχύσεων για ζωοτροφές στις πυρόπληκτες περιοχές. Σας πληροφορώ ότι πριν από ένα μήνα, τον Ιούλιο, στείλαμε χρήματα στις πυρόπληκτες περιοχές και έχουν μοιραστεί ζωοτροφές.
      Κατά συνέπεια ή δεν έχετε πληροφόρηση γι΄ αυτό που λέτε ή έχετε πληροφόρηση και αυτό που λέτε δεν ανταποκρίνεται στην πραγματικότητα. Σας πληροφορώ ότι τον Ιούλιο, όλες οι νομαρχίες των πυρόπληκτων περιοχών πήραν οικονομική ενίσχυση από το Υπουργείο. Αυτή είναι η αλήθεια και αυτή είναι η πραγματικότητα. Αν θέλετε, θα σας καταθέσω και τα εντάλματα πληρωμής, για να αποδείξω του λόγου το αληθές. Αναφέρετε ότι μας ζήτησαν οι κτηνοτρόφοι …
      ΝΙΚΟΛΑΟΣ ΤΣΟΥΚΑΛΗΣ: Πότε;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Με συγχωρείτε, αυτή είναι η πραγματικότητα. Τα χρήματα έχουν σταλεί. Έλεος! 
      ΝΙΚΟΛΑΟΣ ΤΣΟΥΚΑΛΗΣ:  Είναι έξω ο Νομάρχης Ηλείας, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Ωραία. Τώρα που θα βγείτε έξω, λοιπόν, ρωτήστε το Νομάρχη της Ηλείας να σας πει εάν πήρε ή δεν πήρε χρήματα από το Υπουργείο, πριν από ένα μήνα. 
      ΝΙΚΟΛΑΟΣ ΤΣΟΥΚΑΛΗΣ: Οι παραγωγοί, τι πήραν, κύριε Υπουργέ; 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Ρωτήστε τον, σας παρακαλώ, κύριε συνάδελφε.
      Τρίτον, ανέφερε ο κ. Αλαβάνος ότι μας ζήτησαν στις ζυγιστικές μηχανές οι κτηνοτρόφοι να αναφέρεται η προέλευση του κρέατος. Μα, αυτό το κάναμε πράξη πριν το Πάσχα και ισχύει κανονικά. Κι έχουν εκφράσει με επιστολές οι κτηνοτρόφοι από όλη την Ελλάδα την ικανοποίησή τους για το μέτρο που πήραμε.
      Ανέφερε ο κ. Αλαβάνος ότι υπάρχει πολύ μεγάλη ζήτηση κτηνοτροφικών προϊόντων σε διεθνές επίπεδο και ότι ευημερεί η κτηνοτροφία σε διεθνές επίπεδο. Θέλω, λοιπόν, να σας πω ότι η κτηνοτροφία σε ευρωπαϊκό επίπεδο βρίσκεται σε παρατεταμένη κρίση, ότι άλλες χώρες αντιμετωπίζουν πολύ μεγαλύτερα προβλήματα από αυτά που αντιμετωπίζει η χώρα μας. 
      Και πρέπει να ξέρετε ότι σχεδόν σε όλα τα Συμβούλια των Υπουργών Γεωργίας της Ευρωπαϊκής Ένωσης έρχεται θέμα για την κρίση στην κτηνοτροφία. Πρέπει να σας πω επίσης, ότι είμαστε η μοναδική χώρα στην Ευρωπαϊκή Ένωση που πήρε σημαντικά μέτρα για να βοηθήσουμε τους κτηνοτρόφους στην κρίση αυτή. Είμαστε η μοναδική χώρα που πλήρωσε 150.000.000 ευρώ εξισωτική αποζημίωση δέκα μήνες νωρίτερα από την κανονική ημερομηνία καταβολής της. Είμαστε η μοναδική χώρα στην Ευρωπαϊκή Ένωση που έδωσε 300.000.000 ευρώ άτοκο πενταετές δάνειο στους κτηνοτρόφους για να τους στηρίξει πραγματικά στην ώρα της κρίσης.
      Επίσης, ειπώθηκε ότι με το νομοσχέδιο δεν απλοποιούνται οι διαδικασίες. Αυτό είναι πολύ μεγάλο λάθος, αν το πιστεύετε. Απλοποιούνται σε σημαντικό βαθμό οι διαδικασίες για την έκδοση των αδειών. Και μόνο το γεγονός ότι πλέον η έκδοση των αδειών δεν γίνεται από την Πρωτοβάθμια Τοπική Αυτοδιοίκηση που δημιουργούσε πολλά προβλήματα -διότι αντιμάχονταν σε πολλές περιπτώσεις οι δήμαρχοι με τους κτηνοτρόφους, γιατί είχαν τους δικούς τους λόγους- και πάει πλέον σε μια επιτροπή της Νομαρχίας όπου με διαφάνεια και με ταχύτητα γίνεται η έγκριση των αδειών, πιστεύουμε ότι είναι κάτι πάρα πολύ σημαντικό.
      Νοθεία. Όσον αφορά τους ελέγχους για τη νοθεία, τα τελευταία χρόνια δεν έγιναν ποτέ, κύριε Πρόεδρε, στη χώρα μας και το γνωρίζουν πολύ καλά αυτό οι Έλληνες κτηνοτρόφοι. Ισοζύγια στο γάλα και στη φέτα δεν έχουν γίνει ποτέ. Και μάλιστα, για πρώτη φορά δημοσιοποιούμε τα ονόματα αυτών που νοθεύουν τη φέτα, δημοσιοποιούμε τα ονόματα αυτών που δημιουργούν προβλήματα στους Έλληνες κτηνοτρόφους.
      Η βιολογική κτηνοτροφία αυξήθηκε κατακόρυφα τα προηγούμενα χρόνια. Αυτή είναι μια αλήθεια και μια πραγματικότητα. Εδώ συμφωνώ απόλυτα μαζί σας ότι χρειάζονται περισσότερες παρεμβάσεις -και αυτό κάνουμε- σε ορεινές περιοχές της χώρας, όπου κυρίως αναπτύσσεται η κτηνοτροφία.
      Θέλω να σας πω ότι μέσα από το πρόγραμμα αγροτικής ανάπτυξης προγραμματίζουμε –κι έχουν ξεκινήσει σε αρκετές περιοχές- σημαντικές παρεμβάσεις για την ενίσχυση των υποδομών στις ορεινές περιοχές. Μάλιστα, προγραμματίζουμε στα Ζωνιανά να δημιουργήσουμε Γαλακτοκομική Σχολή, όπως είναι η Σχολή των Ιωαννίνων, για να δώσουμε μια καλύτερη προοπτική στους νέους ανθρώπους που ζουν εκεί. Ξέρουμε ότι εκεί υπάρχουν κτηνοτρόφοι με πολλά παιδιά που θέλουν να ασχοληθούν με την τυροκόμηση, για να μπορέσουν να έχουν με πολύ καλύτερη προοπτική στο μέλλον. 
      Τελειώνοντας, θέλω να πω ότι η Κυβέρνηση έχει συγκεκριμένη στρατηγική την οποία υλοποιούμε για την στήριξη της ελληνικής κτηνοτροφίας. Πρέπει να ξέρετε ότι παρά την κρίση, η ψυχολογία στον Έλληνα κτηνοτρόφου έχει αλλάξει, γιατί για πρώτη φορά βλέπει ότι υπάρχει μία Κυβέρνηση που έχει στρατηγική, που έχει πρόγραμμα, που αναπτύσσει δράσεις, που στέκεται στο πλευρό, ακόμα και την ώρα της κρίσης του Έλληνα κτηνοτρόφου.
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Πρόεδρος της Κοινοβουλευτικής Ομάδας του ΣΥ.ΡΙΖ.Α..
      Έχετε για την πρώτη σας παρέμβαση, μετά την πρωτομιλία, πέντε λεπτά, κύριε Αλαβάνο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Εγώ δεν θα τα χρησιμοποιήσω όλα, κύριε Πρόεδρε. Ανέπτυξα τις σκέψεις μου, δεν θέλω να τις επαναλάβω. Καταλαβαίνω ότι ο κύριος Υπουργός έχει μια άλλη άποψη σε διάφορα ζητήματα. Αυτό είναι φυσικό. Όχι όμως ψέματα, κύριε Υπουργέ. Διότι ή εσείς λέτε ψέματα ή οι πυροπαθείς της Ηλείας είναι ψεύτες. Και δεν μπορώ να το δεχτώ εγώ αυτό.
      Χθες βρεθήκαμε στο Γούμερο, στην Αγία Άννα, στη σύσκεψη με το Νομάρχη, με τους Προέδρους των Αγροτικών Συλλόγων κ.λπ., και μας είπαν ότι δεν έχουν πάρει ενίσχυση για τις ζωοτροφές και πιέζονται. Είναι σαν να τους λέει η Κυβέρνηση «βγάλτε τα να φάνε φρέσκο πεύκο» από το Φλεβάρη. Δεν μπορεί επομένως ο αρμόδιος Υπουργός να έρχεται εδώ και να λέει τέτοια πράγματα. 
      Το άλλο σημείο, επίσης, είναι το εξής: Εγώ δεν θα μπορούσα να μιλήσω, αν δεν είχα επαφή με το Συντονιστικό των κτηνοτρόφων, όχι για να μου υπαγορεύσουν τις θέσεις τους, αλλά επειδή ήθελα να τις ακούσω. Και αυτό που κατάλαβα από το Συντονιστικό των κτηνοτρόφων ήταν η αντίθεσή τους στο νομοσχέδιο, διότι είπαν ότι μπορεί να έχει κάποια μέτρα, απλοποιήσεις, κ.λπ., αλλά αυτά δεν δίνουν οριστική λύση στο πρόβλημα. Διαφωνούν γιατί στα βασικά ζητήματα δεν δίνει απάντηση. 
      Δεν μπορείτε, λοιπόν, να λέτε εσείς εδώ ότι το Συντονιστικό των κτηνοτρόφων είναι υπέρ του νομοσχεδίου! Και να σας πω κάτι; Μην το λέτε, γιατί την άλλη εβδομάδα θα το δείτε στη Θεσσαλονίκη μπροστά σας κι εσείς και ο κύριος Πρωθυπουργός, με τα γάλατα που θα χυθούν, κ.λπ..
       Τέλος, θα ήθελα να κάνω μία διευκρίνιση σχετικά με τις μηχανές και την αναφορά της προέλευσης του κρέατος. Δεν γίνεται σε πανελλαδική κλίμακα. Μπαίνει κάποιο όριο πέντε χιλιάδων κατοίκων ή κάτι άλλο, που δεν το θυμάμαι. Επίσης, αυτό που εγώ τόνισα ιδιαίτερα είναι ότι δεν αφορά μόνο στα κρεοπωλεία, αλλά αφορά στα καταστήματα, τις ψησταριές, τα εστιατόρια, κ.λπ., μέσα από τα οποία γίνεται ένα πολύ μεγάλο μέρος της κατανάλωσης κρέατος.
      Επομένως, κύριε Υπουργέ, μπορείτε να έχετε τις απόψεις σας, αλλά σας καλώ να πάμε κάπου μαζί. Επιλέξτε το σημείο. Μη μου πείτε μόνο την «CRETA FARM». Ή μη μου πείτε μία μεγάλη βιομηχανία. Να πάμε από τη Μακεδονία και τη Θράκη, μέχρι την Κρήτη, όπου ζουν παραγωγοί κτηνοτρόφοι. Και θα δείτε εκεί πέρα και το ηθικό τους και τις προοπτικές τους και τις ελπίδες τους και το πώς ζουν κάτω από τις συνθήκες της διακυβέρνησης της Νέας Δημοκρατίας.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε το λόγο για μία σύντομη παρέμβαση.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, δεν μπορώ να δεχθώ βαρύτατους χαρακτηρισμούς. Προηγουμένως, ο κ. Αλαβάνος είπε ότι λέω ψέματα.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ή εσείς ή οι Ηλείοι.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Εγώ, κύριε Πρόεδρε, δεν λέω ψέματα. Εσείς είστε απληροφόρητος. Και παραπληροφορείτε και τη Βουλή, αλλά παραπληροφορείτε και τους Έλληνες κτηνοτρόφους. Σίγουρα, εγώ υπέγραψα το ένταλμα για να πληρωθούν, να σταλούν χρήματα στις νομαρχίες για ζωοτροφές.
      Κατά συνέπεια ψέματα δεν σας έχω πει. Αυτή είναι η αλήθεια και σας καλώ  να δεχθείτε αυτήν την αλήθεια. Αν δεν έγινε καλή διαχείριση από τις νομαρχίες, γι’ αυτό δεν ευθύνεται το Υπουργείο. Ρωτήστε, λοιπόν, τις νομαρχίες αν έχουν πάρει χρήματα και τότε θα ανακαλέσετε αυτά τα οποία έχετε πει.
      Όσον αφορά το Συντονιστικό που είπατε ότι το συναντήσατε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Επικοινώνησα μαζί τους, είπα.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): …εγώ συναντώ το Συντονιστικό των κτηνοτρόφων κάθε δεκαπέντε ημέρες και συζητούμε μαζί. 
      Οι κτηνοτρόφοι, λοιπόν, που είναι στο Συντονιστικό, μου έχουν πει ότι το νομοσχέδιο κινείται σε πολύ καλή κατεύθυνση. Και, μάλιστα, θέλω να σας πω ότι έχω μία πολύ καλή συνεργασία και ότι τα περισσότερα άρθρα του νομοσχεδίου έγιναν σε συνεργασία με τους κτηνοτρόφους. 
      Για δε τις κινητοποιήσεις που είπατε, θέλω να σας πω το εξής: Μπορεί κάποια στελέχη σας –που δεν είναι κατά κύριο επάγγελμα κτηνοτρόφοι, αλλά είναι δάσκαλοι ή ετεροεπαγγελματίες- να προσπαθούν να δημιουργήσουν κάποιο θέμα, όμως, πιστέψτε με ότι όλη αυτή η προσπάθεια πέφτει στο κενό, διότι οι κτηνοτρόφοι και του Συντονιστικού και όλοι οι εκπρόσωποι των κτηνοτρόφων γνωρίζουν πολύ καλά ότι παρόμοια στήριξη στην κτηνοτροφία μ’ αυτήν που παρέχει αυτή η Κυβέρνηση, δεν υπήρξε ποτέ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχουμε ολοκληρώσει το στάδιο των πρωτολογιών και εισερχόμαστε τώρα στις δευτερολογίες.
      Το λόγο έχει ο εισηγητής της Πλειοψηφίας, Βουλευτής της Νέας Δημοκρατίας, κ. Ιορδάνης Τζαμτζής.
      Κύριε Τζαμτζή, έχετε το λόγο για οκτώ λεπτά.
       ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, άκουσα με μεγάλη προσοχή όλα αυτά τα οποία είπε τοποθετούμενος ο Πρόεδρος του ΣΥ.ΡΙΖ.Α. κ. Αλαβάνος. Αυτό που μου προξένησε πολύ μεγάλη εντύπωση και δεν μπορώ να το χαρακτηρίσω είναι η λέξη «γκέτο» που χρησιμοποίησε για τις ορεινές και ημιορεινές περιοχές, όπου υπάρχει αυξημένη εγκληματικότητα. Είναι το ένα απ’ αυτά τα οποία άκουσα. 
      Δεν ξέρω κατά πόσον έχει πάει ο κ. Αλαβάνος σε ορεινές ή ημιορεινές περιοχές. 
      	Θέλω να τον καλέσω στην Πέλλα, στις ορεινές και ημιορεινές περιοχές, όπου οι κτηνοτρόφοι δίνουν έναν αγώνα δύσκολο –είναι άνθρωποι του μόχθου- για να μπορέσουν να καλυτερέψουν τη ζωή τους και, φυσικά, αυτές οι περιοχές δεν λειτουργούν ούτε σαν γκέτο ούτε υπάρχει εγκληματικότητα.
      	Όμως, αυτό το οποίο διαπίστωσα, ακούγοντας και τον κ. Αλαβάνο, είναι ότι γνωρίζει τα θέματα της κτηνοτροφίας –και λυπάμαι που το λέω- θεωρητικά και επιφανειακά. Τέτοια λέτε στους αγρότες, τέτοια λέτε στους κτηνοτρόφους και, φυσικά, σας κοιτάζουν περίεργα και δεν σας ψηφίζουν. 
      	Και αυτό που θέλω να πω και να κλείσω την αναφορά μου αυτή στα όσα ειπώθηκαν πριν από λίγο είναι το εξής: Επιτέλους θα πρέπει να δούμε και τις προτάσεις του ΣΥ.ΡΙΖ.Α., για να μην ακούμε από το Βήμα της Βουλής όλα αυτά τα αντικρουόμενα μεταξύ τους, όπως ότι τα ζώα θα πρέπει να βόσκουν στο δάσος ή ότι δεν θα πρέπει να βόσκουν στο δάσος, ότι θα πρέπει να υπάρχει απαγόρευση εισαγωγών, ότι θα πρέπει να υπάρχει ελευθερία και όλα τα σχετικά. Γιατί αυτά τα οποία ακούμε από το ΣΥ.ΡΙΖ.Α. είναι ουσιαστικά αντικρουόμενα μεταξύ τους. 
      	(Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      	Κυρίες και κύριοι συνάδελφοι, ειπώθηκαν πολλά. Ειπώθηκαν πολλά σε μια λογική του να υπάρξει καταγγελία. Στην πρωτολογία μου, εισηγούμενος το νομοσχέδιο, από την πρώτη στιγμή είπα ότι αυτό το οποίο φάνηκε ξεκάθαρα μέσα στην επιτροπή ήταν η προσπάθεια από τις άλλες παρατάξεις, από τα άλλα κόμματα να υπάρξει σύγκρουση στη Βουλή, για να γράψουν οι εφημερίδες. Γιατί ουσιαστικές διαφωνίες με αυτό το νομοσχέδιο δεν υπάρχουν. Γιατί αν υπάρχουν, κάνετε προτάσεις συγκεκριμένες, ώστε να συζητήσουμε τις προτάσεις σας. 
      	Έγινε αναφορά σε πελατειακή διαχείριση από τον ΕΛ.Γ.Α.. Ειπώθηκε ότι ο ΕΛ.Γ.Α. χρωστάει και ότι θα διαλυθεί. Κροκοδείλια δάκρυα δηλαδή! Μας μέμφεστε γιατί στηρίζουμε τους αγρότες; 
      Βγείτε και πείτε ευθέως στους αγρότες ότι εμείς, κύριοι, ως κόμματα της Αντιπολίτευσης, δεν θέλουμε να δίνονται αποζημιώσεις, γιατί ο ΕΛ.Γ.Α. χρωστάει. 
      Βγείτε και πείτε στους αγρότες αυτά τα οποία λέτε εδώ μέσα, γιατί πιστεύετε ότι ίσως έξω δεν σας ακούνε, ότι δεν θέλετε να αποζημιωθεί η ακαρπία, ότι κακώς αποζημιώθηκε η ακαρπία στα οπωροφόρα, ότι κακώς αποζημιώθηκε το κλαδοσπόρι στα οπωροφόρα, ότι κακώς αποζημιώθηκε ο περονόσπορος. Γιατί; Γιατί γι’ αυτό τέσσερις συνάδελφοι ήρθατε εδώ μέσα στη Βουλή, με ερώτησή σας…
      	ΗΛΙΑΣ ΦΩΤΙΑΔΗΣ: Με επερώτηση κιόλας, κύριε συνάδελφε!
      	ΙΟΡΔΑΝΗΣ ΤΖΑΜΤΖΗΣ: …και σε άλλες επερωτήσεις που έχετε κάνει και καταγγείλατε την Κυβέρνηση, γιατί ζημιώνει τους αγρότες για την ακαρπία. 
      	Τι είναι αυτή η ακαρπία; Κατ’ αρχάς, ξέρετε τι είναι η ακαρπία; Συγχωρείστε μου αυτήν τη λογική που βάζω, διότι έχω κάθε δικαίωμα, αφού είμαι ο ίδιος αγρότης και ξέρω πολύ καλά. Υπάρχει από τον καύσωνα πρόβλημα στα οπωροφόρα. Υπάρχει ατελής ανθοφορία.
      	ΕΜΜΑΝΟΥΗΛ ΣΤΡΑΤΑΚΗΣ: Δεν υπάρχει πρόβλεψη για όλες τις καλλιέργειες!
      	ΙΟΡΔΑΝΗΣ ΤΖΑΜΤΖΗΣ: Αφήστε με, κύριε συνάδελφε! Κύριε Στρατάκη, κάποια πράγματα, όταν «ξύνεστε» στη γκλίτσα του τσοπάνη, θα τα ακούσετε. 
      	ΠΡΟΕΔΡΕΥΟΥΣΑ (Βέρα Νικολαΐδου): Κύριε Στρατάκη, θα μιλήσετε αμέσως μετά. Μην διακόπτετε!
      	ΙΟΡΔΑΝΗΣ ΤΖΑΜΤΖΗΣ: Υπάρχει, λοιπόν, ατελής ανθοφορία στα οπωροφόρα. Δεν υπάρχει υγιής στήμονας, να μπορέσει να θρέψει τον καρπό. Ο καρπός αυτός είτε πέφτει, όταν είναι σαν κουκούτσι, είτε πέφτει, όταν τον απορρίπτει το δένδρο, όταν φθάσει σε μέγεθος καρυδιού. Και είναι κάτι το οποίο δεν μπορεί να προβλέψει η υπηρεσία εξ΄αρχής. Βλέπει καρπό επάνω στο δένδρο. 
      Αυτό, λοιπόν, έρχεται κατ’ εξαίρεση και το καλύπτει και ορθά το καλύπτει. Διότι οι ζημιές που έπαθαν τα οπωροφόρα τα προηγούμενα χρόνια από την ακαρπία έφθαναν το 80%. Τι θα έκαναν αυτοί οι άνθρωποι; Θα έμεναν χωρίς αποζημίωση, στο έλεος του θεού; 
      Υπήρχε ο παγετός του 2003. Δόθηκαν χρήματα στους αγρότες. Μέχρι και 100% οι ζημιές. Υπήρχαν ζημιές από ανεμοθύελλες. Τους καλύπτει ο ΕΛ.Γ.Α. κανονικά. Και υπάρχουν και φαινόμενα ανεμοστροβίλων. Πριν από λίγες μέρες, υπήρχε πρόβλημα ανεμοθύελλας στην ευρύτερη περιοχή Πέλλας και Ημαθίας. Δεν θα καλυφθούν αυτές οι ζημιές; 
      	Κύριε Υπουργέ, για άλλη μια φορά εκμεταλλεύομαι, αν θέλετε, αυτήν την ευκαιρία που μας δίνουν στην ουσία οι συνάδελφοι από το ΠΑ.ΣΟ.Κ. για να ζητήσω την κάλυψη των ζημιών της ακαρπίας από τον ΕΛ.Γ.Α. και όχι από τα Π.Σ.Ε.Α.. Το πρόβλημα είναι πολύ σοβαρό, διότι δεν υπάρχουν τίτλοι κυριότητας σε πολλές περιοχές.
      Και αν οι αποζημιώσεις δοθούν από τα Π.Σ.Ε.Α., τότε οι άνθρωποι αυτοί δεν θα μπορέσουν να αποζημιωθούν. 
      Επίσης θέλω να ζητήσω να επιταχυνθούν οι διαδικασίες για να βγει το πόρισμα για τη μειωμένη παραγωγή στα σπαράγγια και να έχουμε και εκεί τα όποια αποτελέσματα.
      Αυτό λοιπόν που θέλω να επισημάνω, κύριοι συνάδελφοι του ΠΑ.ΣΟ.Κ., είναι, τι ζητάτε; Να μην υπάρχουν αυτές οι αποζημιώσεις, όταν γνωμοδοτούν γεωπόνοι, καθηγητές πανεπιστημίου; Δεν παίρνει απόφαση ο Υπουργός, δεν παίρνει απόφαση ο ΕΛ.Γ.Α. μόνος του. 
      Πρόσφατα για την ακαρπία και σε όλη την Ελλάδα, γιατί αφορά όλη την Ελλάδα, δεν αφορά ένα ή δύο νομούς, αφορά όλη την Ελλάδα για τα οπωροφόρα και συγκεκριμένα για αχλάδια, μήλα, κεράσια, δαμάσκηνα, βερίκοκα, για όλη την Ελλάδα επαναλαμβάνω, καθηγητές πανεπιστημίου γύρισαν όλους τους νομούς και είδαν το φαινόμενο και έβγαλαν απόφαση ότι οφείλεται η ζημιά στην περσινό καύσωνα, ο οποίος είχε αποτέλεσμα ατελούς ανθοφορίας στα οπωροφόρα δέντρα. Το ίδιο ισχύει και για τα σπαράγγια, για τα οποία τώρα καθηγητές πανεπιστημίου πάλι θα γνωμοδοτήσουν για το θέμα αυτό.
      Κυρίες και κύριοι συνάδελφοι, αυτό το οποίο θέλω να επισημάνω είναι ότι όλα αυτά τα οποία λέγονται εδώ μέσα είναι προφάσεις εν αμαρτίαις. Μιλήσατε για διωγμό της κτηνοτροφίας. Έλεος! Διωγμός της κτηνοτροφίες ξέρετε πότε υπήρξε; Όταν διώχνατε τα κοπάδια με μία απόφαση που είχατε πάρει κατά το παρελθόν να νοικιάσετε τα βουνά της Ελλάδος σε ιδιώτες. Θυμάστε τα περίφημα οικοπάρκα; Θυμάστε τα σκάνδαλα που είχαν ως αποτέλεσμα και μία αυτοκτονία πάνω στην Καστοριά. Τότε διώκονταν η κτηνοτροφία, όχι σήμερα που πραγματικά στηρίζεται από την Κυβέρνηση, στηρίζεται από το Υπουργείο με όλες τις δυνάμεις.
      Διαφωνείτε με τη ρύθμιση να υπάρχει χρηματοδότηση με επιδότηση όταν οι κτηνοτρόφοι αντιμετωπίζουν πρόβλημα με υψηλές τιμές ζωοτροφών; Έχετε προβλήματα με τον ΕΛ.Γ.Α. ο οποίος αποζημιώνει τους αγρότες; 
      Ειπώθηκε κατά κόρον ότι κακώς καταργούμε τον «ΟΑΣΥΣ». Θέλω να σας ρωτήσω, είστε υπέρ της ιδιωτικής ασφάλισης των ζημιών που παθαίνουν οι αγρότες στις παραγωγές τους; Έχετε αναλογιστεί ποια θα είναι η αποζημίωση την οποία θα πάρουν οι αγρότες από ιδιώτες; Σήμερα ο αγρότης πληρώνει για τη φυτική παραγωγή 3%.
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Τζαμτζή.
      ΙΟΡΔΑΝΗΣ ΤΖΑΜΤΖΗΣ: Ολοκληρώνω, κυρία Πρόεδρε. Δείξτε μου σας παρακαλώ πολύ την ανοχή που έδειξαν οι προηγούμενοι Προεδρεύοντες σε όλους τους προηγούμενους συναδέλφους. 
      Ξέρετε πόσο πληρώνουν οι κτηνοτρόφοι; Το μειώσαμε στο 0,5%. Και έρχεστε και ζητάτε ιδιωτική ασφάλιση για να πληρώνουν οι αγρότες τεράστια ποσά στις ασφαλιστικές εταιρείες, για να μην δίνουν –και συγχωρείστε  μου την έκφραση, καταλαβαίνετε πολύ καλά τι λέω- αποζημιώσεις στους αγρότες; 
      Εμείς ξεκάθαρα έχουμε πει ότι η αγροτική παραγωγή θα ασφαλίζεται και θα αποζημιώνεται από τον ΕΛ.Γ.Α.. Υποστηρίζουμε το δημόσιο χαρακτήρα της αποζημίωσης της αγροτικής παραγωγής. Και βεβαίως, αυτό το λέμε ευθέως, κοιτώντας στα μάτια τους αγρότες. Βγέστε λοιπόν εσείς και πείτε ότι θέλετε ιδιωτική ασφάλιση για τις ζημιές που παθαίνουν οι αγρότες. Βγέστε και πείτε ότι δεν θέλουμε να αποζημιώνεται η ακαρπία, δεν θέλουμε κατ’ εξαίρεση αποζημιώσεις για τα αγροτικά προϊόντα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο εισηγητής του ΠΑ.ΣΟ.Κ. κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Δεν είχα σκοπό στη δευτερολογία μου να αναφερθώ στα ζητήματα του ΕΛ.Γ.Α. στα  οποία αναφέρθηκε ο κ. Τζαμτζής, αλλά από τη στιγμή που έκανε τόσο ειδική και επισταμένη αναφορά θέλω να πω δύο-τρία πράγματα, διότι εδώ διαπιστώνεται μία συνεχής προσπάθεια παραποίησης ακόμα και αυτών που λέμε εδώ δημόσια. Και είναι πραγματικά τραγικό να μας λέτε ότι εμείς δεν θέλουμε αποζημίωση της ακαρπίας, όταν έχουμε κάνει πάμπολλα αιτήματα για την αποζημίωση της ακαρπίας στα ελαιόδεντρα, που είναι ένα πραγματικό φαινόμενο και στην ακαρπία, στα αμπέλια και εσείς κωφεύετε ως Κυβέρνηση.
      ΙΟΡΔΑΝΗΣ ΤΖΑΜΤΖΗΣ: Εσείς μιλήσατε για πελατειακή διαχείριση του ΕΛ.Γ.Α.. Δεν τα λέμε εμείς.
      ΕΜΜΑΝΟΥΗΛ ΣΤΡΑΤΑΚΗΣ: Αποζημιώνετε συγκεκριμένες καλλιέργειες για να εξυπηρετήσετε ρουσφετολογικά συγκεκριμένες περιοχές. 
      Κι αν θέλετε, κύριε Τζαμτζή, να μιλήσουμε για τον ΕΛ.Γ.Α., εμείς ζητούμε κάτι πιο προχωρημένο απ’ αυτό που γίνεται. Δεν ζητάμε μόνο να νομοθετηθεί η κάλυψη των ζημιών στην κτηνοτροφία, αλλά και οι ασφαλιστικοί κίνδυνοι που αφορούν τη γεωργία συνολικά στον ΕΛ.Γ.Α.. Να μπει και η ακαρπία μέσα, βεβαίως. Όχι όμως να δίνεται κατ’ εξαίρεση με αποφάσεις του Υπουργού σε όποιες περιοχές θέλει, διότι μιλήσατε και είπατε ότι αποζημιώσατε παραγωγούς το 2003 από τους παγετούς, αλλά στο Ηράκλειο της Κρήτης υπάρχουν τέσσερις δήμοι Θραψανού, Καστελίου, Αρκαλοχωρίου και Μαλίων, οι οποίοι έχουν εκατοντάδες παραγωγούς χωρίς αποζημίωση από μία μεγάλη καταστροφή που έγινε από τον παγετό του 2004. Και ήρθατε εσείς ως Κυβέρνηση στις αρχές του 2004 και μιλήσατε για κρανίου τόπο. Και αυτόν τον κρανίου τόπο δεν τον αποζημιώσατε. 
      Τι θέλετε, λοιπόν, να μας πείτε εδώ; Ότι δεν κάνετε ρουσφετολογική πολιτική μέσω του ΕΛ.Γ.Α.; Και έχετε φθάσει το ετήσιο χρέος του στα 1,2 δισεκατομμύρια ευρώ. Αυτήν την κατάσταση έχετε δημιουργήσει. 
      Εμείς θέλουμε να υπάρχει κάλυψη της συνολικής παραγωγής, να υπάρχει κάλυψη για όλες τις καλλιέργειες και να μην έχουμε αυτό το φαινόμενο –για όνομα του Θεού!- να αποζημιώνουμε τον ιό της τομάτας στον καπνό και όχι στην ίδια την τομάτα. Αυτό κάνετε. Σας κοροϊδεύουν οι παραγωγοί αν δεν το καταλάβατε. Και βέβαια είναι αγανακτισμένοι, όπως είναι αγανακτισμένοι οι καλλιεργητές θερμοκηπίων στους οποίους αποζημιώνετε ένα ελάχιστο ποσοστό και γι’ αυτό υπάρχει κίνημα, κύριε Υπουργέ, στην περιοχή του Τυμπακίου για να διαγραφούν από τον ΕΛ.Γ.Α.. Δεν θέλουν την αποζημίωση του ΕΛ.Γ.Α. διότι δεν αποζημιώνονται ποτέ. Και το ξέρετε πάρα πολύ καλά ότι δεν θέλουν να είναι ασφαλισμένοι στον ΕΛΓΑ.
      Αυτά θέλετε να σας πούμε; Αυτά που έχετε δημιουργήσει; Μην έρχεστε εδώ να υπερηφανεύεστε, να λέτε ότι εμείς δεν θέλουμε αποζημιώσεις. Εμείς θέλουμε οι αποζημιώσεις να είναι για όλους τους παραγωγούς για πολύ περισσότερους κινδύνους απ’ αυτούς που καλύπτονται σήμερα και κυρίως θέλουμε για τον ΕΛ.Γ.Α. να έχουμε τη συνδρομή της Ευρωπαϊκής Ένωσης αφού εκεί μεθοδεύονται εξελίξεις που μπορεί να καλύψουν και ελληνικές παραγωγές και όχι να απεμπολούμε τη συνδρομή επειδή έτσι μας εξυπηρετεί τώρα να δημιουργούμε κατ’ εξαίρεση καταστάσεις και να παίρνουμε αποφάσεις κατά παρέκκλιση των νόμων. Αυτό κάνετε και γι’ αυτό σας κατηγορούμε.
      Αν είχατε μια ενιαία πολιτική για όλη την ελληνική επικράτεια και για όλες τις καλλιέργειες, ασφαλώς και δεν θα είχαμε να πούμε τίποτα. Δίνετε, όμως, επιλεκτικές αποζημιώσεις, επιλεκτικές και όσον αφορά τις καλλιέργειες και όσον αφορά τις περιοχές της χώρας που αποζημιώνετε σε όλους τους κινδύνους που παρουσιάζονται. Αυτά είναι τα προβλήματα που δημιουργείτε με τις επιλογές σας.
      Να έρθω όμως και στα όσα είπε χθες ο αξιότιμος κύριος Υπουργός, τα οποία πραγματικά ήταν λόγια κενά περιεχομένου όπως προκύπτει σήμερα από τα αποτελέσματα τουλάχιστον για το θέμα των υποτροφιών. 
      Κοιτάξτε, κύριε Υπουργέ, μας είπατε ότι θα δίνετε πεντακόσιες περίπου υποτροφίες το χρόνο σε παιδιά απόρων οικογενειών, κτηνοτρόφων, γεωργών κ.λπ., αλλά αγνοείτε φαίνεται αυτό που παρουσιάζει σήμερα η εικόνα των αποτελεσμάτων. Ότι οι σχολές στις οποίες υποτίθεται ότι θα δίνονται αυτές οι υποτροφίες, είχαν ένα αριθμό θέσεων κάπου πεντέμισι χιλιάδων -ένας πρόχειρος υπολογισμός- από τις οποίες όμως, έχουν μείνει τεσσερισήμισι χιλιάδες κενές περίπου. Δηλαδή θα βρείτε πεντακόσιους από τους χίλιους εκατό περίπου που μπήκαν στις ανάλογες σχολές που θα είναι παιδιά φτωχών αγροτικών οικογενειών να τους δώσετε υποτροφίες; Μα, δεν βλέπετε σε ποια κατάσταση έχετε φθάσει την παιδεία στο συγκεκριμένο χώρο όταν δεν υπάρχει προτίμηση νέων ανθρώπων να ασκήσουν αυτά τα επαγγέλματα που άπτονται της γεωργίας σε αντίθεση με ό,τι συνέβαινε παλιότερα σε εποχές και που αυτό είναι ένα μεγάλο πρόβλημα σήμερα και που έχει και αυτό επιπτώσεις στον αγροτικό τομέα και στη κτηνοτροφία ασφαλώς; 
      Αυτά δεν τα βλέπετε; Ποιον κοροϊδεύετε; Και αφού θέλετε πραγματικά να τιμωρήσετε τις συνδικαλιστικές οργανώσεις ή να πάρετε κάποια χρήματα που θεωρείτε ότι δίνονται παρατύπως ή δεν δίνονται με το σωστό τρόπο, γιατί δεν τα αφαιρείτε από τους αγρότες που τα πληρώνουν; Μόνο προσπαθείτε με τον ρουσφετολογικό τρόπο να τα δώσετε στη ΣΥ.Δ.Α.Σ.Ε.. Και είναι σωστό βέβαια να δίνονται με βάση με μέλη που έχει η κάθε οργάνωση, οι εκλογές να γίνονται με την παρουσία δικαστικού αντιπροσώπου, αλλά γιατί καταργείτε την αναλογικότητα της εκπροσώπησης; Γιατί δεν δίδονται με βάση την αναλογικότητα όσων αγροτών θα συμμετέχουν στις συνδικαλιστικές οργανώσεις; Αυτό και πάλι δείχνει τη ρουσφετολογική σας αντίληψη σε σχέση με τη διαχείριση του δημόσιου χρήματος. Και εδώ στη συγκεκριμένη περίπτωση δεν είναι διαχείριση δημόσιου χρήματος, είναι διαχείριση χρήματος των αγροτών, για το οποίο πραγματικά έπρεπε να υπάρχει πολύ μεγαλύτερη προσοχή.
      Μιλήσατε για τα σχέδια βελτίωσης και επιμένετε να λέτε ότι επειδή μέχρι το 2004 υπήρχαν μόνο τετρακόσια ενενήντα σχέδια βελτίωσης ενώ από το 2004 και μετά μέχρι το 2007 φθάσαμε στις τέσσερις χιλιάδες, αυτό δείχνει μία τάση επενδύσεων στον αγροτικό τομέα. Δεν είναι, όμως, αυτή πραγματικότητα. Ξέρετε ότι οι επενδύσεις μέσω του Γ’ Κοινοτικού Πλαισίου Στήριξης ουσιαστικά άρχισαν από τότε που αναλάβατε εσείς την Κυβέρνηση.
      Διότι ο πρώτος χρόνος ήταν χρόνος προσαρμογής στις διαδικασίες και για την απόδοση των χρημάτων και η έγκρισή τους των σχεδίων άρχισε ουσιαστικά από το 2004. Γι’ αυτό υπερηφανεύεστε; 
      Δεν μας λέτε όμως τίποτα για το ότι υπάρχουν σχέδια βελτίωσης που έχουν εγκριθεί από το 2004, από το 2003, για τα οποία δεν έχουν πάρει ακόμα τα χρήματα αυτοί που έκαναν τις επενδύσεις. Γι’ αυτό δεν μας λέτε τίποτα. Έχουν ανεξόφλητες δόσεις. Οι νέοι αγρότες έχουν να πάρουν τις επόμενες δόσεις μετά από την πρώτη δόση από το 2003 και όλα αυτά τα οποία συμβαίνουν πραγματικά και σε αυτόν τον τομέα δείχνουν ποια είναι η κατάσταση σήμερα συνολικά. 
      Μας κατηγόρησε εδώ ο Κοινοβουλευτικός Εκπρόσωπος της Νέας Δημοκρατίας για άκρατο λαϊκισμό. Ε, όχι! Τον άκροτο λαϊκισμό θα πρέπει να τον ψάξετε κάπου αλλού. Διότι εμείς και είπαμε ποια είναι τα ζητήματα στα οποία συμφωνούμε και που, εν  πάση περιπτώσει, θα ψηφίσουμε έστω κι αν δεν καλύπτουν επαρκώς τις ανάγκες που έχουν δημιουργηθεί και τονίσαμε ότι θέλουμε ένα άλλο σχέδιο, πάνω στο οποίο πραγματικά θα έπρεπε να βασιστούμε εάν θέλουμε να δημιουργήσουμε ανάπτυξη, ένα σχέδιο για τον αγροτικό τομέα και την κτηνοτροφία που να καλύπτει τις υφιστάμενες, τις πραγματικές ανάγκες σήμερα. Και αυτό το αγνοείτε. Και προσπαθείτε με τρόπους επικοινωνιακούς να περάσετε μία αντίληψη, ότι ξέρετε, στο ΠΑ.ΣΟ.Κ. δεν έχουν να πουν τίποτα, κάνουν μόνο κριτική στο «δεν» εστιάζονται και δεν λένε τι πρέπει να γίνει. 
      Εμείς σας είπαμε για πάρα πολλά θέματα τι πρέπει να γίνει. Θα σας τα πούμε και επί των άρθρων, γιατί νομίζουμε ότι οι προτάσεις οι δικές μας καλύπτουν πράγματι στο σύνολο τους τα θέματα εκείνα τα οποία θέλετε να επιλύσετε και να μην αντιμετωπίζονται έτσι όπως εσείς τα αντιμετωπίζετε περιστασιακά. 
      Θα ήθελα ακόμα να κάνω μία παρατήρηση για ένα θέμα που αφορά το κόστος ενεργοποίησης των δικαιωμάτων των αγροτών.
      Κύριε Υπουργέ, μας έχετε τρελάνει με τις απαντήσεις στις ερωτήσεις που κατά καιρούς έχουμε κάνει, ότι αυτό δεν το επιτρέπει η Ευρωπαϊκή Ένωση. Και διερωτάται κάποιος, τώρα το επέτρεψε από το 2009, υπήρξε δηλαδή διαδικασία, υπήρξαν κάποιες αποφάσεις τις οποίες δεν μας λέτε, που επιτρέπεται από το 2009 να καλύπτεται από τον κρατικό προϋπολογισμό το κόστος ενεργοποίησης για τις οικογένειες;
      Να σας πω, λοιπόν, εγώ απλά εσείς τι κάνετε. Κάνετε αυτό που δεν έκανε καμμία άλλη χώρα της Ευρωπαϊκής Ένωσης, επιβαρύνετε με τους αγρότες το κόστος της άσκησης της αγροτικής πολιτικής βάζοντας αυτό το χαράτσι, ενώ καμμία άλλη χώρα της Ευρωπαϊκής Ένωσης δεν το έβαλε και τώρα που βλέπετε ότι  υπάρχει μεγάλο πρόβλημα, λέτε ας το βγάλουμε από ορισμένους από αυτούς. Αλλά όμως θα είσαστε πραγματικά συνεπείς σε αυτά που κάνετε, εάν αυτό το μέτρο έχει αναδρομική ισχύ, εάν ισχύσει από την αρχή και επιστρέψετε αυτά τα οποία έχετε πάρει παρανόμως και παρατύπως από τους αγρότες όλα αυτά τα χρόνια. Γιατί με αυτόν τον τρόπο θα δείξετε πραγματικά ότι θέλετε να συμβάλετε. Δεν το κάνετε όμως για να συμβάλετε στην ελάφρυνση των αγροτών, γιατί το κόστος είναι τεράστιο, αλλά το κάνετε γιατί θέλετε να περάσετε επικοινωνιακά ότι εσείς λύνετε προβλήματα που αφορούν τους αγρότες, αλλά οι αγρότες γνωρίζουν πάρα πολύ καλά ότι η σημερινή οικονομική τους θέση είναι πολύ χειρότερη από οποιαδήποτε άλλη περίοδο της καριέρας τους και της ζωής τους και αυτό το αντιλαμβάνονται και οι νέοι και οι παλαιότεροι και το βιώνουμε καθημερινά στα χωριά που πάμε και βλέπουμε ότι εγκαταλείπονται και μένουν παρά ελάχιστοι, οι οποίοι μεν όταν και αυτοί τελειώσουν, θα εγκαταλειφτεί συνολικά η γεωργία.
      Και ναι μεν μπορεί να υπάρχει ο φυσικός νόμος που λέει ότι τίποτα δεν μένει κενό, αλλά μην νομίζετε ότι εάν εμείς δεν δώσουμε ένα σχέδιο πάνω στο οποίο μπορεί να αναπτυχθεί ο αγροτικός τομέας στην Ελλάδα, ότι όλα θα βασίζονται και θα εξελίσσονται έστω και με τη συμμετοχή των οικονομικών μεταναστών. Κάποια στιγμή θα τελειώσει αυτή η ιστορία και θα πρέπει, εάν θέλουμε να είμαστε σωστοί και να ανταποκριθούμε στις απαιτήσεις και στις ανάγκες των καιρών, να κάνουμε τώρα το σχέδιο που το ΠΑ.ΣΟ.Κ. το έχει έτοιμο, για το πώς πραγματικά μπορούμε να ξεπεράσουμε τα προβλήματα και να διατηρήσουμε ένα τομέα αγροτικό με ελληνικά χαρακτηριστικά, έναν τομέα που μπορεί να καλύψει τις ανάγκες και αυτών που ασχολούνται σε αυτόν αλλά και των καταναλωτών της χώρας μας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, σας παρακαλώ μία παρέμβαση να κάνω.
      ΠΡΟΕΔΡΕΥΟΥΣΑ (Βέρα Νικολαϊδου): Θέλετε να κάνετε μία μικρή παρέμβαση, κύριε Κιλτίδη; Ορίστε, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κλεμμένα είναι αυτά που κλέβονται, ! Και αυτή η φράση έχει ακουστεί κατά κόρον τα τελευταία χρόνια! 
      Είχα την εντύπωση και ως άνθρωπος της υπαίθρου και ως Βουλευτής, αλλά και τώρα με την αρμοδιότητα του Υφυπουργού, ότι διακομματικά το ζήτημα έχει να κάνει με τη χρησιμοποίηση της ΠΑ.Σ.Ε.ΓΕ.Σ. και των Ενώσεων ή διεθνούς διαγωνισμού και ιδιωτών που μπορούν να συντάξουν αυτά τα οποία προβλέπει η Ευρωπαϊκή Ένωση δια της δηλώσεως της.
       Επομένως όποιος θέλει να αναλάβει την ευθύνη και να διαχωρίσει αυτήν τη θέση, ας το κάνει επισήμως, ότι, ναι, έπρεπε και τότε επί των ημερών σας και επί των ημερών μας να γίνει διαγωνισμός και να μην χρησιμοποιηθεί η ΠΑ.Σ.Ε.ΓΕ.Σ. και οι Ενώσεις. 
      ΕΜΜΑΝΟΥΗΛ ΣΤΡΑΤΑΚΗΣ: Τι σχέση έχει αυτό;
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Η εκτίμηση έχει να κάνει με το ότι διακομματικά είχαμε συμφωνήσει να περισωθεί ό,τι είναι δυνατό να περισωθεί από τα «λείψανα» του συνεταιριστικού κινήματος και να οδηγηθούμε προς αυτές τις κατευθύνσεις. Οι αποφάσεις των δικαστηρίων που αναφέρετε, κύριε συνάδελφε, έχουν να κάνουν με αυτού του είδους την επιστροφή ή, αν θέλετε, την όποια απόρριψη και όχι μ’ αυτό το οποίο ισχυρίζεστε. Έρχεται η Κυβέρνηση συμπληρωματικά και με το παρόν νομοσχέδιο και μελλοντικά να επιλύσει και –γιατί όχι, αν το θέλετε- να δούμε ακόμα καλύτερα τι μπορεί να εφαρμοστεί και να συμπεριληφθούν και άλλες κατηγορίες ανθρώπων εκτός από τους κατά κύριο επάγγελμα αγρότες, αν κάτι τέτοιο αναδειχθεί από την Ευρωπαϊκή Ένωση. Αυτά προς επαλήθευση του τι συνέβη ιστορικά και διαχρονικά για να μη διαχέονται απόψεις και αντιλήψεις που δεν ανταποκρίνονται τουλάχιστον στην αλήθεια.
      ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, επειδή δημιουργείται μία σύγχυση…
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Στρατάκη, δεν σας έδωσα το λόγο. Θα αρχίσουμε τώρα το διάλογο; 
      ΕΜΜΑΝΟΥΗΛ ΣΤΡΑΤΑΚΗΣ: Μία λέξη μόνο.
      ΠΡΟΕΔΡΕΥΟΥΣΑ (Βέρα Νικολαϊδου): Δεν έχετε το λόγο. Ξέρετε τη διαδικασία.
      ΕΜΜΑΝΟΥΗΛ ΣΤΡΑΤΑΚΗΣ: Προσπάθησε ο κύριος Υπουργός να δικαιολογήσει τη διαδικασία που ακολουθήθηκε με την κάλυψη του κόστους από τον κρατικό προϋπολογισμό. Αυτά δεν έχουν καμμία σχέση μεταξύ τους. Ο κύριος Υπουργός εδώ προσπαθεί να αλλάξει τα δεδομένα. Αυτό δεν είναι σωστό και αυτό ήθελα να επισημάνω.
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο Βουλευτής του Κομμουνιστικού Κόμματος Ελλάδας κ. Μωραΐτης.
      ΝΙΚΟΛΑΟΣ ΜΩΡΑΪΤΗΣ: Ευχαριστώ, κυρία Πρόεδρε.
      Πρέπει πάντως να πω ότι το παιχνίδι της παρακράτησης των επιδοτήσεων ήταν καλά στημένο από τη «γαλαζοπράσινη» ΠΑ.Σ.Ε.ΓΕ.Σ. και ήταν εις βάρος των Ελλήνων κτηνοτρόφων. 
      Κύριε Υφυπουργέ, εμείς θεωρούμε ότι και μετά την ψήφιση του νομοσχεδίου δεν θα έχει αλλάξει το παραμικρό, ούτε η θέση του κτηνοτρόφου, ούτε η φθίνουσα πορεία της κτηνοτροφίας που θα συνεχιστεί με την ίδια ένταση. Δεν δίνετε καμμία προοπτική, δίνετε «ασπιρίνες» σ’ έναν ασθενή που νοσεί βαρέως και του λέτε ότι θα γίνει καλά. 
      Τα άλλα κόμματα του ευρωμονόδρομου δεν αμφισβήτησαν στο παραμικρό τον πυρήνα της αντιαγροτικής, αντικτηνοτροφικής πολιτικής. Έθεσαν μόνο θέμα διαχείρισης και πολλές φορές επιτάχυνσης της εφαρμογής αυτής της πολιτικής. Αυτό έκανε και ο Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς και σας κατηγόρησε ότι δεν έχετε «πυξίδα». Εμείς λέμε ότι έχετε «πυξίδα» και πρόγραμμα και το εφαρμόζετε με υπερβάλλοντα ζήλο. Εμείς λέμε ότι είστε δέσμιοι της αντιαγροτικής, αντικτηνοτροφικής πολιτικής της Ευρωπαϊκής Ένωσης που στοχεύει στο ξεκλήρισμα των φτωχών κτηνοτρόφων και στο μάζεμα της κτηνοτροφικής παραγωγής σε λίγα χέρια. 
      	Τι ακούστηκε χθες εδώ; Μας είπε ο κύριος Υπουργός ότι μέτρο στήριξης είναι η προπληρωμή της εξισωτικής αποζημίωσης δέκα μήνες νωρίτερα. Πήραν όντως, κύριε Υπουργέ, τα χρήματα πέρσι, λείπουν όμως φέτος. Αν ξαναδοθούν, θα λείπουν του χρόνου. Δικά τους χρήματα είναι. Ας σταματήσει επιτέλους ο εμπαιγμός. Δόθηκαν –λέει- άτοκα δάνεια. Θα έλθει η ώρα όμως να πληρωθούν. Με τι εισόδημα, κύριε Υπουργέ; Αυτά είναι μέτρα στήριξης της κτηνοτροφίας; 
      	Η εκτίμηση αυτή που λέμε εμείς απορρέει και από το περιεχόμενο του νομοσχεδίου, και από τα άρθρα που αναφέρονται στην κτηνοτροφία τα οποία διακρίνονται για το διαχειριστικό χαρακτήρα της ίδιας αντικτηνοτροφικής πολιτικής και αφορούν ήσσονος σημασίας θέματα, γι’ αυτό δεν συμβάλλουν στο ελάχιστο ούτε στη μείωση του κόστους παραγωγής, ούτε στον περιορισμό της ασυδοσίας των εμποροβιομηχάνων και την προστασία του εισοδήματος των φτωχών κτηνοτρόφων.
      	Πιο συγκεκριμένα, τα άρθρα 1 έως 6 του νομοσχεδίου αναφέρονται σε θέματα ζωικής παραγωγής, όμως δεν απαντούν σε κανένα από τα αιτήματα που θέτουν οι φτωχοί κτηνοτρόφοι, δεν περιορίζουν την εκμετάλλευση των εμποροβιομηχάνων και δεν πρόκειται να δώσουν «ανάσα» σ’ αυτούς τους ανθρώπους. 
      	Το πρώτο άρθρο μεταφέρει την αρμοδιότητα για την κυκλοφορία και το έργο των πρόσθετων υλών από τον Ε.Ο.Φ. στη Διεύθυνση Εισροών του Υπουργείου Αγροτικής Ανάπτυξης, πράγμα το οποίο μπορεί μεν να είναι σωστό, αλλά δεν έχει καμμία σημασία για τους κτηνοτρόφους της χώρας.
      Τα άλλα άρθρα από το 2 ως το 6 υποτίθεται ότι αποσκοπούν στην ευχερέστερη και ταχύτερη έκδοση των αδειών ίδρυσης και λειτουργίας των κτηνοτροφικών εγκαταστάσεων. Αλλά και αυτό ακόμα αν επιτευχθεί, κύριε Υπουργέ, δεν έχει τόση σημασία γιατί ακριβώς είναι πολλοί περισσότεροι αυτοί που θα φύγουν από την κτηνοτροφία, από αυτούς που θα ενταχθούν. 
      Και είναι πράγματι παραπληροφόρηση, μπορεί να υπάρχει αύξηση των σχεδίων βελτίωσης αλλά υπάρχει σε μεγάλες κτηνοτροφικές μονάδες. Δεν αναφέρεται καμμία ρύθμιση για τις κτηνοτροφικές εγκαταστάσεις των μικρών επιχειρήσεων αιγοπροβάτων οικογενειακής εκμετάλλευσης. Κυρίως αυτοί που δεν έχουν άδεια και αποτελούν την πλειοψηφία των φτωχών κτηνοτρόφων στην χώρα μας. 
      Επίσης δεν υπάρχει καμμία πρόταση για το κόστος νομιμοποίησης. Και απ’ ό,τι φαίνεται αυτό ανέρχεται από 3000-5000 ευρώ και αν αυτό το επιβαρυνθούν οι κτηνοτρόφοι, θα επιταχυνθεί το ξεκλήρισμα και θα φύγουν νωρίτερα από το επάγγελμα. Η δημιουργία του Κέντρου Εκτροφής Γουνοφόρων Ζώων στην Καστοριά δεν θα έχει το ίδιο αποτέλεσμα με το ίδιο ινστιτούτο που είχαν δημιουργήσει οι κυβερνήσεις του ΠΑ.ΣΟ.Κ. και παρέμενε ανενεργό μέχρι σήμερα. 
      Στο δεύτερο κεφάλαιο που αφορά στον Οργανισμό Ελληνικών Γεωργικών Ασφαλίσεων η Κυβέρνηση με ημίμετρα, όπως η κατάργηση του «ΟΑΣΥΣ» και η προσθήκη μερικών κινδύνων, προσπαθεί να ρίξει στάχτη στα μάτια των φτωχών κτηνοτρόφων και να συγκαλύψει την αντιλαϊκή πολιτική της και σ’ αυτό το σοβαρό τομέα. 
      Επίσης όλα αυτά απορρέουν από την άρνησή της να αλλάξει τον κανονισμό του ΕΛ.Γ.Α.. Έτσι να αποζημιώνει, κύριε Υπουργέ, το 100% των ζημιών και στην φυτική και στην ζωική παραγωγή όπως για παράδειγμα νόσους της λοιμώδους αγαλαξίας και της εντεροτοξιναιμίας των αιγοπροβάτων. Απορρέουν από την άρνησή της να θεσμοθετήσει κρατική επιχορήγηση στον ΕΛ.Γ.Α. που να επιβεβαιώνει τον κοινωνικό του ρόλο και να μην επιτρέπει την χρεοκοπία του. 
      Είναι αλήθεια και σωστά ειπώθηκε από τον κύριο Υπουργό ότι ο ΕΛ.Γ.Α. σήμερα επιχορηγείται από τον κρατικό προϋπολογισμό αλλά όμως τα χρέη του είναι πολύ περισσότερα και ανέρχονται περίπου στα 3.000.000.000 ευρώ. Και αυξάνονται καθημερινά. Άλλωστε αυτή είναι μια τακτική λίγο πριν την ιδιωτικοποίησή του. Αυτό είχε εφαρμοστεί και σε άλλους οργανισμούς. 
      Το τρίτο κεφάλαιο αναφέρεται στον Οργανισμό Γάλακτος που γίνεται και Κρέατος. Διακρίνεται από μια εισπρακτική ανταποδοτική λογική επειδή τα έσοδά του δεν θα προέρχονται από τον κρατικό προϋπολογισμό, θα προέρχονται από εισφορές των αγροτών και των επιχειρήσεων. 
      Διαφωνούμε με τις εισφορές επειδή πιστεύουμε ότι οι οργανισμοί αυτοί θα πρέπει να λειτουργούν με έξοδα του κράτους και να εξασφαλίζετε τα έσοδα από την ανάλογη φορολόγηση των εμποροβιομηχάνων. Αποτελεί πρόκληση η φορολογία των φυσικών προσώπων να ανέρχεται στο 40% ενώ του μεγάλου κεφαλαίου στο 25% και να διεκδικούν και παραπέρα μείωση. 
      Έχουμε έντονες αντιρρήσεις για την παράγραφο που ορίζει τον οργανισμό Γάλακτος και Κρέατος που μπορεί με απόφαση του διοικητικού συμβουλίου να επιχορηγεί σε περίπτωση ανάγκης τους Έλληνες κτηνοτρόφους. Έγινε και στην Ηλεία και ενδεχομένως να είναι έκθετος ο Πρόεδρος του ΕΛ.Ο.Γ.. Γι’ αυτόν το λόγο σήμερα ίσως να προσπαθείτε να ωραιοποιήσετε αυτήν την κατάσταση. Εμείς λέμε ναι. Να επιδοτούνται οι κτηνοτρόφοι. Είναι χρέος της πολιτείας αλλά πρέπει να επιδοτούνται από τον κρατικό προϋπολογισμό. 
      Διαφωνούμε για τα ανταποδοτικά τέλη που προβλέπονται στα άρθρα 27 και 28 παρά το γεγονός ότι γίνεται μια προσπάθεια να απλουστευτεί η είσπραξή τους και η καταβολή τους. Πιστεύουμε βέβαια ότι όλα αυτά τα χρήματα πρέπει να εισπραχθούν από το μεγάλο κεφάλαιο. Βέβαια γνωρίζουμε ότι η θέση μας αυτή είναι αντίθετη με την κοινοτική ντιρεκτίβα και επειδή δεν συμφωνούμε με το κοινοτικό δίκαιο γιατί το θεωρούμε βαθιά αντιλαϊκό και αντιαγροτικό. 
      Πρέπει να πω ότι όπως είπαμε και στην συζήτηση στην επιτροπή, θα ψηφίσουμε τα άρθρα 32 και 33 γιατί ρυθμίζουν ζητήματα του Ο.Π.Ε.Κ.Ε.Π.Ε., ζητήματα των εργαζομένων. 
      Θέλω να αναφερθώ στην μεγάλη παροχή που ακούστηκε αυτές τις δυο μέρες εδώ, ότι, δηλαδή, θα πληρώνονται από τον κρατικό προϋπολογισμό στους κατά κύριο επάγγελμα αγρότες η ενεργοποίηση των δικαιωμάτων στον Ο.Σ.Δ.Ε.. 
      Κύριε Υπουργέ, υπήρξε ληστεία το προηγούμενο διάστημα. Είναι χρέος της πολιτείας να πληρώνονται αυτά τα χρήματα από τον κρατικό προϋπολογισμό. Όμως εξαιρείται τους φτωχούς εργατοαγρότες που η ίδια σας η πολιτική τους ξεκλήρισε. 
      Δεν μπορεί να θεωρούνται προνομιούχοι οι αγρότες με εισόδημα 4.000 ευρώ και 5.000 ευρώ, όταν αναγκάζονται να τρέχουν στην οικοδομή, να τρέχουν στα εργοστάσια για να πάρουν ένα μεροκάματο επιβίωσης. Εμείς σας καλούμε και έχετε χρέος να μπει ένα πλαφόν εισοδήματος για να μπορούν και αυτοί οι άνθρωποι που ξεκληρίστηκαν από την πολιτική της Ευρωπαϊκής Ένωσης και όλων των κυβερνήσεων να μην πληρώνουν για την ενεργοποίηση των δικαιωμάτων. Είναι χρέος αυτό να γίνει. 
      Βέβαια, πρέπει να πω ότι αυτοί οι εργαζόμενοι είναι και ανασφάλιστοι, γιατί δώσατε προνόμια σε διάφορες επιχειρήσεις όπως είναι οι ιχθυοκαλλιέργειες και άλλες μεταποιητικές βιομηχανίες να μην ασφαλίζουν τους αγρότες, επειδή έχουν την ασφάλιση του Ο.Γ.Α.. 
      Θέλω να κλείσω με την εξής παρατήρηση προς τον εισηγητή της Νέας Δημοκρατίας. Είπε ότι η αντιπολίτευση δεν έχει πρόγραμμα. Το Κ.Κ.Ε. είναι η μόνη πολιτική δύναμη που εδώ στην Αίθουσα και πρόγραμμα και θέσεις διατύπωσε. Βέβαια, αυτές οι θέσεις είναι στην αντίπερα όχθη, είναι απέναντι σ’ αυτήn την αγροκτόνα πολιτική. Εμείς πιστεύουμε ότι οι φτωχομεσαίοι κτηνοτρόφοι της χώρας θα βγάλουν τα αναγκαία συμπεράσματα, θα γυρίσουν την πλάτη σε αυτές τις πολιτικές δυνάμεις που τους έφεραν στα σημερινά αδιέξοδα και με τους αγώνες τους να ανατρέψουν αυτήν την αντιαγροτιτική, αντικτηνοτροφική πολιτική.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Μωραϊτη.
      Το λόγο έχει η κ. Ευαγγελία Αμμανατίδου-Πασχαλίδου, Βουλευτής του Συνασπισμού Ριζοσπαστικής Αριστεράς. 
      ΛΙΤΣΑ ΑΜMΑΝΑΤΙΔΟΥ- ΠΑΣΧΑΛΙΔΟΥ: Ευχαριστώ, κυρία Πρόεδρε. 
      Κύριοι Υπουργοί, κυρίες και κύριοι συνάδελφοι, χθες ξεκινήσαμε τη συζήτηση επί του σχεδίου νόμου για τις ρυθμίσεις της κτηνοτροφίας, του κλάδου που αγωνιά για το μέλλον του και δεν λαμβάνεται αυτός ο παράγοντας στα υπ’ όψιν από την πλευρά της κυβερνητικής παράταξης. 
      Σήμερα από αυτό εδώ το Βήμα πριν από λίγο ο Πρόεδρος του Συνασπισμού Ριζοσπαστικής Αριστεράς κ. Αλαβάνος μάλλον, κύριε Υπουργέ, σας έφερε σε πάρα πολύ δύσκολη θέση. Αυτό φάνηκε από τον τρόπο που απαντήσατε. Σίγουρα, κύριε Υπουργέ, δεν λένε ψέματα οι πυρόπληκτοι της Πελοποννήσου. Τα χρήματα που εσείς υπογράψατε τον Ιούλιο, είναι τα χρήματα που οφείλατε και καθυστερήσατε. Από το Φλεβάρη πάντως δεν υπάρχουν ζωοτροφές. Υπάρχει μεγάλη έλλειψη ζωοτροφών, που ήσασταν υποχρεωμένοι να τις είχατε δώσει εσείς στους κτηνοτρόφους όλων αυτών των περιοχών που κάηκαν, διότι οι άνθρωποι αυτοί ήταν ήδη χτυπημένοι από την φωτιά και τους χτυπήσατε και εσείς. 
      Κάθε φορά, όμως, που θέλετε να δικαιολογήσετε τη στάση σας και την πολιτική σας που εξυπηρετεί βέβαια μόνο τους λίγους και τους δυνατούς, φέρνετε μπροστά τις κοινωνικές ομάδες που ζουν στην οικονομική εξαθλίωση και τις χρησιμοποιείτε με χείριστο τρόπο, όπως κάνατε λίγο πριν πάλι λέγοντας ότι κάθε δεκαπέντε μέρες συναντιέστε με τους κτηνοτρόφους, αφήνοντας βέβαια και αιχμές για πρόσωπα, λέγοντας ότι είναι όλοι αυτοί οι κτηνοτρόφοι και το συντονιστικό…
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Όχι, ο δικός σας εκπρόσωπος είναι εκεί μέσα. 
      ΛΙΤΣΑ ΑΜMΑΝΑΤΙΔΟΥ- ΠΑΣΧΑΛΙΔΟΥ: Αφήσατε αιχμές και νομίζω ότι δεν έπρεπε να το κάνετε αυτό. Δεν έπρεπε να το κάνετε, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεν θα βάζουμε τους δασκάλους να κάνουν τους κτηνοτρόφους. 
      ΛΙΤΣΑ ΑΜMΑΝΑΤΙΔΟΥ- ΠΑΣΧΑΛΙΔΟΥ: Σας παρακαλώ πάρα πολύ! Γνωρίζω για ποιο άτομο μιλάτε και γνωρίζω εάν τελικά είναι κτηνοτρόφος ή όχι. Το γνωρίζετε πολύ καλύτερα από εμένα εσείς. Με πεντακόσια γίδια σαφέστατα είναι και κτηνοτρόφος. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ο ίδιος; 
      ΛΙΤΣΑ ΑΜMΑΝΑΤΙΔΟΥ- ΠΑΣΧΑΛΙΔΟΥ: Βεβαίως!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δώστε μου το όνομα. 
      ΛΙΤΣΑ ΑΜMΑΝΑΤΙΔΟΥ- ΠΑΣΧΑΛΙΔΟΥ:  Είπατε ότι είναι σύμφωνη με τις ρυθμίσεις του σχεδίου νόμου. Το ίδιο κάνατε, όπως είπα και για τους πυροπαθείς, που μετά από λίγους μήνες εκτός από πυροπαθείς έγιναν και σεισμοπαθείς και τους λέτε ότι ψεύδονται. Αυτό είπατε. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Άλλοι παραπληροφορούν και ψεύδονται. 
      ΛΙΤΣΑ ΑΜMΑΝΑΤΙΔΟΥ- ΠΑΣΧΑΛΙΔΟΥ: Ας το κρίνουν αυτοί που μας ακούν, οι κτηνοτρόφοι που μας ακούν. 
      Περνώντας στο σχέδιο νόμου, τονίζω ότι η παραγωγή της ελληνικής κτηνοτροφίας είναι δυσανάλογα μικρή σε σχέση με τις ανάγκες της κοινωνίας μας σε κρέας και γαλακτοκομικά. Οι εισαγωγές γαλακτοκομικών προϊόντων αλλά και κρέατος αποτελούν τη δεύτερη μεγαλύτερη δαπάνη για εισαγωγές μετά το πετρέλαιο. Όλοι καταλαβαίνουμε την κατάντια του κτηνοτροφικού κλάδου. Η ανατροπή της κατάστασης γίνεται μόνο με την εφαρμογή συγκεκριμένης κτηνοτροφικής  πολιτικής, που δεν έρχεται μέσα από το συγκεκριμένο σχέδιο νόμου. Χαμηλές τιμές στο γάλα και στο κρέας, μεγάλη αύξηση κόστους ιδιαίτερα των ζωοτροφών αλλά και πετρελαίου είναι η πραγματική εικόνα του κλάδου και ό,τι και να λέτε δεν μπορείτε να μας πείσετε ότι λύνετε το πρόβλημα. 
      Ελάχιστες θετικές βελτιώσεις βεβαίως τις έχει το νομοσχέδιο. Το είπαμε από χθες.
      Χθες ζητήσαμε την απόσυρση της τροπολογίας που καταθέσατε, κύριε Υπουργέ και είπαμε ότι πάσχει από λαϊκισμό, αλλά και ότι θυμίζει άλλες εποχές. Η άποψη αυτή υποστηρίχθηκε και από τα άλλα κόμματα και δεν χρειάζεται να επιμείνει κάποιος περισσότερο. Ο κύριος Υπουργός, όμως, επιμένει στην τροπολογία αυτή και μας δημιουργείται πλέον η πεποίθηση, σχετικά με τη σκοπιμότητα της τροπολογίας αυτής, ότι αυτό που επιδιώκεται σε τελική ανάλυση είναι οι εντυπώσεις που θα δημιουργηθούν, εν όψει και των εξαγγελιών στην Διεθνή Έκθεση της Θεσσαλονίκης.
      Όλοι καταλαβαίνουν ότι δεν έχει κανένα νόημα η σύνδεση της χρηματοδότησης των συνδικαλιστικών οργανώσεων των αγροτών με την καθιέρωση πεντακοσίων υποτροφιών για τα παιδιά των αγροτών και αν ήθελε ο κύριος Υπουργός να θεσπίσει τις υποτροφίες, μπορούσε να το κάνει με χρηματοδότηση από άλλες πηγές και όχι από τους πόρους του ΕΛ.Γ.Α. που περιλαμβάνουν και εισφορές των ιδίων των αγροτών.
      Το επίμαχο θέμα, λοιπόν και το ζητούμενο είναι ένα αυτόνομο ακομμάτιστο και ενωτικό αγροτικό συνδικαλιστικό κίνημα. Να θυμίσουμε δε ότι στη διάσπασή του έχει συνηγορήσει και η παράταξη του κυρίου Υπουργού. Και αν υπάρχουν ενστάσεις για τον τρόπο που λειτουργούν σήμερα οι δύο κομματικές παρατάξεις ΓΕ.Σ.Α.Σ.Ε. και ΣΥ.Δ.Α.Σ.Ε., αυτό δεν είναι λόγος για την περικοπή της χρηματοδότησής τους με οποιοδήποτε πρόσχημα. Θα είχε νόημα να τεθεί συνολικότερα το θέμα της συνδικαλιστικής έκφρασης των αγροτών και επομένως να επανεξεταστεί και ο ρόλος της ΠΑ.Σ.Ε.Γ.Ε.Σ., που όπως προκύπτει αναβαθμίζεται σε μοναδικό συνομιλητή και διεκδικητή των δικαιωμάτων και των συμφερόντων των αγροτών και των κτηνοτρόφων. Οποιαδήποτε προσπάθεια του κυρίου Υπουργού προς την κατεύθυνση αυτή θα προσέφερε θετικά στην πορεία και στο μέλλον του αγροτικού συνδικαλιστικού κινήματος στη χώρα, προς όφελος των αγροτών και της ελληνικής γεωργίας, αλλά δεν το βλέπουμε. 
      Όσον αφορά τη συζήτηση επί των άρθρων, θα τοποθετηθούμε στη συνέχεια. Πάντως να ξέρετε, κυρίες και κύριοι της Κυβέρνησης, ότι όλος αυτός ο κόσμος που αγωνιά σήμερα και μας βλέπει και περίμενε από αυτήν την Κυβέρνηση να κάνει τις τομές που θα έπρεπε στον κλάδο για τη βιωσιμότητά του, είναι απογοητευμένος.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Συνεχίζουμε με τον ειδικό αγορητή του Λαϊκού Ορθόδοξου Συναγερμού τον κ. Πλεύρη.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
      Στη χθεσινή τοποθέτηση ο κ. Ροντούλης, ο συνάδελφος που εκπροσώπησε ουσιαστικά και το Λαϊκό Ορθόδοξο Συναγερμό στην επί της αρχής συζήτηση του νομοσχεδίου, εξέθεσε όλη την προβληματική που έχουμε, η οποία, κύριε Υπουργέ, επικεντρώνεται πρωτίστως στο γεγονός ότι οι κτηνοτρόφοι περίμεναν πάρα πολλά πράγματα από αυτό το νομοσχέδιο. Ήταν ένα πολυδιαφημισμένο νομοσχέδιο, το οποίο εδώ και δύο χρόνια σχεδόν συζητείται και πραγματικά ο κτηνοτροφικός κόσμος της χώρας περίμενε ότι θα υπήρχαν κάποιες τομές, οι οποίες θα έδιναν τη δυνατότητα να αντιμετωπιστούν τα βασικά προβλήματα της κτηνοτροφίας.
      Τελικά, όπως διαφαίνεται από το νομοσχέδιό σας, υπάρχουν βέβαια κάποιες ρυθμίσεις που ήταν επιτακτικές και έπρεπε να λάβουν χώρα, αλλά σε καμμία περίπτωση δεν μπορεί να χαρακτηριστεί ότι αυτό είναι μια τομή στον κτηνοτροφικό πληθυσμό της χώρας και ότι θα επιλύσει τα προβλήματα. Άκουσα και τη δική σας τοποθέτηση.
       Πιστεύω, κύριε Υπουργέ, ότι μέσα από αυτό το νομοσχέδιο δεν επιλύονται τα βασικά προβλήματα που υπάρχουν, η διαμόρφωση των καρτέλ που έχει γίνει, οι τιμές των παραγωγών που είναι πάρα πολύ χαμηλές και τελικά φθάνουν στα σούπερ μάρκετ πάρα πολύ ακριβά. Το μεγάλο πρόβλημα είναι ότι δεν υπάρχει ουσιαστικά μια σαφή πολιτική για το πώς θα αντιμετωπιστούν αυτά τα βασικά προβλήματα της κτηνοτροφίας.
      Υπάρχουν και ορισμένες ρυθμίσεις που δημιουργούν έναν έντονο προβληματισμό για τις οποίες θα τοποθετηθούμε βέβαια στην κατ’ άρθρον συζήτηση του νομοσχεδίου, όμως, πρέπει εκ των προτέρων να αναφερθούμε γι’ αυτό που έχει συμβεί με την αλλαγή των διοικητικών συμβουλίων. Ουσιαστικά επιλέγεται μια διαδικασία, όπου τα διοικητικά συμβούλια ελέγχονται πλήρως από την κεντρική πολιτική σκηνή από το Υπουργείο σας. Υπήρχαν κάποιες δυνατότητες και υπήρχαν και κάποιοι άλλοι φορείς και θέλω να αναφερθώ χαρακτηριστικά στον πρώην ΕΛ.Ο.Γ., στον οποίο ουσιαστικά θέλετε να έχετε τον πλήρη έλεγχο για τα χρήματα που θα τοποθετούνται, ενώ τα χρήματα αυτά θα πρέπει να διατίθενται για την προβολή των προϊόντων και συγκεκριμένα για τη φέτα. Εσείς είχατε μια έντονη διαφωνία με τον Πρόεδρο του Διοικητικού Συμβουλίου, τον κ. Φάσα –είναι γνωστό το γεγονός, έχει γραφεί και στον τοπικό τύπο και υπάρχει και η επιστολή παραίτησης του κ. Φάσα προς εσάς- ο οποίος αρνήθηκε να δώσει ένα κονδύλιο το οποίο υποδείξατε εσείς σε μια συγκεκριμένη κατεύθυνση.
      Βέβαια, θεμιτός ο σκοπός που αναφέρεται για την αντιμετώπιση των σεισμοπαθών, όμως οι 700.000 ευρώ ήταν για την αντιμετώπιση των πυρόπληκτων κτηνοτρόφων που έδωσαν αυτά τα χρήματα και μετά ζητήσατε και 2.000.000 ευρώ. Το θέμα, όμως, είναι, αν δούμε το καταστατικό του ΕΛ.Ο.Γ. τότε, το εξής: Ήταν μέσα στις αρμοδιότητες να δοθούν αυτά τα χρήματα προς αυτήν την κατεύθυνση; Κανένας δεν διαφωνεί ότι αυτοί οι άνθρωποι χρειάζονται μία στήριξη, όμως το κενό της πολιτικής εξουσίας, το κενό της Κυβέρνησής σας, που θα έπρεπε να αποταμιεύσει αυτούς τους πόρους για να λυθεί το πρόβλημα, θα το καλύψει ένας φορέας ο οποίος έχει τελείως διαφορετική αρμοδιότητα; 
      Σε ποια από τις περιπτώσεις που αναφέρονται στις αρμοδιότητες του ΕΛ.Ο.Γ. τότε, σήμερα ΕΛ.Ο.ΓΑ.Κ., υπάρχει η κατεύθυνση να δίνονται αυτά τα χρήματα για την αντιμετώπιση τέτοιων θεμάτων; Και ναι, σας έφεραν και μία πρόταση και σας είπανε ότι τις 700.000 ευρώ τις έδωσαν γιατί υπήρχε ένα βασικό πρόβλημα που έπρεπε να αντιμετωπιστεί εκείνη τη στιγμή. Αλλά τα 2.000.000 ευρώ; Είναι δυνατόν πάντοτε να βρίσκουμε αυτούς τους φορείς και τελικά τα χρήματα να μην πηγαίνουν εκεί πέρα που είναι, δηλαδή στην προώθηση του προϊόντος, και να πηγαίνουν για να καλύψουν άλλες τρύπες που η Κυβέρνησή σας θα έπρεπε να βρει τους τρόπους να καλυφθούν; 
      Όλη αυτήν την προβληματική θα την αναπτύξουμε στην κατ’ άρθρον συζήτηση, αλλά θα ήθελα να σταθώ από τώρα και να αναφέρουμε και εμείς την προβληματική μας σ' αυτό που υπάρχει με τις υποτροφίες. 
      Κύριε Υπουργέ, πραγματικά είναι σημαντικό να υπάρχουν υποτροφίες και κανένας δεν είναι αντίθετος προς αυτήν την κατεύθυνση και μακάρι να τεθούν εκείνες οι δομές στο ελληνικό κράτος, ώστε να μπορεί να πριμοδοτεί αυτούς που αξίζουν, ώστε να μπορούν να σπουδάζουν ή να μπορούν να κάνουν περαιτέρω δραστηριότητες. Είναι δυνατόν, όμως, το κάθε Υπουργείο μ’ ένα χαρακτήρα, αν θέλετε, ελαφρώς ρουσφετολογικό να οδηγείται σε μία κατεύθυνση και να κρίνει το ίδιο ότι θα δώσει πεντακόσιες υποτροφίες; Για ποιο λόγο δεν προσπαθείτε να δημιουργήσετε ένα πραγματικό πλαίσιο υποτροφιών όπου θα υπάρχει συγκεκριμένη χρηματοδότηση και όχι λίγες μέρες πριν την Έκθεση της Θεσσαλονίκης, θέλοντας να παρουσιάσετε μια επιτυχία, να παρουσιάσετε κάτι προς τους αγρότες και τους κτηνοτρόφους, να παίρνετε μια τέτοια απόφαση; 
      Εγώ, πραγματικά, θα εκτιμούσα –και το κόμμα μου φυσικά- εάν τυχόν είχατε βάλει τις βάσεις, να δημιουργηθεί ένα πλαίσιο. Το να έρχεται, όμως, ο κάθε Υπουργός και να βρίσκει κάποιους πόρους για να δίνει υποτροφίες, αργότερα θα έρθει και ο Υπουργός Υγείας να δώσει υποτροφίες, θα έρθει και ο Υπουργός Εσωτερικών να δώσει υποτροφίες, θα έρθει και ο Υπουργός Δικαιοσύνης να δώσει υποτροφίες. Το θέμα είναι ότι θα πρέπει εσείς ως Κυβέρνηση να αποφασίσετε ένα πλέγμα για το πώς θα πρέπει να δίνεται η δυνατότητα να υπάρχουν υποτροφίες και όχι να δημιουργείτε έστω και την εικόνα ότι προσπαθείτε να δώσετε μια παροχή λίγο πριν από ένα μεγάλο γεγονός, όπως είναι η Διεθνής Έκθεση Θεσσαλονίκης, προκειμένου να μετριάσετε τις αντιδράσεις ή να προσπαθήσετε να παρουσιάσετε ένα έργο. 
      Εν τέλει, ο μεγάλος μας προβληματισμός είναι ότι αυτό το νομοσχέδιο έχει βέβαια κάποιες αυτονόητες ρυθμίσεις που έπρεπε να τεθούν και τις οποίες θα υπερψηφίσουμε στην κατ’ άρθρον συζήτηση, όμως επί της αρχής του δεν αντιμετωπίζει τα βασικά προβλήματα που περίμενε ο πληθυσμός των κτηνοτρόφων και τελικά πραγματικά, ενώ είχατε ανεβάσει τον πήχη πάρα πολύ ψηλά και περίμεναν ότι θα δουν τομές που θα επέλυαν τα προβλήματα που αντιμετωπίζει ο αγροτικός και κτηνοτροφικός πληθυσμός της Ελλάδας τελικά έχετε ορισμένες μόνο ρυθμίσεις και δημιουργείτε και έναν έντονο προβληματισμό με την πρακτική να περιορίζετε τα αιρετά μέλη των διοικητικών συμβουλίων και να επιλέγετε διορισμένα μέλη από το Υπουργείο σας. Αυτό είναι μια προβληματική.
      Δεν αντιλαμβάνομαι για ποιο λόγο θέλετε σώνει και καλά να ελέγχετε τα οκτώ από τα εννέα μέλη, όπως γίνεται, και δεν δίνετε τη δυνατότητα να υπάρχουν και άλλοι παραγωγικοί φορείς, οι οποίοι στο κάτω-κάτω δίνουν χρήματα. Γιατί και οι τυροπαραγωγοί δίνουν χρήματα και οι κτηνοτρόφοι δίνουν χρήματα και καταλήγει όλα αυτά τα χρήματα να ελέγχονται από άτομα που επιλέγει μόνο το Υπουργείο σας. Δεν άκουσα μία πειστική απάντηση για ποιο λόγο δεν θέλετε μέσα σ’ αυτά τα διοικητικά συμβούλια να υπάρχουν και οι εκπρόσωποι των ανθρώπων που τους αφορούν άμεσα αυτές οι ρυθμίσεις, που τους αφορά άμεσα που θα πάνε αυτά τα λεφτά.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Ολοκληρώθηκε ο κατάλογος των εισηγητών και ειδικών αγορητών και εισερχόμεθα στον κατάλογο των αγορητών επί της αρχής στις δευτερολογίες τους.
      Το λόγο έχει ο κ. Βαρβαρίγος, Βουλευτής του ΠΑ.ΣΟ.Κ..
      ΔΗΜΗΤΡΙΟΣ ΒΑΡΒΑΡΙΓΟΣ:  Ευχαριστώ, κυρία Πρόεδρε.
      Κύριε Υπουργέ, θα επανέλθω σ’ ένα ζήτημα που έθεσα και χθες στην ομιλία μου. Είναι στις καλύψεις που παρέχει ο ΕΛ.Γ.Α.. Στο ν. 2945 στους ασφαλιζόμενους κινδύνους περιέχεται το χαλάζι, οι υψηλές θερμοκρασίες, η ηλιακή ακτινοβολία και η ξηρασία. Η μόνη καλλιέργεια στην οποία με την εξειδίκευση του Οργανισμού του ΕΛ.Γ.Α. δεν εφαρμόζεται ο νόμος είναι η ελαιοκαλλιέργεια. Οι ελαιοπαραγωγοί είναι διωκόμενοι. Μόνο το χαλάζι όταν πέσει στην παραγωγή αποζημιώνεται, αλλά όταν πέσει στην ανθοφορία δεν αποζημιώνεται και εκεί υπάρχει πλήρης ακαρπία, όπως φέτος το Μεγάλο Σάββατο, ισχυρή χαλαζόπτωση κατέστρεψε τα άνθη των ελαιών και δεν υπάρχει περίπτωση φέτος να έχουν καρπό. Αλλά την ακαρπία, όπου θέλετε, κατά παρέκκλιση, την αποζημιώνετε, όπου δεν θέλετε, δεν την αποζημιώνετε. Γιατί υπάρχει αυτή η αντιμετώπιση στους ελαιοπαραγωγούς; Υψηλές θερμοκρασίες, ο νόμος αυτό λέει. Στην εξειδίκευση του ΕΛ.Γ.Α. βάζετε 40ο  βαθμούς και πάνω, καύσωνας. Στην ελιά,  άν υπάρχουν υψηλές θερμοκρασίες το Μάιο που είναι η ανθοφορία και η καρπόδεση, 38ο -39ο  σε συνδυασμό με υγρασία και άπνοια, δεν υπάρχει περίπτωση να δέσουν, έχουν πλήρη ακαρπία. Γιατί δεν υπάρχει κάλυψη από τον ΕΛ.Γ.Α., δεδομένου ότι, όπως πληρώνουν όλοι οι παραγωγοί, πληρώνουν και οι αγρότες για να έχουν ασφαλιστική κάλυψη; Ξηρασία, το ίδιο και εδώ. Πέρυσι και ειδικά στις νησιώτικες περιοχές που υποφέρουν περισσότερο από την έλλειψη του νερού υπήρξε καταστροφή. Από τον ΕΛ.Γ.Α. δεν υπήρξε καμμία ανταπόκριση και καμμία κάλυψη. Η Κυβέρνησή σας -και αυτό αποδεικνύεται από τα δεδομένα- είναι διώκτης των ελαιοπαραγωγών. Είναι γνωστό ότι φέτος υπάρχει μία τεράστια αύξηση στις τιμές όλων των τροφίμων που κυμαίνεται γύρω στο 30%. Το μόνο είδος που έμεινε στάσιμο και μειώθηκε η τιμή του 2% είναι το ελαιόλαδο. Είναι το «διαμάντι» της ελληνικής παραγωγής και η τιμή του μειώθηκε 2%. Το έξτρα παρθένο ελαιόλαδο σήμερα στη Ζάκυνθο έχει 2,30 και στο ράφι είναι 7 ευρώ, κύριε Υπουργέ. 
      Έχω ζητήσει ελέγχους από το 2005, γιατί υπάρχει ένα καρτέλ στην αγορά που εξαφανίζει τον αγρότη, τον ελαιοπαραγωγό, αλλά ληστεύει και τον καταναλωτή. Ακούστε, τι απαντήσεις πήρα από το Υπουργείο Ανάπτυξης; Κυβέρνηση είναι, δεν έχει σημασία, την εκπροσωπείτε εσείς εδώ. Λέει ότι συνεργάζεται με το Υπουργείο σας, ότι θα κάνουν μία χαρτογράφηση των αγορών, κατά προτεραιότητα, της αγοράς τροφίμων και ότι χρειάζεται η δημιουργία μιας βάσης γνώσης για τις συνθήκες ανταγωνισμού κ.λπ. για να μπορούν να ελέγχουν. Αυτά το 2005. Το 2006 το Υπουργείο Ανάπτυξης, όταν επανέρχομαι και αναφέρω το άνοιγμα μεταξύ τιμών παραγωγού-καταναλωτή, 2 - 2,5 ευρώ στον παραγωγό, 6 - 7 στον καταναλωτή. Μου απαντά ότι επιβαρύνουν το κόστος του προϊόντος από τον παραγωγό στον καταναλωτή δεκαοκτώ παράγοντες, έντεκα για τη βιομηχανία-βιοτεχνία, τρεις για τον χονδρέμπορο και τέσσερις για τον λιανοπωλητή.  Για τον παραγωγό 2,20 - 2,30. Δεν υπάρχει κανένα κόστος, καμμία επιβάρυνση. 
      Κύριε Υπουργέ, και όταν φέτος με αυτήν την τεράστια αύξηση στο κόστος με τα λιπάσματα απευθύνθηκα πάλι στο Υπουργείο σας και στο Υπουργείο Ανάπτυξης και ζήτησα έλεγχο, ξέρετε τι μου απάντησε η Επιτροπή Ανταγωνισμού; Ότι προτίθεται να προβεί σε έλεγχο των συνθηκών ανταγωνισμού στις εταιρείες εισαγωγής και διακίνησης λιπασμάτων αμέσως μόλις υπάρξει διαθέσιμο προσωπικό. Δεν έχει προσωπικό. Το 2005 είπε ότι θα κάνει καταγραφή της αγοράς. Το 2006 είπε ότι επιβαρύνουν δεκαοκτώ παράγοντες από τον παραγωγό μέχρι τον καταναλωτή και το 2007 είπε ότι δεν έχει προσωπικό για να κάνει έλεγχο. Τι κράτος είμαστε; Ποιος θα κάνει τον έλεγχο; Σε ποιον μένει η τύχη του Έλληνα παραγωγού; Ποιος θα τον προστατεύσει;
      Και κάτι άλλο με το άρθρο 32. Από το 2009 απαλλάσσετε από το κόστος ενεργοποίησης δικαιωμάτων τους κατά κύριο επάγγελμα αγρότες. Είναι οκτακόσιες πενήντα χιλιάδες δικαιούχοι, αλλά ξέρετε, κύριε Υπουργέ, ότι ο μέσος κλήρος στην Ελλάδα είναι τριάντα πέντε στρέμματα και οι περισσότεροι παραγωγοί είναι ετεροαπασχολούμενοι. Ειδικά στις νησιώτικες περιοχές ένα γκαρσόνι που θα δουλέψει έξι μήνες θα καταγράψει υψηλότερο εισόδημα από αυτό που του δίνει η περιουσία του, άρα δεν θα είναι κατά κύριο επάγγελμα αγρότης.
      Μπορείτε να μου πείτε, λοιπόν, από τους οκτακόσιους πενήντα χιλιάδες δικαιούχους πόσοι είναι κατά κύριο επάγγελμα και πόσοι θα απαλλαχθούν;
      ΠΡΟΕΔΡΕΥΟΥΣΑ (Βέρα Νικολαΐδου): Ο χρόνος σας έχει εξαντληθεί, κύριε συνάδελφε. Ολοκληρώστε. 
      ΔΗΜΗΤΡΙΟΣ ΒΑΡΒΑΡΙΓΟΣ: Κυρία Πρόεδρε, τελειώνω σ’ ένα δευτερόλεπτο.
      ΠΡΟΕΔΡΕΥΟΥΣΑ (Βέρα Νικολαΐδου): Τα τριάμισι λεπτά έγιναν πέντε! 
      ΔΗΜΗΤΡΙΟΣ ΒΑΡΒΑΡΙΓΟΣ: Και κάτι άλλο. Αυτός ο κατάλογος της ντροπής, αυτή η κλίμακα της ΠΑ.Σ.Ε.Γ.Ε.Σ., η οποία θέσπισε το πόσο θα πληρώνουν οι παραγωγοί για την ενεργοποίηση των δικαιωμάτων τους, είναι κατάλογος φορολογικός, είναι δεκατρία κλιμάκια. Κύριε Υπουργέ, ξέρετε ότι φορολογία μπορεί να επιβάλει μόνο η Βουλή -το Σύνταγμα αυτό λέει- και κανένας άλλος. Εδώ λέει ανάλογα με το πόση επιδότηση παίρνεις πόσο θα πληρώνεις την αίτησή σου. Ξέρετε ότι είναι αντισυνταγματικό, ότι είναι παράνομο. Το ανεχθήκατε, το καλύψατε. Τα λεφτά έχουν εισπραχθεί παράνομα. Να τα δώσετε πίσω στους αγρότες, γιατί ευθύνη δική σας ήταν να διαχειριστείτε όλο το πρόβλημα των επιδοτήσεων. Δεν ήταν των ενώσεων. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε. Τελειώσατε. 
      ΔΗΜΗΤΡΙΟΣ ΒΑΡΒΑΡΙΓΟΣ: Και από εκεί και πέρα να συνεχίσετε να καλύπτετε τα έξοδα για όλους τους παραγωγούς. 
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ, αλλά πρέπει να σας θυμίσω ότι ο χρόνος της δευτερολογίας είναι ακριβώς τριάμισι λεπτά. Οπότε σεβαστείτε τα τέσσερα λεπτά που δίνει το Προεδρείο.
      Το λόγο έχει ο Βουλευτής του ΠΑ.ΣΟ.Κ. κ. Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε. 
      Κυρία Πρόεδρε, πρέπει να ομολογήσω ότι με πολύ μεγάλη έκπληξη άκουσα τον κύριο Υπουργό να λέει από το Βήμα της Βουλής, πριν από λίγο, ότι το ηθικό των Ελλήνων κτηνοτρόφων είναι πολύ ανεβασμένο γιατί για πρώτη φορά έχουν μια Κυβέρνηση που είναι δίπλα τους. Και ομολογώ ότι εκείνη την ώρα είπα στους συναδέλφους δίπλα μου: «Μάλλον απευθύνεται στους κατοίκους του Λεκανοπεδίου της Αθήνας ο κύριος Υπουργός». Διότι αυτό που γνωρίζουμε όλοι οι Βουλευτές όλων των πτερύγων είναι ότι η κατάσταση της ελληνικής κτηνοτροφίας είναι στο ως εδώ και μη παρέκει. Κι όχι μόνο δεν είναι ανεβασμένο το ηθικό, όχι μόνο είναι πεσμένο το ηθικό, αλλά είναι άδειες και οι τσέπες, κύριε Υπουργέ. Και απορώ πώς λέτε τέτοιες εκφράσεις από το Βήμα της Βουλής. Δεν κατανοείτε ότι δίνετε την αίσθηση ότι δεν ξέρετε τι συμβαίνει; Ενώ είμαι βέβαιος ότι ξέρετε τι συμβαίνει!
      Και την ίδια στιγμή –εδώ είναι η αντίφαση- είπατε ότι υπάρχει κρίση στην ευρωπαϊκή κτηνοτροφία. Εγώ θα συμφωνήσω μαζί σας. Η αντίφασή σας όμως είναι τεράστια. Δεν φτάνει, λοιπόν, να θέτετε το θέμα στην Ευρωπαϊκή Ένωση. Έχετε υποχρέωση να το θέσετε. Το ερώτημά μας είναι, ποια μέτρα αποφασίστηκαν ύστερα από τη συζήτηση του θέματος στην Ευρωπαϊκή Επιτροπή; Κανένα. Ευχές και παραπομπή του θέματος για επανεξέταση το φθινόπωρο! 
      Εμείς σας έχουμε πει ότι στις περιπτώσεις των κρίσεων που είναι και γενικότερες –διότι δεν είναι μόνο στην Ελλάδα το πρόβλημα, στην Ελλάδα είναι πολύ μεγαλύτερης οξύτητας- πρέπει να υπάρχουν παρεμβάσεις της ίδιας της Ευρωπαϊκής Επιτροπής και της Ευρωπαϊκής Ένωσης. Και μάλιστα, το συνδέω με ένα θέμα για το οποίο απορώ γιατί το επαναφέρατε. Το επανέφερε και ο εισηγητής κ. Τζαμτζής.
      Εμείς είπαμε ότι στη διάταξη που αναφέρεται στην επέκταση της κάλυψης κινδύνων λέμε «ναι». Και σας είπαμε και κάτι άλλο χθες, ότι λόγω των κλιματικών αλλαγών προστίθενται νέοι κίνδυνοι και για το περιβάλλον και για την αγροτική παραγωγή και γι’ αυτό πρέπει να αλλάξει ο Κανονισμός του ΕΛ.Γ.Α., κύριε Υπουργέ. Είναι σαφής η θέση μας. Να αλλάξει ο κανονισμός του ΕΛ.Γ.Α. και να καλύπτει την ακαρπία και την καρπόπτωση. Διότι λόγω των διαφορετικών καιρικών συνθηκών και των ακραίων αλλαγών της θερμοκρασίας μεταξύ χειμώνα και θέρους δεν έχουμε μόνο περιπτώσεις ακαρπίας, αλλά έχουμε και περιπτώσεις καρπόπτωσης, που είναι διαφορετικές. Και φαντάζομαι ότι όλοι στην Αίθουσα καταλαβαίνουμε τι εννοούμε. 
      Αυτές τις περιπτώσεις εμείς λέμε ότι πρέπει να τις καλύπτουμε πλέον, μ’ αυτή τη δραματική αλλαγή στο κλίμα και στο περιβάλλον. Να τις καλύπτουμε όμως όχι μόνο την προεκλογική χρονιά, αλλά κάθε χρονιά. Να τις καλύπτουμε όχι μόνο σε ορισμένες περιοχές αλλά σε όλες τις περιοχές της χώρας. Γι’ αυτό μιλήσαμε για αλλαγή του κανονισμού με συγκεκριμένα κριτήρια. Μάλιστα προσθέσαμε και κάτι άλλο, που διευκολύνει τη χώρα. Να τεθεί στο επίπεδο της Ευρωπαϊκής Ένωσης το ζήτημα, διότι όταν υπάρχουν κίνδυνοι για την αγροτική παραγωγή λόγω των κλιματικών αλλαγών, όταν χρειάζεται μια νέα πολιτική της Ευρωπαϊκής Ένωσης για την προάσπιση και την προστασία της αγροτικής παραγωγής από τις κλιματικές αλλαγές πρέπει να υπάρχουν και νέοι πόροι. 
      Άρα εμείς ουσιαστικά όχι απλώς μιλήσαμε επί της αρχής και μάλιστα πολύ συγκεκριμένα, αλλά σας διευκολύνουμε. Ενώνουμε τη φωνή μας -γιατί θέλουμε να είμαστε σοβαροί και υπεύθυνοι- με τη φωνή των αγροτών που λένε: «Θέλουμε προάσπιση από τις ακραίες καιρικές συνθήκες». Και βεβαίως, πρέπει να σας πω –αλλά θα μιλήσω όταν θα έρθει η ώρα των άρθρων- ότι οι κτηνοτρόφοι δεν περιμένουν επικοινωνιακά τεχνάσματα και φιλοδωρήματα με υποτροφίες. Θέλουν εισόδημα και το θέλουν τώρα. Γιατί ξέρετε ότι η κατάσταση, όπως σας είπα, είναι στο έως εδώ και μη παρέκει. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Το λόγο έχει ο Βουλευτής του ΠΑ.ΣΟ.Κ. κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Για τη μείωση του αγροτικού εισοδήματος, την αύξηση του κόστους παραγωγής και ιδιαίτερα τις μεγάλες αυξήσεις που υπάρχουν στη χώρα μας για τα λιπάσματα, για τις ζωοτροφές, για τα εφόδια, για το ίδιο το πετρέλαιο, σαφώς και δεν αρκούν οι τοποθετήσεις και οι δικαιολογίες που επικαλέστηκαν οι κύριοι Υπουργοί. Όμως, ας εισαχθούμε σε ορισμένα θέματα για τα οποία πραγματικά υπάρχει μια προσπάθεια παραποίησης και της δικής μας θέσης, αλλά και της πραγματικότητας.
      ΕΛ.Γ.Α.: πραγματικά αποδεικνύεται και σήμερα ότι αποζημιώνει όπου νομίζει, όποτε νομίζει και όσο νομίζει. Ακαρπία αποζημιώθηκε στη Μυτιλήνη και καλώς. Ακαρπία αποζημιώθηκε και δεχθήκατε, κύριε Υπουργέ, χθες τις ευχαριστίες Βουλευτή της Νέας Δημοκρατίας σε νομό της Μακεδονίας, και καλώς. Ακαρπία αποζημιώθηκε και θα αποζημιωθεί, όπως είπε ο κ. Τζαμτζής σε πολλά προϊόντα λόγω μειωμένης καρπόδεσης κατά τη διάρκεια της ανθοφορίας και καλώς. Συμφωνούμε και επαυξάνουμε. Σ’ αυτό όμως που δεν συμφωνούμε και θα αντιδράσουμε και θα το καταγγέλλουμε μέχρι να αρθεί αυτή η αδικία, είναι όταν εξαιρείτε τους ελαιοπαραγωγούς από τα ίδια αίτια που έχουν ζημιωθεί. Και σας διαβάζω εδώ σε μια από τις πολλές γραπτές απαντήσεις, τις οποίες έχετε δώσει, ότι οι ζημιές που παρατηρούνται στις ελαιοκαλλιέργειες δεν καλύπτονται ασφαλιστικά από τον ΕΛ.Γ.Α. και δεν αποζημιώνονται σύμφωνα με τον κανονισμό λόγω ακαρπίας, λόγω μειωμένης καρπόδεσης που υπήρξε κατά τη διάρκεια της ανθοφορίας, λόγω μεγάλης διακύμανσης των θερμοκρασιών. Γιατί δύο μέτρα και δύο σταθμά; Αυτό είναι το ερώτημα των αγροτών, αυτό είναι το δικό μας ερώτημα εδώ. Και εγώ που έχω ασχοληθεί με το θέμα τόσο πολύ, εντοπίζω το θέμα στον κ. Κατσαρό, ότι δηλαδή, εξαιτίας του δεν έχουν πληρωθεί επτά χιλιάδες ελαιοπαραγωγοί. Το εντοπίζω προσωπικά στον κ. Κατσαρό.
      Βέβαια, το άκρον άωτον είναι όταν στην κατάληξη της απάντησής σας, κύριε Υπουργέ, μου λέτε: «εξάλλου πέραν των ανωτέρω ο ελαιοπαραγωγός» –έτσι λέτε- «λαμβάνει ενίσχυση-επιδότηση από τον Οργανισμό Πληρωμών Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) ανεξάρτητα από την ύπαρξη ή μη παραγωγής». Αυτό τώρα είναι λίγο τραβηγμένο. Τους λέτε, θα πάρετε την επιδότηση, οπότε τι θέλετε την αποζημίωση; 
      Θα πρέπει να δώσετε σαφείς απαντήσεις γι’ αυτά τα ζητήματα και να δείτε γιατί πραγματικά ξεσηκώνονται οι παραγωγοί. Και στο Τυμπάκι υπάρχει αυτό που ανέφερε και ο εισηγητής μας, μεγάλη κινητοποίηση για να εξέλθουν του συστήματος ασφάλισης του ΕΛ.Γ.Α. και να οδηγηθούν σ’ ένα άλλο αδιέξοδο που έχει να κάνει με τις ιδιωτικές εταιρείες. Πρέπει αυτό να το σταματήσετε και να ισχύσει το ίδιο κριτήριο, που είπατε ότι οι κτηνοτρόφοι πλήρωναν πολλά περισσότερα από αυτά που αποζημιώνονταν, γι’ αυτό επεκτείνετε τα ζημιογόνα αίτια και στα θερμοκήπια και συνολικά στη φυτική παραγωγή. 
      Για το κόστος ενεργοποίησης των δικαιωμάτων. Κύριε Κιλτίδη, μην αναλαμβάνετε ευθύνες που δεν έχετε. Δεν ήσασταν Υπουργός τότε και μάλιστα έχω την εντύπωση ότι ως Βουλευτής –και θα ψάξω να βρω τη δήλωσή σας- είχατε συμφωνήσει ότι αυτό το κόστος δεν πρέπει να επιβαρύνει τους παραγωγούς. Θα ψάξω να τη βρω. Την Τρίτη θα έχουμε συνέχεια και θα το δούμε. Σε κάθε περίπτωση όμως, δεν έχει σημασία το σύστημα ενεργοποίησης των δικαιωμάτων, αλλά ποιος πληρώνει το κόστος. Είτε η ΠΑ.Σ.Ε.Γ.Ε.Σ. αναλάβει, τη διαδικασία είτε οι ενώσεις, είτε το ίδιο το Κράτος, είτε οι διευθύνσεις αγροτικής ανάπτυξης, νομίζω ότι ο κρατικός προϋπολογισμός –σωστά λέτε τώρα- μπορεί και πρέπει να καταβάλει το κόστος αλλά θα πρέπει τα 210.000.000 περίπου να επιστραφούν στους αγρότες, θα πρέπει στη δύσκολη ώρα που βρίσκονται αυτή η μικρή ενίσχυση να τους δοθεί μέσω αυτής της επιστροφής. 
      Ευχαριστώ, κυρία Πρόεδρε, για το χρόνο και να πω μια κουβέντα μόνο για το διοικητικό σύστημα. 
      ΠΡΟΕΔΡΕΥΟΥΣΑ (Βέρα Νικολαΐδου): ‘Εχει ολοκληρωθεί ο χρόνος σας.
      ΒΑΣΙΛΕΙΟΣ ΚΕΓΚΕΡΟΓΛΟΥ: Τελείωσα.
      ‘Ελεος! Τα τοπικά κέντρα αγροτικής ανάπτυξης, είναι φαντάσματα. Θέλουμε διευθύνσεις, ονόματα προϊσταμένων και τηλέφωνα να μας δώσετε σε κάθε νομό. Είναι αδιανόητο να δημιουργείται μια νέα υπηρεσία που να εποπτεύει αυτά τα κέντρα και έτσι σε κάθε έδρα νομού που είναι και έδρα περιφέρειας, θα έχουμε μια διεύθυνση αγροτικής ανάπτυξης, μια διεύθυνση του Υπουργείου και μια διεύθυνση της Περιφέρειας που έχουν αλληλοσυγκρουόμενες αρμοδιότητες. Πολυδαίδαλο σχήμα που δε νομίζω να συνάδει με τις εξαγγελίες σας για διοικητική μεταρρύθμιση. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κύριος Υπουργός, για μια μικρή παρέμβαση.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Επειδή κι εγώ και οι περισσότεροι από τους συναδέλφους αρκετά χρόνια ασχολούμαστε με τον αγροτικό τομέα, δεν πρέπει να ξεχνούμε ότι το ίδιο σύστημα με την ενεργοποίηση των δικαιωμάτων, το Ο.Σ.Δ.Ε. δηλαδή, υπήρχε και επί των ημερών των κυβερνήσεων του ΠΑ.ΣΟ.Κ. και μάλιστα θυμίζω στους συναδέλφους ότι τότε επιβαρύνονταν πολύ περισσότερα οι αγρότες απ’ ότι επιβαρύνονται τώρα. Αυτό δεν πρέπει να το ξεχνούμε!
      ΕΜΜΑΝΟΥΗΛ ΣΤΡΑΤΑΚΗΣ: Υπήρχε κάθε χρόνο ενεργοποίηση δικαιωμάτων; Τι μας λέτε τώρα;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Βεβαίως. Υπήρχαν αιτήσεις για το Ο.Σ.Δ.Ε., κύριε συνάδελφε και έπρεπε να το ξέρετε αυτό, διότι είστε γεωπόνος. Και μάλιστα πλήρωναν πολύ περισσότερα, διότι για το κάθε καθεστώς και το κάθε προϊόν πλήρωναν χωριστά και συνολικά πλήρωναν πολύ περισσότερα.
      Κατά συνέπεια, το επιχείρημα «γυρίστε τα πίσω» είναι έωλο και μάλιστα θα σας πω και κάτι ακόμη.
       (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ μη διακόπτετε! Αφήστε τον Υπουργό να ολοκληρώσει. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Εάν θέλετε, για παράδειγμα, στη Ζάκυνθο να επιστραφούν χρήματα στους αγρότες, να πάτε στον Πρόεδρο της Ένωσης στον κ. Αντίοχο που ανήκει στο δικό σας κόμμα και να κάνετε παρέμβαση να γυρίσει πίσω τα χρήματα στους αγρότες. Διότι η συμφωνία είναι όχι μεταξύ Υπουργείου και ΠΑ.Σ.Ε.ΓΕ.Σ. αλλά μεταξύ αγροτών και ενώσεων αγροτικών συνεταιρισμών που αποτελούν τη φυσική προέκταση των αγροτών. 
      ΙΩΑΝΝΗΣ ΑΜΟΙΡΙΔΗΣ: Πάτε να καλύψετε αυτά που κάνετε!
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ένα λεπτό. Και άλλα έχουμε. Ζήτησα να μου πείτε μια περίπτωση αδιαφανούς πληρωμής του εθνικού αποθέματος. Το ζήτησα. 
      Επειδή δεν υπάρχει καμμία τέτοια περίπτωση, μου είπατε περιπτώσεις κάποιων που δεν πήραν από το εθνικό απόθεμα, τον κ. Μαραθιανάκη και την κ. Πετράκη. Μόνο που οι δύο συγκεκριμένοι αγρότες δεν έκαναν αίτηση για να πάρουν από το εθνικό απόθεμα, κύριοι συνάδελφοι! Χωρίς να κάνουν αίτηση, λέτε ότι δεν πήραν από το εθνικό απόθεμα! 
      ΔΗΜΗΤΡΙΟΣ ΒΑΡΒΑΡΙΓΟΣ: Δεν ξέρουμε πού δόθηκαν τα χρήματα!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Αλίμονο αν μοιράζαμε από το εθνικό απόθεμα και σ’ αυτούς που δεν έκαναν αίτηση. Έλεος!
      Αυτό τι αποδεικνύει; Ότι διαφάνεια υπάρχει στον Οργανισμό Πληρωμών και ότι δεν έχετε ούτε ένα στοιχείο που να αποδεικνύει το αντίθετο!
      ΠΡΟΕΔΡΕΥΟΥΣΑ (Βέρα Νικολαΐδου): Τελευταίος ομιλητής ο κ. Αυγενάκης, Βουλευτής της Νέας Δημοκρατίας.
      ΕΛΕΥΘΕΡΙΟΣ ΑΥΓΕΝΑΚΗΣ: Θα μιλήσω μετά, κυρία Πρόεδρε. Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Παραιτήστε, λοιπόν. 
      Σας ευχαριστώ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
      ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς το νομοσχέδιο του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις» έγινε δεκτό επί της αρχής κατά πλειοψηφία.
      Εισερχόμαστε στη συζήτηση των άρθρων του νομοσχεδίου. Θα συζητηθεί η ενότητα των άρθρων 1 έως και 16.
      Το λόγο έχει ο εισηγητής της Πλειοψηφίας κ. Ιορδάνης Τζαμτζής για οκτώ λεπτά. 
      ΙΟΡΔΑΝΗΣ ΤΖΑΜΤΖΗΣ: Ευχαριστώ, κυρία Πρόεδρε. 
      Τοποθετήθηκα πριν από λίγο για τα θέματα του ΕΛ.Γ.Α., αλλά θα ήθελα, βλέποντας τη θέρμη την οποία επέδειξαν συνάδελφοι από το ΠΑ.ΣΟ.Κ. να δικαιολογηθούν για τη μέχρι τώρα στάση τους απέναντι στον ΕΛ.Γ.Α., να σημειώσω δυο πράγματα. 
      Κύριοι συνάδελφοι, δεν μπορείτε να υποκρίνεστε και δεν μπορείτε να ψεύδεστε απέναντι στους αγρότες. Θέλετε να είστε «και με το χωροφύλακα και με τον αστυφύλακα»! Εδώ, εσείς ήσασταν αυτοί, τέσσερεις συνάδελφοι, που καταγγείλατε τον ΕΛ.Γ.Α. γιατί έδωσε αποζημιώσεις το 2004 για ακαρπία, κλαδοσπόρι και περονόσπορο. Αυτό θα σας κυνηγά πάντοτε! 
      Εσείς ήσασταν αυτοί που μέσα σ’ αυτή την Αίθουσα χθες καταγγείλατε τον ΕΛ.Γ.Α. και καταγγείλατε και την Κυβέρνηση γιατί δίνει κατ’ εξαίρεση τις αποζημιώσεις και εξήγησα πριν και το λόγο. Αυτές οι αποζημιώσεις δεν δίνονται, επειδή θέλει ο Υπουργός. Το ξέρετε πολύ καλά. Γνωμοδοτεί επιτροπή γεωπόνων, καθηγητών πανεπιστημίου για προβλήματα, τα οποία προκύπτουν στην παραγωγή. 
      Από εκεί και πέρα, κυρίες και κύριοι συνάδελφοι, άκουσα να καταγγέλλετε τον ΕΛ.Γ.Α. ότι δίνει αποζημιώσεις εκεί που θέλει.
      Ακούστε, οι «φωλιές» στον ΕΛ.Γ.Α. υπήρχαν μέχρι το 2004. Υπήρχαν «φωλιές» οι οποίες αποζημίωναν συγκεκριμένους αγρότες. Αυτά τα ξέρουμε πολύ καλά. Σε χωριό ζούμε. Δεν είμαστε στην Αθήνα. Ξέρουμε πολύ καλά ονόματα, διευθύνσεις αγροτών οι οποίοι έπαιρναν χρήματα και όλοι οι υπόλοιποι κοίταζαν. Αυτά για να μην υπάρχουν μόνο καταγγελίες.
      Κυρία Πρόεδρε, επί των άρθρων του νομοσχεδίου θα ήθελα πολύ σύντομα να σταθώ και να πω ότι το πρώτο άρθρο ρυθμίζει θέματα ζωικής παραγωγής, που αφορούν πρώτα απ’ όλα τον έλεγχο των πρόσθετων υλών στις ζωοτροφές και την υγιεινή διατροφή των ζώων, για να μπορούμε να έχουμε έτσι θετικά αποτελέσματα στο παραγόμενο κρέας, αλλά και στα υπόλοιπα γαλακτοκομικά προϊόντα. Σκοπός και στόχος αυτής της ρύθμισης είναι να υπάρξει καλή ποιότητα προϊόντων, αυτών που θα καταναλώνουν οι πολίτες. Η αρμοδιότητα για την κυκλοφορία αυτών των πρόσθετων υλών φεύγει πλέον από τον Ε.Ο.Φ. και ορθά μεταφέρεται στη Διεύθυνση Ζωικής Παραγωγής του Υπουργείου Αγροτικής Ανάπτυξης.
      Με τα άρθρα 2, 3, 4, 5 και 6 ρυθμίζονται τα θέματα έκδοσης αδειών λειτουργίας των κτηνοπτηνοτροφικών εγκαταστάσεων. Υπάρχουν ρυθμίσεις οι οποίες αφορούν την έκδοση των αδειών ίδρυσης και λειτουργίας κτηνοπτηνοτροφικών εγκαταστάσεων, με σκοπό και στόχο την ταχύτερη και ευκολότερη έκδοσή τους. Πλέον, στην πρωτοβάθμια και δευτεροβάθμια Επιτροπή Σταυλισμού θα συμμετέχουν εκπρόσωποι των Εφορειών Αρχαιοτήτων και της Δασικής Υπηρεσίας, καθώς και εκπρόσωποι φορέων διαχείρισης προστατευόμενων περιοχών, εάν το θέμα εμπίπτει στις αρμοδιότητές τους.
      Η Επιτροπή Σταυλισμού είναι αυτή η οποία ελέγχει σε όλα τα στάδια τη διαδικασία και όσον αφορά πλέον τη διαδικασία, ανατίθεται στην οικεία νομαρχιακή αυτοδιοίκηση η οποία έχει την υποχρέωση να επιβάλλει ακόμα και πρόστιμα εάν δεν τηρηθούν οι προθεσμίες.
      Με τα άρθρα 5 και 6 ρυθμίζεται το πρόβλημα των αποστάσεων από τις κατοικημένες περιοχές. Είναι ένα πολύ σημαντικό πρόβλημα το οποίο πλέον επιλύεται. Ταυτόχρονα, δίνουμε λύση σε ένα σοβαρό πρόβλημα που υπάρχει με τις ήδη εν ενεργεία υπάρχουσες κτηνοπτηνοτροφικές εγκαταστάσεις που βρίσκονται σε μικρότερες αποστάσεις από αυτές που ορίζει το νομοσχέδιο.
      Με το άρθρο 7 δημιουργείται Κέντρο Εφαρμοσμένης Εκτροφής Γουνοφόρων Ζώων στην Καστοριά για τη βελτίωση της ανάπτυξης αυτών των επιχειρήσεων που ασχολούνται με την εκτροφή γουνοφόρων ζώων.
      Με τα άρθρα 8, 9 και 10 ρυθμίζονται θέματα τα οποία αφορούν τον ΕΛ.Γ.Α.. Με το άρθρο 8 ρυθμίζονται τα θέματα που αφορούν τον ΕΛ.Γ.Α. και έχουν σχέση με την κατάργηση πλέον του Αντασφαλιστικού Οργανισμού «ΟΑΣΙΣ».
      Γιατί προχωρούμε; Γιατί ξέρετε πολύ καλύτερα από τον καθένα ότι μέχρι σήμερα ποτέ δεν εφαρμόστηκαν οι διατάξεις που αφορούσαν τον «ΟΑΣΙΣ». Έξι χρόνια τώρα από τότε που εσείς νομοθετήσατε τον «ΗΣΙΟΔΟ» και φτιάξατε τον «ΟΑΣΙΣ», ξέρετε ότι μόνο μία διάταξη ενεργοποιήθηκε, αυτή της ύπαρξης προέδρου και διοικητικού συμβουλίου στον «ΟΑΣΙΣ».
      Ο ΕΛ.Γ.Α. συνεχίζει να παρέχει την ασφαλιστική κάλυψη στους Έλληνες αγρότες. Ο ΕΛ.Γ.Α. δεν λειτούργησε ποτέ μέσα στον «ΗΣΙΟΔΟ». Ήταν σίγουρο ότι δεν θα ευδοκιμήσει ο «ΗΣΙΟΔΟΣ», γιατί δεν τον ήθελαν οι ίδιοι οι αγρότες. Και ξέρουμε πολύ καλά ότι στα κράτη της Ευρωπαϊκής Ένωσης δεν υπάρχει κοινή πολιτική ασφάλισης.
      Εμείς στηρίζουμε την κρατική επιχορήγηση ως επιδότηση της ειδικής ασφαλιστικής εισφοράς και όχι την προαιρετικότητα και την ιδιωτική ασφάλιση που θέλετε εσείς. Και αυτό που τόνισα πριν ήταν ένα. Πέστε ξεκάθαρα στους αγρότες: «Θέλουμε ιδιωτική ασφάλιση στις αποζημιώσεις που δίνει ο ΕΛ.Γ.Α.». Να δούμε τι θα σας πουν. Γιατί; Διότι σήμερα ελάχιστες είναι οι εισφορές τις οποίες πληρώνουν οι αγρότες και είναι πραγματικά μεγάλα τα ποσά. Πέρυσι ο ΕΛ.Γ.Α. δαπάνησε 440.000.000 ευρώ για αποζημιώσεις στη φυτική και ζωική παραγωγή.
      Πιστεύετε εσείς ότι οι ιδιωτικές εταιρείες θα έδιναν αυτά τα ποσά; Πιστεύετε εσείς ότι οι εισφορές των αγροτών σε ιδιωτικές εταιρείες θα ήταν 3% και 0,5%. κάθε άλλο μάλιστα.
      Εμείς, λοιπόν, στηρίζουμε τον ΕΛ.Γ.Α. Ξέρουμε πολύ καλά ότι έχει χρέη, αλλά έρχεται η Κυβέρνηση μέσα από τον κρατικό προϋπολογισμό και τον στηρίζει.
      Με το άρθρο 9 γίνεται άλλη μια μεγάλη τομή. Εντάσσονται καινούργιες ασθένειες των ζώων, καινούργιες ζημιογόνες αιτίες για τους κτηνοτρόφους, τους μελισσοκόμους και φυσικά τους αγρότες. Εντάσσονται ζημιές οι οποίες δεν καλύπτονταν μέχρι σήμερα. Δεκαέξι ζημιές οι οποίες μέχρι σήμερα ήταν εκτός των αποζημιώσεων. 
      Με τα άρθρα 11, 12, 13, 14, 15 και 16 ρυθμίζονται θέματα του ΕΛ.Ο.Γ., ο οποίος μετονομάζεται πλέον σε Ελληνικό Οργανισμό Γάλακτος και Κρέατος. Εισάγονται ρυθμίσεις οι οποίες δίνουν τη δυνατότητα ενίσχυσης αυτού του φορέα για να στηριχτούν οι κτηνοτρόφοι μας. 
      Πολύ σημαντικό στοιχείο είναι ότι πλέον έχουμε τη δυνατότητα διενέργειας ισοζυγίων κρέατος από τον ΕΛ.Ο.ΓΑ.Κ. και η δυνατότητα αυτή δίνεται για να υπάρχει ουσιαστικός έλεγχος στα κρέατα, τα οποία θα κυκλοφορούν στην αγορά.
      Τι σημαίνει αυτό; Πολύ απλά σημαίνει προστασία του καταναλωτή για τα κρέατα τα οποία θα καταναλώνει και ταυτόχρονα προστασία των κτηνοτρόφων από τις ελληνοποιήσεις των εισαγόμενων κρεάτων.
      Με τα άρθρα 12 και 13 ρυθμίζονται θέματα και εισάγονται ειδικές εισφορές, οι οποίες θα επιβάλλονται για να μπορεί να στηριχτεί και να ενισχυθεί ο ΕΛ.Ο.ΓΑ.Κ.. Επιβάλλεται, λοιπόν, ειδική εισφορά 0,2% επί της αξίας όλων των ειδών κρέατος, εγχώριων και εισαγόμενων, υπέρ του ΕΛ.Ο.ΓΑ.Κ., καθώς και ειδική εισφορά στην ανά κιλό αξία των παραγόμενων Προστατευόμενης Ονομασίας Προέλευσης τυροκομικών προϊόντων, την οποία θα καταβάλλουν οι παραγωγικές επιχειρήσεις στον ΕΛ.Ο.ΓΑ.Κ. για την προώθηση και προβολή της φέτας και των λοιπών Π.Ο.Π. τυριών.
      Με το άρθρο 13 επιβάλλεται ειδική εισφορά 1% επί της τιμής του εισκομιζόμενου στις βιομηχανίες – βιοτεχνίες αγελαδινού και αιγοπρόβειου γάλακτος, μειώνεται πλέον αυτό το 1% στο 0,75%, μειώνεται για τον παραγωγό κατά 50% αυτή η εισφορά και παραμένει κατά 0,50% για τις επιχειρήσεις.
      Για πρώτη φορά υπέρ του ΕΛ.Ο.ΓΑ.Κ. επιβάλλεται ειδική εισφορά 0,50% επί της αξίας γάλακτος όλων των ειδών που προέρχονται από ευρωπαϊκές ή τρίτες χώρες σε όλες τις μορφές που διακινείται αυτό το γάλα.
      Με το άρθρο 14 ρυθμίζονται θέματα αρμοδιότητας των δειγματοληπτών των εργαστηρίων γάλακτος και γαλακτοκομικών προϊόντων.
      Με το άρθρο 15 ρυθμίζονται θέματα που αφορούν τη συγκρότηση του διοικητικού συμβουλίου του ΕΛ.Ο.ΓΑ.Κ..
      Με το άρθρο 16 συνιστώνται ογδόντα επτά θέσεις τακτικού προσωπικού για τις κεντρικές και περιφερειακές υπηρεσίες του ΕΛ.Ο.ΓΑ.Κ. και μία θέση νομικού συμβούλου με στόχο την καλύτερη λειτουργία του, λόγω του ότι ο ΕΛ.Ο.ΓΑ.Κ. πλέον παίρνει καινούργιες, περισσότερες αρμοδιότητες και πραγματικά πρέπει να ανταποκριθεί στην πολύ μεγάλη αποστολή του.
      Κυρίες και κύριοι συνάδελφοι, σας ακούω όλες αυτές τις μέρες να λέτε πολλά και διάφορα και να καταγγέλλετε την Κυβέρνηση. Θέλω να σας κάνω ευθέως το ερώτημα. Τόσα χρόνια δεν βλέπατε αυτά τα προβλήματα; Πρέπει προφανώς εσείς να είχατε τα μεγαλεπήβολα σχέδια και δεν βλέπατε την καθημερινότητα! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
      ΙΟΡΔΑΝΗΣ ΤΖΑΜΤΖΗΣ: Δεν βλέπατε το καθημερινό πρόβλημα του κτηνοτρόφου, το καθημερινό πρόβλημα που αντιμετώπιζε η ελληνική κτηνοτροφία.
      Εμείς, λοιπόν, αντιμετωπίζουμε με το νομοσχέδιο αυτό αυτά ακριβώς τα προβλήματα, τα καθημερινά προβλήματα των κτηνοτρόφων, αυτά που ζήτησαν να επιλυθούν και σ’ αυτά τα προβλήματα, μ' αυτό το νομοσχέδιο, δίνουμε λύσεις. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ.
      Συνεχίζουμε με τον εισηγητή του ΠΑ.ΣΟ.Κ., κ. Στρατάκη. Να υπενθυμίσω ότι μαζί με την πρώτη ενότητα των άρθρων συνσυζητείται και η τροπολογία με γενικό αριθμό 272 και ειδικό 6.
      Ορίστε, κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
      Επιμένει ο κ. Τζαμτζής στα θέματα του ΕΛ.Γ.Α.. Θέλω να του πω μόνο ότι κάνει λάθος, διότι οι αγρότες μας ακούν και παρακολουθούν το τι λέμε εδώ και ασφαλώς διαπιστώνουν ότι η Κυβέρνηση της Νέας Δημοκρατίας έχει μόνιμα στο μυαλό της το πώς θα ρουσφετολογήσει. Και επειδή κάποια πράγματα τη βολεύουν έτσι όπως τα ρυθμίζει μέχρι σήμερα, νομίζει ότι με αυτόν τον τρόπο μπορεί να συκοφαντεί το ΠΑ.ΣΟ.Κ. ότι δήθεν δεν θέλει να αποζημιώνονται οι αγρότες, ενώ εμείς λέμε κάτι απλό και καθαρό και το επαναλαμβάνω και το τονίζω, για να μην δημιουργούνται λαθεμένες εντυπώσεις και παρεξηγήσεις.
      ΙΟΡΔΑΝΗΣ ΤΖΑΜΤΖΗΣ:  Άλλα λέγατε.
      ΕΜΜΑΝΟΥΗΛ ΣΤΡΑΤΑΚΗΣ:  Εμείς λέμε ναι στην επέκταση των ασφαλιζομένων κινδύνων και κυρίως λέμε, αυτοί οι ασφαλιζόμενοι κίνδυνοι να ενταχθούν στον κανονισμό του ΕΛ.Γ.Α., ώστε να υπάρχει ενιαία αντιμετώπιση όλων των καλλιεργειών και όλων των περιοχών της χώρας, σε αντίθεση μ' αυτό που γίνεται σήμερα. Και είπα χαρακτηριστικά παραδείγματα και δεν θέλω να τα επαναλάβω.
      Έρχομαι στα άρθρα του νομοσχεδίου. Είπαμε από την αρχή, κύριε Υπουργέ, ότι όποια από τα άρθρα εμείς θεωρούμε ότι είναι προς θετική κατεύθυνση θα τα ψηφίσουμε.
      Στο πρώτο κεφάλαιο, λοιπόν, υπάρχουν άρθρα τα οποία εμείς ψηφίζουμε σχεδόν στο σύνολό τους, εκτός από το πρώτο, εκτός και αν στο πρώτο άρθρο μάς ξεκαθαρίσετε τι θα γίνει αφ’ ενός στο μεσοδιάστημα μέχρι να βγάλετε τις υπουργικές αποφάσεις για τον έλεγχο των ζωοτροφών από τη Διεύθυνση Εισροών Ζωικής Παραγωγής και αφ’ ετέρου πότε θα πάρετε τους ειδικούς γεωπόνους ζωικής παραγωγής, όπως προβλέπεται εδώ, για να γίνονται οι έλεγχοι, διότι δημιουργείται εκ των πραγμάτων ένα κενό, το οποίο δεν καλύπτεται. 
      Και δεν ξέρω, επίσης, αν υπάρχουν οι υποδομές. Και σ’ αυτό θα ήθελα τη διαβεβαίωσή σας, διότι η αίσθηση που υπάρχει είναι ότι δεν υπάρχουν οι υποδομές και τα εργαστήρια δεν έχουν πλήρη εξοπλισμό για να κάνουν πλήρως αυτούς τους ελέγχους που είναι αναγκαίοι ώστε πραγματικά να ξέρουμε ότι δεν πρόκειται να ενταχθούν προσθετικά ζωοτροφών από μεταλλαγμένα προϊόντα ή οτιδήποτε άλλο πραγματικά μπορεί να δημιουργήσει προβλήματα στην ελληνική κτηνοτροφία.
      Ε, αυτό δεν το διασφαλίζετε τουλάχιστον με τη διατύπωση που έχει το άρθρο 1, γι’ αυτό και στην επιτροπή είπαμε ότι θα το καταψηφίσουμε. Εάν, όμως, προσθέσετε διατύπωση τέτοια που να διασφαλίζει ότι ο έλεγχος θα γίνεται σωστά και όπως πρέπει με τις υποδομές που είναι απαραίτητες, εμείς δεν έχουμε αντίρρηση να «πάει» όντως αυτός ο έλεγχος στις αρμόδιες διευθύνσεις.
      Όσον αφορά στο άρθρο 2 για τις Επιτροπές Σταυλισμού, συμφωνούμε, παρά το ότι θα θέλαμε ενδεχομένως η εκπροσώπηση των αγροτών να είναι λίγο μεγαλύτερη. Βάζετε τώρα έναν εκπρόσωπο από την κάθε περιφέρεια, όμως θα θέλαμε εκεί να υπάρχει περισσότερη εκπροσώπηση των αγροτών, γιατί υπάρχουν προβλήματα στα οποία πολλές φορές οι υπηρεσίες δημιουργούν πρόσθετα προβλήματα με τη στάση και τη συμπεριφορά τους, ενώ αν συμμετείχαν περισσότεροι αγρότες, πιθανόν κάποια απ’ αυτά τα προβλήματα να μπορούσαν να ξεπεραστούν.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Έναν μας ζήτησαν οι ίδιοι οι κτηνοτρόφοι.
      ΕΜΜΑΝΟΥΗΛ ΣΤΡΑΤΑΚΗΣ: Άλλο τι ζήτησαν οι κτηνοτρόφοι. Εγώ σας λέω πώς θα λειτουργούσε καλύτερα η επιτροπή. Αυτή είναι η άποψή μας. Οι κτηνοτρόφοι μπορούν να ζητούν έναν ή κανέναν, αλλά εμείς εκτιμούμε ότι αν υπήρχε ευρύτερη συμμετοχή αγροτών, τα αποτελέσματα θα ήταν γρηγορότερα και προς τη σωστότερη κατεύθυνση.
      Όσον αφορά το άρθρο 3, εμείς έχουμε να παρατηρήσουμε ότι θετικό είναι αυτό που κάνετε, αλλά παρατηρούμε ότι κάνετε ένα λάθος. Και το λάθος που κάνετε είναι ότι τροποποιείτε με νόμο κάτι που υπάρχει με υπουργική απόφαση, ενώ θα έπρεπε να πείτε εδώ με υπουργική απόφαση ότι τροποποιούνται αυτά. Δεν είναι ανάγκη να κάνουμε νόμο για κάτι που πιθανόν να χρειαστεί μετά από δύο ή τρία χρόνια να το τροποποιήσουμε ξανά και να χρειαστεί να έρθει εδώ άλλο σχέδιο νόμου ή να υπάρξει σχετική διάταξη προκειμένου να κάνουμε τις όποιες αλλαγές θα χρειαστεί να κάνουμε. Εμείς, εν πάση περιπτώσει, έστω και μ’ αυτές τις ελλείψεις, το ψηφίζουμε αυτό το άρθρο.
      Με το άρθρο 4 που αφορά την άδεια ίδρυσης και λειτουργίας κτηνοπτηνοτροφικών εγκαταστάσεων, συμφωνούμε, αλλά επισημαίνουμε ότι υπάρχουν ελλείψεις. Και οι ελλείψεις αφορούν θέματα που σας έχουν θίξει και οι ίδιοι οι κτηνοτρόφοι, τα οποία τα αγνοείτε. Υπάρχουν θέματα που έχουν σχέση με τις μη αδειοδοτηθείσες μέχρι σήμερα εγκαταστάσεις, καθώς πρέπει να βρεθεί και να προβλεφθεί εδώ, στο σχέδιο νόμου ένας τρόπος για το πώς αυτές οι εγκαταστάσεις θα πάρουν τις άδειες περιβαλλοντικών όρων και πώς θα ενταχθούν μέσα σ’ ένα σύστημα που είναι εντελώς απαραίτητο αυτή τη στιγμή.
      Κυρίως δεν προβλέπετε τίποτα –και αυτό είναι από την περιοχή σας, κύριε Τζαμτζή και έπρεπε να το θέσετε εσείς και όχι εγώ- για άδειες λειτουργίας που πρέπει να δοθούν σ’ ελεύθερο σταυλισμό. Δεν προβλέπετε τίποτα, ενώ είναι γνωστό παραδοσιακά ότι υπάρχουν μεγάλες κτηνοτροφικές μονάδες, κυρίως αγελαδοτροφίας, οι οποίες πράγματι δεν χρειάζονται σταύλους, όταν ξέρουμε ότι η αγελάδα μπορεί να διατηρηθεί σε θερμοκρασίες κάτω από μείον 10ο  βαθμούς Κελσίου, χωρίς κανένα πρόβλημα.
      ΙΟΡΔΑΝΗΣ ΤΖΑΜΤΖΗΣ: Στην Κρήτη μπορεί να γίνεται. Στην Πέλλα δεν μπορεί να γίνεται!
      ΕΜΜΑΝΟΥΗΛ ΣΤΡΑΤΑΚΗΣ: Επιστημονικά μιλώ, κύριε συνάδελφε. Αφήστε τα αυτά, διότι τα κάνατε θάλασσα σ’ αυτά που αναφερθήκατε για τον ΕΛΓΑ και την ακαρπία. Μην μπείτε και σε άλλα θέματα που δεν τα ξέρετε.
      ΙΟΡΔΑΝΗΣ ΤΖΑΜΤΖΗΣ: Άμα δεν ξέρετε, να μην τα λέτε αυτά. Εγώ ξέρω πολύ καλά τι λέω!
      ΕΜΜΑΝΟΥΗΛ ΣΤΡΑΤΑΚΗΣ: Αφήστε τα. Δεν υπεισήλθα σ’ αυτό το κεφάλαιο. 
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ, να μη γίνεται διάλογος! 
      ΙΟΡΔΑΝΗΣ ΤΖΑΜΤΖΗΣ: Θέλει να δικαιολογηθεί το ΠΑ.ΣΟ.Κ.! Τι να κάνουμε;
      ΕΜΜΑΝΟΥΗΛ ΣΤΡΑΤΑΚΗΣ: Μην επανέρχεστε, λοιπόν, σε θέματα που τα είπατε λάθος, γιατί πραγματικά δεν είναι της αρμοδιότητάς σας. Και δικαιολογείστε μεν, αλλά δε δικαιολογείστε να επιμένετε. Μην επιμένετε, λοιπόν, σε θέματα που δεν γνωρίζετε. Άρα, λοιπόν, εκεί είναι η ένστασή μας και θα ήθελα πραγματικά να δείτε πώς μπορούμε να το καλύψουμε αυτό.
      Με το άρθρο 6 συμφωνούμε.
      Όσον αφορά τα υπόλοιπα άρθρα, δηλαδή το άρθρο 7 που αφορά στο Κέντρο Εφαρμοσμένης Εκτροφής Γουνοφόρων Ζώων, εμείς θα θέλαμε σ’ αυτό που προβλέπεται εδώ να γίνει με υπουργική απόφαση, να υπάρχει το εξής ως διαδικασία. Να υπάρξουν οι αρμοδιότητες του κέντρου αυτού που είχε το ίδιο το ινστιτούτο που προβλέπεται από το νόμο. Το ινστιτούτο καταργείται τώρα, ενώ είχατε τη δυνατότητα, αν θέλατε πραγματικά, να το λειτουργήσετε όλα αυτά τα χρόνια που είστε Κυβέρνηση.
      Και επιπλέον, πρέπει να σας πούμε το εξής. Αφού θέλετε να το λειτουργήσετε άμεσα, γιατί προβλέπετε προεδρικό διάταγμα, άρα μεγάλη καθυστέρηση προκειμένου να τεθούν οι σκοποί και να στελεχωθεί; Άρα, λοιπόν, εδώ υπάρχει έμμεσα δόλος. Ναι, μεν θα μπορούσατε αυτές τις αρμοδιότητες να τις λειτουργήσετε και μέσα στο ινστιτούτο, αν θέλατε να το αξιοποιήσετε, που υπήρχε και ήταν νομοθετημένο, το καταργείτε και κάνετε το κέντρο. Εντάξει, να γίνει το κέντρο, αλλά πάλι βάζετε χρονοβόρες διαδικασίες ώστε να μη φθάσουμε εκεί που πρέπει να φθάσουμε.
      Και έρχομαι στο δεύτερο μέρος που αφορά τη ρύθμιση των θεμάτων του Ελληνικού Οργανισμού Γεωργικών Ασφαλίσεων.
      Εμείς δεν συμφωνούμε με την κατάργηση του αντασφαλιστικού οργανισμού. Δεν ισχύει αυτό που λέει ο κ. Τζαμτζής, ότι εμείς θέλουμε να υπάρχει ιδιωτική ασφάλιση, προκειμένου να πληρώνουν οι αγρότες ασφάλιστρα. Οι αγρότες με την συμπεριφορά που έχει σε πολλές περιπτώσεις ο ΕΛ.Γ.Α. απέναντί τους ψάχνουν μόνοι τους και πάνε σε άλλες εταιρείες, για να ασφαλιστούν από κινδύνους που δεν καλύπτει ο ΕΛ.Γ.Α.. Έχουμε φανερά παραδείγματα, κυρίως θερμοκαλλιεργητών, οι οποίοι πληρώνουν ένα σωρό χρήματα στον ΕΛ.Γ.Α., επειδή οι παραγωγές είναι αυξημένες ως συμμετοχή τους και ως δικαίωμα και δεν παίρνουν ούτε ένα ευρώ. 
      ΙΟΡΔΑΝΗΣ ΤΖΑΜΤΖΗΣ: Θέλω να μου πείτε αν η ανοικτή παραγωγή καλύπτεται και σε ποια χώρα καλύπτεται. 
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως και καλύπτεται! 
      ΙΟΡΔΑΝΗΣ ΤΖΑΜΤΖΗΣ: Ανοικτή παραγωγή! Μην λέτε ψέματα στον κόσμο!
      ΕΜΜΑΝΟΥΗΛ ΣΤΡΑΤΑΚΗΣ: Ε, τότε να μην παίρνετε χρήματα! Αν δεν καλύπτετε τις ζημιές, να μην παίρνετε εισφορές! 
      ΙΟΡΔΑΝΗΣ ΤΖΑΜΤΖΗΣ: Αν θέλετε να στηρίζετε ιδιωτικές εταιρείες, κάντε το, αλλά να έχετε τα κότσια να το πείτε! Μη λέτε ψέματα!
      ΕΜΜΑΝΟΥΗΛ ΣΤΡΑΤΑΚΗΣ: Να μην παίρνετε εισφορά, κύριε Τζαμτζή! 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Τζαμτζή, αν θέλετε να μιλήσετε, ζητήστε το λόγο! 
      Παρακαλώ! 
      ΕΜΜΑΝΟΥΗΛ ΣΤΡΑΤΑΚΗΣ: Εμείς, λοιπόν, σας λέμε ότι αν, όπως λέτε, δεν καλύπτονται οι ζημιές που υφίστανται οι συγκεκριμένοι καλλιεργητές, να μην παίρνετε εισφορές από την παραγωγή. Αυτό είναι το δίκιο και το σωστό. Αυτά που λέτε είναι λόγια του αέρα και το ξέρετε πάρα πολύ καλά. 
      Όσον αφορά τα θέματα των ασφαλιζομένων κινδύνων…
      ΙΟΡΔΑΝΗΣ ΤΖΑΜΤΖΗΣ: Με κομματικά κριτήρια δεν ασφαλίζει πλέον ο ΕΛ.Γ.Α.!
      ΕΜΜΑΝΟΥΗΛ ΣΤΡΑΤΑΚΗΣ: Δεν υπάρχουν κομματικά κριτήρια. Είναι ζημιές των θερμοκηπίων και το ξέρετε πάρα πολύ καλά. Εν πάση περιπτώσει, οι παραγωγοί είναι αρμόδιοι, είναι ικανοί, έχουν γνώση, σκέφτονται και μπορούν να αποφασίσουν τι θα κάνουν. Όταν, λοιπόν, υπάρχουν έντονες διαμαρτυρίες να διαγραφούν από τον ΕΛ.Γ.Α., αυτό νομίζω ότι λέει πάρα πολλά και δείχνει την πραγματική αδυναμία του κράτους να μπορεί να ανταποκριθεί στις απαιτήσεις τους. 
      Τώρα, όσον αφορά τους ασφαλιζόμενους κινδύνους, γι’ αυτό το λόγο διαφωνούμε με το άρθρο 8  και το καταψηφίζουμε. 
      Το άρθρο 9 το ψηφίζουμε. Σας είπαμε στην επιτροπή, το επισημαίνουμε και τώρα εδώ ότι πρέπει να μπουν και άλλοι κίνδυνοι. Καλό, βέβαια, θα ήταν να φέρετε ένα σχέδιο νόμο για τον ΕΛ.Γ.Α., που να καλύπτει το σύνολο των ασφαλιζομένων κινδύνων που πρέπει να καλυφθούν, όπως είναι η ακαρπία και άλλα. Όμως, μια και αναφερόμαστε στην κτηνοτροφία, δεν βάλατε τη διάταξη να καλυφθούν με τα άγρια ζώα και οι σκύλοι. Εμείς στην Κρήτη δεν έχουμε άγρια ζώα. Όμως, έχουμε σκύλους που δημιουργούν τεράστιο πρόβλημα, πολλές φορές σε κοπάδια. Ε, δεν το έχετε συμπεριλάβει, όπως τουλάχιστον είχατε δεσμευθεί στην επιτροπή. 
      Όπως επίσης και κάτι άλλο. Αυτά που αφορούν τη νοζεμίαση των μελισσοσμήνων να έχουν ισχύ από τις αρχές του 2008, αν ήταν δυνατόν, γιατί πραγματικά έχουν υποστεί μεγάλες ζημιές οι μελισσοκόμοι και θα πρέπει να αποζημιωθούν. Το ίδιο, βέβαια, ισχύει και για τη λοιμώδη αγαλαξία και άλλες ασθένειες. Θα θέλαμε δηλαδή να είναι ευρύτερο το πλαίσιο στο οποίο βασίζουμε την ασφάλιση του ΕΛ.Γ.Α. τουλάχιστον για την κτηνοτροφική παραγωγή. 
      Όσον αφορά τώρα το άρθρο 10, το καταψηφίζουμε, γιατί έχει σχέση με τη μείωση των εκπροσώπων των αγροτών σ’ ένα φορέα, όπου πραγματικά και οι ίδιοι συνεισφέρουν. Μπορεί να μη συνεισφέρουν το σύνολο των χρημάτων, αλλά εσείς χθες εδώ είπατε ότι τις υποτροφίες, για παράδειγμα, τις δίνει ο κρατικός προϋπολογισμός και δεν συνεισφέρουν οι αγρότες. Σας λέμε, λοιπόν, εμείς –και αυτό έχει σχέση με την τροπολογία στο άρθρο 10, που αφορά τα ζητήματα αυτά- ότι αφού θέλετε να ελαφρύνετε τους αγρότες, κατ’ αρχάς, δεν θα βρείτε να δώσετε πεντακόσιες υποτροφίες. Σας το είπα και στη δευτερολογία μου. Οι επιτυχόντες στις σχολές για τον αγροτικό τομέα στην Ελλάδα είναι συνολικά χίλιοι εκατό και τέσσερις χιλιάδες πεντακόσια είναι τα κενά που δεν καλύφθηκαν. Υπάρχουν δεκαπέντε τμήματα των Τ.Ε.Ι. όπου είναι είκοσι τρεις οι επιτυχόντες και τρεις χιλιάδες πεντακόσια τα κενά. Άρα, που θα βρεις τους πεντακόσιους αγρότες, πεντακόσια παιδιά αγροτών, για να δώστε υποτροφίες στις σχολές; 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θα πάμε και σε άλλες σχολές. Λέμε «κατά προτεραιότητα». 
      ΕΜΜΑΝΟΥΗΛ ΣΤΡΑΤΑΚΗΣ: Τι εννοείται λέγοντας «κατά προτεραιότητα»; 
      ΙΟΡΔΑΝΗΣ ΤΖΑΜΤΖΗΣ: Δεν μπορεί να είναι γεωπόνοι ή κάποιοι άλλοι; 
      ΕΜΜΑΝΟΥΗΛ ΣΤΡΑΤΑΚΗΣ: Τουλάχιστον, βάλτε το «γενικά στους αγρότες». Μην κάνετε το διαχωρισμό. Πού θα βρείτε τα πεντακόσια παιδιά που θα μπουν από τους χίλιους εκατό που είναι εισηγμένοι σε αυτές τις σχολές και με το φετινό σύστημα…
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): «Κατά προτεραιότητα» λέμε, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Εντάξει. Όμως, «κατά προτεραιότητα» δεν προκύπτει έτσι. 
      Εν πάση περιπτώσει, εγώ σας λέω το εξής. Αν πραγματικά θέλετε να απαλλάξετε τους αγρότες, να δώσετε τις υποτροφίες από τον κρατικό προϋπολογισμό. Καλό είναι να ενισχυθεί η δυνατότητα και η προσπάθεια κάποιων να σπουδάζουν σ’ αυτές τις επιστήμες, που απ’ ό,τι βλέπετε εγκαταλείπονται. Διότι αυτό είναι το μήνυμα που περνάει από τα αποτελέσματα των εξετάσεων. Εγκαταλείπονται οι Σχολές αυτές.
      Αφού, λοιπόν, θέλετε να δώστε μήνυμα στήριξης, να δώσετε υποτροφίες σε περισσότερους από τον κρατικό προϋπολογισμό. Να αφαιρέσετε από τους αγρότες τις εισφορές που πληρώνουν για τη ΓΕ.Σ.Α.Σ.Ε. και τη ΣΥ.Δ.Α.Σ.Ε.. 
      Επιπλέον -σας είπα και στη δευτερολογία μου και το επισημαίνω ξανά- να βάλετε διαδικασίες μιας ίσης κατανομής. Όχι να μοιράζουμε εξίσου, ανεξάρτητα αν η ΣΥ.Δ.Α.Σ.Ε. έχει ένα σύλλογο και η ΓΕ.Σ.Α.Σ.Ε. έχει δέκα. Να δείτε με βάση τα αποτελέσματα που θα προκύψουν με τους δικαστικούς αντιπροσώπους ποια είναι η δύναμη των συνδικαλιστικών οργανώσεων και ανάλογα με τη δύναμη τους να παίρνουν και την εισφορά. 
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώστε, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Τελειώνω, κυρία Πρόεδρε. Δυο παρατηρήσεις μόνο θέλω να κάνω σε σχέση με τα άρθρα που έχουν σχέση με το Τρίτο Κεφάλαιο, που αφορά τον ΕΛ.Ο.ΓΑ.Κ.. Θέλω να σας πω ότι εδώ κάνετε μια πολύ πρόχειρη δουλειά. Εμείς τα καταψηφίζουμε αυτά τα άρθρα, γιατί θεωρούμε πως είναι προς λάθος κατεύθυνση. Αν πραγματικά θέλατε να επιβάλετε αυτό που επιβάλατε στα εισαγόμενα γάλατα, δηλαδή το 0,50%, θα βρίσκατε εδώ διαδικασίες, ώστε να μην μπορεί να αμφισβητηθεί. Όμως, όπως σας είπα και στην επιτροπή και ξανά σας το επισημαίνω, επειδή και εσείς δεν είστε σίγουροι, δεν μπορείτε να το επιβάλετε. Μόνο αυτή την εισφορά θέλετε να επιβάλετε με υπουργική απόφαση. Δεν την επιβάλετε με το νόμο. Λέτε ότι με υπουργική απόφαση θα περιληφθούν οι διαδικασίες με τις οποίες θα επιβληθεί το 0,50% στα εισαγόμενα γάλατα. 
      Άρα, λοιπόν, βάζετε εκ των προτέρων νάρκη σε διαδικασίες που μπορούν να αμφισβητηθούν και κάποιοι να προσφύγουν στα δικαστήρια. Εάν όμως θέλατε να το επιβάλλετε…
      ΠΡΟΕΔΡΕΥΟΥΣΑ (Βέρα Νικολαΐδου):  Ολοκληρώστε, κύριε συνάδελφε. 
      ΕΜΜΑΝΟΥΗΛ ΣΤΡΑΤΑΚΗΣ: Ολοκληρώνω, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου):  Ολοκληρώνετε αλλά έχετε περάσει τα τρία λεπτά. 
      ΕΜΜΑΝΟΥΗΛ ΣΤΡΑΤΑΚΗΣ: Εάν θέλατε, λοιπόν, να το επιβάλλετε, να βάζατε το εξής απλό, που  νομίζω ότι το κατανοείτε και το καταλαβαίνετε και εσείς, ότι πληρώνουμε αυτήν την εισφορά σε όλα τα εισαγόμενα γάλατα –το ίδιο ισχύει και για τα κρέατα- γιατί θέλουμε να ελέγξουμε το ισοζύγιο. 
      Και βέβαια όταν λέτε ότι μειώνεται στο 0,75 για τον παραγωγό…
      ΠΡΟΕΔΡΕΥΟΥΣΑ (Βέρα Νικολαΐδου):  Τελείωσε ο χρόνος σας, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Τελειώνω, κυρία Πρόεδρε. 
      Όταν λέτε ότι μειώνεται στο 0,75 και αυτό εκεί το διαχωρίζετε ανάλογα με το ποιος κάνει τον έλεγχο. Και βέβαια, θα έπρεπε να είναι ενιαίο αυτό το ποσόν για να μην υπάρχουν αιτίες, κάποιοι που θα προσφύγουν στο δικαστήριο να δικαιωθούν και να μην περάσει αυτό το μέτρο που ενδεχομένως είναι σωστό και θα μπορεί να φέρει κάποια αποτελέσματα. Επιπλέον, ο ΕΛ.Ο.ΓΑ.Κ. θα έχει πολλά αποθέματα και θα έπρεπε να μειώσετε ακόμα περισσότερο την εισφορά των παραγωγών. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου):  Το λόγο έχει ο ειδικός αγορητής του Κομμουνιστικού Κόμματος Ελλάδος κ. Μωραΐτης. 
      ΝΙΚΟΛΑΟΣ ΜΩΡΑΪΤΗΣ: Ευχαριστώ, κυρία Πρόεδρε. 
      Πάντως επιβεβαιώνεται η τοποθέτηση του Κ.Κ.Ε.. Όσο και αν προσπάθησε ο εισηγητής του ΠΑ.ΣΟ.Κ. να βρει διαφορές με τη Νέα Δημοκρατία δεν το κατάφερε. Και αυτή είναι η πραγματικότητα. Όταν είπαμε ότι υπάρχει πλήρης συμφωνία όλων των κομμάτων του ευρωμονόδρομου στον πυρήνα αυτής της πολιτικής, αυτό φαίνεται και από τη σημερινή συζήτηση. Πέρα από τις όποιες φραστικές διενέξεις, συμφωνούν απόλυτα. 
      Είχαμε πει και στην αρχική μας τοποθέτηση ότι μπροστά σε αυτήν την πραγματικά εκρηκτική κατάσταση που διαμορφώνεται στο χώρο των κτηνοτρόφων, η Κυβέρνηση σήμερα έφερε αυτό το προτεινόμενο νομοσχέδιο. 
      Στόχος, όπως είπαμε, αυτού του νομοσχεδίου δεν είναι να ανατραπεί αυτή η σημερινή κατάσταση, γιατί αυτό προϋποθέτει σύγκρουση, ρήξη με τις πολιτικές που εφαρμόσατε μέχρι σήμερα και είναι κάτω από τις κατευθύνσεις της Ευρωπαϊκής Ένωσης, πράγμα που και η Κυβέρνηση της Νέας Δημοκρατίας, ούτε το ΠΑ.ΣΟ.Κ. αλλά ούτε και τα άλλα τα κόμματα που έχουν ευαγγέλιο την Κοινή Αγροτική Πολιτική, μπορούν  να συγκρουστούν και να αλλάξουν αυτήν την πολιτική. 
      Στόχος αυτού του νομοσχεδίου είναι η δημιουργία ψεύτικων εντυπώσεων, ότι η Κυβέρνηση δεν αδιαφορεί μπροστά στα οξυμένα προβλήματα της κτηνοτροφίας. Άλλωστε αυτή η προσπάθεια προσανατολισμού φαίνεται και από τις υποτροφίες που θα δοθούν. Συμφωνήσατε άλλωστε τα δύο κόμματα και κατεδαφίσατε το εκπαιδευτικό σύστημα και σήμερα που βγαίνουν έξω από τα σχολειά και από την τριτοβάθμια εκπαίδευση τα παιδιά των λαϊκών στρωμάτων μιλάτε για υποτροφίες.
      Η εκτίμηση αυτή απορρέει από το γεγονός ότι το νομοσχέδιο και τα άρθρα που αναφέρονται στην κτηνοτροφία διακρίνονται από ένα διαχειριστικό χαρακτήρα της ίδιας αντικτηνοτροφικής πολιτικής που εφαρμόζετε μέχρι σήμερα. Προσπαθείτε να δημιουργήσετε ψεύτικες εντυπώσεις ότι κάτι μπορεί να αλλάξει για τους φτωχούς κτηνοτρόφους. 
      Βέβαια όλα τα άρθρα του νομοσχεδίου -και αυτά που αναφέρονται στην κτηνοτροφία αλλά και αυτά που αναφέρονται στο Υπουργείο Αγροτικής Ανάπτυξης- εμείς πιστεύουμε ότι δεν θα αλλάξουν στο παραμικρό τη σημερινή κατάσταση που έχει φτάσει σε τραγικό αδιέξοδο τους φτωχούς κτηνοτρόφους της χώρας. Πιο συγκεκριμένα τα άρθρα 1 έως 6 του νομοσχεδίου  που αναφέρονται σε θέματα ζωικής παραγωγής, δεν απαντούν σε κανένα αίτημα των μικρομεσαίων κτηνοτρόφων για επιδότηση των ζωοτροφών, για καλύτερες τιμές στα ζωοκομικά προϊόντα, κρέατα και γάλατα, για περιορισμό της εκμετάλλευσης από τους εμποροβιομήχανους και από τα καρτέλ, που θα μπορούσαν να δώσουν μια ανάσα σε αυτές τις εκμεταλλεύσεις.
      Το πρώτο άρθρο μεταφέρει την αρμοδιότητα για την κυκλοφορία των πρόσθετων υλών από τον Ε.Ο.Φ. στη διεύθυνση εισροών στο Υπουργείο Αγροτικής Ανάπτυξης, πράγμα το οποίο μπορεί να είναι σωστό αλλά στην ουσία δεν έχει καμμία σημασία ούτε για την κτηνοτροφία αλλά ούτε και για τους κτηνοτρόφους. 
      Τα άλλα άρθρα από το άρθρο 2 έως το 6 υποτίθεται ότι αποσκοπούν στην πληρέστερη και ταχύτερη έκδοση των αδειών ίδρυσης και λειτουργίας κτηνοτροφικών εγκαταστάσεων. Αλλά αυτό ακόμα και αν γίνει, ο στόχος αυτός δεν θα επιτευχθεί, δεν θα έχει τόση σημασία γιατί θα είναι πολύ περισσότερες οι αγροτικές εκμεταλλεύσεις, ειδικότερα σε οικογενειακή μορφή, που θα κλείσουν, παρά από αυτές που θα ανοίξουν. Στο κεφάλαιο αυτό θα μπορούσε η Κυβέρνηση να δώσει μια οριστική λύση στις κτηνοτροφικές και πτηνοτροφικές εγκαταστάσεις που υπάρχουν και δεν πληρούν τις προϋποθέσεις και μπήκαν εκ των υστέρων, με αποτέλεσμα να βρίσκονται σε διαρκή ομηρία και με αλλεπάλληλες αναβολές που δίνει η Κυβέρνηση κάτω από την πίεση των κτηνοτρόφων. 
      Οι μεταβατικές διατάξεις που προτείνονται στο άρθρο 6 αφορούν κτηνοτροφικές και πτηνοτροφικές εγκαταστάσεις που έχουν άδεια, ενώ δεν προτείνεται καμμία απολύτως ρύθμιση για τις κτηνοτροφικές εγκαταστάσεις των μικρομεσαίων αιγοπροβατοτρόφων, κυρίως αυτοί που δεν έχουν άδειες λειτουργίας και αποτελούν τη μεγάλη πλειοψηφία των πτωχών κτηνοτρόφων της χώρας.
      Επίσης, δεν υπάρχει καμμία πρόταση για το κόστος χρησιμοποίησης, που, όπως είπαμε και νωρίτερα, από κάποιες εκτιμήσεις όχι μόνο των κτηνοτρόφων, θα φθάνουν από 3.000 έως 5.000 ευρώ. Το κόστος αυτό αν το επιβαρυνθούν στο σύνολό τους οι κτηνοτρόφοι, θα φύγουν άρον-άρον και μια ώρα γρηγορότερα από το επάγγελμα.
      Η δημιουργία του Κέντρου Εφαρμοζόμενης Εκτροφής Γουνοφόρων Ζώων στην Καστοριά δεν θα έχει κανένα αποτέλεσμα. Άλλωστε υπήρχε πριν και το Ινστιτούτο Γουνοφόρων Ζώων που υπαγόταν στο ΕΘ.Ι.Α.Γ.Ε. και έχει μείνει ανενεργό μέχρι σήμερα.
      Το δεύτερο κεφάλαιο που αφορά θέματα του Οργανισμού Ελληνικών Γεωργικών Ασφαλίσεων η Κυβέρνηση με ημίμετρα, όπως η κατάργηση του «ΟΑΣΥΣ» και η προσθήκη μικρών κινδύνων, προσπαθεί να ρίξει στάχτη στα μάτια των αγροτοκτηνοτρόφων για να συγκαλύψει την αντιλαϊκή της πολιτική σ’ αυτόν το σοβαρό τομέα της αγροτικής οικονομίας. Και επιβεβαιώνεται από την άρνησή της να καταργήσει ασφαλιστικές επιχειρήσεις και άλλους ασφαλιστικούς οργανισμούς που ολόκληρο το νομικό πλαίσιο δίνει αυτή τη δυνατότητα. Άλλωστε αρνείται η Κυβέρνηση -και η χθεσινή κυβέρνηση του ΠΑ.ΣΟ.Κ.- να κάνει αποκλειστικό δημόσιο φορέα αγροτικής ασφάλισης τον ΕΛ.Γ.Α.. Αρνείται να αποζημιώνονται οι παραγωγοί στο 100% των ζημιών και στην αγροτική και στη ζωική παραγωγή. Δεν είναι θέμα ποιες ασθένειες θα μπουν ακόμη στον ΕΛ.Γ.Α.. 
      Εμείς ζητάμε να αποζημιώνονται στο 100% οι ζημιές απ’ όλες τις ασθένειες, απ’ όλες τις αιτίες στους Έλληνες παραγωγούς και κτηνοτρόφους. 
      Αρνείται η Κυβέρνηση να νομοθετήσει κρατική επιχορήγηση του ΕΛ.Γ.Α. που να επιβεβαιώνει τον κοινωνικό του ρόλο και θα αποτρέπει τη χρεοκοπία. Ο ισχυρισμός του κυρίου Υπουργού και χθες και σήμερα είναι σωστός, ότι όντως καλύπτει ο κρατικός προϋπολογισμός και ελλείμματα και τοκοχρεολύσια του ΕΛ.Γ.Α., αλλά οδηγείται ο ΕΛ.Γ.Α. με μαθηματική ακρίβεια στη χρεοκοπία, στο δανεισμό μέσα από το τραπεζικό σύστημα. Σήμερα άλλωστε τα χρέη ξεπερνούν τα 3.000.000.000 δραχμές.
      Εμείς λέμε ξεκάθαρα ότι τέτοιες τακτικές οδηγούν μια ώρα αρχύτερα στην ιδιωτικοποίηση και στον τομέα της γεωργικής ασφάλισης. 
      Το τρίτο κεφάλαιο που αναφέρεται στον Οργανισμό Γάλακτος που γίνεται και Κρέατος, διακρίνεται από μια εισπρακτική, από μια ανταποδοτική λογική, επειδή τα έσοδά του δεν προέρχονται από τον κρατικό προϋπολογισμό, αλλά θα προέρχονται και από παρακρατήσεις των κτηνοτρόφων και των εμποροβιομηχάνων. Όχι ότι εμείς είμαστε αντίθετοι να παρακρατούνται χρήματα από τους εμποροβιομήχανους. Ασφαλώς και πρέπει να κρατούνται χρήματα απ’ αυτούς. Άλλωστε αυτή η θέση μας έρχεται και σε αντίθεση με την κοινοτική ντιρεκτίβα. Πιστεύουμε ότι οι κατευθύνσεις της Ευρωπαϊκής Ένωσης είναι και βαθιά αντιδημοκρατικές και ενάντια στα συμφέροντα των Ελλήνων αγροτών. 
       Έχουμε έντονες αντιρρήσεις στην παράγραφο που ορίζει ότι ο Οργανισμός Γάλακτος και Κρέατος θα μπορεί με απόφαση του Διοικητικού Συμβουλίου να δίνει χρήματα.
      Ε, δεν μπορεί, κύριε Υπουργέ, μια διορισμένη διοίκηση να κάνει αγροτική πολιτική. Αυτό είναι υπόθεση του κρατικού προϋπολογισμού. 
      Εμείς λέμε ότι όντως πρέπει να δίνονται και να καλύπτονται όλες οι ζημιές των Ελλήνων κτηνοτρόφων και παραγωγών, όχι όμως αυτό να γίνεται από τον Οργανισμό Γάλακτος και Κρέατος, που είναι χρήματα των παραγωγών και να γίνονται αυτό που λέμε μνημόσυνα με ξένα κόλλυβα. Αυτή είναι η πραγματικότητα.
      Εμείς, όπως είπα, δεν έχουμε καμμία αντίρρηση να αποζημιώνονται οι παραγωγοί της χώρας. Αλλά αυτό είναι υπόθεση της πολιτείας, είναι υπόθεση του κράτους.
      Εμείς θα καταψηφίσουμε το προτεινόμενο νομοσχέδιο και στα άρθρα του μέχρι το άρθρο 17 που συζητάμε σήμερα, γιατί πραγματικά πιστεύουμε ότι κι αυτό το νομοσχέδιο όχι μόνο δεν λύνει ζητήματα, αλλά θα επιδεινώσει παραπέρα τη θέση των Ελλήνων κτηνοτρόφων ξεκληρίζοντας ειδικότερα τους φτωχούς και μεσαίους κτηνοτρόφους της χώρας μας.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Το λόγο έχει η κ. Ευαγγελία Αμμανατίδου-Πασχαλίδου, Βουλευτής του ΣΥ.ΡΙΖ.Α..
      ΛΙΤΣΑ ΑΜΜΑΝΑΤΙΔΟΥ ΠΑΣΧΑΛΙΔΟΥ: Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, συνεχίζουμε την κουβέντα μετά την επί της αρχής συζήτηση. Συζητάμε την πρώτη ενότητα των άρθρων στο κτηνοτροφικό νομοσχέδιο, που έχουμε πει πως θεωρούμε ότι δεν κάνει τις τομές που θα έπρεπε να κάνει ώστε να είναι βιώσιμη η κτηνοτροφία στη χώρα μας, σε μία χώρα που βασίζεται στον πρωτογενή τομέα.
      Σίγουρα έγιναν κάποιες θετικές βελτιώσεις, όχι όμως πρωτεύουσας σημασίας. 
      Στο άρθρο 1 αναφέρονται οι ζωοτροφές.
      Είχα πει και από την επιτροπή να διασφαλιστούν οι καθαρές ζωοτροφές, για τις οποίες δεν αναφέρεται μέσα ότι θα αποκλείονται οι γενετικά τροποποιημένοι οργανισμοί. Είναι πολύ σοβαρό θέμα. Νομίζω ότι μπορούμε μέχρι το πέρας της διαδικασίας την άλλη εβδομάδα να το συμπληρώσουμε, για να διασφαλίσουμε καθαρές ζωοτροφές, οι οποίες θα μπουν και στη διατροφική αλυσίδα και θα επηρεάσουν τη δημόσια υγεία. 
      Για τις επιτροπές σταυλισμού στο άρθρο 2 θα θέλαμε να προσδιοριστεί επακριβώς ο χρόνος που λέτε εδώ. Οι εκπρόσωποι των υπηρεσιών αυτών μεριμνούν για την άμεση έκδοση από τις υπηρεσίες τους. Όταν λέμε άμεση, τι εννοούμε; Να εκδίδονται χωρίς καθυστερήσεις οι άδειες των κτηνοτρόφων, που όλοι γνωρίζουμε ότι ένας κτηνοτρόφος για να κατέβει να κάνει όλη αυτήν τη διαδικασία, αυτό θα είναι εργατοώρες, θα είναι μεροκάματα. Και δεν την γνωρίζει, γιατί οι περισσότεροι είναι γέροι άνθρωποι μεγάλης ηλικίας και δεν έχουν και καλή σχέση με όλη αυτήν τη γραφειοκρατία. 
      Το άρθρο 3 είναι ο πίνακας, η ομάδα 7. Είχαμε ζητήσει, από την επιτροπή ακόμα, στον πίνακα αυτόν να μπει άλλη μία στήλη για να αναγράφει τι είδους εκτροφή θα είναι η κάθε μία. Θα είναι συμβατική, θα είναι εκτατική, θα είναι  πιστοποιημένη, βιολογική, ειδική, ή οτιδήποτε άλλη παραγωγή. Δεν έχει γίνει κάτι τέτοιο, όπως είχαμε πει και στο νούμερο 9, που μιλάτε για εγκαταστάσεις εκτροφής χοιρομητέρων με τα παράγωγά τους, όπου δεν αναφέρεστε καθόλου για τις χοιρομητέρες με τα παράγωγά τους ελευθέρας βοσκής.
      Άρθρο 4 όσον αφορά στην άδεια ίδρυσης και λειτουργίας κτηνοπτηνοτροφικών εγκαταστάσεων, θέλουμε να γίνουν συγκεκριμένα τα χρονικά περιθώρια όλων των εμπλεκόμενων φορέων και επίσης πάλι να είναι διασφαλισμένοι -εάν θέλετε- οι κτηνοτρόφοι και να μην εμπλέκονται σε όλο αυτό το γρανάζι και το τοπογραφικό διάγραμμα να γίνεται από αρμόδιο. Γιατί από τη μία δεν μπορούμε να λέμε ότι είναι γερασμένος πληθυσμός και δεν μπορεί να αντεπεξέλθει ή να καταλάβει τι ακριβώς εννοούμε και ένα τοπογραφικό διάγραμμα να μην το κάνει αρμόδιος. 
      Το άρθρο 5 είναι για τις αποστάσεις των κτηνοτροφικών εγκαταστάσεων. Είχαμε ζητήσει, από την επιτροπή ακόμα, η απόσταση να οριστεί από το λειτουργικό χώρο της μονάδας και όχι από το πλησιέστερο σημείο του ορίου του γηπέδου. Επίσης, είχαμε πει να οριστούν οι αποστάσεις στις πυρόπληκτες περιοχές, γιατί έτσι θα διασφαλιστούν και οι αναδασωτέες εκτάσεις ή αυτές που θα βγουν από τα δέντρα που έχουν καεί από μόνα τους και θα βοηθήσουμε στο δασικό πλούτο της χώρας που είναι τόσο σημαντικός ειδικά μετά τις τελευταίες πυρκαγιές. 
      Το άρθρο 6 αναφέρεται στις μεταβατικές διατάξεις. Είχαμε πει να προστεθεί η σύνταξη μελέτης βοσκοφόρτωσης και βοσκοϊκανότητας για κάθε νομό από τα αρμόδια τμήματα των πανεπιστημιακών ιδρυμάτων της χώρας, που θα περιλαμβάνει και τη χαρτογραφική αποτύπωση και τη δημιουργία μίας βάσης δεδομένων, μία δημιουργία δηλαδή GIS για τις υφιστάμενες κτηνοπτηνοτροφικές εγκαταστάσεις, o συντονισμός του να γίνει από την οικεία περιφέρεια και να ολοκληρωθεί σε ένα ή δύο χρόνια από την έναρξη ισχύος του παρόντος νομοσχεδίου. Οι πόροι, είχαμε πει και τότε, μπορούν να βρεθούν μέσα από το Ε.Σ.Π.Α.. 
      Η παράγραφος 1 για την έγκριση περιβαλλοντικών όρων αναφέρει ότι οφείλουν να υποβάλουν μελέτη εντός έξι μηνών. Εμείς είχαμε πει να υποβληθεί εντός δεκαοκτώ μηνών.
      	Άρθρο 8, κατάργηση οργανισμού αντασφάλισης και συντονισμού. Μέσα από το πρόγραμμα «ΗΣΙΟΔΟΣ» το ΠΑ.ΣΟ.Κ. τότε είχε κάνει τον οργανισμό «ΟΑΣΙΣ» ο οποίος όμως δεν λειτούργησε ποτέ. Ήταν ένας οργανισμός που θα έδινε σε ιδιωτικά χέρια, σε ιδιωτική ασφάλιση τις φυσικές καταστροφές και θα έβαζε τους αγρότες να ασφαλίζουν σ’ αυτόν τον οργανισμό τις καλλιέργειές τους. Σαφέστατα από τη στιγμή που δεν λειτούργησε αλλά δεν είναι και κάτι δημόσιο, είναι καλό το ότι καταργείται ο συγκεκριμένος οργανισμός γιατί θέλουμε μέσα από τον ΕΛ.Γ.Α. να διασφαλίζονται όλοι οι κίνδυνοι για τους αγρότες και για τους κτηνοτρόφους.
      	Άρθρο 9: Στους ασφαλιζόμενους κινδύνους θα θέλαμε να συμπεριληφθεί και η αγαλαξία, που είναι μία σοβαρή ασθένεια. Όσο μεγάλο και αν είναι το κόστος, πολύ περισσότερο κοστίζει στον ίδιο τον κτηνοτρόφο. Το ότι έχουν μπει επιπλέον ομάδες στους ασφαλιζόμενους κινδύνους είναι ένα θετικό βήμα. 
      	Άρθρο 10. Σχετικά με τον ΕΛ.Γ.Α., είχαμε ζητήσει τη διαφάνεια. Θέλουμε να ξέρουμε το ακριβές κονδύλι από τον κρατικό προϋπολογισμό. Είχαμε πει και επί της αρχής αλλά και στην επιτροπή ότι θα μπορούσε να είχε γίνει μία αναλογιστική μελέτη λαμβάνοντας υπ’ όψιν την τελευταία πενταετία και βλέποντας τι έχουμε δώσει σαν κράτος μέσα από τον ΕΛ.Γ.Α. στους αγρότες στις φυσικές καταστροφές και από κει να μπορέσουμε να δούμε το κονδύλι μέσα από τον κρατικό προϋπολογισμό και να συμπεριλάβουμε και όλες τις καινούργιες κατηγορίες που θα μπουν και θα δώσουν μία «ανάσα» στους αγρότες.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μπορώ να έχω άλλο ένα λεπτό, κυρία Πρόεδρε;
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κυρία συνάδελφε.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Βέβαια εδώ ακούμε πάρα πολλές φορές από το συνάδελφο κ. Τζαμτζή να αναφέρει τον ΕΛΓΑ. Σαφέστατα είναι ένας καταχρεωμένος οργανισμός, αυτό το έχουμε πει. Δεν ξέρω όμως γιατί προσπαθείτε να καλύψετε πράγματα για τα οποία δεν φταίτε μόνο εσείς αλλά φταίει και η προηγούμενη κυβέρνηση. Δεν είναι τόσο ρόδινα τα πράγματα για τον ΕΛ.Γ.Α., γι’ αυτό ζητούμε και την οικονομική διαφάνεια.
      	Άρθρο 11. Ο ΕΛ.Ο.ΓΑ.Κ. είναι ένα νομικό πρόσωπο ιδιωτικού δικαίου το οποίο επεκτείνετε από το γάλα και στο κρέας. Μακάρι να λειτουργήσει και να χτυπήσει τα καρτέλ. Βέβαια εμείς είχαμε ζητήσει και τότε να γίνει η ελληνική κτηνοτροφία ανταγωνιστική και να βοηθηθεί μέσα από τον ΕΛ.Ο.ΓΑ.Κ., να δοθεί μία βάση στην ποιοτική ελληνική παραγωγή, να διασφαλίσει και τον κτηνοτρόφο σε εισόδημα αλλά και την ποιότητα στον τελευταίο καταναλωτή. Είχαμε ζητήσει να διασωθούν αυτόχθονες φυλές. Αυτό είναι πάρα πολύ σημαντικό ειδικά για τις οικογενειακές επιχειρήσεις.
      Άρθρο 12, ειδική εισφορά στο κρέας. Δεν θα διαφωνήσουμε με το να δίνεται μία εισφορά από τους κτηνοτρόφους ή από τους αγρότες αλλά θα θέλαμε να είναι όσο γίνεται πιο μικρή γιατί ήδη είναι συμπιεσμένο το εισόδημά τους. Θα ήταν θετικό να είναι η εισφορά αυτή μειωμένη.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ πολύ να ολοκληρώσετε, κυρία συνάδελφε.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Άρθρο 14. Θα θέλαμε να υπάρχουν επιστήμονες ελέγχου και να τους πάρουμε μέσω Α.Σ.Ε.Π. και όχι με άμεσες προσλήψεις. Δεν μπορεί ο οποιοσδήποτε να είναι δειγματολήπτης εργαστηρίων ελέγχου ποιότητας γάλακτος και γαλακτοκομικών προϊόντων. 
      Δεν έχω να πω κάτι για τα υπόλοιπα δύο άρθρα. Το μόνο είναι ότι έχουν μπει στη σύσταση θέσεων τεχνολόγοι τροφίμων, όπως είχαμε ζητήσει. 
      Έτσι μας είχατε πει αν δεν το βλέπω εδώ στην τελευταία…
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε παρακαλώ.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Τα υπόλοιπα θα τα πούμε στην επόμενη συζήτηση επί των άρθρων.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. Το λόγο έχει ο πρώην Πρόεδρος της Βουλής κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, προσπαθώ να μελετώ τα νομοσχέδια. Ομολογώ όμως ότι είναι μια από τις σπάνιες περιπτώσεις που δεν μπορώ να πω με ακρίβεια αν το κύριο σώμα του νομοσχεδίου για το οποίο μιλούμε και στο οποίο θα αναφερθώ και εγώ βέβαια, είναι αυτό που αρχικά κατετέθη ή το κείμενο που προήλθε από την επεξεργασία στην αρμόδια επιτροπή ή το επίσης πολυσέλιδο κείμενο με τον τίτλο «τροπολογία-προσθήκη», που αφορά πλείστα όσα άρθρα του νομοσχεδίου. 
      Βέβαια ο κύριος Υπουργός μπορεί να απαλλαγεί με το ελαφρυντικό ότι είναι δυο χρόνια Υπουργός. Βέβαια υπήρξε και Υφυπουργός. Και, εν πάση περιπτώσει, δεν διεκδικεί σίγουρα τον τίτλο, του αρίστου νομοτεχνικού συμβούλου. Είναι ο Υπουργός που παίρνει τις πολιτικές αποφάσεις. 
      Εμείς όμως ως Βουλή πρέπει -και το τονίζω για πολλοστή φορά- κάτι να κάνουμε, γιατί αν εμείς δεν είμαστε σε θέση να ξέρουμε πάνω σε ποια κείμενα, πάνω σε ποιες διατάξεις συζητούμε, τοποθετούμεθα, ψηφίζουμε, πώς μπορεί να γνωρίζει ο απλός πολίτης; Είναι μείζον αυτό το θέμα. Το θέτω για άλλη μια φορά.
      Δυο ημέρες τώρα πολλά και πολύ χρήσιμα ακούστηκαν από όλες τις πλευρές. 
      Δυστυχώς το κόμμα στο οποίο ανήκω, το ΠΑ.ΣΟ.Κ., δεν αντικρούει όπως θα έπρεπε νομίζω τις κακόβουλες κριτικές που δέχεται και από το κόμμα που κυβερνά σήμερα -και έχει κάθε λόγο να περιορίζει την καλή φήμη του έργου τόσων ετών διακυβέρνησης από το ΠΑ.ΣΟ.Κ.- αλλά και των άλλων δύο κομμάτων εκ δεξιών μου και του άλλου κόμματος εξ αριστερών μου. Όπως έχω πει πολλές φορές, επειδή βρίσκομαι ανάμεσα στην κυβερνητική πτέρυγα και την άλλη Αντιπολίτευση, τα «σκάγια» της υποτιθέμενης ή πραγματικής αντιπολίτευσης που ασκούν τα μικρότερα κόμματα και τα οποία απευθύνονται -υποτίθεται ή πράγματι απευθύνονται- στην Κυβέρνηση πάρα πολλές φορές παίρνουν και εμένα που βρίσκομαι ανάμεσα. Δηλαδή, παίρνουν το ΠΑ.ΣΟ.Κ.. 
      Μιλάμε για τον ΕΛ.Γ.Α.. Οι Ελληνικές Γεωργικές Ασφαλίσεις είναι ένα από τα έργα τομές για την ελληνική ύπαιθρο, για την αγροτική οικονομία, για την ελληνική οικονομία, του ΠΑ.ΣΟ.Κ., αγαπητέ φίλε κύριε Τζαμτζή. Και επίσης για τις Ελληνικές Γεωργικές Ασφαλίσεις, ακολούθησε ένα επίσης βασικό νομοθέτημα,  στη θητεία της δεύτερης οκταετίας του ΠΑ.ΣΟ.Κ. Θα κάνω μνεία στον Γιάννη Ποττάκη - απουσιάζει από τη Βουλή αυτή και είναι ένα από τα εξαιρετικά στελέχη του ΠΑ.ΣΟ.Κ.- ο οποίος ως Υπουργός Γεωργίας  επεξέτεινε την πολιτική του ΠΑ.ΣΟ.Κ.- του Ανδρέα Παπανδρέου, την πολιτική όλων μας- επεξέτεινε τις Ελληνικές Γεωργικές Ασφαλίσεις. 
      Ουσιαστικά διπλασίασε το αντικείμενο και τους τομείς, που χάριν του Έλληνα παραγωγού, της αγροτικής οικονομίας, του γεωργού, του κτηνοτρόφου, όλων, ο ΕΛ.Γ.Α. έπρεπε και είχε τη δυνατότητα να καλύπτει ασφαλιστικά. Λέω «είχε» και «έπρεπε», διότι και σ’ αυτήν τη συζήτηση απεδείχθη ότι είναι υπό συζήτηση το κατά πόσον μπορεί ή θα συνεχίσει να μπορεί ο Οργανισμός αυτός να εκπληρώνει αυτή τη μεγάλη του αποστολή. 
      Πολύ σωστά ελέχθη ότι το έργο αυτό δεν είναι για τους ιδιώτες. Καθόλου όμως δεν αποκλείεται αυτό. Όταν η Παιδεία και η υγεία του ελληνικού λαού μεταφέρεται στους ιδιώτες. Όταν ξέρουμε στον τομέα της κοινωνικής ασφάλισης τι γίνεται κάτω από το νέο φιλελεύθερο ιδεολόγημα, τη νεοφιλελεύθερη αντίληψη, την ξεπερασμένη πια, της Νέας Δημοκρατίας. Όταν οι βασικοί αυτοί τομείς μεταφέρονται στην εκμετάλλευση των ιδιωτών. Φυσικότατα καθόλου δεν θα απέκλειε κανείς μια τέτοια κατεύθυνση -ιδεολογική κατεύθυνση οπωσδήποτε υπάρχει- και στην πράξη της Νέας Δημοκρατίας, εάν επρόκειτο να μείνει στην κυβέρνηση. Ασφαλώς, όμως, όπως ελέχθη, κανένας ιδιώτης και καμμιά ιδιωτική επιχείρηση δεν θα κάλυπτε όπως από τον ίδιο το νόμο και την αποστολή του οφείλει και πρέπει να καλύπτει ο ΕΛ.Γ.Α., ανάγκες και κινδύνους ασφαλιστικούς των αγροτών μας.
      Θέλω, κυρία Πρόεδρε, με αφορμή αυτή την περίφημη τροπολογία, τη διάταξη που προσετέθη εν όψει της μετάβασης του κυρίου Πρωθυπουργού στη Θεσσαλονίκη, σχετικά με τις υποτροφίες σε αγροτόπαιδες σπουδαστές των Τ.Ε.Ι. και φοιτητές των πανεπιστημίων, να πω τα εξής: Άκουσα σήμερα τον κ. Στυλιανίδη, τον Υπουργό Παιδείας, κύριε Υπουργέ της Γεωργίας, να μιλάει για τα Τ.Ε.Ι.. Και μιλάμε για τα Τ.Ε.Ι. που κακώς, κάκιστα, ιδρύθηκαν, και επί ΠΑ.ΣΟ.Κ. και επί Νέας Δημοκρατίας ακόμα περισσότερα, σε κάθε κωμόπολη σχεδόν. Είμαι ο εισηγητής της δημιουργίας των Τ.Ε.Ι.. Τα Τ.Ε.Ι, όπως ιδρύθηκαν με το ν. 1404/1983, ήταν έντεκα όλα κι όλα και θα ήταν άλλη η πορεία τους, εάν όπως συνέβη και με τα πανεπιστήμια έκλεινε και αυτών ο αριθμός το 1985, όπως και των πανεπιστημίων, πάλι επί υπουργίας μου με την ίδρυση των Πανεπιστημίων Θεσσαλίας, Αιγαίου και Ιονίων Νήσων.
      Από εκεί και πέρα η μικροπολιτική, δυστυχώς, οδηγεί στο να στήνονται σε κάθε μικρή πόλη και από ένα τμήμα πανεπιστημίου, ένα τμήμα Τ.Ε.Ι. Αυτό είναι καταστροφή για τα ανώτατα εκπαιδευτικά ιδρύματα.
      Αλλά ο Υπουργός Παιδείας είπε κάτι το οποίο έχει σχέση με το νομοσχέδιό σας, κύριε Υπουργέ. Είπε ότι δεν έχουν επαγγελματική προοπτική οι νέοι, γι’ αυτό και δεν προσήλθαν πολλοί, ιδιαίτερα στα Τ.Ε.Ι. σε αυτά βέβαια που είναι διασκορπισμένα σε ολόκληρη την περιφέρεια. Όταν, όμως, ιδρύθηκαν τα Τ.Ε.Ι., εάν ζητήσετε τα στοιχεία του Υπουργείου Παιδείας, το 1983 – 1984 είχαμε περί τις πέντε χιλιάδες υποψηφίων που είχαν ως πρώτη προτίμησή τους τα Τ.Ε.Ι.. Αλλά βέβαια το Τεχνικό Επιμελητήριο από τη μια πλευρά, άλλου είδους συμφέροντα κομματικά και συντεχνιακά από την άλλη, τα καθήλωσαν. Και βέβαια είναι και η πολιτική των κυβερνήσεων όπως περνά και μέσα από τα νομοθετήματά τους, όπως για παράδειγμα με αυτό το νομοθέτημα.
      Κύριε Υπουργέ, στο πρώτο άρθρο λέτε γι’ αυτό το Εργαστήριο Ελέγχου Κυκλοφορίας Ζωικών Τροφών κ.λπ.. Εδώ δημιουργείτε τρεις θέσεις Π.Ε. αντιστοίχων προφανώς σπουδών.
      Μου κάνει εντύπωση, γιατί σε αυτές τις τρεις θέσεις θα έπρεπε κανονικά -και αυτή πρέπει να είναι η πυραμίδα στη Δημόσια Διοίκηση- ένας  να είναι Π.Ε. και δύο Τ.Ε.. Εξάλλου μη μου πείτε ότι με τρεις θέσεις Π.Ε. μπορεί να καλύπτεται αυτό το αντικείμενο.
      Αλλά βλέπω και πιο κάτω σε επόμενο άρθρο, όπου σε μία σειρά θέσεων δημιουργείτε θέσεις Π.Ε., πανεπιστημιακής εκπαίδευσης, όχι όμως θέσεις Τ.Ε. και μιλάμε για το Υπουργείο Γεωργίας. Και έχουμε Τ.Ε.Ι. με σχολές και τμήματα, κατ’ εξοχήν για τη φυτική και τη ζωική παραγωγή. Αλλά και άλλα τμήματα, όπως των σχολών Διοίκησης και Οικονομίας. Και από εκεί απόφοιτοι των Τ.Ε.Ι. μπορούν να προσφέρουν στο Υπουργείο Γεωργίας, στους οργανισμούς του. Μπορούν, κύριε Υπουργέ. Άρα η ιστορία των υποτροφιών είναι μία πομφόλυγα -λυπάμαι που το λέω αυτό- είναι μία απόφαση που πάρθηκε στο πόδι. Υπάρχει, κύριε Υπουργέ, Ίδρυμα Κρατικών Υποτροφιών και εσείς εδώ συνιστάτε μία επιτροπή, στην οποία θα συμμετέχει ο Πρόεδρος του Ελεγκτικού Συνεδρίου. Είδα μία σειρά ιδιοτήτων. Ο Γενικός Γραμματέας του Υπουργείου Οικονομίας, του Υπουργείου του δικού σας, ο Πρόεδρος του ΕΛ.Γ.Α., ο Πρύτανης του Γεωργικού Πανεπιστημίου, ο Πρόεδρος της ΠΑ.Σ.Ε.Γ.Ε.Σ., ο εκπρόσωπος του Υπουργείου τάδε. Για ποιο λόγο, κύριε Υπουργέ; Ένας ακόμη ειδικός λογαριασμός; Υπάρχει το Ίδρυμα Κρατικών Υποτροφιών, εάν πράγματι δεν είναι για την Έκθεση της Θεσσαλονίκης, για να πει ο κύριος Πρωθυπουργός ότι δίνουμε και πεντακόσια βιβλιάρια απόρων «κορασίς» όπως έλεγε ο μακαρίτης ο Μποστατζόγλου για τα βιβλιάρια της Φρειδερίκης. Απλούστατα, δίνουν ο ΕΛ.Γ.Α., το Ι.Κ.Α., δεν ξέρω ποιοι άλλοι φορείς και ενισχύουν τον αρμόδιο φορέα, το Ίδρυμα Κρατικών Υποτροφιώνα. Το Ι.Κ.Υ., που ίδρυσε ο Γεώργιος Παπανδρέου, για να θυμόμαστε και την ιστορία μας. Και εσείς κύριε Κοντέ, έχετε και κάποιους λόγους περισσότερο να θυμάστε αυτά, διότι δεν θα είχαμε συνεταιριστικά στελέχη, δεν θα είχαμε στελέχη στο συνδικαλισμό τον αγροτικό, αν δεν υπήρχε ο Αλέξανδρος Μπαλτατζής. Και ξέρετε πού ανήκε ο Αλέξανδρος Μπαλτατζής. Δεν ανήκε σε καμμία δεξιά και σε καμμία μεταμορφωμένη Δεξιά, ως κεντροδεξιά, για να εξηγούμεθα και επ’ αυτού.
      Είναι φανερό ότι στον 21ο αιώνα κινούμεθα με αντιλήψεις αρχών του περασμένου αιώνα και αυτά προκύπτουν από διατάξεις αυτού του νομοσχεδίου. Κατά τα άλλα περίμεναν οι κτηνοτρόφοι -αυτή η συνεχώς συρρικνούμενη ομάδα της κοινωνίας μας- κάτι πιο αποτελεσματικό. Το συμπέρασμά μου εμένα είναι -άλλωστε εκτός από το πρώτο τμήμα του νομοσχεδίου δεν είδα κάτι σημαντικό πιο πέρα- ότι πρέπει, κύριε Υπουργέ, να δείτε και το οφείλετε, γιατί έχετε και ειδικούς λόγους εσείς να γίνετε επιμελέστερος και με περισσότερο ενδιαφέρον για τον τομέα αυτό, γενικότερα της αγροτικής μας παραγωγής και ειδικότερα μιας και μιλάμε για την κτηνοτροφία.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Πρόεδρε.
      Το λόγο έχει ο Υπουργός Αγροτικής Ανάπτυξης και Τροφίμων κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, γνωρίζετε πολύ καλά ότι σας σέβομαι. Εγώ στην πρώτη μου θητεία, ως Βουλευτής εδώ, σας είχα Πρόεδρο και διδάχθηκα πολλά από την πραγματικά άρτια εφαρμογή των νόμων, των θεσμών της λειτουργίας του  Κοινοβουλίου.
      Σας σέβομαι, αλλά μιας που αναφερθήκατε στην ιστορία, δεν μπορώ να μην πω και εγώ για τον Αλέξανδρο Μπαλτατζή, του οποίου είμαι και συγγενής, ότι ο  Αλέξανδρος Μπαλτατζής ήταν αυτός ο οποίος θεσμοθέτησε τις υποτροφίες και ότι, αν δεν ήταν ο Αλέξανδρος Μπαλτατζής, πεντακόσια παιδιά από πολύ φτωχές αγροτικές  οικογένειες δεν επρόκειτο να σπουδάσουν. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας το είπα πιο πριν εγώ, αλλά δεν μου απαντήσατε σε αυτήν την κατεύθυνση.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θέλω να σας πω επίσης ότι ο Αλέξανδρος Μπαλτατζής, συνεπής στις αρχές του, δεν πήγε με τη Νέα Δημοκρατία, κυνηγήθηκε άγρια από το ΠΑ.ΣΟ.Κ. με τον χειρότερο, τον πιο βάναυσο τρόπο και το 1985 ο Αλέξανδρος Μπαλτατζής σε εμάς που ήμασταν στελέχη του και που μείναμε πιστοί σε αυτόν μέχρι το τέλος είπε: «Ψηφίζουμε Νέα Δημοκρατία», γιατί έβλεπε πού οδηγούσε τη χώρα το ΠΑ.ΣΟ.Κ. 
      ΑΠΟΣΤΟΛΟΣ ΚΑΚΛΑΜΑΝΗΣ: Πού το είπε, κύριε Κοντέ; Με συγχωρείτε. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Υπάρχουν δημοσιεύματα και υπάρχουν δηλώσεις και σας τα λέει ένας άνθρωπος, ο οποίος το άκουσε από τον Αλέξανδρο Μπατλτατζή. 
      ΑΠΟΣΤΟΛΟΣ ΚΑΚΛΑΜΑΝΗΣ: Ήταν μεγάλος αγωνιστής και δεν είναι σωστό να καπηλευόμαστε τη μνήμη του!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Αφήστε, συγγενής του είμαι. Είμαι συγγενής του Αλεξάνδρου Μπαλτατζή και γνωρίζω πολύ καλά πόσο κυνηγήθηκε ο Αλέξανδρος Μπαλτατζής από το ΠΑ.ΣΟ.Κ. 
      Για τον Ο.Γ.Α. που είπατε, ξεχάσατε να αναφέρετε, κύριε Πρόεδρε, ότι τον ίδρυσε ο εθνάρχης, ο Κωνσταντίνος Καραμανλής, το 1961. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι αλήθεια, αλλά ξέρετε ότι ο Γεώργιος Παπανδρέου είχε καταθέσει πρόταση νόμου, την οποία εν συνεχεία πολύ σωστά απεδέχθη ο Κωνσταντίνος Καραμανλής!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Αλήθεια είναι και ότι το 1988 μετονομάστηκε σε ΕΛ.ΓΑ. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Πρόεδρε, να ολοκληρώσει ο Υπουργός και αν θέλετε το λόγο θα τον πάρετε.
      ΑΠΟΣΤΟΛΟΣ ΚΑΚΛΑΜΑΝΗΣ: Την ιστορία να τη σεβόμαστε εδώ μέσα τουλάχιστον!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Όσο για τις υποτροφίες, φαίνεται ότι πείραξε πολλούς αυτή η νομοθετική μας πρωτοβουλία. Εμείς όμως αφουγκραζόμαστε αυτά που αναφέρει και θέλει ο αγροτικός κόσμος και ο αγροτικός κόσμος στη συντριπτική του  πλειοψηφία εκφράστηκε ήδη θετικά και χαιρέτησε την απόφαση μας αυτή. Θα σας αναφέρω δύο, τρία παραδείγματα. Ένωση Σερρών, η μεγαλύτερη ένωση της χώρας: «Θέλω να σας συγχαρώ, κύριε Υπουργέ, για τη γενναία πρωτοβουλία της περικοπής των χρηματοδοτήσεων προς τις ΓΕ.Σ.Α.Σ.Ε. και ΣΥ.Δ.Α.Σ.Ε. και τη μεταφορά των αντίστοιχων πόρων στην καθιέρωση υποτροφιών για τα παιδιά των αγροτών». Ένωση Αγροτικών Συνεταιρισμών Λάρισας, η μεγαλύτερη Ένωση Αγροτικών Συνεταιρισμών της χώρας: «Με πολύ μεγάλη ικανοποίηση ο αγροτικός κόσμος της Λάρισας πληροφορήθηκε την απόφασή σας να περικόψετε το μεγαλύτερο μέρος της κρατικής ενίσχυσης από τις ανενεργές ουσιαστικά οργανώσεις ΓΕ.Σ.Α.Σ.Ε. και ΣΥ.Δ.Α.Σ.Ε.. Η απόφασή σας να δοθούν τα περικοπέντα χρήματα σε πεντακόσιους φτωχούς επιτυχόντες σπουδαστές μέλη αγροτικών οικογενειών μόνο ευαισθησία και αγάπη δείχνει για τους αγρότες και το επάγγελμά τους». Η Ένωση Αγροτικών Συνεταιρισμών Λιβαδειάς, μία επίσης πολύ μεγάλη οργάνωση: «Η ενέργεια αυτή του Υπουργού μάς βρίσκει σύμφωνους, διότι εξοικονομεί πόρους από πηγές αμφιβόλου αποτελεσματικότητας και τους διοχετεύει σε τομείς όπως η εκπαίδευση παιδιών αγροτών, τα οποία θα συμβάλουν στην αναβάθμιση της ελληνικής περιφέρειας». Πάνω από το Αμύνταιο, μία υγιέστατη ένωση με πρόεδρο ένα νέο άνθρωπο που τα πάει πάρα πολύ καλά.  «Η Ε.Α.Σ. Αμυνταίου εκφράζει την αμέριστη υποστήριξή της σε τέτοιου είδους πρωτοβουλίες του Υπουργού Αγροτικής Ανάπτυξης και Τροφίμων, καθώς πιστεύει και αυτή στην αναβάθμιση του αγροτικού χώρου με στελέχη επιστημονικούς καταρτισμένα που προέρχονται μάλιστα από την οικογένεια του αγροτικού χώρου» τόνισε ο πρόεδρός της και μπορώ να σας διαβάζω για αρκετή ώρα επιστολές που μας έστειλαν οι Ενώσεις Αγροτικών Συνεταιρισμών. Θεωρούμε -και γίνεται πλέον αυτό πεποίθησή μας- ότι είναι μια πολύ σωστή ενέργεια αυτή και ότι στην προσπάθειά μας αυτή θα μας ακολουθήσουν και άλλοι φορείς και θα συνδράμουν, έτσι ώστε όχι μόνο πεντακόσια αλλά πολύ περισσότερα παιδιά να μπορούν να βοηθηθούν στα πρώτα βήματά τους μετά την εισαγωγή τους στα ανώτατα και τα ανώτερα εκπαιδευτικά ιδρύματα. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Το λόγο έχει ο κ. Απόστολος Κακλαμάνης για μια πολύ σύντομη παρέμβαση. 
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε και για τη διακοπή που έκανα πριν, κυρία Πρόεδρε, αλλά θέλω να ξεκαθαρίζουμε κάποια πράγματα, σε αυτήν την Αίθουσα τουλάχιστον, που αφορούν την ιστορία. 
      Πράγματι, ο Οργανισμός Γεωργικών Ασφαλίσεων ιδρύθηκε το 1961 από την Εθνική Ριζοσπαστική Ένωση, την κυβέρνηση της και Πρωθυπουργό τον Κωνσταντίνο Καραμανλή. Ένα το κρατούμενο. Τα περί εθνάρχη ας τα αφήσουμε. Η ιστορία αναδεικνύει τους εθνάρχες και δεν είναι σωστό…
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Το είπε ο ελληνικός λαός. Είναι στη μνήμη του ελληνικού λαού.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστό, διότι υποτίθεται ότι κάποτε και από μια άλλη θέση θα ονομάζατε εθνάρχη το Γεώργιο Παπανδρέου. 
      Εγώ δεν το κάνω. Αν και στον Γεώργιο Παπανδρέου οφείλουμε πάρα πολλά -και το γνωρίζουμε όλοι από την ιστορία αυτού του τόπου- και σε ό,τι αφορά την εδαφική ακεραιότητα της χώρας και σε ό,τι αφορά τη δημοκρατία. Τα οφείλουμε στην αμφίστομη πορεία ενός ηγέτη που δεν ήταν ο εκλεκτός ούτε των ξένων ούτε των σαλονιών γι’ αυτό, η αποτίμηση του έργου του έμεινε για τον ιστορικό του μέλλοντος και για όσους έχουμε συνείδηση της ιστορίας, γιατί μελετούμε την ιστορία του τόπου και ξέρουμε!
      Για τον Αλέξανδρο Μπαλτατζή:  Εγώ σέβομαι τη συγγένειά σας. Αλλά, ξέρετε, τους συγγενείς μάς τους δίνει ο θεός. Τους φίλους τους διαλέγουμε οι ίδιοι. Κι εδώ έχουμε μία αντίθεση, αν θέλετε. Εγώ θεωρώ ότι αν από κάπου μας έβλεπε ο Αλέξανδρος Μπαλτατζής θα συμφωνούσε περισσότερο μ’ εμένα παρά μ’ εσάς. Τώρα το αν κάποιοι κουφιοκέφαλοι του νομού σας δεν έδειξαν το σεβασμό που όφειλαν στο μέγεθος «Αλέξανδρος Μπαλτατζής» αυτό δεν χρεώνεται στο ΠΑ.ΣΟ.Κ. και αυτό δεν δικαιούσθε εσείς να το εισφέρετε σε μια άλλη παράταξη, ενώ ξέρετε ότι στις δύσκολες ώρες, όταν οι άλλοι έτρεχαν δεξιά και αριστερά –αυτή είναι η μοίρα του χώρου αυτού που λέγεται Δημοκρατικό Κέντρο!- ο Μπαλτατζής έμενε εκεί. Να σεβόμαστε –αυτό μόνο σας λέω, είστε και νεότερος από μένα- την Ιστορία! Ιδιαίτερα δε, επειδή αναφερθήκατε στο θέμα των υποτροφιών, εγώ πρώτος το είπα. Αλλά ο Μπαλτατζής σήμερα, αν ζούσε, τους συνεταιρισμούς που ίδρυσε εκείνος σε καλύτερη κατάσταση θα τους είχε φέρει. Και πάντως σας λέγω ειλικρινώς το εξής. Όταν τον κατηγορούσαν τον Μπαλτατζή ότι κάνει δικό του φέουδο, απαντούσε ότι «όταν δεν υπάρχει τίποτε, κάτι πρέπει να οικοδομήσεις». Αυτή ήταν η αντίληψή του. Γι’ αυτό και όταν συγκροτήθηκε κι η Ένωση Κέντρου –με αφετηρία το Δημοκρατικό Κέντρο-Αγροτική Φιλελεύθερη Ένωση (Δ.Κ.Α.Φ.Ε.) που ίδρυσε πιο πριν με τον Γεώργιο Παπανδρέου- δεν επεδίωξε αρχηγικούς τίτλους, αλλά μπήκε ως απλός στρατιώτης. Αυτά να τα λέτε και στους Ξανθιώτες, αυτούς που σας ψηφίζουν, εάν σας ακολουθούν από τον άλλοτε χώρο του μακαρίτη Αλέξανδρου Μπαλτατζή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Τελευταίος ομιλητής είναι ο ειδικός αγορητής του ΛΑ.Ο.Σ. κ. Πλεύρης. 
      ΙΩΑΝΝΗΣ ΑΜΟΙΡΙΔΗΣ: Για πότε θα πάμε τώρα, κύρια Πρόεδρε; Για την Τρίτη; 
      ΠΡΟΕΔΡΕΥΟΥΣΑ (Βέρα Νικολαΐδου): Περιμένετε. Θα ακούσετε. 
      ΑΘΑΝΑΣΙΟΣ ΠΛΕΥΡΗΣ: Θα με υποστείτε, κύριε συνάδελφε.
      ΠΡΟΕΔΡΕΥΟΥΣΑ (Βέρα Νικολαΐδου): Η Διάσκεψη Προέδρων θα αποφασίσει αύριο και θα ενημερωθείτε. 
      Ορίστε, κύριε Πλεύρη, έχετε το λόγο. 
      ΑΘΑΝΑΣΙΟΣ ΠΛΕΥΡΗΣ: Κυρία Πρόεδρε, εμείς τοποθετηθήκαμε επί της αρχής για το γενικό πλαίσιο του νομοσχεδίου. Είπαμε ότι θεωρούμε πως ενώ υπήρχαν πολύ μεγαλύτερες ανάγκες, τελικά έρχεται να καλύψει κάποια θέματα που έπρεπε να έχουν καλυφθεί ήδη. Και αν μη τι άλλο είπαμε ότι δεν λύθηκαν τα προβλήματα τα οποία ευελπιστούσαν οι κτηνοτρόφοι ότι θα λυθούν.
      Τώρα, αναφορικά με τα άρθρα που συζητούμε σήμερα. Για το άρθρο 1 δεν υπάρχει κάποιο πρόβλημα. Θεωρούμε ότι βρίσκεται στη σωστή κατεύθυνση. Ωστόσο έχουμε τον προβληματισμό που ήδη αναφέρεται και από τους εμπλεκόμενους φορείς, δηλαδή ποια ήταν η ανάγκη που έπρεπε να υπάρξει αυτή η Διεύθυνση Εισροών Ζωικής Παραγωγής αντί του Ε.Ο.Φ. κι αν υπάρχει κάποιος συγκεκριμένος λόγος, μήπως τυχόν το Υπουργείο δεν ήταν ικανοποιημένο από αυτούς τους ελέγχους που υπήρχαν ή, τέλος πάντων, ποια είναι η σκοπιμότητα αυτής της κατεύθυνσης. 
      Για τις επιτροπές σταυλισμού λίγο πολύ ανέφεραν κι οι προηγούμενοι συνάδελφοι ότι είναι μια πάγια επιταγή  ο προσδιορισμός των φορέων διαχείρισης και ο προσδιορισμός του χρόνου, ώστε να μην υπάρχουν καθυστερήσεις. Βέβαια είναι προς τη σωστή κατεύθυνση το ότι αναφέρεται πως πρέπει η όλη αυτή διαδικασία να είναι άμεση, ωστόσο θα μπορούσε να υπήρχε ένα χρονικό πλαίσιο για να υποχρεώσει τις αρμόδιες επιτροπές να κινηθούν πραγματικά τάχιστα. 
      Όσον αφορά το άρθρο 3 κι εμείς κρίνουμε ότι θα έπρεπε να ληφθεί υπ’ όψιν ο τρόπος εκτροφής, οι βιολογικές εκτροφές, στους πίνακες οι οποίοι ήδη έχουν αναφερθεί και θα ήταν και προς τη σωστή κατεύθυνση να υπήρχε ένα κίνητρο προς αυτές τις διαδικασίες. 
      Για τα άρθρα 4 και 5 δεν έχουμε να αναφέρουμε κάτι. Απλώς επισημαίνουμε αυτό που οι ίδιοι οι φορείς έχουν πει, μην τυχόν μπορούσε στα θέματα των αποστάσεων ο νομάρχης να έχει μια μεγαλύτερη δυνατότητα απ’ αυτή, την οποία αναφέρετε. 
      Για το άρθρο 7, κύριε Υπουργέ, θα θέλαμε να ξέρουμε για ποιο λόγο οδηγηθήκατε στην κατάργηση του ΕΘ.Ι.ΑΓ.Ε.. Υπήρχε κάποιος λόγος που δεν είχε ικανοποιήσει τις πεποιθήσεις και τους σκοπούς του Υπουργείου; Και γιατί πιστεύετε ότι με αυτό το Κέντρο που θα συσταθεί θα αντιμετωπισθούν τα προβλήματα που υπάρχουν; Υπάρχει κάποια συγκεκριμένη μελέτη προς αυτήν την κατεύθυνση; 
      Αυτό που λίγο-πολύ έχουν πει όλοι, κύριε Υπουργέ, είναι για τους ασφαλιζόμενους κινδύνους. Αναφέρονται εδώ πέρα και κάποιες άλλες ασθένειες, στις οποίες –κατά την άποψη και των άμεσα εμπλεκομένων, αλλά και όλων των κομμάτων του Κοινοβουλίου- θα μπορούσαν να προστεθούν και κάποιες ακόμη. Τουλάχιστον, θα μπορούσατε να μας πείτε για ποιο λόγο δεν προστέθηκαν αυτές οι ασθένειες;
      Μπορεί ενδεχομένως να είναι και θέμα οικονομικό, μπορεί να είναι κάποιοι άλλοι λόγοι, αλλά θα μπορούσατε να μας πείτε από τη στιγμή που απ’ όλους τους φορείς αναφέρθηκαν –συγκεκριμένα αναφέρομαι στην αγαλαξία- για ποιο λόγο δεν προστίθεται και αυτή η ασθένεια στους ασφαλιζομένους κινδύνους; 
      Στα επόμενα άρθρα, τα οποία αναφέρονται ουσιαστικά στην αλλαγή των διοικητικών συμβουλίων, εμείς σας αναφέραμε από την επί της αρχής συζήτηση ότι μας βρίσκει αντίθετους το γεγονός ότι μειώνονται τελικά τα αιρετά όργανα που υπάρχουν, τα όργανα που δεν υπόκεινται στον άμεσο έλεγχο του Υπουργείου σας και οδηγείστε σε διοικητικά συμβούλια που κατά κάποιον τρόπο ελέγχονται πλήρως από εσάς, κύριε Υπουργέ. 
      Και πραγματικά σας ανέφερα και το προηγούμενο περιστατικό με τον ΕΛ.Ο.Γ., όπου υπήρξε μια διαφωνία με τον πρόεδρο του διοικητικού συμβουλίου και ζητήσατε την παραίτησή του. Μπορούν αυτά τα όργανα να λειτουργήσουν έτσι; Γιατί δεν μπαίνετε εσείς επικεφαλής όλων αυτών των επιτροπών, εννοώ σαν πρόεδρος διοικητικού συμβουλίου, από τη στιγμή που δεν τους αφήνετε, εάν κρίνουν κάτι ότι είναι εύλογο, να κάνουν τη δική τους ανακατανομή. 
      Σας ανέφερα το συγκεκριμένο θέμα γιατί και τώρα είδα με προσοχή το καταστατικό, που υπάρχει ουσιαστικά. Δηλαδή, σύμφωνα με τον προηγούμενο νόμο του ΕΛ.Ο.Γ., δεν είχε καμμία αρμοδιότητα ο ΕΛ.Ο.Γ. να δώσει αυτά τα λεφτά, τα οποία εσείς ζητήσατε να πάνε σε συγκεκριμένους τομείς που δεν έχουν καμμία σχέση με την αρμοδιότητά του, που είναι η προώθηση και η προβολή των προϊόντων. 
      Αλλά, σε κάθε περίπτωση, κύριε Υπουργέ, τελικά αυτά τα όργανα θα μπορέσουν να λειτουργήσουν ακόμα και αν κατά την άποψή τους πρέπει να συγκρουστούν με εσάς ή κάθε φορά που θα έχουν διαφορετική άποψη θα πρέπει σώνει και καλά ο πρόεδρος ή συλλήβδην αυτά τα διοικητικά συμβούλια να σας δίνουν τις παραιτήσεις τους για να μπορείτε να εφαρμόζετε πιο εύκολα την πολιτική σας;
      Ειδικά για τον ΕΛ.Ο.ΓΑ.Κ., στον οποίο συμφωνούμε βέβαια ότι πρέπει να υπάρχουν όλοι αυτοί για να ελέγχουν και ειδικά όταν υπήρξαν καρτέλ γάλακτος, το αντιλαμβανόμαστε πλήρως, κύριε Υπουργέ, και γνωρίζω και την καταγγελία που έχετε κάνει και στην Επιτροπή Ανταγωνισμού για τα καρτέλ γάλακτος που υπήρχαν. Δεν ξέρουμε βέβαια τι πορεία είχε αυτή η καταγγελία, αλλά ξέρουμε την ευαισθησία σας προς αυτήν την κατεύθυνση. 
      Όμως, για ποιο λόγο επιμένετε να αφαιρεθούν οι θέσεις που υπήρχαν για τους εκπροσώπους των κτηνοτρόφων και τους εκπροσώπους των τυροπαραγωγών; Στο κάτω-κάτω, κύριε Υπουργέ, αυτοί συνεισφέρουν. Από τις  κρατήσεις αυτές συνεισφέρουν στο αποθεματικό που υπάρχει στον ΕΛ.Ο.ΓΑ.Κ.. Για ποιο λόγο να μη γνωρίζουν, από τη στιγμή που συνεισφέρουν, πού πηγαίνουν αυτά τα λεφτά;
      Στο επιχείρημα βέβαια που έχει ειπωθεί ότι ο ελεγχόμενος δεν μπορεί να είναι και ελεγκτής –γιατί, αν δεν κάνω λάθος, αυτή ήταν η βασική επιχειρηματολογία του Υπουργείου σας- θέλω να σας πω ότι και ο εκπρόσωπος της ΠΑ.Σ.Ε.ΓΕ.Σ. υπό μία έννοια και αυτός είναι ελεγχόμενος, γιατί εκπροσωπεί τους παραγωγούς που υπάρχουν. 
      Συνεπώς, θεωρώ ότι θα μπορούσαν να μείνουν αυτές οι θέσεις. Δεν δημιουργούν κανένα πρόβλημα ούτε μπορούν να δημιουργήσουν μια οιονεί πλειοψηφία μέσα σ’ αυτό το διοικητικό συμβούλιο και να σας δημιουργήσουν πρόβλημα και είναι εύλογο το αίτημα αυτών των οργανώσεων ότι από τη στιγμή που δίνουν δικά τους χρήματα, θα πρέπει και αυτοί να βρίσκονται σε αυτές τις θέσεις. 
      Για τα τέλη που ουσιαστικά θα πρέπει να υπάρχουν ανά κιλό, εμείς συμφωνούμε προς αυτήν την κατεύθυνση. Ωστόσο κι εμείς θέτουμε τον προβληματισμό μας μήπως, όπως είναι διατυπωμένη η διάταξη, δημιουργήσει κάποια προβλήματα με το Κοινοτικό Δίκαιο. Ξεκαθαρίζουμε πως θεωρούμε ότι είναι προς τη σωστή κατεύθυνση.
      Ίσως, όμως, επειδή αναπτύχθηκε αυτή η επιχειρηματολογία, δεν είναι ξεκάθαρα διατυπωμένος, όπως θα έπρεπε, ο λόγος που και για αυτά τα γάλατα που προέρχονται και από την Ευρωπαϊκή Ένωση μπαίνει αυτό το τέλος, ουσιαστικά, μην τυχόν έχουμε κάποιο πρόβλημα στην εφαρμογή του Ευρωπαϊκού Δικαίου.
      Προς αυτή την κατεύθυνση θα θέλαμε να αναφέρουμε και για το άρθρο 14 ότι θα πρέπει να υπάρχουν ειδικοί επιστήμονες που θα κάνουν τις μετρήσεις. Και εν τέλει, κύριε Υπουργέ, τουλάχιστον για το πρώτο φάσμα των δεκαέξι πρώτων άρθρων, θα σας καλούσαμε έστω και την ύστατη ώρα να δώσετε τη δυνατότητα σε αυτούς τους φορείς που δημιουργείτε να μην είναι πρόσωπα αποκλειστικά διορισμένα από την Κυβέρνηση, από εσάς, ως Υπουργείο, από άλλα Υπουργεία και να δώσετε το δικαίωμα σ’ αυτούς που είναι εμπλεκόμενοι φορείς πραγματικά να μπορούν να συμμετάσχουν στη λήψη των αποφάσεων σε θέματα που τους αφορούν άμεσα.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο κ. Κοντός για μια πολύ σύντομη παρέμβαση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε.
      Για το Διοικητικό Συμβούλιο του ΕΛ.Ο.ΓΑ.Κ. που αναφερθήκατε, θέλω να σας πω ότι δυστυχώς, δεν υπήρχε μέχρι πριν από λίγο καιρό κανένα θεσμοθετημένο όργανο που να μπορεί να εκπροσωπεί τους κτηνοτρόφους της χώρας. Ευτυχώς δημιουργήθηκε ο Σύνδεσμος της Ελληνικής Κτηνοτροφίας πριν από δεκαπέντε μέρες και ήδη, με την τροπολογία που έχουμε καταθέσει, έχουμε εκπρόσωπο των κτηνοτρόφων στο Διοικητικό Συμβούλιο του ΕΛ.Ο.ΓΑ.Κ.. Πάει να δημιουργηθεί άλλος ένας σύλλογος πανελληνίου εμβέλειας.
      Εγώ διαφώνησα μαζί τους, διότι δεν πιστεύω ότι ο πολυτεμαχισμός και η πολυδιάσπαση μπορούν να βοηθήσουν το συνδικαλιστικό κίνημα των κτηνοτρόφων. Είπαμε ότι πρέπει να κάνουν έναν σύνδεσμο. Αυτοί θέλουν δύο συνδέσμους και δεσμεύομαι και έναν δεύτερο εκπρόσωπο των κτηνοτρόφων να τον βάλουμε στο Διοικητικό Συμβούλιο του ΕΛ.Ο.ΓΑ.Κ..
      Για τους τυροκόμους, όμως, που είπατε, θέλω να σας πω ότι υπάρχει πρόβλημα, διότι ο εκπρόσωπός τους στο Διοικητικό Συμβούλιο του ΕΛ.Ο.Γ. μόνο προβλήματα δημιουργούσε. Δημιουργούσε προβλήματα στους ελέγχους, δεν επέτρεπε να γίνουν σωστοί έλεγχοι, έκανε παρεμβάσεις που δεν μας βοηθούσαν, έτσι ώστε να παρεμβαίνουμε σε περιπτώσεις νοθείας και να επιβάλλουμε πρόστιμα.
      Για το λόγο αυτόν, αποφασίστηκε να μη συμμετέχει εκπρόσωπος των τυροκόμων στο Διοικητικό Συμβούλιο του νέου οργανισμού, μάλλον του ΕΛ.Ο.ΓΑ.Κ., που είναι ουσιαστικά επέκταση του ΕΛ.Ο.Γ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Κυρία και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 15.45’ λύεται η συνεδρίαση για αύριο ημέρα Πέμπτη 28 Αυγούστου 2008 και ώρα 9.30΄, με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών: «Ειδικό Πρόγραμμα Ανασυγκρότησης και Ανάπτυξης Πυρόπληκτων Περιοχών και Δομές Διαχείρισης», σύμφωνα με την ημερήσια διάταξη.
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
Συνεδρίαση 27/8/08                                                              σελ.3

Τελευταία Αποθήκευση:	1/9/2008 12:58:00 μμ	Από:	L.venetikidou
Εκτυπώθηκε:	1/9/2008 12:57:00 μμ

