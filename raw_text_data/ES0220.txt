      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΟΖ΄
      Πέμπτη 20 Φεβρουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή Γ. Καρατζαφέρη, σελ.
      2. Ανακοινώνεται ότι τη συνεδρίαση παρακολουθούν μαθητές από το Λύκειο Αλίμου Αττικής, το Γαλλόφωνο Λύκειο Μονάχου Γερμανίας, το Γυμνάσιο Αγίου Στεφάνου Αττικής και το 2ο Γυμνάσιο Μοσχάτου, σελ.
      3. Συζήτηση επί προσωπικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 25 Φεβρουαρίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Ανάπτυξης, σχετικώς με τη δημιουργία συνεδριακού κέντρου στους χώρους του πρώην Ανατολικού Αεροδρομίου, σελ.
      β) Προς τον Υπουργό Εργασίας και Κοινωνικών Ασφαλίσεων: ι) σχετικά με τη λήψη των αναγκαίων μέτρων στήριξης της Ένωσης Αγροτικών Συνεταιρισμών Θεσσαλονίκης «Ομοσπονδία» κλπ., σελ.
      ιι) σχετικά με τη λειτουργία της επιχείρησης «ΒΑΛΚΑΝ ΕΞΠΟΡΤ» στη Θεσσαλονίκη, σελ.
      γ) Προς τον Υπουργό Οικονομίας και Οικονομικών: ι) σχετικά με την αύξηση των επιτοκίων προς τις τράπεζες, σελ.
     ιι) σχετικά με το έλλειμμα στον προϋπολογισμό του 2003 και την ματαίωση των αποκρατικοποιήσεων, σελ.
      δ) Προς τον Υπουργό Εθνικής Παιδείας και Θρησκευμάτων, σχετικώς με την καταβολή του επιδόματος των 176 ευρώ και στους κληρικούς, δια του Υπουργού Οικονομίας και Οικονομικών, σελ.
      ε) Προς την Υπουργό Περιβάλλοντος, Χωροταξίας και Δημοσίων Έργων σχετικώς με την αποκατάσταση των ζημιών που υπέστη ο Νομός Ηλείας από τις πρόσφατες καταστροφικές πλημμύρες, σελ.
      ιι) σχετικά με τις πρόσφατες πλημμύρες στην περιοχή του Έβρου, την αποζημίωση των πληγέντων κλπ., σελ.
     ιιι) σχετικά με την παράταση της προθεσμίας του δικαιώματος ενστάσεων-προσφυγών για το Εθνικό Κτηματολόγιο στην περιοχή της Καλαμάτας, σελ. 
      iv) σχετικά με την αποκατάσταση ή επαναχάραξη του οδικού δικτύου στην Πελοπόννησο που έπαθε ζημιές από την πρόσφατη κακοκαιρία, σελ.
      v) σχετικά με το ύψος των διοδίων στην Αττική Οδό κλπ., σελ.
      vi) σχετικά με το σύστημα ανάδειξης μειοδότη με τον μαθηματικό τύπο στα δημόσια έργα, σελ.
      5. Συζήτηση επερώτησης Βουλευτών της Νέας Δημοκρατίας προς τους Υπουργούς Εμπορικής Ναυτιλίας και Αιγίου, σχετικά με τα αναγκαία μέτρα στήριξης και τόνωσης της ακτοπλοΐας, σελ.
      ΟΜΙΛΗΤΕΣ
      A. Επί των επικαίρων ερωτήσεων:
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΝΝΑΚΟΠΟΥΛΟΣ Ι., σελ.
      ΓΚΑΤΖΗΣ Ν., σελ
      ΕΒΕΡΤ Μ., σελ.
      ΖΑΦΕΙΡΟΠΟΥΛΟΣ Ι., σελ.
      ΚΑΡΧΙΜΑΚΗΣ Μ., σελ.
      ΚΕΔΙΚΟΓΛΟΥ Β., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΘΑΝΑΣΙΟΥ Ι., σελ.
      ΣΚΥΛΛΑΚΟΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΣΠΥΡΟΠΟΥΛΟΣ Ρ., σελ.
      ΤΑΤΟΥΛΗΣ Π., σελ.
      ΤΖΕΚΗΣ Α., σελ.
      ΤΣΑΚΛΙΔΗΣ Ι., σελ.
      ΦΩΤΙΑΔΗΣ Α., σελ.
      Β. Επί της επερώτησης:
      ΑΝΩΜΕΡΙΤΗΣ Γ., σελ.
      ΒΑΡΒΙΤΣΙΩΤΗΣ Μ., σελ.
      ΒΑΡΙΝΟΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΜΑΝΤΟΥΒΑΛΟΣ Π., σελ.
      ΝΕΡΑΝΤΖΗΣ Α., σελ.
      ΠΑΠΟΥΤΣΗΣ Χ., σελ.
      ΠΑΥΛΙΔΗΣ Α., σελ.
      ΤΖΕΚΗΣ Α., σελ.
      ΤΣΙΠΛΑΚΗΣ Κ., σελ.
      Γ. Επί προσωπικού θέματος:
      ΒΑΡΒΙΤΣΙΩΤΗΣ Μ., σελ.
      ΜΠΕΝΑΚΗ ΨΑΡΟΥΔΑ Α., σελ.
      ΠΑΠΟΥΤΣΗΣ Χ., σελ.
     
     ΠΡΑΚΤΙΚΑ  ΒΟΥΛΗΣ
     Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Γ΄
     ΣΥΝΕΔΡΙΑΣΗ  ΟΖ΄
     Πέμπτη 20 Φεβρουαρίου 2003
     Αθήνα, σήμερα στις 20 Φεβρουαρίου 2003, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Σπηλιόπουλο, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί την πρόσληψη δύο αστυνομικών για την κάλυψη κενών θέσεων στον αστυνομικό σταθμό Στύρων.
2) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ληλαντίων Εύβοιας ζητεί την κατασκευή τεχνικών έργων προστασίας της ευρύτερης περιοχής του ποταμού Λήλαντα.
3) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Λεύκης Λασιθίου ζητεί την αναβάθμιση και πλήρη στελέχωση του αστυνομικού σταθμού Χανδρά Λασιθίου.
4) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί την αύξηση των οργανικών θέσεων αστυνομικών για την καλύτερη αστυνόμευση του Νομού Λασιθίου.
5) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η κυρία Ελένη Γκανιά, κάτοικος Κασσάνδρας Χαλκιδικής, ζητεί να χαρακτηρισθεί ως αρχαιολογικός χώρος η περιοχή Σταθέικα Σίβηρης.
6) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία Κτηνοτρόφοι του Δήμου Εγνατίας Ιωαννίνων, διαμαρτύρονται για τα υπερβολικά ποσά που αναγκάζονται να πληρώσουν για κάθε ζώο, με την υποβολή της αίτησής τους για τα επιλέξιμα ζώα.
7) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Διεύθυνση Αγροτικής Ανάπτυξης Χίου ζητεί την ίδρυση και λειτουργία σταθμού φυτοϋγειονομικού ελέγχου στη Χίο.
8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία Σωματεία Εργαζομένων σε υπηρεσίες της ΔΕΗ Νομού Εύβοιας ζητούν τη λήψη μέτρων για τη βιωσιμότητα και αναβάθμιση των υπαρχουσών μονάδων του ΑΗΣ Αλιβερίου Εύβοιας.
9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η υπερβολική τιμή των διοδίων στην Αττική Οδό.
10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η καθίζηση που παρουσιάζεται στο ισοζύγιο των εξωτερικών συναλλαγών.
11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κυριάκος Γιόγκος, συνταξιούχος ΟΓΑ, ζητεί να του χορηγηθεί το οικογενειακό επίδομα.
12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Νομάρχης Δράμας ζητεί να του χορηγηθούν πρόσθετες πιστώσεις για την αποκατάσταση των ζημιών που προκάλεσαν οι πρόσφατες πλημμύρες στο Νομό Δράμας.
13) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο κ. Μιλτιάδης Θεοχάρης, καθηγητής σωματικής αγωγής, διαμαρτύρεται για την καθυστέρηση αναγνώρισης του διδακτορικού του διπλώματος από το ΔΙΚΑΤΣΑ.
14) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Ιτάμου Καρδίτσας ζητεί πρόσθετη οικονομική ενίσχυση για την αντιμετώπιση των ζημιών που προκάλεσε η κακοκαιρία στην περιοχή του.
15) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Σελλάνων Καρδίτσας ζητεί να του χορηγηθεί οικονομική πίστωση για την αποκατάσταση των ζημιών που προκάλεσε η κακοκαιρία στην περιοχή του.
16) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Σελλάνων Καρδίτσας ζητεί να του χορηγηθεί οικονομική πίστωση για την αποκατάσταση των ζημιών που προκάλεσε η κακοκαιρία στην περιοχή του.
17) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμαρχος Καρδίτσας αναφέρεται στο επιχειρησιακό σχέδιο ολοκληρωμένων παρεμβάσεων στην περιοχή Αγ. Κωνσταντίνου του Δήμου Καρδίτσας.
18) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ακύρωση προγράμματος για την ενίσχυση της απασχόλησης με αποτέλεσμα να χαθούν χρηματοδοτήσεις από την Ε.Ε.
19) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί έκτακτη οικονομική χρηματοδότηση για την αντιμετώπιση βλαβών σε έργα υποδομής του Νομού Μεσσηνίας λόγω ακραίων καιρικών φαινομένων.
20) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση καταβολή δεδουλευμένων αποδοχών σε εργαζόμενους σε παιδικούς σταθμούς των ΟΤΑ.
21) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο ζητείται η μετεγκατάσταση και αποκατάσταση των τσιγγάνων της Νέας Αλικαρνασσού Ηρακλείου Κρήτης.
22) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Βρεφονηπιοκόμοι που μετετάγησαν σε Δήμους ζητούν να τους εγκριθεί το δικαίωμα συνυπηρέτησης με τους συζύγους τους.
23) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Σωματείο Ασημουργών Ιωαννίνων «Η Γιαννιώτικη Τέχνη» ζητεί την ολοκλήρωση των εργασιών του Κέντρου Παραδοσιακής Βιοτεχνίας Ιωαννίνων.
24) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Αγροτικός Συνεταιρισμός Αγίων Θεοδώρων Μαγνησίας ζητεί τη ρύθμιση δανείου του προς την ΑΤΕ.
25) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία η ’Ενωση Αστυνομικών Λάρισας ζητεί την ανέγερση Αστυνομικού Διοικητηρίου στη Λάρισα.
26) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εργαζομένων ΙΚΑ Νομού Μαγνησίας ζητεί την πρόσληψη προσωπικού για τη στελέχωση των υπηρεσιών του ΙΚΑ του Νομού Μαγνησίας.
27) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ, δηλώνει την αντίθεσή της προς το νέο κανονισμό λειτουργίας των πρακτορείων.
28) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Κάτοικοι του οικισμού Δροσιάς του Δήμου Βεγορίτιδας Πέλλας ζητούν να γίνουν δεκτές οι δηλώσεις τους για ζημιές στις καλλιέργειές τους, λόγω δυσμενών καιρικών συνθηκών, εκτός προθεσμίας, επειδή δεν είχαν έγκαιρα ειδοποιηθεί.
29) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Κρύας Βρύσης Πέλλας ζητεί την αποκατάσταση της κυκλοφορίας του Νομαρχιακού οδικού δικτύου ’Εδεσσας – Κρύας Βρύσης – Εθνικής Οδού.
30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου, αναφέρεται στο θέμα της διαχείρισης των πόρων του ΤΑΞΥ.
31) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί να ενταχθούν οι πολύτεκνοι του Νομού Ηρακλείου στο πρόγραμμα διανομής φέτας.
32) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Ηρακλείου ζητεί την αύξηση της κατώτερης σύνταξης του ΟΓΑ.
33) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Πρύτανης του Πανεπιστημίου Κρήτης ζητεί χρηματοδότηση για τη συνέχιση των εργασιών ανέγερσης κτιρίων για τη στέγαση των Πανεπιστημίων Κρήτης και την εύρυθμη λειτουργία τους.
34) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Επιτροπή Αγώνα των Φορέων Νομού ’Αρτας ζητούν την ικανοποίηση αιτημάτων των εσπεριδοκαλλιεργητών του Νομού ’Αρτας.
35) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ενωτική Ομοσπονδία Αγροτικών Συλλόγων Νομού Λάρισας και η Συντονιστική Επιτροπή Αγώνα Αγροτών Επαρχίας Τυρνάβου ζητούν την επίλυση αιτημάτων αγροτών της περιοχής τους.
36) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ενωτική Ομοσπονδία Αγροτικών Συλλόγων Νομού Λάρισας και η Συντονιστική Επιτροπή Αγώνα Επαρχίας Αγιάς ζητούν την ενδιάμεση αναθεώρηση των ΚΑΠ κ.λπ.
37) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία  η Ενωτική Ομοσπονδία Αγροτικών Συλλόγων Νομού Λάρισας και η Συντονιστική Επιτροπή Αγώνα Αγροτών επαρχίας Φαρσάλων διαμαρτύρονται για την αντιαγροτική πολιτική της κυβέρνησης κ.λπ.
38) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΙΚΑ Βέροιας Νομού Ημαθίας καταγγέλλει επιθετικά σχέδια των ΗΠΑ κατά του Ιράκ.
39) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο Δήμου Υμηττού καταγγέλλει τα επιθετικά σχέδια των ΗΠΑ κατά του Ιράκ.
40) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Λουτρακίου – Περαχώρας καταγγέλλει τα επιθετικά σχέδια των ΗΠΑ κατά του Ιράκ και άλλων χωρών.
41) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Εργατοτεχνιτών και Υπαλλήλων Μετάλλου «ΜΑΣΙΝΑ» καταγγέλλει τα επιθετικά σχέδια των ΗΠΑ κατά του Ιράκ.
42) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Νομού Λάρισας ζητεί να δοθούν στο Εργατικό Κέντρο τρεις Η/Υ και τρεις εκτυπωτές, για να καλύψει βασικές ανάγκες λειτουργίας του.
43) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η ’Ενωση Αστυνομικών Λάρισας ζητεί την ανέγερση Αστυνομικού Διοικητηρίου στη Λάρισα.
44) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Αστυνομικών Υπαλλήλων και η ’Ενωση Αστυνομικών Υπαλλήλων Νομού Λέσβου ζητούν τη στελέχωση των Υπηρεσιών της Αστυνομικής Διεύθυνσης Λέσβου κ.λπ.
45) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Συμβασιούχων Υπαλλήλων του Πανεπιστημίου Αιγαίου ζητούν να επεκταθεί το Π.Δ. κατ’ εφαρμογήν της σχετικής Ευρωπαϊκής Οδηγίας, σε όλο το Δημόσιο τομέα και με αναδρομική ισχύ.
46) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Λάρισας ζητεί να προσληφθούν δύο ακόμη υπάλληλοι για να καλυφθούν οι αυξημένες ανάγκες και να βελτιωθεί η λειτουργία του Εργατικού Κέντρου Λάρισας.
47) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Φίλων Αποτέφρωσης ζητεί να αντιμετωπισθεί νομοθετικά το ζήτημα της αποτέφρωσης των νεκρών.
48) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Δημοτικό Συμβούλιο Σταυρούπολης Θεσσαλονίκης ζητεί να μην εγκατασταθεί και λειτουργήσει Κέντρο υψηλής τάσης της ΔΕΗ στο χώρο του στρατοπέδου Παύλου Μελά.
49) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί τη διατήρηση των φοροαπαλλαγών για τα εισοδήματα των αναπήρων και θυμάτων πολέμου.
50) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί την επισκευή και διαπλάτυνση της επαρχιακής οδού Αστακού – Αιτωλικού Αιτωλ/νίας.
51) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Πολυτέκνων Βορειοδυτικής Ελλάδος και Ιονίων Νήσων ζητεί την άμεση λήψη πρόσθετων μέτρων για τη στήριξη των πολύτεκνων οικογενειών.
52) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ διαμαρτύρεται για τη μείωση του ποσοστού προμήθειας των μελών της από παιγνίδια του ΟΠΑΠ.
53) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Αμαλιάδας και Περιφέρειας ζητεί να απονέμεται σύνταξη από το Δημόσιο στον επιζώντα σύζυγο, έστω κι αν αυτός είναι συνταξιούχος του Δημοσίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 268/8-7-02 ερώτηση δόθηκε με το υπ’ αριθμ. 46/23-7-02 έγγραφο από τον Υφυπουργό Γεωργίας ακόλουθη απάντηση:
      «Απαντώντας στην ερώτηση με αριθμό 268/8-7-2002 που κατέθεσε ο Βουλευτής κ. Μ. Χαλκίδης, σας πληροφορούμε τα εξής:
      Το αγροπεριβαλλοντικό πρόγραμμα ΜΑΚΡΟΧΡΟΝΙΑ ΠΑΥΣΗ ΕΚΜΕΤΑΛΛΕΥΣΗ ΓΕΩΡΓΙΚΩΝ ΓΑΙΩΝ, σε εφαρμογή του Καν. (ΕΟΚ) 2078/92, υποβλήθηκε στην Ευρ. Επιτροπή για έγκριση με το αριθμ. 60355/19-1-95 έγγραφο της Δ/νσης Χωροταξίας και Προστασίας Περιβάλλοντος.
      Σκοπός του προγράμματος ήταν η δημιουργία βιοτόπων σε περιοχές οικολογικού ενδιαφέροντος, θέτοντας σε αγρανάπαυση, 20ετούς διάρκειας καλλιεργούμενες εκτάσεις και υποβαθμισμένους βοσκοτόπους (παύση της χρήσης της βοσκής). Ειδικότερα το πρόγραμμα απέβλεπε στην προστασία της πανίδας και χλωρίδας σε περιοχές, κατά προτεραιότητα με μεγάλο οικολογικό ενδιαφέρον (π.χ. ΝATURA 2000), σε περιοχές γειτονικές προς τις προηγούμενες καθώς και σε άλλες υποβαθμισμένες λόγω εντατικής άσκησης γεωργικών δραστηριοτήτων. Στις γεωργικές δραστηριότητες συμπεριλαμβάνεται και η βόσκηση.
      Το πρόγραμμα εγκρίθηκε από την Επιτροπή Γεωργικών Διαρθώσεων της Ευρωπαϊκής Επιτροπής με την υπ’ αριθμ. 3785/96/REV1/29-5-96 Απόφασή της για έκταση 250.000 στρ. Περιελάμβανε δύο μέτρα: το Μέτρο Α: «Δημιουργία βιοτόπων και φυσικών πάρκων» και το Μέτρο Β: «Προστασία υδρολογικών συστημάτων από τη γεωργική ρύπανση», Στη συνέχεια το πρόγραμμα εγκρίθηκε από την Ε.Ε. με την αριθμ. 1144/19-7-96 Απόφασή της.
      Στη χώρα μας τέθηκε σε εφαρμογή από τις αρχές του έτους 1997 ύστερα από την Απόφαση των Υπουργών Γεωργίας και Οικονομικών 237/348747/8765/9-9-96 και την αριθμ. 79184/1957/6-11-96 Απόφαση του Υπουργού Γεωργίας, η οποία καθορίζει τις λεπτομέρειες εφαρμογής του προγράμματος.
      Με την αριθμ. Ε(2000) 2733/27-9-2000 Απόφαση της Ε.Ε. εγκρίθηκε το Σχέδιο Αγροτικής Ανάπτυξης / Έγγραφο Προγραμματισμού Αγροτικής Ανάπτυξης (ΣΑΑ/ΕΠΑΑ 2000-2006) στο οποίο μεταξύ των εγκριθέντων 12 αγροπεριβαλλοντικών προγραμμάτων περιλαμβάνεται ως συνεχιζόμενο στο πλαίσιο νέου Καν. (ΕΚ) 1257/99 και το πρόγραμμα της Μακροχρόνιας Παύσης Εκμετάλλευσης Γεωργικών Γαιών.
      Στο πρόγραμμα εντάχθηκαν εκτάσεις που ανήκουν στους νομούς Έβρου, Ροδόπης, Θεσσαλονίκης, Χαλκιδικής, Κιλκίς, Ημαθίας, Κοζάνης, Φλώρινας, Ιωαννίνων, Πρέβεζας, Τρικάλων, Λάρισας, Μαγνησίας, Καρδίτσας, Φθιώτιδας, Πειραιά, Σάμου.
      Μετά την έκδοση της αριθμ/1405/ερ.90/01/31-12-2001 γνωμοδότησης από το Ειδικό Γραφείο Κοινοτικού Δικαίού του Νομικού Συμβουλίου του Κράτους, δεν εντάσσονται στο Πρόγραμμα Μακροχρόνιας Παύσης Καλλιέργειας Γεωργικών Γαιών, δάση και δασικές εκτάσεις που ανήκουν σε μια εκ των κατηγοριών του άρθρου 3 του ν. 998/79 καθώς και δημόσιες εκτάσεις οποιασδήποτε μορφής και χαρακτήρα.
      Στο εν λόγω Πρόγραμμα, σύμφωνα με την παραπάνω γνωμοδότηση, εντάσσοντας ως επιλέξιμες μόνο γεωργικές και αρόσιμες εκτάσεις της τελευταίες πενταετίας.
      Όπως αναφέρει το Δασαρχείο Νάουσας με το αρ. 901/23-5-2002 έγγραφο του, δύο τεμάχια εκτάσεως 5.170 στρεμ. έκαστο (10.340 στρεμ. συνολικά), αποτελούν τμήμα του δασοκτήματος Μεγάλου Μερά.
      α. Το δασόκτημα του Μεγάλου Μερά είναι συνιδιόκτητο μετά του Δημοσίου (ποσοστό Δημοσίου 30% εξ αδιαιρέτου). Από το ποσοστό του Δημοσίου, το 20% (1/5) ανήκει σε αυτό, δυνάμει του αγροτικού νόμου και το υπόλοιπο 10% περιήλθε σε αυτό μετά από εξαγορά των ιδανικών μεριδίων της ΜΕΛ Α.Ε.
      Αποτελεί μέρος του  όλου Δασοκτήματος Σελίου που αναγνωρίστηκε ως ιδιωτικό με την αρ. 9674/4-2-21 Δ/γή Υπ. Γεωργίας.
      β. Οι ενταχθείσες εκτάσεις των 5.170 στρεμ. εκάστη, διέπονται από τις διατάξεις της Δασικής Νομοθεσίας. Υπάγονται στις περιπτώσεις των παρ. 2 και 3 του άρθρου 3 του ν 998/79.
      Ο Υφυπουργός
      Φ. ΧΑΤΖΗΜΙΧΑΛΗΣ»
     2. Στις με αριθμό 2655/8-11-02, 2661/11-11-02 και 3228/25-11-02 ερωτήσεις δόθηκε με το υπ’ αριθμ. 454/3-12-2002 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στις ερωτήσεις με αριθμό 2655/8-11-02, 2661/11-11-02 και 3228/25-11-02 που κατέθεσαν στη Βουλή οι Βουλευτές κύριοι Στ. Καλογιάννης, Μαρία Δαμανάκη και  Ασ. Ξηροτύρη – Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Στη χώρα μας το πρόβλημα των τυχαίων και αναπόφευκτων προσμίξεων σπόρων γενετικά τροποποιημένων ποικιλιών σε σπόρους συμβατικών ποικιλιών αντιμετωπίσθηκε με τον «Τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους» (ΚΥΑ 332657/16-2-2001, ΦΕΚ 176Β). Τα φυτικά είδη που καλύπτονται από την υπόψη ΚΥΑ είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση. Τα επιτρεπόμενα ποσοστά προσμίξεων που έχουν καθορισθεί είναι 0,5% για τις εγκεκριμένες γενετικές τροποποιήσεις, ενώ δεν επιτρέπεται η παρουσία προσμίξεων μη εγκεκριμένων γενετικών τροποποιήσεων. Η υπόψη ΚΥΑ είναι σε ισχύ από το 2001 και έχει λειτουργήσει επιτυχώς για δύο καλλιεργητικές περιόδους.
     Στη συνέχεια η Ευρωπαϊκή Επιτροπή στην προσπάθειά της να ρυθμίσει το ίδιο θέμα σε κοινοτικό επίπεδο συνέταξε σχέδιο οδηγίας, το οποίο άρχισε να συζητείται στη Μόνιμη Επιτροπή Σπόρων από το έτος 2001 και οι συζητήσεις αυτές βρίσκονται σε εξέλιξη. Τα ποσοστά των προαναφερθέντων προσμίξεων όπως έχουν διαμορφωθεί μέχρι σήμερα στο υπόψη σχέδιο οδηγίας της Επιτροπής κατά φυτικό είδος είναι τα ίδια επίπεδα με αυτά που ορίζονται και στην εθνική νομοθεσία. Μικρές διαφοροποιήσεις σε προσμίξεις εγκεκριμένων γενετικών τροποποιήσεων στα φυτικά είδη σόγιας (0,7%) και ελαιοκράμβης (0,3%) επιβλήθηκαν εξαιτίας της διαφορετικής βιολογίας των φυτών αυτών.
     Όσον αφορά τον τομέα των τροφίμων και ζωοτροφών, σας γνωρίζουμε ότι για το θέμα της σήμανσης και το επίπεδο των αναπόφευκτων και τυχαίων προσμίξεων η Ευρωπαϊκή Επιτροπή έχει προωθήσει πρόταση νέου κανονισμού για τα γενετικά τροποποιημένα τρόφιμα και ζωοτροφές όπου τα θέματα αυτά αντιμετωπίζονται πλήρως. Η πρόταση αυτή μετά από μακρές διαβουλεύσεις έφθασε σε πολιτική συμφωνία κατά το Συμβούλιο Υπουργών που έγινε στις 28-11-2002. Μετά την υιοθέτηση αυτού του κανονισμού, η Χώρα μας θα εφαρμόσει την προβλεπόμενη Κοινοτική Νομοθεσία για την αντιμετώπιση των παραπάνω θεμάτων. 
     Ο Υφυπουργός
     Φ. ΧΑΤΖΗΜΙΧΑΛΗΣ»
     3. Στην με αριθμό 2746/13-11-02 ερώτηση δόθηκε με το υπ΄ αριθμ. 2/3-12-02 έγγραφο από τον Υφυπουργό Οικονομικών η ακόλουθη απάντηση:
     «Απαντώντας στην με αριθμό 2746/13-11-02 ερώτηση που κατέθεσε στη Βουλή ο Βουλευτής κ. Θεόδωρος Κοτσώνης, σχετικά με την ΑΕΔΙΚ, σας γνωρίζουμε τα εξής:
     Με την από 18.5.2001 σύμβαση παραχώρησης μεταξύ του Ελληνικού Δημοσίου και της Περίανδρος Α.Ε. («παραχωρησιούχος»), η Α.Ε.ΔΙ.Κ. παραχώρησε τη διαχείριση όλων των παγιών της, μεταξύ των οποίων περιλαμβάνονται τα κτίσματα τα οποία η ΑΕΔΙΚ είχε εκμισθώσει ή  χρησιδανίσει.
     Σύμφωνα με το άρθρο 12 της σύμβασης η ΑΕΔΙΚ υποχρεούται να παραδώσει τη διαχείριση των μισθωμένων ακινήτων στον παραχωρησιούχο προβαίνοντας στις δέουσες εξωδικαστικές ενέργειες για την υποβολή των μισθωτών ναι να προβεί για το σκοπό αυτό και σε ανάληψη δικαστικών ενεργειών εφόσον απαιτηθεί, ενημερώνοντας τον παραχωρησιούχο για την πορεία των υποθέσεων αυτών.
     Σε περίπτωση που η ΑΕΔΙΚ δεν εξασφαλίσει την παράδοση των ακινήτων και αποδεδειγμένα παρεμποδίζεται η εκτέλεση του  επιχειρησιακού προγράμματος του παραχωρησιούχου, οι υποχρεώσεις του για εκτέλεση του επιχειρησιακού προγράμματος του παραχωρησιούχου, οι υποχρεώσεις του για εκτέλεση του προγράμματος αναστέλλονται για ίσο χρονικό διάστημα και σε κάθε περίπτωση όχι πέραν των είκοσι τεσσάρων (24) μήνων.
     Η Διοίκηση της ΑΕΔΙΚ μετά την υπογραφή της σύμβασης προέβη στις ακόλουθες ενέργειες:
     1. Επισκέφτηκε όλους τους μισθωτές των ενοικιαζομένων καταστημάτων και τους ενημέρωσε για την υποχρέωση που είχε αναλάβει με την υπογραφή της σύμβασης παραχώρησης.
     2. Γνωρίζοντας ότι τα μισθωμένα καταστήματα (εστιατόρια-καφέ) έχουν αυξημένη κίνηση τους θερινούς μήνες δεν έκανε καμιά εξωστική διαδικασία καθ΄όλη τη διάρκεια του θέρους.
     3. Τον μήνα Οκτώβριο 2002 κατέθεσε αγωγές εξώσεως προκειμένου να υλοποιήσει την από τη σύμβαση υποχρέωσή της.
     Η ΑΕΔΙΚ θα εφαρμόσει τις αποφάσεις των Ελληνικών Δικαστηρίων και θα καταβάλει τις όποιες αποζημιώσεις επιδικαστούν.
     Ο Υφυπουργός
     ΓΕΩΡΓΙΟΣ ΦΛΩΡΙΔΗΣ»
      4. Στην με αριθμό 2668/11.11.02 ερώτηση δόθηκε με το υπ’ αριθμ. 1225/3.12.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2668/11.11.02 που κατατέθηκε στη Βουλή από τον Βουλευτή κ. Σ. Σπηλιωτόπουλο, σχετικά με τη διαμαρτυρία της Ένωσης συνταξιούχων Νομού Αχαίας για την καθυστέρηση απονομής σύνταξης στα μέλη της από τον Ο.Α.Ε.Ε.-Τ.Α.Ε., σας γνωρίζουμε τα εξής:
      Κατανοούμε τα εύλογα παράπονα στην παρατηρούμενη καθυστέρηση απονομής συντάξεων από τον Ο.Α.Ε.Ε.-Τ.Α.Ε..Οι λόγοι οφείλονται στο πολύπλοκο των διαδικασιών (πολλές παρεπόμενες διαδικασίες μέχρι την τελική έκδοση συνταξιοδοτικής απόφασης), διαδικασίες οι οποίες αρχίζουν από έρευνα μητρώου, ασφαλιστικό έλεγχο για προσδιορισμό χρόνου ασφάλισης και κλείσιμο εμπορικών δραστηριοτήτων, οικονομικούς ελέγχους κ.λπ., στα διαρκώς αυξανόμενα αιτήματα για απονομή σύνταξης, καθώς και στη μείωση του προσωπικού του Ταμείου από τις συνεχείς αποχωρήσεις υπαλλήλων τα τελευταία χρόνια.
      Προς το σκοπό της βελτίωσης των παρεχομένων υπηρεσιών του παραπάνω Ταμείου και τη διασφάλιση των συμφερόντων ασφαλισμένων και συνταξιούχων, έγινε η σύσταση του Ο.Α.Ε.Ε. στο χώρο των ελεύθερων επαγγελματιών, τον οποίο αποτελούν οι ασφαλιστικοί Οργανισμοί Τ.Ε.Β.Ε., Τ.Α.Ε. και Τ.Σ.Α. (ν. 2676/99). Με την έκδοση των προβλεπομένων Προεδρικών Διαταγμάτων του Κανονισμού Παροχών και του Οργανισμού Λειτουργίας του Ο.Α.Ε.Ε., θα επέλθει σύντμηση του χρόνου έκδοσης των συνταξιοδοτικών αποφάσεων με θετικές επιπτώσεις στην άμεση και ουσιαστική εξυπηρέτηση των ενδιαφερομένων.
      Ειδικότερα όσον αφορά τη μηχανογράφηση του Τ.Α.Ε., σας γνωρίζουμε ότι είχε εγκριθεί από την Υπηρεσία μας η υλοποίηση του Ολοκληρωμένου Πληροφοριακού Συστήματος (Ο.Π.Σ.) μηχανογράφησης του Ταμείου, πλην όμως δεν ολοκληρώθηκε ο σχετικός διαγωνισμός μετά το ν. 2676/99, με τον οποίο, όπως προαναφέρθηκε, δημιουργήθηκε ο Ο.Α.Ε.Ε..
      Ήδη έχει δοθεί η κατ’ αρχήν έγκριση για την υλοποίηση πλέον του Ο.Π.Σ.-Ο.Α.Ε.Ε.. Με την πλήρη ενοποίηση των Υπηρεσιών του Ο.Α.Ε.Ε. (έκδοση Προεδρικού Διατάγματος «Περί Οργανισμού του») θα προχωρήσει και η υλοποίηση του Ο.Π.Σ. του φορέα αυτού, η οποία θα καλύψει όλες τις διαδικασίες του Ταμείου μέχρι την απονομή της σύνταξης.
      Σήμερα η καταβολή των συντάξεων γίνεται μηχανογραφικά μέσω του Κ.Η.Υ.Κ.Υ., όπου τηρούνται και τα μητρώα ασφαλισμένων και συνταξιούχων.
      Τέλος όσον αφορά την έλλειψη προσωπικού του Ταμείου, σας γνωρίζουμε ότι με την ΔΙΠΠ/ΦΕΓΚΡ.7/16434/25.7.01 Απόφαση της επιτροπής του άρθρου 2 παρ.1 της 55/98 Π.Υ.Σ. εγκρίθηκε η πλήρωση 40 θέσεων διοικητικού προσωπικού στον Ο.Α.Ε.Ε.-Τ.Α.Ε.
      Ακολούθησε σχετική προκήρυξη μέσω Α.Σ.Ε.Π. και επίκειται η πρόσληψη των επιλεγέντων στον Οργανισμό.
      Επίσης στον τριετή προγραμματισμό προσλήψεων προσωπικού στους Ασφαλιστικούς Οργανισμούς που υποβλήθηκε στο ΥΠ.ΕΣ.Δ.Δ.Α. από το Υπουργείο μας, έχει περιληφθεί και πρόταση για την πλήρωση 72 θέσεων διαφόρων ειδικοτήτων του Ο.Α.Ε.Ε.-Τ.Α.Ε. για το έτος 2002, 13 θέσεων για το 2003 και 26 για το 2004.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»)
     
      ΠΡΟΕΔΡΕΥΩΝ (Κωνσταντίνος Γείτονας):  Κύριοι συνάδελφοι, έχω την τιμή να ανακοινώσω στο  Σώμα ότι:
      1. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών «Εθνικό Συμβούλιο Εξωτερικής Πολιτικής». 
      2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας περί συνεργασίας του Υπουργείου Δημόσιας  Τάξης της Ελληνικής  Δημοκρατίας και του Υπουργείου Εσωτερικών Υποθέσεων της Μάλτας σε θέματα αρμοδιότητάς τους».
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Ζητώ την έγκριση του Σώματος να γίνει μία αλλαγή στη σειρά λόγω του ότι σήμερα είναι πολλές οι ερωτήσεις προς το Υπουργείο Περιβάλλοντος, Χωροταξίας και Δημοσίων Έργων. Για να απαντηθούν στη σειρά, στο τέλος. Υπάρχει αντίρρηση, κύριοι συνάδελφοι;
      ΟΛΟΙ ΟΙ ΒΟΥΛΕΥΤΕΣ:  Όχι, κύριε Πρόεδρε,
      ΠΡΟΕΔΡΕΥΩΝ (Κωνσταντίνος Γείτονας):  Επομένως θα αρχίσουμε με τη δεύτερη επίκαιρη ερώτηση με αριθμό 394/17.2.2003 του Βουλευτή της Νέας Δημοκρατίας κ. Ιωάννη Παπαθανασίου προς τον Υπουργό Ανάπτυξης, σχετικώς με τη δημιουργία συνεδριακού κέντρου στους χώρους του πρώην Ανατολικού Αεροδρομίου.
      Η επίκαιρη ερώτηση του κ. Παπαθανασίου έχει ως εξής:
      «Με απόφαση του Υπουργού Ανάπτυξης, στις 8/8/2001 (Αρ. Πρωτ. Τ. 14781) συγκροτήθηκε 5μελής Επιτροπή η οποία σε συνεργασία με τις αρμόδιες υπηρεσίες του Κράτους (ΥΠΕΧΩΔΕ, Ο.Ρ.Σ.Α., Υπουργείο Οικονομικών, ΚΕΔ, ΥΠΑ κλπ) θα ξεκινούσε τις διαδικασίες οριοθέτησης και παραχώρησης του χώρου όπου θα δημιουργηθεί το Συνεδριακό Κέντρο και στη συνέχεια θα προχωρούμε στην εκπόνηση των σχετικών διαδικασιών του διαγωνισμού μέχρι την ανάδειξη του αναδόχου.
      Η επιτροπή όμως συνεδρίασε μια μόνο φορά, ενώ όλες τις διαδικασίες τις έκανε η ΕΤΑ, χωρίς καν να ζητηθεί η συνδρομή της επιτροπής. Ακολουθήθηκε δηλαδή μια διαδικασία, η οποία έρχεται σε πλήρη αντίθεση με αυτά που όριζε η υπουργική απόφαση.
      Ερωτάται ο κύριος Υπουργός:
      1. Γιατί δεν τηρήθηκε η υπουργική απόφαση και εάν είναι σύννομη η διαδικασία που ακολουθήθηκε;
      2. Αν έχουν ολοκληρωθεί οι διαδικασίες οριοθέτησης και παραχώρησης του χώρου που θα δημιουργηθεί το Συνεδριακό Κέντρο και πότε προβλέπεται να ολοκληρωθούν οι διαδικασίες του διαγωνισμού;»
      Θα απαντήσει ο Υφυπουργός Ανάπτυξης κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ευχαριστώ, κύριε Πρόεδρε.
     Κύριε Πρόεδρε, με το άρθρο 23 του ν. 2941/2001 ορίζεται ότι το τμήμα της έκτασης του αεροδρομίου του Ελληνικού επί του οποίου βρίσκεται το κτιριακό συγκρότημα του ανατολικού αεροσταθμού και το οποίο περιλαμβάνει κτίρια αναχωρήσεων, αφίξεων, ναυλωμένων πτήσεων, κλπ., του τελωνείου δηλαδή και του περιβάλλοντα χώρου, όπως το εμβαδόν και τα όρια αυτού προσδιορίζονται σε τοπογραφικό διάγραμμα του Οργανισμού Ρυθμιστικού Σχεδίου της Αθήνας, χαρακτηρίστηκε ως «τουριστικό δημόσιο κτήμα», σύμφωνα με τις διατάξεις του άρθρου 12α΄ και 12 του νομοθετικού διατάγματος 180 του 1946, η δε διοίκηση και η διαχείριση αυτού του κτήματος ανατέθηκε στην ΕΤΑ ΑΕ, «Ελληνικά Τουριστικά Ακίνητα». Εκδόθηκε η απόφαση 3705/29-11-2001 του Προέδρου του Οργανισμού Ρυθμιστικού Σχεδίου Αθήνας, με την οποία χαρακτηρίστηκε η όλη έκταση των εγκαταστάσεων ως «τουριστικό δημόσιο κτήμα».
     Στη συνέχεια, με την υπ’ αριθμόν 206/17-12-2001 απόφαση της διυπουργικής επιτροπής αποκρατικοποιήσεων αποφασίστηκε η ιδιωτικοποίηση του πιο πάνω τουριστικού δημοσίου κτήματος και με την απόφαση 34 της τακτικής συνεδρίασης της εκτελεστικής επιτροπής του Οργανισμού Ρυθμιστικού Σχεδίου Αθήνας, στις 22-10-2002 καθορίστηκαν οι χρήσεις γης, καθώς και οι όροι και οι περιορισμοί σχετικά με το τουριστικό δημόσιο κτήμα που αναφέρεται πιο πάνω.
     Επομένως, πρώτον: σε απάντηση της ερώτησης περί μη τηρήσεως της υπουργικής απόφασης συγκρότησης πενταμελούς επιτροπής, θα έλεγα ότι δεν υπήρξε πεδίον εφαρμογής της, αφού το θέμα είχε ρυθμιστεί νομοθετικά. Τι νόημα θα είχε η ρυθμιστική απόφαση, τη στιγμή που το θέμα ρυθμιζόταν νομοθετικά; 
     Δεύτερον, ως προς το σύννομο της διαδικασίας σας γνωρίζουμε ότι αυτή είναι απολύτως σύμφωνη με τα οριζόμενα στη διάταξη του άρθρου 23 του ν. 2941/2001, καθώς και της 806 απόφασης της διυπουργικής επιτροπής αποκρατικοποιήσεων.
     Τρίτον, οι διαδικασίες οριοθέτησης και παραχώρησης του χώρου που θα δημιουργηθεί το συνεδριακό κέντρο έχουν ολοκληρωθεί, όπως φαίνεται από τα πιο πάνω εκτεθειμένα και έχουν οριστεί οι χρήσεις γης γι’ αυτό το κτήμα.
     Τέταρτον, σε ό,τι αφορά το διαγωνισμό, η διαδικασία της πρώτης φάσης της ιδιωτικοποίησης του συνεδριακού κέντρου του Ελληνικού άρχισε με τη δημοσίευση της σχετικής προκήρυξης τον Απρίλιο του 2002. Η δεύτερη φάση του διαγωνισμού άρχισε το Δεκέμβριο του 2002 με τη δημοσίευση της συμπληρωματικής προκήρυξης δεύτερης φάσης και ήδη βρίσκεται σε εξέλιξη. Υποβλήθηκαν από τους διαγωνιζόμενους οι δεσμευτικές τελικές τεχνικές και οικονομικές προσφορές. 
     Ο διαγωνισμός βρίσκεται ήδη σήμερα στο στάδιο της αξιολόγησης των τελικών τεχνικών προδιαγραφών. Αυτό το στάδιο ακολουθείται με το άνοιγμα των τελικών οικονομικών προσφορών και λήγει ο διαγωνισμός.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
     Παρακαλώ όλους τους συναδέλφους να τηρήσουν σήμερα το χρόνο, γιατί έχουμε πολλές ερωτήσεις και εν συνεχεία έχουμε και επερώτηση.
     Ο κ. Παπαθανασίου έχει το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ: Ο κύριος Υπουργός, κύριε Πρόεδρε, απάντησε στα περί χωροθετήσεως και νομίζω ότι επιβεβαιώθηκε γι’ άλλη μια φορά ότι η Κυβέρνηση δεν έχει ένα μπούσουλα. Αλλού πάει ο ένας Υπουργός, αλλού πάει ο άλλος και η Κυβέρνηση δεν πάει πουθενά.
     Τον Αύγουστο του 2001 βγήκε μια υπουργική απόφαση με υπογραφή Χριστοδουλάκη. Συστήθηκε μια επιτροπή, η οποία ως αρμοδιότητα δεν είχε μόνο τα περί χωροθετήσεως, που είπατε ότι τακτοποιήθηκαν μετά με νομοθετική ρύθμιση. Η απόφαση αυτή έλεγε ότι έργο της επιτροπής ήταν να αξιολογήσει το υλικό, που έχει υποβληθεί στον ΟΕΚ σε ανταπόκριση της πρόσκλησης εκδήλωσης επενδυτικού ενδιαφέροντος, γιατί πριν θα είχε εκπονήσει τις αναγκαίες προκηρύξεις, που και αυτό ήταν έργο της επιτροπής.
     Επίσης, η απόφαση ανέφερε ότι αυτή η επιτροπή θα εισηγηθεί στον Υπουργό Ανάπτυξης τον τύπο της προτεινόμενης διαγωνιστικής διαδικασίας και στη συνέχεια η επιτροπή θα εποπτεύσει την εκπόνηση των αναγκαίων προκηρύξεων και του συνοδευτικού υλικού τους, έτσι ώστε να γίνει αυτή η διαδικασία. Τέλος, η εποπτεία της διαγωνιστικής διαδικασίας μέχρι την ολοκλήρωσή της και την ανάδειξη του αναδόχου ήταν έργο της επιτροπής.
     Σας ρωτώ, λοιπόν, τι έγινε από όλα αυτά. Πώς είναι δυνατόν τον Αύγουστο του 2001 ο Υπουργός κ. Χριστοδουλάκης να αποφασίζει άλφα, λίγους μήνες αργότερα να βγάζετε νομοθετική ρύθμιση, που να αποφασίζει βήτα και επομένως να λέτε ότι είναι άχρηστη η προηγούμενη σας απόφαση, και λίγο μετά να έρχεται κάποιος άλλος και να μην τηρεί τίποτα από αυτήν εδώ την απόφαση; Κουρελόχαρτο είναι η υπουργική απόφαση με υπογραφή του Υπουργού; Και όταν τα έγραφε αυτά, δεν σκεφτόταν τι θα έκανε λίγους μήνες αργότερα, εάν δεν είχε σκοπό να τα κάνει;
     Για να μην πάω ακόμα παραπέρα και να σας αναφέρω ότι αυτή τη στιγμή σχεδιάζεται ένα έργο εξαιρετικά σημαντικό για την Αθήνα -και είναι ευχάριστο το ότι τελειώνει και μακάρι να τελειώσει πιο γρήγορα, διότι το έχουμε ανάγκη και έχει καθυστερήσει πάρα πολύ- χωρίς όμως να έχετε ούτε τη σύμφωνη γνώμη, ούτε καν τη γνώμη των αρμοδίων φορέων, δηλαδή των φορέων της αγοράς, τους οποίους πρέπει να ακούτε. Πρέπει να τους ακούτε, διότι αυτοί θα είναι οι χρήστες και αυτοί είναι που ξέρουν τις ανάγκες. Εδώ ούτε καν γνωμοδοτικά δεν τους ακούσατε!
     Για να μην πάω ακόμα πιο πριν, στο ότι το περιβόητο αεροδρόμιο, μέσα στο οποίο θα γίνει αυτό το κέντρο, είχε ξεκινήσει από μητροπολιτικό πάρκο -διακήρυξη του Πρωθυπουργού- και έχει καταντήσει αποθήκη όλων των ολυμπιακών έργων. Ό,τι περισσεύει και δεν έχουμε πού να το βάλουμε, το βάζουμε μέσα στο παλαιό χώρο του αεροδρομίου.
     Εγώ απλώς νομίζω ότι σήμερα επιβεβαιώνεται γι’ άλλη μια φορά το αλαλούμ, το μπάχαλο, το οποίο επικρατεί. Ο καθένας κάνει ό,τι θέλει. Ο ένας πάει αριστερά, ο άλλος πάει δεξιά και τελικά δεν πάμε πουθενά.
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, σε σχέση με το τελευταίο που είπατε, σας πληροφορώ ότι ο χώρος που θα καταλάβει το συνεδριακό κέντρο είναι εκατόν εβδομήντα στρέμματα και γίνεται προσπάθεια αυτά τα εκατόν εβδομήντα στρέμματα να γίνουν διακόσια τριάντα στρέμματα, αφού όμως πρώτα συμπεριλάβει και τα τελωνεία που υπάρχουν εκεί, έτσι ώστε το συνεδριακό κέντρο να είναι πιο άνετο.
     Όσον αφορά αυτό που είπατε, η υπουργική απόφαση, η οποία είχε εκδοθεί, είχε εκδοθεί πριν το νόμο. Ο νόμος ήλθε μετά, οπότε -εφόσον ήλθε νόμος που τακτοποιούσε τα πράγματα- δεν υπήρχε αντικείμενο για την επιτροπή. Αυτή είναι η ουσία. Ο νόμος ήλθε τον Οκτώβρη, ενώ η επιτροπή –που εσείς λέτε- αναφέρεται στον Αύγουστο του 2001.
     ΙΩΑΝΝΗΣ ΠΑΠΑΘΑΝΑΣΙΟΥ: Κάθε τρεις μήνες αλλάζετε θέση!
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 392/17-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Γεωργίας, Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων στήριξης της Ένωσης Αγροτικών Συνεταιρισμών Θεσσαλονίκης «Ομοσπονδία» κλπ.
     Η επίκαιρη ερώτηση του κ. Τζέκη έχει ως εξής:
      «Συνεχίζει η Κυβέρνηση την πολιτική που οδηγεί σε διάλυση το συνεταιριστικό κίνημα. Την ίδια πολιτική ακολούθησε και στην Ένωση Αγροτικών Συνεταιρισμών Θεσσαλονίκης (Ε.Α.Σ.Θ.) «ΟΜΟΣΠΟΝΔΙΑ», που μέσα από τα προγράμματα εξυγίανσης (ρύθμιση χρεών), κατ’ απαίτηση της ΑΤΕ, την οδήγησε στην απαξίωση και ουσιαστικά στη διάλυση. 
      Τις συνέπειες αυτής της πολιτικής δέχονται τόσο οι αγρότες που είναι έρμαια στα χέρια των μεταποιητών βιομηχάνων, αλλά και οι εργαζόμενοι που μένουν απλήρωτοι, περιορίζονται τα εργασιακά τους δικαιώματα και κυρίως οδηγούνται στην ανεργία μέσω των απολύσεων που προβλέπουν τα προγράμματα εξυγίανσης. 
      Πρόσφατα απολύθηκαν παρά τη θέλησή τους άλλοι τρεις εργαζόμενοι δημιουργώντας κοινωνικά και οικονομικά προβλήματα στους ίδιους και τις οικογένειές τους. 
      Ερωτώνται οι κύριοι Υπουργοί: 
      Θα ανακληθούν άμεσα οι απολύσεις των τριών εργαζομένων: Φλώρου Νικολάου, Λύκου Κωνσταντίνου, Σινάκου Ιωάννη; 
      Προτίθεται η Κυβέρνηση να αλλάξει την καταστροφική της πολιτική για τις Ενώσεις και να προχωρήσει στην ουσιαστική στήριξη και ανάπτυξη της Ε.Α.Σ.Θ. «ΟΜΟΣΠΟΝΔΙΑ»;»
      Ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος έχει το λόγο. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, όπως σας είναι γνωστό η Ένωση Αγροτικών Συνεταιρισμών Θεσσαλονίκης, «ΟΜΟΣΠΟΝΔΙΑ» όπως είναι γνωστή εδρεύει στο χωριό Γέφυρα και απασχολεί σήμερα εκατόν δέκα εργαζόμενους, ο δε συνεταιρισμός συνολικά βρίσκεται σε διαχειριστικό έλεγχο της ΑΤΕ στο πρόγραμμα εξυγίανσης. 
     Να κάνω και μια άλλη επισήμανση. Οι οικονομικές μονάδες στο συνεταιρισμό είναι και αυτές μονάδες που ουσιαστικά λειτουργούν στα πλαίσια του ανταγωνισμού. Πρέπει δε να ομολογήσουμε ότι ακόμα και σήμερα ενώ ισχύει αυτό, μία σειρά από λειτουργίες είναι λειτουργίες ειδικές ή προστατευτικές. 
      Σε σχέση με το συγκεκριμένο γεγονός θέλω να πω ότι το αρμόδιο τμήμα της Κοινωνικής Επιθεώρησης Σίνδου κατά το έτος 2002 υπέβαλε μία μήνυση προς το συνεταιρισμό για οφειλόμενες αποδοχές πέντε μηνών. Στις 31-1-2003, όπως μας έγινε γνωστό, απελύθησαν τρεις εργαζόμενοι, ο Φλώρος Νικόλαος, ο Λύκος Κωνσταντίνος και ο Σινάκος Ιωάννης. Ειρήσθω εν παρόδω, αυτοί οι εργαζόμενοι δεν ήρθαν να καταγγείλουν την απόλυσή τους στην κοινωνική επιθεώρηση. Υπέπεσε σε γνώση του Υπουργείου και στη συνέχεια βέβαια μέσω του Υπουργείου ειδοποιήθηκε η επιθεώρηση, μετά την υποβολή της ερώτησής σας, κύριε συνάδελφε. Μετά απ’ αυτό και με πρωτοβουλία της κοινωνικής επιθεώρησης προεκλήθη διμερής συνάντηση, αλλά με την ευθύνη της επιθεώρησης, όπου τελικά συζητήθηκαν τα θέματα από τη μεριά τη δική μας, δηλαδή του ΣΕΠΕ. 
      Το θέμα δεν έχει λήξει. Όπως δήλωσαν οι απολυθέντες δεν έχουν παραπεμφθεί στο πενταμελές πειθαρχικό συμβούλιο όπου, με βάση τις κείμενες διατάξεις, οι συνεταιρισμοί μπορεί να απολύουν καθ’ υπέρβαση των λοιπών διατάξεων μόνο μετά από απόφαση του πειθαρχικού συμβουλίου που είναι στην ΠΑΣΕΓΕΣ. Οι εργαζόμενοι δήλωσαν ότι δεν υπάρχει προσφυγή. Το θέμα, λοιπόν, μπορεί να αντιμετωπιστεί από τη μεριά της τοπικής υπηρεσίας του ΣΕΠΕ μετά την ολοκλήρωση της διαδικασίας των πολιτικών δικαστηρίων που είναι σε εξέλιξη. 
      Θέλω να σας κάνω γνωστό ότι παρακολουθούμε την εξέλιξη αυτή και θα ασκήσουμε όλα τα δικαιώματα, τα οποία έχει η κοινωνική επιθεώρηση και το ΣΕΠΕ, προκειμένου να προστατεύσουμε την εργατική νομοθεσία και εν προκειμένου βέβαια τους εργαζόμενους που απελύθησαν και απειλούνται με οριστική απόλυση.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής, μαθητές και καθηγητές από το Λύκειο Αλίμου Αττικής. 
      Επίσης, τη συνεδρίασή μας παρακολουθούν από τα βόρεια θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής, μαθητές και καθηγητές από το γαλλόφωνο Λύκειο Μονάχου Γερμανίας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
     Θέλω να τους ενημερώσω ότι παρακολουθούν κοινοβουλευτικό έλεγχο με τη διαδικασία των επίκαιρων ερωτήσεων. Οι Βουλευτές ερωτούν τους Υπουργούς και απαντούν οι Υπουργοί. Σε αυτήν τη συζήτηση με βάση τον Κανονισμό δεν μπορεί να μετάσχει άλλος Βουλευτής παρά μόνο ο ερωτών.
      Το λόγο έχει ο κ. Τζέκης. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Κατ’ αρχήν, θεωρούμε θετική την απάντηση του Υπουργείου όσον αφορά στους τρεις απολυμένους και στο ενδιαφέρον που επέδειξε, έστω και ύστερα από την κατάθεση της επίκαιρης ερώτησης.
      Όμως, το ζήτημα παραμένει, κύριε Πρόεδρε, γιατί η Ομοσπονδία Γεωργικών Συνεταιρισμών Θεσσαλονίκης, μία ιστορική συνεταιριστική βιομηχανία, όπως πολύ σωστά είπε ο κύριος Υφυπουργός, είναι κάτω από το διαχειριστικό έλεγχο της Αγροτικής Τράπεζας της Ελλάδας, ύστερα βέβαια και από διάφορα νομοθετικά που πέρασαν μέσα από τη συγκεκριμένη Βουλή.
      Πρέπει να πούμε, όμως, ότι η Ομοσπονδία αυτήν την ώρα, κύριε Πρόεδρε, απαξιώνεται. Απαξιώνεται μία ιστορική συνεταιριστική βιομηχανία, η οποία έπαιξε σημαντικό ρόλο στο εισόδημα του αγρότη της περιοχής, ενός αγρότη που, όπως γνωρίζουμε πολύ καλά, τώρα είναι πραγματικά έρμαιο στα χέρια των εμπόρων και των μεταποιητών βιομηχάνων, όσον αφορά στην τιμή.
      Εκείνο, όμως, που πρέπει να γνωρίζει ο κύριος Υπουργός –και το γνωρίζει- είναι οι συμβάσεις ρύθμισης χρεών που έγιναν το καλοκαίρι με επαχθείς όρους. Η Αγροτική Τράπεζα της Ελλάδας και, κατ’ επέκταση, το Υπουργείο Γεωργίας πιέζει το διοικητικό συμβούλιο της Ομοσπονδίας να προχωρεί σε απολύσεις, προκειμένου να υλοποιηθεί η σύμβαση της ρύθμισης χρεών, όπως να πουλήσει περιουσιακά στοιχεία και, παράλληλα, να νοικιάσει και παραγωγικά τμήματα σε ιδιώτες. 
      Κύριε Πρόεδρε, γνωρίζουμε πολύ καλά ότι αυτό είναι το πρώτο στάδιο της ιδιωτικοποίησης και αυτής της συνεταιριστικής βιομηχανίας, κατά τα πρότυπα δηλαδή του «ΑΓΝΟ».
      Έγινε συνάντηση με τους εργαζόμενους, με το σωματείο και με το διοικητικό συμβούλιο της ομοσπονδίας. Αυτό είναι ένα διοικητικό συμβούλιο, βέβαια, που αυτήν την ώρα πρόσκειται προς τη Νέα Δημοκρατία και έχουν σοβαρές ευθύνες και οι «γαλαζοπράσινες» διοικήσεις, οι οποίες έκαναν αποδεκτές όλες τις αποφάσεις των μέχρι τώρα κυβερνήσεων για τις ρυθμίσεις αυτών των χρεών που δεν ήταν ρυθμίσεις εξυγίανσης και ανάπτυξης, αλλά μείωσης του πραγματικού κοινωνικού ρόλου και περιεχομένου των συνεταιριστικών βιομηχανιών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επαναλαμβάνω ότι εμείς θα παρακολουθήσουμε τα όσα μας είπε ο κύριος Υπουργός, αλλά πρέπει να ξέρει ότι το συνεταιριστικό κίνημα δεν μπορεί να τελειώσει με την απαξίωσή του και με την παράδοση αυτού του μεγάλου τομέα στο ιδιωτικό κεφάλαιο, γιατί γνωρίζουμε τον ιστορικό ρόλο του συνεταιριστικού κινήματος.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Τζέκη.
      ΑΓΓΕΛΟΣ ΤΖΕΚΗΣ: Βέβαια, εμείς έχουμε μία διαφορετική πρόταση για τον παραγωγικό συνεταιρισμό. Πιστεύουμε ότι οι αγώνες των αγροτών και των εργαζομένων της περιοχής θα παίξουν σοβαρό ρόλο για την προοπτική αυτής της συνεταιριστικής βιομηχανίας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο, για να δευτερολογήσει.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θα μπορούσα να αφήσω ασχολίαστα μία σειρά από θέματα που θίξατε που αφορούν όχι στην επίκαιρη ερώτηση, αλλά σε γενικότερα ζητήματα. Όμως, πρέπει να πω δύο, τρία πράγματα. Για μας –και νομίζω για τους περισσότερους σ’ αυτήν την Αίθουσα- δεν υπάρχουν «γαλαζοπράσινες» και «πρασινογάλανες» διοικήσεις, αλλά υπάρχουν διοικήσεις.
      ΑΓΓΕΛΟΣ ΤΖΕΚΗΣ: Υπάρχουν, κύριε Υπουργέ. Τι να κάνουμε;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κύριε Τζέκη. Μη με διακόπτετε.
     Υπάρχουν διοικήσεις, οι οποίες εκλέγονται μέσα από τις διαδικασίες που προβλέπει το καταστατικό τους και πρέπει να έχουν το χρώμα του καταστατικού  τους.
      ΑΓΓΕΛΟΣ ΤΖΕΚΗΣ: Χωρίς αρμοδιότητες στην ουσία.
      ΠΡΟΕΔΡΕΥΩΝ (Κωνσταντίνος Γείτονας): Τι θα κάνουμε, δηλαδή, σήμερα; Θα ανοίξουμε διάλογο εκτός Κανονισμού; Σας παρακαλώ. Αφήστε τα χρώματα στην ίριδα.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Η ιστορία των χρωμάτων με τις διοικήσεις ουσιαστικά υποδηλώνει όχι αυτό που λέτε, αλλά αυτό που σκέφτεστε –ή, ενδεχομένως, αυτό που κάποιοι σκέφτονται- για τον οργανωτικό έλεγχο των διοικήσεων.
     Σε σχέση με τα προβλήματα των αγροτικών συνεταιρισμών, κανείς δεν αμφισβητεί την ιστορική τους συμβολή και τον ιστορικό τους ρόλο. Κανείς, όμως, δεν μπορεί να αμφισβητήσει ότι και αυτές οι οικονομικές μονάδες -που νομίζω ότι όλοι σ’ αυτήν την Αίθουσα επιθυμούμε να επιβιώσουν- πρέπει να επιβιώσουν με παρόμοιους –για να μην πω με ίσους όρους- με τις υπόλοιπες μονάδες.
      Οι συνθήκες, οι οποίες υπήρξαν για αρκετά χρόνια, ίσως να μην βοήθησαν τις επιχειρήσεις να διαμορφώσουν όρους, προκειμένου να αντέξουν τον ανταγωνισμό.
      Σε σχέση με τα εργασιακά δικαιώματα των εργαζομένων στους συνεταιρισμούς, πιστέψτε με ότι η κείμενη νομοθεσία διαμορφώνει ένα πλαίσιο πολύ πιο «πλεονεκτικό» έναντι των υπολοίπων εργαζόμενων στις αντίστοιχες μεταποιητικές επιχειρήσεις του ιδιωτικού τομέα.
      Μέσα στα πλαίσια, λοιπόν, των αρμοδιοτήτων μας, ως Υπουργείο Εργασίας θα ασκήσουμε όλον μας τον εποπτικό έλεγχο, προκειμένου να διασφαλίσουμε τα συμφέροντα των εργαζόμενων στην εν λόγω επιχείρηση, όπως θα έπρεπε να το κάνουμε με οποιονδήποτε εργαζόμενο σε οποιαδήποτε επιχείρηση, γιατί κανείς δεν έχει δικαίωμα να παραβιάζει την εργατική νομοθεσία είτε είναι συνεταιρισμός είτε είναι ιδιωτική επιχείρηση. Κινούνται σε ένα πλαίσιο και αυτό πρέπει να γίνει. 
      Είναι διερευνητέο αν έχουν τηρηθεί αυτές οι διαδικασίες.
      ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 402/18-2-2003, από το δελτίο επικαίρων ερωτήσεων της Παρασκευής, επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με τη λειτουργία της επιχείρησης ΒΑΛΚΑΝ ΕΞΠΟΡΤ στη Θεσσαλονίκη.
      Η επίκαιρη ερώτηση του κυρίου συναδέλφου έχει ως εξής:
      «Πέρασαν τρία χρόνια από τότε που η επιχείρηση ΒΑΛΚΑΝ ΕΞΠΟΡΤ στη Θεσσαλονίκη επαναλειτούργησε και οι εργαζόμενοι σ’ αυτήν ανακουφίστηκαν ότι δεν θα γραφούν στη μεγάλη λίστα των ανέργων του νομού. Δυστυχώς, γρήγορα η διοίκηση της επιχείρησης, επιδιώκοντας να μειώσει το κόστος της παραγωγής, αξιοποιώντας τη διάταξη για απόλυση 2% του προσωπικού κάθε μήνα, απέλυσε περίπου εκατό εργαζόμενους.
      Συνεχίζοντας τα μέτρα «εξυγίανσης» η εταιρεία επικαλούμενη την ανταγωνιστικότητα προτείνει τη μείωση του χρόνου εργασίας, μείωση των μισθών, κλείσιμο του τμήματος κόντρα πλακέ της επιχείρησης και φυσικά συνέχιση των απολύσεων.
      Εξαιτίας όλων αυτών οι εργαζόμενοι εκφράζουν φόβους ότι η επιχείρηση συρρικνώνεται και σε λίγο χρονικό διάστημα θα κλείσει σαν μορφή βιομηχανίας και θα μετατραπεί σε εμπορικό κατάστημα με ελάχιστους εργαζομένους.
      Ερωτώνται οι κύριοι Υπουργοί:
      Ποια είναι τα μέτρα που πρόκειται να πάρει η Κυβέρνηση και πότε, ώστε η βιομηχανία να συνεχίσει να λειτουργεί και να μην είναι ένα ακόμα κλειστό εργοστάσιο στην πόλη της Θεσσαλονίκης;»
      Θα απαντήσει ο Υφυπουργός Εργασίας και Κοινωνικών Ασφαλίσεων, κ. Σπυρόπουλος.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, αρκετά που είπα στην προηγούμενη απάντηση ισχύουν και για τη «ΒΑΛΚΑΝ ΕΞΠΟΡΤ». Το κράτος και η Κυβέρνηση και οποιαδήποτε κυβέρνηση, δεν μπορεί να καθορίσει τους όρους της βιωσιμότητας μιας επιχείρησης. Σαφώς το θεσμικό πλαίσιο το οποίο υπάρχει είτε για τις χρηματοδοτήσεις είτε οτιδήποτε άλλο διαμορφώνει, είναι ένα ίδιο πλαίσιο για όλες τις «ΒΑΛΚΑΝ ΕΞΠΟΡΤ».
     Με ρωτάτε κάποια πράγματα συγκεκριμένα. Πράγματι η πορεία της «ΒΑΛΚΑΝ ΕΞΠΟΡΤ» φαίνεται ότι είναι μια πορεία που είναι γεμάτη προβλήματα. Από τη δική μας πλευρά το αρμόδιο τμήμα κοινωνικής επιθεώρησης Σίνδου μας έχει ενημερώσει ότι ύστερα από αίτημα των εργαζόμενων που απολύθηκαν πραγματοποίησε τρεις εργατικές διαφορές στις 16-6-2002, στις 1-10-2002 και 4-12-2002 αντίστοιχα και μετά από διαλογικές συζητήσεις, η άποψη της επιχείρησης κατά τη διάρκεια των εργατικών διαφορών είναι ότι βρίσκεται σε δεινή παραγωγική θέση και πρέπει να προχωρήσει σε αναδιαρθρώσεις, οι οποίες συνεπάγονται  βέβαια απολύσεις, στα πλαίσια των δυνατοτήτων που έχει με βάση το ν. 2874/2000. Αυτό συμβαίνει.
     Στις 28-1-2003 η τοπική μας υπηρεσία προέβη σε δύο μηνύσεις κατά της ανωτέρω επιχείρησης για μη καταβολή δεδουλευμένων στους εκατόν σαράντα τέσσερις εργαζόμενους, συνολικού ποσού 141.000 ευρώ.
     Πέραν τούτου, αγαπητέ συνάδελφε, εκ μέρους του Υπουργείου Εργασίας     -και δε νομίζω ότι κανένα άλλο Υπουργείο μπορεί να κάνει κάτι ειδικότερο, αλλά αφού ερωτάτε το Υπουργείο Εργασίας σας απαντώ εκ μέρους του- θα πρέπει να αναπτύξουμε τις δυνατότητες που έχει η διεύθυνση κοινωνικής επιθεώρησης για να επιλύονται οι όποιες διαφορές με συναινετικό τρόπο και με έναν τρόπο που να μη διαμορφώνει αρνητικούς όρους για τους εργαζόμενους, να συμβάλουμε μέσα από τη διαμόρφωση των όρων του διαλόγου ώστε η επιχείρηση να διαλέξει τον καλύτερο δρόμο αναδιάρθρωσης προκειμένου να ξεπεράσει τα προβλήματα τα οποία υπάρχουν.
     Προς αυτήν την κατεύθυνση δουλεύουμε, προς αυτήν την κατεύθυνση συνεργαζόμαστε και με την επιχείρηση και με τους εργαζόμενους σ’ αυτήν.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Μιλάμε για τη «ΒΑΛΚΑΝ ΕΞΠΟΡΤ», μια βιομηχανία που αποτελούσε έναν από τους βασικούς μοχλούς ανάπτυξης, όχι μόνο του νομού, αλλά και όλης της περιοχής.  Βέβαια με την αλλαγή καθεστώτος το 1999, οι εργαζόμενοι περίμεναν ότι πραγματικά θα είχε μια πορεία ανάπτυξης η συγκεκριμένη εταιρεία. Μάλιστα είχαν αποδεχθεί σημαντικούς όρους γι’ αυτή την ανάπτυξη σε βάρος τους βέβαια και είχαν καταθέσει και προτάσεις για τη λειτουργία και του νοβοπάν και του κόντρα πλακέ.
     Παρ’ όλα αυτά όμως, η νέα διοίκηση της επιχείρησης, παρ’ ότι έκανε προσλήψεις στην αρχή, για λόγους τους οποίους θα πρέπει να διερευνήσει η Κυβέρνηση, άρχισε τις απολύσεις σταθερά με το 2% κάθε μήνα.
     Βέβαια, εδώ υπάρχει ένα ερωτηματικό, κύριε Πρόεδρε. Για φαντασθείτε να μην υπήρχε το 2% που πάει να καταργηθεί. Πώς θα προχωρούσε η νέα διοίκηση της επιχείρησης; Θα προχωρούσε με μαζικές απολύσεις σ’ ένα νομό που μαστίζεται από την ανεργία, που κλείνουν βιομηχανικές, παραγωγικές μονάδες. Δεν μπορεί δηλαδή ολόκληρος ο νομός να επιζήσει μόνο με το εμπόριο.
Πρέπει να έχει και τον πρωτογενή τομέα και τη μεταποίηση και τη βιομηχανία και το εμπόριο και τις υπηρεσίες, για να υπάρξει, επιτέλους, μία σωστή ανάπτυξη στο νομό. 
     Μην ξεχνάμε ότι τελικά μιλάμε για ένα νομό, που δίνει στην Κυβέρνηση πέντε-έξι Υπουργούς. Τι κάνουν όλοι αυτοί; Ποιο είναι το ενδιαφέρον της Κυβέρνησης; 
     Ας πάρουν, επιτέλους, την ευθύνη. Γιατί πιστεύουμε ότι αρκετή ευθύνη πήραν οι εργαζόμενοι στη «ΒΑΛΚΑΝ ΕΞΠΟΡΤ». Έχουν ξεκινήσει τις κινητοποιήσεις τους και η Κυβέρνηση όχι μόνο είναι θεατής, αλλά με το πλαίσιο, που έχει θεσπίσει, ευνοεί τέτοια συμπεριφορά επιχειρηματιών στο να μη δίνουν σημασία για την εργασία των εργαζομένων.
      Κύριε Πρόεδρε, μιλάμε για εργαζόμενους, οι οποίοι έχουν αρκετά χρόνια στην πλάτη και δύσκολα μπορούν να ξαναβρούν δουλειά. 
      Επιτέλους, η Κυβέρνηση δεν μπορεί να κρύβεται μέσα από επιμέρους διμερείς συμφωνίες, που έχει κάνει ο κ. Τζιόλας. 
      Θα κλείσω την ομιλία μου λέγοντας ότι σε αυτήν την τριμερή συνάντηση, που έγινε, η επιχείρηση πρότεινε να δουλεύουν οι εργαζόμενοι τρεις μέρες την εβδομάδα. Δηλαδή να έχουμε μοίρασμα της ανεργίας και της δουλειάς και μείωση των αποδοχών. Τέτοιους εργαζόμενους θέλει η Κυβέρνηση;
      Εμείς πιστεύουμε ότι οι εργαζόμενοι, προσανατολισμένοι με το σωστό τρόπο αγωνιστικά, μαζί με το «ΑΓΝΟ», με την ομοσπονδία και άλλα εργοστάσια της περιοχής θα δώσουν την απάντηση που πρέπει προς την Κυβέρνηση και τους επιχειρηματίες. 
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, δεν θα απαντήσω σε μερικές μεγαλοστομίες, που είπατε.
     ΑΓΓΕΛΟΣ ΤΖΕΚΗΣ: Δεν είναι μεγαλοστομίες, κύριε Υπουργέ!
     ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, τι θα γίνει; Θα αντιδράτε σε κάθε λέξη του κυρίου Υπουργού; Ο Υπουργός σας άκουσε με προσοχή.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας παρακαλώ, λοιπόν, να μη με διακόπτετε. Δεν πρόκειται να απαντήσω στις μεγαλομεγαλοστομίες.
     ΑΓΓΕΛΟΣ ΤΖΕΚΗΣ: Είναι μεγαλοστομία ότι επισημαίνουμε τη μεγάλη ανεργία της Θεσσαλονίκης;
     Τότε, κύριε Υπουργέ, με συγχωρείτε, αλλά ζείτε σε άλλον κόσμο. 
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να μιλήσω;
     ΑΓΓΕΛΟΣ ΤΖΕΚΗΣ: Δεν έχουμε τη διάθεση να σας φάμε χρόνο.
     ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν θέλω να πάρω μέτρα. Δεν νομίζω ότι θέλετε να πω ότι δεν θα γράφονται οι διακοπές στα Πρακτικά.
     Κύριε Τζέκη, σας παρακαλώ να μη διακόπτετε.
     Κύριε Υπουργέ, μπορείτε να συνεχίσετε και θα σας κρατήσω το χρόνο.
     ΑΓΓΕΛΟΣ ΤΖΕΚΗΣ: Έχετε δίκιο, κύριε Πρόεδρε.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
     Κύριε συνάδελφε, κανείς δεν αμφισβητεί -και εσείς το διαπιστώνετε- ότι η συγκεκριμένη επιχείρηση βρίσκεται σε μία δεινή πορεία, μία πορεία γεμάτη δυσκολίες, προκειμένου να εξασφαλίσει τη βιωσιμότητά της στα πλαίσια του ανταγωνισμού.
     Επίσης, πρέπει να ομολογήσουμε, άσχετα αν διαφωνείτε ιδεολογικά, ότι τεχνητή παρέμβαση, προκειμένου η εν λόγω επιχείρηση να διαμορφώσει ένα διαφορετικό κέλυφος, πέρα από τις ίδιες δυνατότητες που μπορεί να αναπτύξει, για να ανταγωνιστεί, δεν μπορεί να υπάρξει.
     Τι μπορούμε να κάνουμε από τη δική μας μεριά. Μέσα από τη διαδικασία του διαλόγου, που δεν είναι ψευτοδιάλογος, προσπαθούμε παρεμβαίνοντας μέσα από τη διεύθυνση κοινωνικής επιθεώρησης να διαμορφώσουμε όλες εκείνες τις προϋποθέσεις διαλόγου ανάμεσα στα δύο μέρη, προκειμένου να καθορίσουν με συλλογική ευθύνη όλες εκείνες τις αναδιαρθρωτικές διαδικασίες, προκειμένου να αντέξουν στον ανταγωνισμό. 
     Αν έγιναν κάποτε προσλήψεις, που πρέπει να διερευνήσουμε, ξέρετε ότι η νομοθεσία, αλλά ούτε και η ουσία μας επιτρέπουν να παρεμβαίνουμε στη διερεύνηση των προσλήψεων. Νομίζω ότι όλοι μας ευχόμαστε τη διαδικασία των προσλήψεων. Παρεμβαίνουμε όταν πρόκειται να γίνουν απολύσεις, με βάση τις κείμενες διατάξεις. 
     Αγαπητέ συνάδελφε, δεν μπορούμε να κάνουμε τίποτα, εκτός από το να λέμε μεγάλα λόγια. Εγώ δεν θα πω μεγάλα λόγια. Πιστεύω ότι αυτό, που μπορούμε να κάνουμε, είναι να παρεμβαίνουμε μέσα από τις θεσμοθετημένες διαδικασίες και να μεγαλώνουμε τη δυνατότητα των δύο πλευρών για διάλογο, προκειμένου να επιλέξουν την καλύτερη αναδιαρθρωτική διαδικασία. 
     Επίσης μπορούμε να μεριμνούμε -και υπάρχουν οι διατάξεις- προκειμένου και να μειώνονται οι κίνδυνοι και να υπάρχουν ρυθμίσεις ή «παροχές», που θα κάνουν πιο αποδεκτή ή εν πάση περιπτώσει κοινωνικά αποδεκτή την πάντα δυσάρεστη κατάσταση να βρεθεί κάποιος έξω από την παραγωγή. Εξαντλούμε αυτή τη δυνατότητά μας με ειδικότερο ενδιαφέρον στη «Βαλκάν Εξπόρτ».
     ΠΡΟΕΔΡΕΥΩΝ (Κωνσταντίνος Γείτονας): Θα προηγηθεί η συζήτηση της πρώτης επίκαιρης ερώτησης του δεύτερου κύκλου με αριθμό 383/17-2-2003 του Βουλευτή του Πανελληνίου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Οικονομίας και Οικονομικών, σχετικώς με την αύξηση των επιτοκίων προς τις τράπεζες.
     Η επίκαιρη ερώτηση του κυρίου συναδέλφου έχει ως εξής:
      «Η απόφαση της ALPHA BANK να αυξήσει τα επιτόκια των στεγαστικών δανείων κατά μία μονάδα και της καταναλωτικής πίστης ως και δύο μονάδες, έπεσε σαν βόμβα στην αγορά. Η απόφαση αυτή στερείται ηθικής βάσεως, δεδομένου ότι τα επιτόκια καταθέσεων είναι καθηλωμένα σε επίπεδα χαμηλότερα του 1%.
      Την ώρα που το κόστος χρήματος στην Ευρώπη, αλλά και παγκοσμίως, βρίσκεται σε ιστορικά χαμηλά επίπεδα και με την ευρωπαϊκή κεντρική τράπεζα να συζητεί την περαιτέρω μείωση των επιτοκίων κατά 0,25% για να δοθεί ώθηση στην ανάπτυξη των οικονομιών, το σήμα ανόδου των επιτοκίων που έδωσε η τράπεζα ALPHA BANK είναι ακατανόητο, προκαλεί ζημιά στην ελληνική οικονομία και πολύ περισσότερο στα ελληνικά νοικοκυριά, που θα κληθούν να πληρώσουν περισσότερα χρήματα για την εξυπηρέτηση των δανειακών τους υποχρεώσεων.
      Η ενέργεια αυτή, την οποία πιθανόν να ακολουθήσουν και οι άλλες τράπεζες, δείχνει ότι αφ’ ενός μεν οι τράπεζες θέλουν να ξεπεράσουν τις στρεβλώσεις που δημιουργήθηκαν τα προηγούμενα χρόνια με την αύξηση της κερδοφορίας τους, αφ’ ετέρου ότι αντιδρούν στην έκδοση των αποταμιευτικών ομολόγων από την Κυβέρνηση, τα οποία προσφέρουν σχετικά υψηλότερες αποδόσεις στους αποταμιευτές.
      Οι τράπεζες, μετά την άρνησή τους να εφαρμόσουν πιστά την πρόσφατη νομοθεσία για τα πανωτόκια, με την απόφασή τους αυτή για την αύξηση των επιτοκίων στεγαστικών και καταναλωτικών δανείων, αντί να υποβοηθήσουν την ανάπτυξη της χώρας και την εξυπηρέτηση των πολιτών, δημιουργούν αρνητικές συνθήκες στην οικονομία και επιβαρύνουν τους οικογενειακούς προϋπολογισμούς, ενώ είναι αυτονόητο ότι οι αποφάσεις τους αυτές δημιουργούν πολιτικές επιπτώσεις.
     Κατόπιν αυτών, ο Υπουργός Οικονομίας και Οικονομικών ερωτάται πώς θα αντιδράσει η Κυβέρνηση στις παράλογες αυτές αποφάσεις των τραπεζών».
      Θα απαντήσει ο Υφυπουργός Οικονομικών κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, θα πρέπει κατ’ αρχάς να πούμε κάτι που είναι εντελώς αυτονόητο, ότι το τραπεζικό σύστημα στη χώρα μας -κι όχι μόνο- δεν καθοδηγείται και δεν διατάσσεται από κυβερνητικές επιλογές. 
      Για να επιτελέσει όμως το ρόλο του σαν ένα σύστημα που βοηθάει στην ανάπτυξη της χώρας και διαδραματίζει σημαντικό ρόλο για την παραπέρα πορεία της προόδου και της ευημερίας της πατρίδας μας, θα πρέπει να επιζητά όλο και περισσότερη βελτίωση ανταγωνιστικότητας στη διαμόρφωση νέων ελκυστικών προϊόντων, επενδυτικών, αποταμιευτικών, κλπ, ώστε τελικά να βοηθήσει στο σκοπούμενο, δηλαδή στην ανάπτυξη της εθνικής μας οικονομίας.
     Η συνεχής βελτίωση της ανταγωνιστικότητας του τραπεζικού μας συστήματος απαιτεί όλες αυτές τις κινήσεις, οι οποίες δεν βλάπτουν την αναπτυξιακή προσπάθεια, αλλά τη βοηθούν. Έτσι διαμορφώνει καλύτερες προϋποθέσεις και για το ίδιο το τραπεζικό σύστημα, αλλά και για όλες τις παραγωγικές δυνάμεις της οικονομίας. 
     Θα πρέπει σ’ αυτήν τη δύσκολη συγκυρία να υπάρξει πραγματικά βοήθεια σ’ αυτές τις δυνάμεις και να διαμορφωθούν έτσι οι προϋποθέσεις, ώστε η διεθνής αβεβαιότητα και κρίση να ξεπεραστεί και η ελληνική οικονομία να προχωρήσει ακόμα περισσότερο.
      Θα πρέπει επίσης να πούμε ότι τα επιτόκια των τραπεζικών χορηγήσεων καθορίζονταν μέχρι πριν από αρκετά χρόνια με τρόπο διοικητικό, δηλαδή με αποφάσεις της διοίκησης. Από το 1987, δηλαδή πριν από δεκαπέντε και πλέον χρόνια, άρχισε η διαδικασία της απελευθέρωσης των επιτοκίων και μετάβασης σ’ ένα καθεστώς διαμόρφωσής τους κυρίως από τις δυνάμεις προσφοράς και ζήτησης.
      Τα τραπεζικά επιτόκια, όπως είναι γνωστό, επηρεάζονται και από άλλους παράγοντες, όπως οι αποδόσεις εναλλακτικών προς τις τραπεζικές καταθέσεις τοποθετήσεις και το αναλαμβανόμενο κάθε φορά μέγεθος του κινδύνου από τη χορήγηση δανείων προς επιχειρήσεις και προς τα νοικοκυριά.
      Πρέπει να πούμε ότι η λειτουργία της ελεύθερης αγοράς και η ενιαία νομισματική πολιτική της ευρωζώνης υπαγορεύουν τον χωρίς περιορισμούς καθορισμό των επιτοκίων χορηγήσεων από τις ίδιες τις τράπεζες, με βάση τις συνθήκες του ανταγωνισμού.
      Πρέπει επίσης να σημειώσουμε ότι τα επιτόκια των στεγαστικών δανείων στη χώρα μας κυμαίνονται σε επίπεδα χαμηλότερα του μέσου όρου των επιτοκίων των χωρών της Ευρωπαϊκής Ένωσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Η απόφαση της συγκεκριμένης τράπεζας, η οποία πραγματικά δημιούργησε ένα δικαιολογημένο θόρυβο, αποτελεί μία μεμονωμένη πρακτική τράπεζας, η οποία πιστεύω ότι έρχεται σε αντίθεση με την παρατηρούμενη διεθνή μείωση και αποκλιμάκωση των επιτοκίων, ακριβώς για να γίνει αποτελεσματική η διεθνής προσπάθεια, για να κρατήσουν οι εθνικές οικονομίες και να βγουν από το σημερινό κλίμα της αβεβαιότητας και της ύφεσης, όπως είπα προηγουμένως.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώστε, σας παρακαλώ. Θα συνεχίσετε στη δευτερολογία σας.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κύριε Πρόεδρε.
     Η πρόθεσή μας και η βούληση της Κυβέρνησης είναι να διατηρηθούν τα επιτόκια χορηγήσεων στα σημερινά επίπεδα και να μη προχωρήσουν οι διοικήσεις των τραπεζών σε αύξηση των επιτοκίων τους, τη στιγμή που ο πληθωρισμός μειώνεται και δεν αναμένεται αύξηση των επιτοκίων εκ μέρους της ευρωπαϊκής τράπεζας.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, ελπίζω ότι οι άλλες τράπεζες δεν θα ακολουθήσουν το παράδειγμα της ΑLΡΗA BANΚ και να αυξήσουν και αυτές τα επιτόκιά τους. Πρέπει όμως κατ’ αρχάς να πω ότι η αντίδραση του Υπουργείου Οικονομικών σε αυτήν την αύξηση της εν λόγω τράπεζας ήταν θετική και απολύτως δικαιολογημένη. Πρέπει ακόμη να πω ότι αυτή η αντίδραση έχει την αμέριστη συμπαράσταση και στήριξη της μεγάλης πλειοψηφίας του ελληνικού λαού. 
     Θέλω να πιστεύω ότι αυτή η αιφνιδιαστική αύξηση των επιτοκίων από τις τράπεζες δεν έχει σχέση με την απόφαση της Κυβέρνησης για την έκδοση των αποταμιευτικών ομολόγων, τα οποία προσφέρουν κάποιες θετικές αποδόσεις για τους αποταμιευτές, ενώ είναι γνωστό ότι τα επιτόκια αποταμίευσης βρίσκονται σε μηδενικά επίπεδα. Οι τράπεζες με την ενέργειά τους αυτή επιβεβαιώνουν την άποψη ότι δεν ακολουθούν και δεν στηρίζουν τις κυβερνητικές επιλογές και αποφάσεις ούτε βεβαίως και τις νομοθετικές παρεμβάσεις της Βουλής. Και τέτοιο χαρακτηριστικό παράδειγμα έχουμε τα πανωτόκια. Αυτόν τον νόμο οι τράπεζες τον αγνοούν προκλητικά ή τον ερμηνεύουν όπως αυτές θέλουν. Δεν μπορεί όταν τα επιτόκια σε όλο τον κόσμο πέφτουν και η Κεντρική Ευρωπαϊκή Τράπεζα σχεδιάζει περαιτέρω μείωση των επιτοκίων για να αυξηθεί ο ρυθμός ανάπτυξης, όταν ο ρυθμός ανάπτυξης της ελληνικής οικονομίας είναι και πρέπει να διατηρηθεί σε υψηλά επίπεδα και όταν ο πληθωρισμός πέφτει, από την άλλη μεριά οι τράπεζες να τα αγνοούν όλα αυτά. Δεν μπορούν επίσης οι τράπεζες να ισχυριστούν ότι πρέπει να αυξήσουν την κερδοφορία τους, όταν πέρασε μία μακρά περίοδος κατά την οποία απεκόμισαν τεράστια κέρδη και παρ’ όλα αυτά ούτε εκσυγχρονίστηκαν σε ικανοποιητικό βαθμό ούτε μείωσαν το λειτουργικό τους κόστος ούτε και αύξησαν την ανταγωνιστικότητά τους. 
      Οι τράπεζες σήμερα συμπεριφέρονται μόνο κερδοσκοπικά για το στενό τους οικονομικό συμφέρον αυξάνοντας τα επιτόκια, ενώ τα επιτόκια ταμιευτηρίου βρίσκονται σε πάρα πολύ χαμηλά επίπεδα. 
      Κύριε Πρόεδρε, πιστεύω ότι η πολιτεία  και το Υπουργείο Οικονομικών, αλλά και η Τράπεζα της Ελλάδος με τους μηχανισμούς που διαθέτουν πρέπει να βάλουν φρένο σε αυτήν την προσπάθεια των τραπεζών, διότι αυτή η προσπάθεια αύξησης των επιτοκίων βλάπτει την εθνική οικονομία, κυρίως όμως ανατρέπει και επιβαρύνει σημαντικά τους οικογενειακούς προϋπολογισμούς και κυρίως τους προϋπολογισμούς των πολιτών με μικρά και μεσαία εισοδήματα. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Οικονομικών κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, παρά τη δυνατότητα καθορισμού του ύψους του επιτοκίου από τις ίδιες τις τράπεζες, όπως προανέφερα, η Κυβέρνηση και το Υπουργείο Οικονομικών αντέδρασαν δυναμικά, όπως σωστά παρατηρήσατε κύριε συνάδελφε, και πρέπει να επαναλάβω τη θέση και την επισήμανση της Κυβέρνησης ότι η πρόθεσή μας, η βούλησή μας, είναι να διατηρηθούν τα επιτόκια χορηγήσεων στα σημερινά επίπεδα αφού η τάση που υπάρχει είναι για μείωση των επιτοκίων και εν πάση περιπτώσει δεν αναμένεται αύξηση των επιτοκίων εκ μέρους της Κεντρικής Ευρωπαϊκής Τράπεζας. 
     Έτσι, λοιπόν, θα έλεγα ότι σε αυτήν ακριβώς την περίοδο που έχουμε διεθνή μείωση των επιτοκίων μια διαφορετική απόφαση και μία διαφορετική πορεία δεν είναι μέσα στην πολιτική την οποία εμείς θα επιθυμούσαμε.
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 381/17-2-2003 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Γεωργίας σχετικώς με τις πρόσφατες δηλώσεις του Υπουργού για την παράδοση του βαμβακιού, λόγω κωλύματος του Υπουργού δεν θα συζητηθεί και συνεπώς διαγράφεται. 
     Θα συζητηθεί τώρα από το δελτίο της Παρασκευής η με αριθμό 395/18-2-2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη ‘Εβερτ προς τον Υπουργό Οικονομίας και Οικονομικών σχετικώς με το έλλειμμα στο προϋπολογισμό του 2003 και την ματαίωση των αποκρατικοποιήσεων.
      Η ερώτηση του κυρίου συναδέλφου έχει ως εξής:
      «Στην προϋπολογισμό του 2003 προβλέπεται ότι θα εισπραχθούν από το Πρόγραμμα Αποκρατικοποιήσεων 3 δισεκατομμύρια ευρώ, δηλαδή 1.022 δισεκατομμύρια δραχμές. 
      Ήδη από τη ματαίωση της πώλησης του 23% του μετοχικού κεφαλαίου των ΕΛΠΕ, αλλά και από την αδυναμία πώλησης της Ολυμπιακής Αεροπορίας,  η πρόβλεψη στον προϋπολογισμό του 2003 για την είσπραξη του ποσού των 3 δισεκατομμυρίων ευρώ ( δηλαδή 1.022 δισεκατομμυρίων δραχμών) είναι ανέφικτη. 
      Επί πλέον εξαιτίας της κάθετης πτώσης των τιμών των μετοχών στο ΧΑΑ (που φτάνει μέχρι και το 90% της αξίας τους) έχει δημιουργηθεί τεράστιο πρόβλημα από τη βεβαία πλέον αδυναμία μετατροπής των προμετόχων σε μετοχές και την υποχρέωση επομένως του ελληνικού δημοσίου να καταβάλει στους κατόχους των προμετόχων,  μέσα στο 2003, το ποσό των 2,3 δισεκατομμυρίων ευρώ (δηλαδή 783 δισεκατομμυρίων δραχμών).
      Κατόπιν αυτών ερωτάται ο Υπουργός Οικονομίας και Οικονομικών κ. Νίκος Χριστοδουλάκης, από πού και πώς θα καλυφθεί το πρόσθετο αυτό έλλειμμα:».
      Θα απαντήσει ο Υφυπουργός Οικονομικών κ. Απόστολος Φωτιάδης, ο οποίος έχει και το λόγο. 
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, θα πρέπει προκαταβολικά να πω ότι όντως στον προϋπολογισμό του 2003 προβλέπεται η είσπραξη 3 δισεκατομμυρίων ευρώ από το πρόγραμμα αποκρατικοποιήσεων, τα οποία θα χρησιμοποιηθούν για τη μείωση του δημοσίου χρέους.
     Το πρόγραμμα των αποκρατικοποιήσεων συνεχίζεται και θα έλεγα ότι κατανοώ το άγχος σας για το πρόβλημα που πιθανόν να δημιουργηθεί στον προϋπολογισμό του κράτους και σας ευχαριστούμε πολύ για ότι πραγματικά διατηρείτε αμείωτο το ενδιαφέρον για τη σωστή πορεία του προϋπολογισμού. Όμως, θα πρέπει να θυμίσω ότι βρισκόμαστε ήδη στο δεύτερο μήνα της υλοποίησης του προϋπολογισμού και έχουμε μπροστά μας άλλους δέκα μήνες. Επομένως θα ήθελα, κατανοώντας το δικό σας άγχος να σας διαβεβαιώσω ότι η δική μας ελπίδα είναι ότι μέχρι το τέλος του χρόνου δεν θα υπάρξει κανένα απολύτως πρόβλημα. Οι αρνητικές συνθήκες οι οποίες έχουν δημιουργηθεί θα βελτιωθούν και επομένως ο σκοπός ο ανέφικτος όπως αναφέρεται στην ερώτησή σας δεν θα καταστεί τελικά ανέφικτος και η είσπραξη αυτού του ποσού των 3 δισεκατομμυρίων ευρώ θα επιτευχθεί.
     Εξάλλου θα πρέπει να πούμε ότι από τα 3 δισεκατομμύρια ευρώ –τα αναμενόμενα έσοδα από την πώληση των ΕΛΠΕ- αντιστοιχούν μόνο τα 455 εκατομμύρια ευρώ, δηλαδή λιγότερο από το 1/7 του συγκεκριμένου ποσού, ενώ δεν έχει προβλεφθεί στον προϋπολογισμό κανένα έσοδο από την πώληση της Ολυμπιακής Αεροπορίας και άσχετα με την προσπάθεια για την πώληση, θα έλεγα ότι τον προϋπολογισμό δεν τον επηρεάζει η πώληση ή η μη πώληση της Ολυμπιακής Αεροπορίας, αφού το ξανατονίζω ότι κανένα ποσό δεν έχει εγγραφεί.
     Ανεξάρτητα, όμως, από την πορεία εκτέλεσης του προγράμματος αποκρατικοποιήσεων για το οποίο, όπως είπα προηγούμενα, είναι πολύ νωρίς κάποιος να κάνει οποιαδήποτε πρόβλεψη και μάλιστα αρνητική πρόβλεψη η αποπληρωμή των ευρωπρομετόχων ή των αγρομετόχων δεν πρόκειται να παρουσιάσει κανένα απολύτως πρόβλημα και θα πραγματοποιηθεί από τις σχηματισθείσες πιστώσεις σε βάρος του κρατικού προϋπολογισμού.
     Πιστεύω ότι είναι γνωστό σε σας, κύριε Έβερτ και στη Βουλή, ότι το ελληνικό δημόσιο εξέδωσε -σύμφωνα με το νόμο- τα ευρωπρομέτοχα 500 εκατομμυρίων δραχμών χρονικής διάρκειας πέντε χρόνων και σκοπός τους βέβαια, όπως αναφέρεται και στην ερώτηση, ήταν η ανταλλαγή αυτών των ευρωπρομετόχων με μετοχές δημοσίων οργανισμών. Ήδη το ανεξόφλητο υπόλοιπο στις 31.12.2002 ανέρχεται για τα ευρωπρομέτοχα στα 225 εκατομμύρια ευρώ και τα παραπάνω ποσά ενδέχεται να μειωθούν ακόμη περισσότερο εφόσον προχωρήσει η ιδιωτικοποίηση των δημοσίων υπηρεσιών και δοθεί η δυνατότητα να ανταλλαγούν τα προμέτοχα.
     Στη δευτερολογία μου, κύριε Πρόεδρε, θα αναφερθώ με περισσότερες λεπτομέρειες στο θέμα των ευρωπρομετόχων.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Έβερτ έχει το λόγο.
     ΜΙΛΤΙΑΔΗΣ ΕΒΕΡΤ: Κύριε Πρόεδρε, θα ήθελα να ευχαριστήσω τον κύριο Υφυπουργό για την ενημέρωση. Θα πρέπει, όμως, να πω στον αγαπητό συνάδελφο πως με εκπλήσσει το γεγονός, ότι δεν ανησυχεί. Θα του έλεγα να αρχίσει να ανησυχεί. Εγώ δεν θα προχωρήσω περισσότερο, γιατί πράγματι βρισκόμαστε στην αρχή του χρόνου, αλλά δεν πρέπει να βρεθούμε στο μέσο του χρόνου για να διαπιστώσουμε και εσείς στην Κυβέρνηση και εμείς στην Αντιπολίτευση ότι αυτά τα οποία σας επισημαίνω τώρα, δυστυχώς, πραγματοποιήθηκαν. Καλύτερα από τώρα να συνειδητοποιήσετε ότι υπάρχει πρόβλημα στον προϋπολογισμό από την πρόβλεψη την οποία είχατε κάνει, ότι δηλαδή θα εισπράξετε τα 3 δισεκατομμύρια ευρώ από την πώληση μετοχών ή από την ιδιωτικοποίηση ορισμένων επιχειρήσεων, διότι δεν διαφαίνεται τέτοιο ενδεχόμενο, ιδιαίτερα με την κρίση που υπάρχει σήμερα στο χρηματιστήριο. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, είστε πολύ έμπειρος πολιτικός και έχετε θητεύσει σε υπεύθυνες θέσεις. Πρέπει να πω ότι η υλοποίηση του προϋπολογισμού για κάθε Υπουργό Οικονομικών όλων των εποχών, είναι μία διαρκής προσπάθεια και μία διαρκής εγρήγορση και καθημερινή αγωνία. Και στο σκέλος των εσόδων –δεν είναι εύκολο να εισπράξει κανείς τα έσοδα, το γνωρίζετε καλύτερα από εμένα- και στο σκέλος των δαπανών, διότι δεν είναι καθόλου εύκολο κανένας να συγκρατήσει τις δαπάνες.
      Επομένως με δεδομένη και αυτήν την αρνητική διεθνή συγκυρία, το άγχος για εμάς είναι ακόμη μεγαλύτερο αλλά πάντα ένας προϋπολογισμός στηρίζεται στις αισιόδοξες προβλέψεις. Αν επαληθευθούν πολύ δυσοίωνες προβλέψεις, που θα επηρεάσουν όλη τη διεθνή οικονομική σκηνή, τότε ασφαλώς η Ελλάδα δεν θα μπορέσει να αποτελέσει μία όαση, κάτι ξεχωριστό απ’ όλες τις άλλες και μάλιστα και θεωρητικά και πραγματικά οικονομικά, ισχυρότερες χώρες της Ευρώπης και του κόσμου. 
     Επομένως εμείς οφείλουμε να επαγρυπνούμε, οφείλουμε να καταβάλουμε προσπάθειες και από εκεί και πέρα πιστεύουμε, είμαστε αισιόδοξοι, ότι για μία ακόμη φορά η αγωνία σας, προς όφελος τελικά της χώρας και του ελληνικού λαού, θα αποδειχθεί ότι ήταν μία αγωνία μεν καλόβουλη, αλλά τελικά δεν θα επαληθευτεί.
      ΠΡΟΕΔΡΕΥΩΝ (Κωνσταντίνος Γείτονας): Άλλωστε, κύριε Έβερτ, είναι της μόδας η θεωρία των «αισιόδοξων και απαισιόδοξων σεναρίων» σε όλα τα θέματα της ζωής. 
      ΜΙΛΤΙΑΔΗΣ ΕΒΕΡΤ: Ναι, αλλά όχι υπεραισιόδοξων.
      ΠΡΟΕΔΡΕΥΩΝ (Κωνσταντίνος Γείτονας): Μιλάμε ότι όλοι στον κόσμο κινούνται ανάμεσα σ’ αυτά τα δύο άκρα πάντα. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 399/18.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Παιδείας και Θρησκευμάτων, σχετικώς με την καταβολή του επιδόματος των 176 ευρώ και στους κληρικούς. 
      Αυτό ανήκει στην αρμοδιότητα του Υπουργείου Οικονομικών.
      Η ερώτηση του κυρίου συναδέλφου έχει ως εξής:
      «Με το άρθρο 14, του νόμου 3016/2002 και σύμφωνα με ερμηνευτική εγκύκλιο του Υπουργείου Οικονομικών, έπρεπε να έχει χορηγηθεί από 1.1.2002 ειδικό μηνιαίο επίδομα στους δημόσιους υπαλλήλους και στους κληρικούς. Επειδή όμως έχει ήδη εκδοθεί υπουργική απόφαση που το επίδομα αυτό παρέχεται στους πολιτικούς υπαλλήλους του Υπουργείου Παιδείας ύψους 176 ευρώ, υπάρχει σχετική ανησυχία, γιατί αυτό το επίδομα, ενώ αφορά και τους κληρικούς, δεν έχει μέχρι σήμερα ξεκινήσει η διαδικασία καταβολής του.
      Κύριε Υπουργέ, θα παρακαλούσα και εγώ από πλευράς μου την ενεργοποίηση των διαδικασιών καταβολής του ειδικού επιδόματος προς τους κληρικούς, έτσι ώστε να μην δίνεται η εντύπωση ότι λειτουργούμε με διαφορετικές ταχύτητες εφαρμογής του νόμου, κατανοώντας πάντα ότι η εφαρμογή τους εντάσσεται στα πλαίσια των οικονομικών δυνατοτήτων που όμως θα πρέπει παρά τις όποιες δυσκολίες να αναζητήσουν την εξεύρεση λύσης για την ικανοποίηση των κληρικών όλης της χώρας».
      Κύριε Υπουργέ, έγινε και προχθές συζήτηση επί αυτού του θέματος, ελπίζω να συνεχίσετε να διαβεβαιώνετε το Σώμα επί των θετικών προθέσεων.
      Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, είναι δεδομένη -πιστεύω και απ’ όλους τους συναδέλφους- η αγάπη μας προς τον κλήρο και ο σεβασμός προς το έργο και κυρίως προς το πνευματικό έργο το οποίο επιτελεί.
     Θα ήθελα, λοιπόν, να απαντήσω στον κύριο συνάδελφο ότι στις διατάξεις που αναφέρονται στο ν. 3016/2002 παρέχεται εξουσιοδότηση για την έκδοση κοινών υπουργικών αποφάσεων, οι οποίες θα ρυθμίζουν τα θέματα των συλλογικών συμφωνιών που συνάπτονται σε εφαρμογή αντίστοιχου νόμου που αφορούν τα θέματα των μισθών και των αμοιβών.
      Θα πρέπει επίσης να πούμε ότι δικαίωμα συμμετοχής στις συλλογικές διαπραγματεύσεις έχουν όλοι οι έμμισθοι πολιτικοί υπάλληλοι με σχέση δημοσίου δικαίου, συμπεριλαμβανομένων των δικαστικών υπαλλήλων του δημοσίου, των νομικών προσώπων δημοσίου δικαίου και των ΟΤΑ μέσω των συνδικαλιστικών τους οργανώσεων.
      Συνεπώς οι διατάξεις αυτές που αναφέραμε προηγούμενα και μνημονεύονται πολύ ορθά στην επίκαιρη ερώτηση του αγαπητού φίλου και συναδέλφου, κ. Καρχιμάκη, έχουν εφαρμογή σε όσους πληρούν αυτές τις συγκεκριμένες προϋποθέσεις. Με δεδομένη τη θετική αντιμετώπιση από την πλευρά του Υπουργείου Οικονομικών του κλήρου, με δεδομένη την αναγνώριση του σημαντικότατου πνευματικού τους έργου ο Υφυπουργός Οικονομικών κ. Φλωρίδης δέχτηκε πρόσφατα τους εκπροσώπους του Ιερού Συνδέσμου Κληρικών Ελλάδος και ήδη μελετάται ο τρόπος μιας θετικής αντιμετώπισης του συγκεκριμένου θέματος.
      ΠΡΟΕΔΡΕΥΩΝ (Κωνσταντίνος Γείτονας): Να έχετε και τις ευλογίες σας. Θα σας χρειαστούν στη διάρκεια του οικονομικού έτους.
      Το λόγο έχει ο κ. Καρχιμάκης.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, η καθυστέρηση της έναρξης των διαδικασιών της καταβολής του ειδικού επιδόματος έχει προκαλέσει μια σχετική ανησυχία στους κληρικούς, αφού, όπως ξέρετε, έχει ξεκινήσει η καταβολή αυτών των 176 ευρώ ως ειδική παροχή για τους υπαλλήλους του Υπουργείου Παιδείας και επεκτείνεται τώρα και στους καθηγητές και στους δασκάλους. Στις δε εγκύκλιες οδηγίες του Υπουργείου Οικονομικών το Νοέμβρη του 2002, απ’ ό,τι διάβασα που αναφέρει και τις εξαιρέσεις, δεν τους εξαιρεί. 
      Αυτό σημαίνει ότι πρέπει να επιταχύνετε τις διαδικασίες καταβολής αυτού του επιδόματος, γιατί θεωρώ ότι είναι δίκαιο να αναζητήσουμε αυτήν τη δυνατότητα της καταβολής στον εφημεριακό κλήρο και για πρόσθετους λόγους που έχουν να κάνουν με τη συμβολή του στη διατήρηση της κοινωνικής συνοχής, ειδικά σε απομακρυσμένες περιοχές, τη συμβολή του στη συμπληρωματική με την πολιτεία άσκηση κοινωνικού έργου, τη συμβολή του στη διατήρηση της παράδοσης του πολιτισμού μας. Επίσης θα ήθελα να πω ότι σε δύσκολες περιπτώσεις ο κλήρος παίζει και το ρόλο ενός συμβόλου διαφορετικότητας σ’ αυτήν την ομοιομορφία που διανύουμε σήμερα σ’ αυτήν την εποχή. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα προσθέσετε κάτι;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η πρώτη επίκαιρη ερώτηση πρώτου κύκλου από τις επίκαιρες ερωτήσεις της Πέμπτης 20 Φεβρουαρίου 2003 με αριθμό 385/17-2-2003 του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων σχετικώς με την αποκατάσταση των ζημιών που υπέστη ο Νομός Ηλείας από τις πρόσφατες καταστροφικές πλημμύρες.
       Η επίκαιρη ερώτηση του κ. Ζαφειρόπουλου έχει ως εξής:
      «Οι πρόσφατες καταστροφικές πλημμύρες λόγω της υπερχείλισης των ποταμών Αλφειού, Νέδα, κλπ. και η ουσιαστική αχρήστευση μεγάλων τμημάτων των μεταφορικών υποδομών –μετά και τους τελευταίους σεισμούς του Βαρθολομίου – διατάραξαν ή και ανέτρεψαν την ομαλή οικονομική και κοινωνική ζωή του Ν. Ηλείας, σε συνδυασμό και με τις ανυπολόγιστες καταστροφές στις καλλιέργειες και τον αγροτικό εξοπλισμό χιλιάδων οικογενειών.
      Ερωτώνται ο κύριος Υπουργός Οικονομίας και Οικονομικών και η κυρία Υπουργός ΠΕΧΩΔΕ:
      1. Πότε θα ληφθεί –σε συνδυασμό με την κήρυξη του Ν. Ηλείας ως θεομηνόπληκτου- η απόφαση για τη χρηματοδότηση από το Πρόγραμμα Δημοσίων Επενδύσεων (Αντιμετώπιση Φυσικών Καταστροφών) της Νομαρχιακής Αυτοδιοίκησης Ηλείας με το ποσό των 8 εκατ. ΕΥΡΩ για την αποκατάσταση των υποδομών και των 3 εκατ. ΕΥΡΩ για τα αντιπλημμυρικά έργα, καθώς και όλων των πληγέντων Δήμων;
      2. Πότε και με ποιο ποσό θα χρηματοδοτηθεί η αποκατάσταση των ζημιών στις καλλιέργειες κλπ, καθώς και η μελέτη/ κατασκευή του έργου: «Διευθέτηση της κοίτης των ποταμών Αλφειού και Νέδα και η εκτέλεση έργων αντιπλημμυρικής προστασίας».
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης. Σήμερα έχετε να απαντήσετε σε επτά ερωτήσεις, κύριε Τσακλίδη. Οπλιστείτε με υπομονή. Οι επτά ερωτήσεις νομίζω ότι είναι ρεκόρ.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δυστυχώς οι ερωτήσεις έχουν σχέση με τα ακραία φαινόμενα τα οποία τον τελευταίο χρόνο πλήττουν τη χώρα μας και όχι μόνο βέβαια. Έτσι έχουμε και πληθώρα ερωτήσεων.
     Σε ό,τι αφορά το συγκεκριμένο θέμα για το Νομό Ηλείας, πράγματι είχαμε τους σεισμούς στο Βαρθολομιό, τώρα έχουμε τις πλημμύρες και επλήγη η κοινωνική και οικονομική ζωή του Νομού Ηλείας. Δυστυχώς, ανάλογα φαινόμενα έχουμε σε πάρα πολλούς νομούς και η Κυβέρνηση είναι αποφασισμένη και έχει ξεκινήσει, πιστεύω, κατά τρόπο ικανοποιητικό και προγραμματισμένο την αντιμετώπιση όλων αυτών των επιπτώσεων.
      Θέλω να γίνει ξεκάθαρο ότι για να κηρυχθεί ένας νομός, μία περιοχή ως πλημμυροπαθής πρέπει να βγει κοινή υπουργική απόφαση. Την πρωτοβουλία την έχει το ΥΠΕΧΩΔΕ. Πρέπει, όμως, να υπάρχει ανάλογο αίτημα από τη νομαρχιακή αυτοδιοίκηση ή από την Περιφέρεια. Και βεβαίως για να κηρυχθεί μία περιοχή ως πλημμυροπαθής, για να οριοθετηθεί, πρέπει να υπάρχουν ζημιές –αυτό λένε οι νόμοι- σε κτιριακές εγκαταστάσεις είτε σε σπίτια είτε σε επιχειρήσεις.
      Από το Νομάρχη Ηλείας, με τον οποίο έχουμε συνεχή επαφή –και την προηγούμενη εβδομάδα στο γραφείο μου- εστάλη αίτημα -αλλά δεν περιείχε ονομαστική κατάσταση- μετά από αυτοψίες για κτιριακές εγκαταστάσεις που υπέστησαν ζημιά. Συνεννοηθήκαμε -ζήτησε μία ενίσχυση και από τις υπηρεσίες τις δικές μας οι οποίες ήδη έχουν πάει στην Ηλεία- να γίνει αυτή η καταγραφή, να σταλεί η ονομαστική κατάσταση για τους ιδιοκτήτες των κτιρίων, των κτιριακών εγκαταστάσεων που υπέστησαν ζημιές και αμέσως μετά θα επακολουθήσει η οριοθέτηση της περιοχής.
      Αυτό βεβαίως, κύριε Ζαφειρόπουλε και κύριοι συνάδελφοι, δεν εμποδίζει καθόλου τη λήψη μέτρων. Ήδη δηλαδή έχουμε στείλει κάποια χρήματα για επείγουσες ανάγκες. Το Υπουργείο Υγείας και Πρόνοιας έστειλε 300.000 ευρώ για τις αποζημιώσεις σε οικοσκευές και βεβαίως θα στείλουμε ό,τι άλλο χρειαστεί. 
      Έχουν διατεθεί αρκετά χρήματα τα τελευταία χρόνια για την αντιπλημμυρική προστασία του Νομού Ηλείας και κυρίως στους ποταμούς Αλφειό, Πηνειό, Νέδα, περίπου 3 - 4 δισεκατομμύρια. Έχουν γίνει και κάποια φράγματα από την Περιφέρεια. Αυτήν τη στιγμή η Περιφέρεια ανέλαβε, σε συνεργασία με το ΥΠΕΧΩΔΕ και το Υπουργείο Οικονομικών και Οικονομίας, να συντάξει μία πλήρη μελέτη για την οριστική αντιμετώπιση του προβλήματος και της διευθέτησης κυρίως του Αλφειού, του Πηνειού και του Νέδα. Οι γεωπόνοι του ΕΛΓΑ έχουν επισκεφθεί την περιοχή και έκαναν κάποιες εκτιμήσεις, αυτοψίες. Δόθηκαν οδηγίες στους παραγωγούς να υποβάλουν τις προβλεπόμενες αιτήσεις. Και βεβαίως μόλις το επιτρέψει ο καιρός θα γίνει και η εξατομίκευση των εκτιμήσεων.
      Από εκεί και πέρα, κύριε Ζαφειρόπουλε, θα πρέπει να ξέρετε ότι το Υπουργείο Περιβάλλοντος, Χωροταξίας και Δημοσίων Έργων σε συνεργασία με το Υπουργείο Οικονομίας και Οικονομικών έχουν αλλεπάλληλες συσκέψεις. Έχει γίνει μία καταγραφή όλων των ζημιών σε όλη την Ελλάδα περίπου και είμαστε, νομίζω, προς το τέλος να καθορίσουμε και το τελικό ποσό με το οποίο θα επιχορηγήσουμε είτε τις Περιφέρειες είτε τις Νομαρχιακές Αυτοδιοικήσεις για να αντιμετωπίσουν τα μεγάλα προβλήματα τα οποία προέκυψαν από την κακοκαιρία.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ζαφειρόπουλος έχει το λόγο.
      ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, θέλω να επαινέσω και τις προθέσεις και τις προσπάθειες που καταβάλλει ο παριστάμενος κύριος Υφυπουργός. Πλην, όμως, η πραγματικότητα είναι εκείνη που μας επιβάλλει να παραδεχθούμε ότι ο Νομός Ηλείας έχει βυθιστεί στην πιο μεγάλη καταστροφή που γνώρισε τις τελευταίες δεκαετίες. Παρά τις προσπάθειες και της Αυτοδιοίκησης και της πολιτείας οι πληγές χαίνουν και η άβυσσος δεν γέμισε ακόμα με άνθη αλλά άβυσσο επικαλείται. Έχουν περάσει δεκαπέντε ημέρες από τις πλημμύρες του Αλφειού και η κατάσταση δεν έχει διορθωθεί αποτελεσματικά. Η μοίρα των κυβερνώντων είναι να αγνοούν οι πολίτες τις δυσχέρειές τους και να απαιτούν από αυτούς άμεση αποτελεσματικότητα.
      Ο Νομός Ηλείας έχει πληγεί καίρια. Η οικονομική ζωή, ομολογείται απ’ όλους, έχει αποδιαρθρωθεί. Η απαισιοδοξία, ανάμεικτη με πίκρα και με οργή, κατέχει τις καρδιές των συμπολιτών μας. 
      Πρέπει να ενταθούν οι προσπάθειες. Δεν μπορεί να συνεχιστεί το φαινόμενο τα αναμμένα κάρβουνα και την καυτή πατάτα να τα περνάμε από χέρι σε χέρι σαν μία μπάλα ψυχαγωγικού βόλεϊ μπολ. Πρέπει να παρθούν άμεσα οι αποφάσεις για την κήρυξη του νομού ως θεομηνιόπληκτου, να μεταβιβαστούν οι χρηματοδοτήσεις που απαιτούνται, τουλάχιστον 8 εκατομμυρίων ευρώ για τις υποδομές και 3 εκατομμυρίων ευρώ για τα αντιπλημμυρικά έργα. Να χρηματοδοτηθούν οι δήμοι των οποίων τα οδικά δίκτυα έχουν καταστραφεί, οι Δήμοι Σκυλούντος, Ζαχάρως, Αρχαίας Ολυμπίας, Ανδρίτσαινας κλπ. Οι ποταμοί Αλφειός και Νέδας αναμένουν τις νέες βροχοπτώσεις για να ξαναδείξουν τις καταστροφικές δυνατότητές τους.
      Αποφασίστε τώρα, κύριε Υφυπουργέ, την άμεση μεταφορά του οικισμού του δημοτικού διαμερίσματος της Φρίξας η οποία από το 1959 θα έπρεπε να έχει μεταφερθεί.
Αναβιώστε τις παλιές υπουργικές αποφάσεις, γιατί οι οικισμοί και του διαμερίσματος Φρίξα και ο συνοικισμός του Νεσάρι είναι υπό κατάρρευση. Είναι αγωνιώδη τα αιτήματα, οι αιτήσεις του Δημάρχου κ. Παλιούκου. Οι υπόλοιποι τέσσερις οικισμοί μεταφέρθηκαν πριν από μερικά χρόνια. Οι παλαιοί οικισμοί έχουν εξαφανιστεί. Θα αναμείνουμε να χωθούν κάτω από τα ερείπια ανθρώπινες ζωές; Να αποφασιστεί άμεσα και η μεταφορά του οικισμού Φρίξας. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΓΙΑΝΝΗΣ ΖΑΦΕΙΡΟΠΟΥΛΟΣ: Τελειώνω, κύριε Πρόεδρε, λέγοντας…
      ΠΡΟΕΔΡΕΥΩΝ (Κωνσταντίνος Γείτονας):  Ακούσαμε την «αποκάλυψη του Ιωάννου» για την Ηλεία.
      ΓΙΑΝΝΗΣ ΖΑΦΕΙΡΟΠΟΥΛΟΣ: Τελειώνω λέγοντας ότι απαιτείται η άμεση δραστική παρέμβαση. Θα παρακαλούσα τον κύριο Υπουργό, παρά το γεγονός ότι γνωρίζω ότι έχει επιφορτισθεί μέγα βάρος για την αντιμετώπιση αυτών των προβλημάτων πανελλαδικά, να συγκροτηθεί ένα κυβερνητικό κλιμάκιο με την παρουσία λειτουργών της Δημόσιας Διοίκησης με αποφασιστικές αρμοδιότητες, να επισκεφθεί το Νομό Ηλείας και οι συνεργάτες σας να παραμείνουν εκεί επί δύο-τρεις ημέρες για να καταγράψουν οι ίδιοι την τραγωδία, την οποίαν όλο το πανελλήνιο βλέπει από τους δέκτες των τηλεοράσεων τις τελευταίες δέκα ημέρες.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αντιλαμβάνομαι την αγωνία του κυρίου συναδέλφου, είναι δικαιολογημένη. 
      Βεβαίως έχουμε ζημιές σοβαρές στο Νομό Ηλείας, αλλά έχουμε ζημιές σοβαρές και σε πολλές άλλες περιοχές. Δεν μπορούν να γίνουν παρεμβάσεις πρόχειρες βεβαίως, χρειάζεται μία καταγραφή, χρειάζεται μία μελέτη. Εμείς, σας έχω πει, κύριε συνάδελφε, ότι ήδη διαθέσαμε κάποια πρώτα χρήματα για άμεσες παρεμβάσεις και με την πρόοδο των μελετών και της προετοιμασίας έχουμε μέτρα και μεσοπρόθεσμης και μακροπρόθεσμης παρέμβασης.
     Εγώ νομίζω ότι αυτήν τη φορά πρέπει να δοθεί ιδιαίτερο βάρος στη μακροπρόθεσμη και ριζική αντιμετώπιση των προβλημάτων στο Νομό Ηλείας και αυτών  που προέρχονται κυρίως από πλημμυρικά φαινόμενα στον ποταμό Αλφειό και Πηνειό. Ήδη ο Περιφερειάρχης ξεκίνησε τη διαδικασία να αναθέσει μία τέτοια συνολική μελέτη για την αντιμετώπιση του προβλήματος. Ο Νομάρχης καταγράφει τις ζημιές και με τις υπηρεσίες του και η καταγραφή θα είναι έτοιμη σε μερικές ημέρες. Κι εμείς έχουμε ήδη κάποια χρήματα ακόμα να στείλουμε, αλλά θα στείλουμε, κύριε Ζαφειρόπουλε, όσα χρειαστούν για να αντιμετωπισθεί πράγματι η δεινή κατάσταση, στην οποίαν περιήλθε ο Νομός Ηλείας. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα ακολουθήσει η συζήτηση δύο επίκαιρων ερωτήσεων. 
      Πρόκειται για την επίκαιρη ερώτηση του πρώτου κύκλου με αριθμό 393/17-2-2003 της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με τις πρόσφατες πλημμύρες στην περιοχή του Έβρου, την αποζημίωση των πληγέντων αγροτών κλπ.
     Επίσης, θα συζητηθεί από τις επίκαιρες ερωτήσεις η με αριθμό 391/17-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Γεωργίας, Περιβάλλοντος, Χωροταξίας και Δημοσίων Έργων, σχετικώς με τις πρόσφατες πλημμύρες στην περιοχή του Έβρου, την αποζημίωση των πληγέντων κλπ.
      Επειδή και οι δύο ερωτήσεις αναφέρονται στο ίδιο θέμα θα συζητηθούν ταυτόχρονα χωρίς φυσικά να χάνει κανένα δικαίωμα ο ομιλητής ως προς το χρόνο ομιλίας του. Αυτό γίνεται σύμφωνα με το άρθρο 131, παράγραφος 4. 
      Διαβάζω τις ερωτήσεις των κυρίων συναδέλφων.
      Η επίκαιρη ερώτηση της κ. Ξηροτύρη έχει ως εξής:
      «Σε πλέον των 15 εκατομμυρίων ευρώ ανέρχονται οι ζημιές από τις πρόσφατες πλημμύρες στον Έβρο, κύρια στις αγροτικές καλλιέργειες και στα όποια ελάχιστα έργα υποδομής, οδοποιίας και υδραυλικών. Το φαινόμενο επαναλαμβάνεται με παρόμοια ένταση από το 1994 και 1997 και πέραν των εξαγγελιών κυβερνητικών κλιμακίων απαιτεί την ταχεία εκπόνηση μιας ολοκληρωμένης μελέτης και την κατασκευή συνδυασμένων μέτρων και έργων αντιπλημμυρικής προστασίας. 
      Τα προβλήματα σε όλη τη χώρα από την ανεπάρκεια πολιτικής και έργων διαχείρισης των υδάτινων πόρων (εκκρεμεί η σύσταση του Ενιαίου Φορέα) συμβιώνουν και αλληλοεπηρεάζονται από την αποδιοργάνωση και έλλειψη προσωπικού των αρμόδιων περιφερειακών και νομαρχιακών υπηρεσιών, που σχεδόν διαλύθηκαν και μεταφέρθηκαν ως τμήματα στις Γ. Γ. Περιφέρειας, από την έλλειψη μελετών και έργων αποστράγγισης και αντιπλημμυρικής προστασίας και βέβαια συστηματικής συντήρησης των υπαρχόντων. 
      Ιδιαίτερα στον Έβρο τα έργα επαρχιακής οδοποιίας είναι ανύπαρκτα, του αρδευτικού και αποστραγγιστικού δικτύου και τα αναχώματα σε άθλια κατάσταση, χωρίς συντήρηση, με συνέπεια οι ελλείψεις αυτές να δημιουργήσουν για μία ακόμη φορά ανυπολόγιστες ζημίες στη φετινή, αλλά και στην επόμενη σοδειά των αγροτών.
      Ερωτώνται οι κύριοι Υπουργοί:
      Θα κηρυχθεί πλημμυροπαθής ο Νομός Έβρου, θα δοθούν το ταχύτερο οι αποζημιώσεις στους αγρότες και θα προχωρήσουν επιτέλους τα έργα αγροτικής υποδομής και αντιπλημμυρικής προστασίας;
      Διαπιστώνουν τις τεράστιες ελλείψεις και την αποδιοργάνωση του όλου συστήματος στη διαχείριση των υδάτινων πόρων και στην αντιπλημμυρική προστασία και τι άμεσα μέτρα θα πάρουν;»
     Η επίκαιρη ερώτηση του κ. Γκατζή έχει ως εξής:
     «Οι τελευταίες πλημμύρες του ποταμού Έβρου έχουν προκαλέσει σοβαρές ζημιές στους αγρότες του νομού και ιδίως ορισμένων παρόχθιων περιοχών του Ερυθροπόταμου, του Άρδα και του Έβρου.
     Πλημμύρισαν συνολικά εκτάσεις που υπερβαίνουν τα εκατόν πενήντα χιλιάδες στρέμματα, σε αρκετά από τα οποία υπήρχε αμάζευτη παραγωγή, τα δε υπόλοιπα για να καλλιεργηθούν θα υπάρξει σημαντική καθυστέρηση με αρνητικές συνέπειες στις αποδόσεις και σε τελευταία ανάλυση στο αγροτικό εισόδημα. Ζημιές υπάρχουν σε κτηνοτροφικές εγκαταστάσεις και σε άλλες υποδομές.
     Οι πλημμύρες αυτές είναι μια τραγικά επαναλαμβανόμενη κατάσταση εξαιτίας της πλημμελούς συντήρησης και της παλαιότητας των υποδομών της αντιπλημμυρικής προστασίας που υπάρχουν και της κυβερνητικής αδιαφορίας για την προώθηση ενός ολοκληρωμένου δικτύου υποδομών που θα προστατεύει και θα αναπτύσσει την αγροτική παραγωγή (φράγματα, οδοποιία, εγγειοβελτιωτικά και αρδευτικά έργα, υποδομές αντιπλημμυρικής προστασίας κλπ.).
     Ερωτώνται οι κύριοι Υπουργοί τι μέτρα θα πάρει η Κυβέρνηση για την άμεση και πλήρη αποζημίωση των πλημμυροπαθών κατοίκων του Έβρου, καθώς και για την αποκατάσταση των ζημιών;
     Τι συγκεκριμένα μέτρα θα παρθούν για την αντιπλημμυρική θωράκιση του ακριτικού νομού, ώστε να αποφευχθούν στο μέλλον παρόμοιες καταστροφές;»
     Στις επίκαιρες ερωτήσεις θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
     Κύριε Υπουργέ, σας υπενθυμίζω ότι επειδή θα δώσετε απάντηση και στις δύο επίκαιρες ερωτήσεις ταυτοχρόνως, έχετε χρόνο πρωτολογίας έξι λεπτά και δευτερολογίας τέσσερα λεπτά. Ο κάθε Βουλευτής έχει το χρόνο του κανονικά. Αυτό, βέβαια, δεν σημαίνει ότι δεν θα ήταν καλό να προσπαθήσετε να μην εξαντλήσετε το χρόνο σας.
     ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Θα προσπαθήσω να μην εξαντλήσω το χρόνο μου.
     Κυρίες και κύριοι συνάδελφοι, και στον Έβρο έχουμε σοβαρά προβλήματα. Υπενθυμίζω όμως ότι για να κηρυχθεί μια περιοχή πλημμυροπαθής, ο νόμος προβλέπει ότι πρέπει να έχουν υποστεί ζημιές κτιριακές εγκαταστάσεις. Βεβαίως, αυτό δεν σημαίνει ότι, αν δεν κηρυχθεί η περιοχή πλημμυροπαθής, δεν θα παρθούν όλα τα μέτρα. Η κήρυξη μιας περιοχής ως πλημμυροπαθούς δίνει τη δυνατότητα να παρθούν και κάποια πρόσθετα μέτρα. Αν όμως ένας νομός δεν κηρυχθεί πλημμυροπαθής, δεν σημαίνει ότι δεν προστατεύεται.
     Ένα κλιμάκιο από τέσσερις Υφυπουργούς και το διοικητή του ΕΛΓΑ επισκεφθήκαμε τον Έβρο. Συνεννοηθήκαμε με τους τοπικούς φορείς και το νομάρχη αν υπάρχουν ζημιές σε κτιριακές εγκαταστάσεις, να υποβληθεί αμέσως το αίτημα και θα κηρυχθεί η περιοχή πλημμυροπαθής. Η εντύπωση όμως που αποκόμισα είναι ότι δεν υπάρχουν ζημιές σε κτιριακές εγκαταστάσεις.
     Μιλάτε όμως για κυβερνητική αδιαφορία. Θα μου επιτρέψετε να σας πω ότι διαφωνώ ριζικά. Τα τελευταία χρόνια για την αντιπλημμυρική προστασία του Έβρου και της παρέβριας περιοχής δόθηκαν περίπου 5 δισεκατομμύρια και έγιναν πάρα πολλές παρεμβάσεις.
     Και πρέπει να ξέρετε ότι στον Έβρο υπάρχουν δύο αναχώματα. Υπάρχει δίπλα την κοίτη του Έβρου το υπερβλητό ανάχωμα και σε κάποια απόσταση πεντακοσίων περίπου μέτρων υπάρχει το κύριο ανάχωμα. Μεταξύ των δύο αυτών αναχωμάτων υπάρχει μια έκταση, η οποία είναι «ζώνη ηρεμίας», δηλαδή ζώνης κατάκλισης για την ανάσχεση των μεγάλων πλημμυρών. Καλώς ή κακώς, για να ενισχυθούν οι αγρότες της περιοχής, αυτή η ζώνη δόθηκε για να καλλιεργείται, ενώ είναι ζώνη ανάσχεσης των πλημμυρών. Προβλέπεται, δηλαδή, ότι αν έχουμε μεγάλη πλημμύρα, θα φύγει νερό πάνω από το υπερβλητό ανάχωμα, που είναι δίπλα στην κοίτη, αλλά όχι από το μεγάλο ανάχωμα, που βρίσκεται σε κάποια απόσταση.
     Καλό είναι πάντως εκεί να καλλιεργούνται οι εκτάσεις εκτός χειμερινής περιόδου, η οποία είναι επικίνδυνη για την επανάληψη τέτοιων φαινομένων. Και αυτό το είπαμε και στους φορείς που εκφράζουν τους αγρότες της περιοχής και νομίζω ότι υπάρχει μια τέτοια συμφωνία.
     Ήταν ο διοικητής του ΕΛΓΑ μαζί μας, ο οποίος έμεινε δύο μέρες και με τις υπηρεσίες του περιόδευσε όλες τις πληγείσες περιοχές. Οι κάτοικοι σ’ αυτήν τη φάση είναι ευχαριστημένοι από το ενδιαφέρον που έδειξε ο διοικητής του ΕΛΓΑ με τις υπηρεσίες του. Δόθηκαν οδηγίες και υποβάλλονται ήδη αιτήσεις.
     Βεβαίως, ισχύει αυτό που είπα προηγουμένως και για το Νομό Ηλείας, δεν μπορεί κανείς ακόμη να πλησιάσει περιοχές που είναι ακόμη γεμάτες με νερό. Μόλις δοθεί αυτή η δυνατότητα, θα προχωρήσουν οι υπηρεσίες του ΕΛΓΑ και στην εξατομίκευση των εκτιμήσεων, για να υπάρχει το ταχύτερο δυνατό η αποζημίωση είτε από τον ίδιο τον ΕΛΓΑ είτε από τα ΠΣΕΑ.
      Από κει και πέρα, σε δύο, τρία σημεία τα υπερβλητά αναχώματα παρουσίαζαν ρήγματα και σε ένα μόνο σημείο είχαμε υπερπήδηση των νερών και από το κύριο ανάχωμα. 
      Πρέπει να ξέρετε ότι τα θέματα αυτά των αναχωμάτων στον Έβρο έχουν μία πολυπλοκότητα. Ξέρετε ότι ο Έβρος είναι τα σύνορα. Πολλές φορές δεν εξαρτάται αν πλημμυρίσουμε μόνο απ’ αυτό που κάνουμε εμείς, αλλά εξαρτάται και από τις ενέργειες που γίνονται από την απέναντι πλευρά. Καμιά φορά δημιουργούν αναχώματα που αλλάζουν την κατεύθυνση των νερών και δημιουργούν προβλήματα και σε μας. 
      ΠΡΟΕΔΡΕΥΩΝ (Κωνσταντίνος Γείτονας): Πολλές φορές. Επικαλούμαι και τη δική μου εμπειρία. Έχουμε αντιμετωπίσει στο παρελθόν επανειλημμένα αυτό το πρόβλημα. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Επίσης έχουν σχέση και με την αμυντική οργάνωση της χώρας. Παράλληλα πρέπει να διαφυλάξουμε και να αποφύγουμε με ορισμένα μέτρα τη διάβρωση και τη μετατόπιση της κοίτης του Έβρου. Είναι, λοιπόν, ένα σύνθετο πρόβλημα. 
     Κυρία Ξηροτύρη, είναι βέβαιο –και συμφωνώ μαζί σας- ότι χρειάζεται να προχωρήσουμε γρήγορα στο καινούριο νομοσχέδιο για τον ενιαίο φορέα, για τη διαχείριση των υδάτινων πόρων. Το νομοσχέδιο που επιβάλλει και η Ευρωπαϊκή Ένωση να προχωρήσουμε εντός του 2003 είναι έτοιμο, δόθηκε στα συναρμόδια Υπουργεία να εκφράσουν τις απόψεις τους. Είναι πολύ σημαντικό στον Έβρο –το διαπιστώσαμε και εμείς- να γίνει ένας ενιαίος φορέας διαχείρισης όλων των υδάτων της παρέβριας περιοχής και του Έβρου. Γιατί εκτός από τα προβλήματα που σας ανέφερα, σε ό,τι αφορά τα αναχώματα, αυτά δημιουργούν ένα επιπλέον πρόβλημα και στα νερά της υπόλοιπης περιοχής τα οποία δεν μπορούν να εισρεύσουν στον Έβρο. Άρα, θέλει μια συνολική μελέτη για τη διαχείριση των υδάτινων πόρων στον Έβρο και σ’ αυτό υπήρχε πλήρης συμφωνία όλων, και των παρευρισκομένων, και του κλιμακίου, και των φορέων, να προχωρήσει η Περιφέρεια άμεσα -υπάρχει χρηματοδότηση- μία μελέτη. Σημαντικό για τον Έβρο είναι να υπάρχει ένας ενιαίος φορέας διαχείρισης, να μη μπορεί ο καθένας να παρεμβαίνει και να κάνει ό,τι θέλει. Και στα αναχώματα γίνονται παρεμβάσεις από διάφορους φορείς. Και σ’ αυτό συμφωνήθηκε να υπάρχει ένα ενιαίος φορέας. Θα δούμε ποιοι θα είναι αυτοί, ποιος θα τον συντονίζει, αλλά χρειάζεται απαραιτήτως να ελέγχονται από έναν κεντρικό φορέα όλες οι παρεμβάσεις από εδώ και πέρα. 
     Κυρία Ξηροτύρη και κύριε Γκατζή, δώσαμε περίπου ένα εκατομμύριο ευρώ ως ΥΠΕΧΩΔΕ για τις άμεσες παρεμβάσεις. Γίνονται μελέτες για δύο, τρεις σημαντικές  παρεμβάσεις στα αναχώματα με προϋπολογισμό ένα δισεκατομμύριο -τα λεφτά αυτά υπάρχουν από το ΠΕΠ- και πιστεύουμε ότι το καλοκαίρι  θα ξεκινήσουν τα έργα αυτά, αν δεν έχουμε άλλο εμπόδιο. Παράλληλα συμφωνήσαμε να κάνουμε ένα ειδικό πρόγραμμα άμεσων παρεμβάσεων, μεσοπρόθεσμων και μακροπρόθεσμων παρεμβάσεων, ώστε να αντιμετωπίσουμε ριζικά το πρόβλημα του Έβρου. Γι’ αυτόν το σκοπό θα διατεθούν όσα χρήματα απαιτούνται. Αυτή είναι η ρητή διαβεβαίωση της Κυβέρνησης -τη μεταφέραμε την Παρασκευή και στον Έβρο- και αυτή είναι και η εντολή και από τον ίδιο τον Πρωθυπουργό, με τον οποίο συνεργαστήκαμε και πριν και μετά την επίσκεψή μας στον Έβρο. Ό,τι μέτρα χρειαστούν, θα ληφθούν σε τρεις φάσεις. Το σχέδιο αυτό παρέμβασης το προετοιμάζουμε και νομίζω ότι σε λίγο καιρό θα είμαστε έτοιμοι και θα ξαναεπισκεφθούμε τον Έβρο να δούμε και την πορεία των άμεσων παρεμβάσεων, αλλά και να εξαγγείλουμε και να συμφωνήσουμε ένα μεσοπρόθεσμο και μακροπρόθεσμο πρόγραμμα υλοποίησης αντιπλημμυρικών έργων. 
     ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
     Κύριε Υπουργέ, πραγματικά το θέμα της διαχείρισης των υδάτινων πόρων, όπως και για τις άλλες περιοχές της χώρας μας, είναι πλέον ιδιαίτερα οξύ και είναι τεράστιες οι ευθύνες της Κυβέρνησης που δεν έχει προχωρήσει ακόμη. Και δεν είναι μόνο λόγω των υποχρεώσεών της από την ευρωπαϊκή οδηγία, αλλά λόγω των υποχρεώσεών της απέναντι στους πολίτες της χώρας και ιδιαίτερα απέναντι των πολιτών της υπαίθρου και του αγροτικού πληθυσμού να προχωρήσει άμεσα σ’ αυτήν τη συστηματική και ενιαία διαχείριση. Ενιαία διαχείριση, όμως, κύριε Υπουργέ, δεν γίνεται με υποβαθμισμένες τεχνικές ιδιαίτερα περιφερειακές υπηρεσίες. Είχατε υπηρεσίες και μπορούσατε με τα σύγχρονα μέσα και της επιστήμης και τα σύγχρονα στελέχη επιμορφωμένα να τις ενισχύσετε ακόμη περισσότερο. Τι κάνετε τώρα; Τι βρήκατε στη Γενική Γραμματεία Περιφέρειας που πήγατε, κύριε Υπουργέ, στον Έβρο; Βρήκατε την παλιά τεχνική υπηρεσία του Υπουργείου Δημοσίων Έργων; 
      Βρήκατε την παλιά οργανωμένη υπηρεσία γι’ αυτά τα θέματα του Υπουργείου Γεωργίας; Δεν τους βρίσκετε πλέον αυτούς τους υπαλλήλους. Αυτοί θα έπρεπε να αποτελέσουν την υποδομή σας. Και σας το λέω: Ενισχύστε εκεί έστω και ξεκινήστε εδώ και τώρα με ένα πιλοτικό πρόγραμμα ενιαίου φορέα διαχείρισης για τον Έβρο. Το αποφασίσατε, αλλά σε επίπεδο εξαγγελίας. Ιδρύστε το –έχετε τη δυνατότητα- μήπως και αυτό αποτελέσει την κινητήριο δύναμη, για να προχωρήσει εκ των κάτω τουλάχιστον αυτός ο ενιαίος φορέας διαχείρισης και συνετισθούν τα δύο ή τρία συναρμόδια Υπουργεία ότι και στελέχη έχουν και νομοθεσία έχουν και δυνατότητες έχουν να συνεργαστούν, να χρησιμοποιήσουν το παλιό τους σχήμα, να το ανανεώσουν με καινούρια στοιχεία και να προχωρήσουν.
      Τώρα όσον αφορά την περιοχή του Έβρου. Όταν έχουμε φθάσει σ’ αυτές τις ζημιές δεν μπορούμε να πούμε ότι δεν υπήρχε αδιαφορία τον προηγούμενο καιρό. Κάπου τα χρήματα αυτά που διαθέσατε ή αρκετά δεν ήταν ή δεν τοποθετήθηκαν σωστά. Επομένως, αυτά τα οποία θα διαθέσετε σήμερα και που είναι μεγάλη ανάγκη και τα έχετε υποσχεθεί με το πολυπληθές κυβερνητικό κλιμάκιο, πρέπει, κύριε Υπουργέ να εγγραφούν σε μία ΣΑΕ. Δεν γίνεται άλλο να μιλάμε περί 7 δισεκατομμύρια, ή 10 δισεκατομμύρια ακόμη και 12,5 δισεκατομμύρια, που διαβάζω εδώ ότι είπε το κυβερνητικό κλιμάκιο, χωρίς να υπάρχει ένας αριθμός. Αυτός είναι, ο μαγικός αριθμός, η εγγραφή σε αντίστοιχη ΣΑΕ για το έργο –και σε ΣΑΠ- και για τη μελέτη, την επείγουσα μελέτη, αλλά και μια ολοκληρωμένη μελέτη για τα αναχώματα. Ξέρετε σε τι κατάσταση βρίσκονται τα αναχώματα της χώρας. Και συντήρηση δεν έχουν και καινούριες μελέτες συμπληρωματικές δεν έχουν. Επιτέλους, πρέπει να αρχίσει ένα άλλο πρόγραμμα. Και αν δεν φθάνουν οι συγχρηματοδοτήσεις από την Ευρωπαϊκή Ένωση, είναι εθνική ανάγκη να γίνουν αυτά τα προγράμματα. Και βέβαια οι υποσχέσεις ότι οι ζημιές θα αποκατασταθούν γρήγορα κι ότι ο ΕΛΓΑ μαζί με τις άλλες υπηρεσίες θα κάνει τη δουλειά του, φαντάζομαι –επειδή επαναλήφθηκαν κι εδώ- ότι θα πιάσουν τόπο κι οι αγρότες θα αποζημιωθούν έγκαιρα, γιατί αλλιώς ούτε και την επόμενη σοδειά θα έχουν και θα βρεθούν σε τραγική κατάσταση.
      Ευχαριστώ για την ανοχή σας, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Έργων Τέχνης από τη συλλογή της Βουλής, μαθητές και καθηγητές από το Γυμνάσιο Αγίου Στεφάνου Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριε Υπουργέ, πριν από ενάμιση χρόνο περίπου, ίσως και παραπάνω -δεν θυμάμαι ακριβώς το χρόνο, κύριε Πρόεδρε- ο προκάτοχός σας είχε εξαγγείλει ένα πρόγραμμα διαχείρισης υδάτινων πόρων σε μια επιτροπή. Αυτό έμεινε στα χαρτιά. Υπήρχαν προτάσεις, είπαμε να ξανασυζητηθεί, να έχουμε τη γνώμη των μαζικών φορέων κλπ, όμως δεν έχει γίνει τίποτα από εκεί και πέρα. Έχετε ευθύνες; Βεβαίως, και σοβαρές.
     Πέρα απ’ αυτό όμως, άκουσα ότι είπατε πως ο ΕΛΓΑ πήγε αμέσως και κάθισε μάλιστα δύο μέρες. Να σας πω, κύριε Πρόεδρε, τι έγινε με τη μεγάλη πυρκαγιά στο Πήλιο; Ήρθε ο ΕΛΓΑ την ίδια μέρα. Ήταν προεκλογικά, βλέπετε, σε δεκαπέντε μέρες θα γίνονταν εκλογές. Αποζημιώσεις, κύριε Υπουργέ, ακόμη δεν δόθηκαν στο Πήλιο για την πυρκαγιά. Ακόμη οι αγρότες δεν έχουν πάρει αποζημιώσεις για το φυτικό κεφάλαιο και μάλιστα περιμένουν να δουν πότε θα γίνει αυτή η διαδικασία.
      Ας μιλήσουμε όμως για τον Έβρο.  Όπως είδατε, είναι μεγάλη η καταστροφή, πάνω από εκατόν πενήντα χιλιάδες στρέμματα, εκ των οποίων στα περισσότερα η παραγωγή ήταν στο χωράφι. Τι θα γίνει με το εισόδημα αυτών των αγροτών; Εδώ στα αστικά κέντρα, όταν γίνεται μια πλημμύρα λέμε να τους δώσουμε τα πρώτα βοηθήματα κ.λπ. Εκεί τίποτα. Τα χρήματα που είπατε ότι θα δώσετε, το ένα δισεκατομμύριο, θα δοθεί ίσως για πρόχειρα μέτρα αντιμετώπισης του φυσικού φαινομένου, που δεν είναι φυσικό. 
      Κύριε Υπουργέ, έχετε εξαγγείλει πολλά. Είπατε ότι δώσατε 4 με 5 δισεκατομμύρια τα προηγούμενα χρόνια για τον Έβρο. Λέτε τώρα ότι θα δώσετε πάλι 15 εκατομμύρια κλπ., που μαζεύονται ευρώ πάλι γύρω στα 5 εκατομμύρια. Το θέμα είναι ότι το πρόβλημα υπάρχει. Πρέπει να γίνουν έργα μελετημένα, όχι έργα πρόχειρα. Δεν πρέπει να πάμε να ρίξουμε εκεί μπάζα, χώματα κλπ και να πούμε ότι κάναμε ένα ανάχωμα. 
     Πρέπει να γίνει μια ουσιαστική μελέτη. Επειδή εκεί υπάρχει ευθύνη ή –αν θέλετε- συνδιαχείριση του Έβρου που μπορεί να γίνει από τα τρία κράτη, τα οποία έχουν ευθύνη, πρέπει να δούμε το θέμα πέρα από τα μέτρα που άμεσα πρέπει να πάρετε, να δούμε πώς οι συνέπειες των άλλων χωρών δεν θα είναι εις βάρος του ελληνικού δημοσίου, εις βάρος –ουσιαστικά- των αγροτών και εις βάρος της εθνικής οικονομίας. 
     Όμως, άμεσα απαιτείται να πάρετε αυτά τα μέτρα και να δοθούν οι αποζημιώσεις. Μην περιμένετε  από την Ευρωπαϊκή Ένωση, γιατί ξέρουμε ότι τέτοια έργα δεν τα χρηματοδοτεί, παρά μόνο περιβαντολογικά και το θέμα δεν είναι μόνο να περάσει σαν περιβαντολογικό. Τι γίνεται με τα παράπλευρα έργα για την άρδευση, ύδρευση κλπ.; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
      ΝΙΚΟΛΑΟΣ ΓΚΑΤΖΗΣ:  Τελειώνω, κύριε Πρόεδρε.
     Εμείς θεωρούμε ότι η αντιπλημμυρική θωράκιση της χώρας είναι παραγωγικό έργο, δεν είναι έργο σπατάλης κλπ. Είναι έργο που θα αποδώσει και στην Κυβέρνηση και στην εθνική οικονομία και προπαντός οι άνθρωποι θα ζουν ήρεμοι.
      Πάρτε τέτοια μέτρα, κύριε Υπουργέ. Θωρακίστε τη χώρα και ιδιαίτερα αυτές τις ευαίσθητες περιοχές, για να πούμε ότι δεν θα έχουμε ξανά τέτοιες πλημμύρες, δεν θα έχουμε ξανά τέτοιες καταστροφές.
      Πέρα από εκεί, ο ΕΛΓΑ πήγε εκεί για να αποζημιώσει. Τα 2,5 δισεκατομμύρια –όπως έγραψαν ότι θα φθάσουν οι αποζημιώσεις και που ο ΕΛΓΑ είπε ότι θα δώσει- πότε θα δοθούν; Σήμερα το εισόδημα στους αγρότες δεν υπάρχει. Οι υποχρεώσεις προς τρίτους τρέχουν και βρίσκονται σε εξαθλιωμένη κατάσταση. Θα δώσετε και σ’ αυτούς πρώτη ενίσχυση, όπως δίνετε και σε άλλους, για να αντιμετωπίσουν τις πρώτες ανάγκες; Ο ΕΛΓΑ θα επισπεύσει αυτές τις διαδικασίες; Γιατί δεν έχει σημασία πόσες μέρες πήγε. Σημασία έχει σε πόσες μέρες –για να μην πω χρόνια- οι αγρότες θα πάρουν τις αποζημιώσεις, για να μπορέσουν να ζήσουν.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σε γενικές γραμμές δεν διαφωνώ με τις παρατηρήσεις που έγιναν και από τους δύο συναδέλφους. 
      Βεβαίως, πρέπει να τονίσω ότι ο ΕΛΓΑ τα τελευταία δύο-τρία χρόνια έκανε σημαντικά βήματα προόδου. Περίπου σε πέντε-έξι μήνες –το μέγιστο, θα έλεγα- αποζημιώνει τους αγρότες από τότε που έχουν πάθει ζημιές.
      ΝΙΚΟΛΑΟΣ ΓΚΑΤΖΗΣ: «Παγωνιά του 2000» έγραφαν χθες οι εφημερίδες.
      ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, παρακαλώ.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κοιτάξτε, κύριε Γκατζή, βάζετε ένα ειδικό θέμα για τις πυρκαγιές, που δεν το ξέρω. Θα το δω. Όμως, εγώ ξέρω -και το παρακολουθώ και στο νομό μου- ότι ο ΕΛΓΑ έκανε πάρα πολύ σημαντικά βήματα επίσπευσης των διαδικασιών. Αυτό είναι αδιαμφισβήτητο.
     Επίσης, ξέρω ότι ο ΕΛΓΑ πέρυσι έδωσε 250 δισεκατομμύρια για αποζημιώσεις, ένα ποσό πρωτόγνωρο. Τώρα, λέτε να πάρουν άμεσα αποζημίωση. Η διαβεβαίωση του ΕΛΓΑ είναι ότι θα πάρουν τις αποζημιώσεις. Μήπως, κύριε Γκατζή, τις παραγωγές που έχουν σε αυτά τα χωράφια θα τις πουλούσαν τώρα για να πάρουν τα λεφτά; Θα έπαιρναν τα λεφτά, εάν γινόταν κανονικά η παραγωγή, δηλαδή σε ένα διάστημα τεσσάρων πέντε μηνών. Τότε θα έπαιρναν τα λεφτά από τις παραγωγές που έχουν, από τα σπαράγγια ή από τα σιτηρά. Τα λεφτά δεν θα τα έπαιρναν τώρα.
      Πάντως, να ξέρετε ότι το θέμα θα το παρακολουθούμε και εμείς. Νομίζω ότι, όταν θα τελειώσει αυτή η διαδικασία, θα μείνουν ικανοποιημένοι οι αγρότες του Έβρου. Πράγματι, η πρώτη εκτίμηση είναι ότι πρόκειται για ζημιές περίπου 2, 2,5 δισεκατομμύρια δραχμές. 
      Από εκεί και πέρα συμφωνούμε –και αυτό αποφασίσαμε- να γίνει μια συνολική μελέτη για όλη την περιοχή, ώστε να μη γίνονται πρόχειρες παρεμβάσεις.
      ΝΙΚΟΛΑΟΣ ΓΚΑΤΖΗΣ: Αυτό το είχατε ξαναναγγείλει και σε προηγούμενες πλημμύρες, κύριε Υπουργέ. Το είχε εξαγγείλει η Κυβέρνησή σας.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κοιτάξτε, εγώ σας λέω ότι έγιναν παρεμβάσεις από το 1995 έως το 2002 ύψους 5 δισεκατομμυρίων. Όλα έγιναν με μελέτες. Όμως, διαπιστώσαμε ότι πρέπει να γίνει μια συνολική μελέτη και για τον Έβρο και για την παρέβρια περιοχή, γιατί υπάρχουν προβλήματα και θα διατεθούν όσα κονδύλια χρειάζεται και άμεσα και μεσοπρόθεσμα και μακροπρόθεσμα.
     Επίσης, κυρία Ξηροτύρη, συμφωνώ και είπα ότι θα γίνει ένα ειδικό πρόγραμμα για τον Έβρο. Ασφαλώς, όταν θα είμαστε έτοιμοι, αυτά τα κονδύλια και για τις τρεις χρονικά προσδιορισμένες παρεμβάσεις θα εγγραφούν σε συγκεκριμένη ΣΑΕ.
      Από εκεί και πέρα, συμφωνήσαμε ότι πράγματι στον Έβρο θα ξεκινήσουμε - σύμφωνα με αυτά που ήδη προβλέπει και το νομοσχέδιο το οποίο βρίσκεται σε στάδιο επεξεργασίας- να κάνουμε πιλοτικά έναν ενιαίο φορέα διαχείρισης για τη συγκεκριμένη περιοχή. Ήταν εκεί όλοι οι φορείς -ο Περιφερειάρχης, ο Νομάρχης και οι Δήμαρχοι- και θα μας κάνουν προτάσεις εντός των ημερών για το ποια θα είναι η σύνθεση αυτού του φορέα.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όχι μόνο τους πολιτικούς παράγοντες, αλλά και τους εργαζόμενους στις υπηρεσίες.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Όσες ζημιές δεν καλύπτει ο ΕΛΓΑ θα καλυφθούν μέσα από τα ΠΣΕΑ και εκεί οι διαδικασίες έχουν επισπευσθεί γιατί πλέον τα ΠΣΕΑ τα χειρίζεται ο ΕΛΓΑ.
     Δεν νομίζω ότι διαφωνούμε. Πιστεύω ότι τις κινήσεις που έπρεπε να κάνουμε μέχρι τώρα τις κάναμε. Είπαμε ότι θα ξαναπάμε στον Έβρο μετά από μερικούς μήνες για να ξαναδούμε το θέμα. Βέβαια όλο αυτό το διάστημα έχουμε συνεχή συνεργασία. Πήγαμε την Παρασκευή και χθες πάλι είχαμε στο γραφείο το Νομάρχη Έβρου και τους Δημάρχους για να συνεννοηθούμε για όλα αυτά τα θέματα. Θα πάμε να κάνουμε και απολογισμό σε μερικούς μήνες και θα παρακολουθούμε το θέμα. Πιστεύω ότι θα ανταποκριθούμε στις προσδοκίες  που έχει αυτός ο κόσμος που ζει σε μία ιδιαίτερα ευαίσθητη περιοχή. 
     Έχουμε επίσης να βελτιώσουμε και τις συνεργασίες με τα άλλα κράτη. Η Βουλγαρία, την περίοδο των πλημμύρων, βοήθησε πάρα πολύ, κράτησε κάποια νερά. Πρέπει να βελτιώσουμε τη συνεργασία και με την Τουρκία, ώστε οι παρεμβάσεις που κάνει η μία χώρα να μη βλάπτουν τις παρεμβάσεις που κάνει η άλλη χώρα. 
     Σας ευχαριστώ. 
     ΠΡΟΕΔΡΕΥΩΝ (Κωνσταντίνος Βρεττός): Ακολουθεί η με αριθμό  398/18-2-2003 πρώτη επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου, προς την Υπουργό Περιβάλλοντος, Χωροταξίας και Δημοσίων Έργων, σχετικώς με την παράταση της προθεσμίας του δικαιώματος ενστάσεων-προσφυγών για το Εθνικό Κτηματολόγιο στην περιοχή της Καλαμάτας. 
     ΒΑΣΙΛΗΣ ΚΕΔΙΚΟΓΛΟΥ: Μπήκαμε στις επερωτήσεις της Παρασκευής, κύριε Πρόεδρε;
     ΠΡΟΕΔΡΕΥΩΝ (Κωνσταντίνος Βρεττός): Όχι, κύριε συνάδελφε, έχει αλλάξει η σειρά. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Συζητούμε την εύκολη πρώτα. Να τελειώσουμε την εύκολη, κύριε Κεδίκογλου, για να μπούμε μετά… 
     ΠΡΟΕΔΡΕΥΩΝ (Κωνσταντίνος Βρεττός): Να πάμε στα δύσκολα μετά.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Όχι δύσκολα, απλά είναι …
     ΠΡΟΕΔΡΕΥΩΝ (Κωνσταντίνος Βρεττός): Η επίκαιρη ερώτηση του κυρίου Γιαννακόπουλου έχει ως εξής:
     «Σημαντικός αριθμός πολιτών της Καλαμάτας και παραπλήσιων δήμων διαμαρτύρεται έντονα διότι δεν κατόρθωσε μέχρι τώρα να ασκήσει το νόμιμο δικαίωμα ενστάσεων-προσφυγών για να αναγκαίες διορθώσεις στα στοιχεία των ακινήτων τους προς το αρμόδιο γραφείο του Κτηματολογίου.
     Επειδή προ ημερών ανακοινώθηκε ότι τη Δευτέρα 17-2-2003 λήγει η προθεσμία και επειδή σε άλλους δήμους με τα ίδια προβλήματα δόθηκαν ανάλογες παρατάσεις προθεσμιών 
     Ερωτάται η κυρία Υπουργός 
     Τι προτίθεται να πράξει η Κυβέρνηση προκειμένου να δοθεί παράταση της ανωτέρω προθεσμίας για εύλογο χρονικό διάστημα –τουλάχιστον ενός μηνός -  για να υπάρξει δυνατότητα άσκησης του δικαιώματος ενστάσεων-προσφυγών προς τους ενδιαφερόμενους».
     Κύριε Γιαννακόπουλε, δεν κάνετε καμιά τροπολογία σε αυτό το νομοσχέδιο; 
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Είχα καταθέσει την ερώτηση, κύριε Πρόεδρε. Θα ακούσουμε τον κύριο Υπουργό και επιφυλασσόμαστε στην Ολομέλεια. 
     ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Περιβάλλοντος, Χωροταξίας και Δημοσίων Έργων, κ. Τσακλίδης, έχει το λόγο. 
     ΙΩΑΝΝΗΣ ΓΙΑΝΝΑΚΟΠΟΥΛΟΣ:  Είμαι και εισηγητής στο νομοσχέδιο, κύριε Πρόεδρε.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ξέρετε ότι το θέμα του Κτηματολογίου είναι πάρα πολύ σοβαρό για τη χώρα. Έχουμε καθυστερήσει και πρέπει να τελειώσουμε γρήγορα γιατί αλλιώς θα έχουμε προβλήματα με την Ευρωπαϊκή Ένωση. 
     Ο κ. Γιαννακόπουλος βέβαια επέμενε πάρα πολύ να δοθεί μία παράταση για τη Μεσσηνία για κάποιους δήμους και για την Καλαμάτα. Η πληροφόρησή μου από το Κτηματολόγιο είναι ότι τηρήθηκαν όλες οι διαδικασίες. Υπήρχε, δηλαδή, ευρεία δημοσιοποίηση όλων των ημερομηνιών έγκαιρα. Βεβαίως επειδή επέμενε πάρα πολύ και επειδή έχουμε και προβλήματα με το οδικό δίκτυο τελευταία για τους κατοίκους της Πελοποννήσου και ειδικότερα της Μεσσηνίας, το αίτημά του θα γίνει αποδεκτό και θα δώσουμε μία παράταση δεκαπέντε ημερών ώστε να δοθεί η δυνατότητα και σε κάποιους που για λόγους ανωτέρας βίας δεν πρόλαβαν να κάνουν ενστάσεις να ικανοποιηθούν. Από τις 17 Φεβρουαρίου που έληγε η προθεσμία θα δοθεί μία παράταση μέχρι τις 3 Μαρτίου για να ικανοποιήσουμε το αίτημα παρ’ όλο που δεν ικανοποιούμε άλλα παρόμοια αιτήματα. 
     Κύριε Γιαννακόπουλε, αναγνωρίζουμε την επιμονή τη δική σας λόγω της ιδιαιτερότητας που ανέκυψε από τα προβλήματα της επικοινωνίας που έχουν οι πολίτες της Καλαμάτας. 
     ΠΕΤΡΟΣ ΤΑΤΟΥΛΗΣ: Και στην Αρκαδία έχουν προβλήματα.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Γιαννακόπουλος έχει το λόγο. 
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, σας ευχαριστώ ειλικρινά για την κατανόηση. 
     Θέλω να πω ότι ο Νομός Μεσσηνίας, όπως και όλοι οι νομοί της χώρας, έχει πληγεί από τα ακραία καιρικά φαινόμενα. Σας πληροφορώ, κύριε Υπουργέ, με κάθε ειλικρίνεια, αλλά και με ευθύνη ότι ο δρόμος Καλαμάτας-Σπάρτης έχει αποκοπεί όπως είχε αποκοπεί μέχρι πρότινος…
     ΒΑΣΙΛΗΣ ΚΕΔΙΚΟΓΛΟΥ: Όχι λόγω ακραίων φυσικών φαινομένων;
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Εν πάση περιπτώσει, κύριε Κεδίκογλου, εγώ πιστεύω ότι ήταν ακραία τα καιρικά φαινόμενα. Έχει κοπεί και ο δρόμος από την Τρίπολη.
      Να φανταστείτε, κύριε Υπουργέ, ότι δεν είναι μόνο οι κατολισθήσεις των δρόμων, αλλά και οι χιονοπτώσεις. Εδώ είναι ο εξ Αρκαδίας συνάδελφος να το επιβεβαιώσει. Θέλω δε να σας πω ότι η Μεσσηνία έχει πολλούς ετεροδημότες, ανθρώπους που μένουν εδώ στην Αθήνα, αλλά και σε άλλους νομούς.
      Έτσι, λοιπόν, πλήθος ανθρώπων ήρθαν στο γραφείο μου ή μου τηλεφώνησαν και μου εξέθεσαν αυτό το σοβαρό ζήτημα. Βεβαίως, έχουν τηρηθεί από την υπηρεσία Κτηματολογίου όλες οι διαδικασίες, αλλά σας είπα ότι ο δικαιολογητικός λόγος είναι αυτός και μόνο και σας ευχαριστώ ειλικρινά.
      Θα ήθελα να σας κάνω μόνο μία παράκληση. Επειδή ήδη έχουν περάσει τρεις μέρες, εγώ ζητώ ένα μήνα παράταση. Αν είναι δυνατόν, να πούμε όχι για δεκαπέντε μέρες, αλλά για είκοσι, μήπως μπορέσουν όλοι αυτοί οι άνθρωποι να εξυπηρετηθούν. 
      Συμφωνώ απόλυτα ότι το Κτηματολόγιο πρέπει να «περπατήσει» πάση θυσία, γιατί μας είναι αναγκαίο. Έχει ταλανίσει τον τόπο μας, κύριε Υπουργέ και κύριοι συνάδελφοι, η μη ύπαρξή του τόσα χρόνια. 
      Ειλικρινά σας ευχαριστώ που κατανοήσατε το αίτημα των Μεσσήνιων συμπατριωτών μου και δώσατε αυτήν την προθεσμία.
      ΒΑΣΙΛΗΣ ΚΕΔΙΚΟΓΛΟΥ: Όπως βλέπετε, χρειαζόμαστε επανίδρυση της υποδομής.
      ΠΡΟΕΔΡΕΥΩΝ (Κωνσταντίνος Βρεττός): Θα συζητηθεί η με αριθμό 400/18-02-2003 δεύτερη επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Πέτρου Τατούλη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αποκατάσταση ή επαναχάραξη του οδικού δικτύου στην Πελοπόννησο που έπαθε ζημιές από την πρόσφατη κακοκαιρία.
     Η επίκαιρη ερώτηση του κ. Πέτρου Τατούλη έχει ως εξής:
     «Μετά τα νέα συμβάντα καθίζησης του οδοστρώματος στο 127ο χιλιόμετρο της εθνικής οδού Αθηνών- Τριπόλεως και λίγες μόνο ημέρες μετά την πλήρη καταστροφή του τμήματος Τσακώνας- Παραδείσια της εθνικής οδού Τριπόλεως- Καλαμάτας, παγιώνεται πλέον η συνολική απορύθμιση του συγκοινωνιακού συστήματος της Πελοποννήσου και επιτείνεται ο αποκλεισμός του Νομού Αρκαδίας από το περιφερειακό συγκοινωνιακό εθνικό δίκτυο. 
     Κρίνοντας από την εξέλιξη των γεγονότων, καθίσταται προφανές πλέον ότι η χάραξη του εθνικού δικτύου στην περιφέρεια της Πελοποννήσου έγινε υπό το άγος της βιασύνης και της προχειρότητας, αγνοήθησαν πλήρως οι φωνές των ειδικών επιστημόνων που επισήμαναν την ύπαρξη υπογείων υδροφόρων ρευμάτων και τον κίνδυνο ερπυσμού του οδοστρώματος, ενώ δημιουργούνται επίσης εύλογες απορίες για τον τρόπο που λαμβάνονται συνολικά οι αποφάσεις χάραξης οδικών δικτύων στο ΥΠΕΧΩΔΕ.
     Ερωτάται η κυρία Υπουργός το εξής:
     1. Ποιο είναι το χρονικό διάστημα αποκατάστασης ή επαναχάραξης των προαναφερομένων οδικών τμημάτων που παρουσιάζουν τα συγκεκριμένα προβλήματα;
     2. Ποια μέτρα προτίθεστε να υιοθετήσετε στις επισκευαστικές ή επαναχαρακτικές επεμβάσεις στα προαναφερόμενα οδικά τμήματα, ώστε να αποφευχθεί μία τυχόν επανάληψη του φαινομένου σε μία νέα επιδείνωση των καιρικών συνθηκών;»
     Ωραίες λέξεις χρησιμοποιείτε, κύριε Τατούλη. Μπράβο.
     ΠΕΤΡΟΣ ΤΑΤΟΥΛΗΣ: Ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. Ορίστε, κύριε Υπουργέ.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι υπάρχουν δύο σοβαρά προβλήματα στο δρόμο Κορίνθου-Τριπόλεως και Τρίπολης-Καλαμάτας.
     Θέλω, στη Βουλή τουλάχιστον, να προσεγγίσουμε με αντικειμενικότητα αυτά τα προβλήματα, χωρίς ακραίες τοποθετήσεις. Γι’ αυτό, θα περιγράψω εν τάχει το ιστορικό των δύο αυτών έργων. Για το τμήμα Παραδείσια-Τσακώνα, η μελέτη ανατέθηκε το 1978, τελείωσε το 1982 και εγκρίθηκε τον Ιανουάριο του 1983.
     ΒΑΣΙΛΗΣ ΚΕΔΙΚΟΓΛΟΥ: Μελέτη απορροής των ομβρίων υδάτων υπήρχε;
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα σας απαντήσω, κύριε Κεδίκογλου.
     Κύριε Τατούλη, το ίδιο διάστημα, βεβαίως, γινόταν και η μελέτη για το δρόμο Κορίνθου-Τριπόλεως. Από τις κυβερνήσεις του ΠΑΣΟΚ δόθηκε η προτεραιότητα –και ορθώς πιστεύω- πρώτα στο δρόμο Κορίνθου-Τριπόλεως και μετά στο δρόμο Τρίπολης-Καλαμάτας. Έτσι, ξεκινήσαμε πρώτα το δρόμο Κορίνθου-Τριπόλεως.
     Ο δρόμος Τρίπολη-Καλαμάτα για το τμήμα Παραδείσια-Τσακώνα δημοπρατήθηκε τον Αύγουστο του 1990, αφού εντάχθηκε στο Α΄ Κοινοτικό Πλαίσιο Στήριξης, με τη μελέτη, η οποία είχε εγκριθεί το 1983 και η οποία προέβλεπε δίιχνη διατομή και μία συγκεκριμένη χάραξη. 
     ΒΑΣΙΛΗΣ ΚΕΔΙΚΟΓΛΟΥ: Για τα όμβρια…
     ΠΡΟΕΔΡΕΥΩΝ (Κωνσταντίνος Βρεττός): Μην τον διακόπτετε, κύριε Κεδίκογλου.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έχω χρόνο, κύριε Κεδίκογλου, αλλιώς θα σας άφηνα ευχαρίστως να με διακόψετε. Θα τα πω, περιμένετε.
     Ενώ το τμήμα δημοπρατήθηκε τον Αύγουστο του 1990, το Νοέμβριο δίνεται εντολή να μετατραπεί ο δρόμος από δίιχνο σε τετράιχνο, με στηθαίο ασφαλείας στη μέση. Η εντολή ήταν, δυστυχώς, να μη γίνουν πρόσθετα τεχνικά και σήραγγες και να ακολουθήσουμε την ίδια χάραξη.
      Καταλαβαίνετε ότι αυτό δημιουργούσε πάρα πολλά προβλήματα. Διότι άλλο είναι να κάνεις ένα δρόμο δέκα μέτρα και άλλο να κάνεις ένα δρόμο είκοσι μέτρα. 
      ΒΑΣΙΛΗΣ ΚΕΔΙΚΟΓΛΟΥ: Κανένα πρόβλημα, αν υπήρχαν μελέτες απορροής. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Κεδίκογλου, μην διακόπτετε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό σημαίνει ότι δημιουργούνται πάρα πολύ μεγάλα επιχώματα και ορύγματα έως εκατό, εκατόν πενήντα μέτρα. Ήταν και τα εδάφη ευπαθή. 
     Θέλω να τονίσω ότι παλαιότερα, όταν μια μελέτη γινόταν το 1980 ή το 1982 ή το 1979, τη δεκαετία του 1980 ή και στις αρχές της δεκαετίας του 1990, δυστυχώς  δεν υπήρχε εμπειρία, κύριε Τατούλη. Αυτή είναι η αλήθεια. Οι νέοι αυτοκινητόδρομοι ξεκίνησαν ουσιαστικά από τον αυτοκινητόδρομο Κόρινθο-Τρίπολης. Δεν υπήρχε εμπειρία συνολικά στο σύστημα. Δεν προβλέπονταν πλήρεις γεωλογικές μελέτες και γεωτεχνικές, ούτε υδραυλικές, όπως σωστά λέει ο κ. Κεδίκογλου. 
      Παράλληλα, με την κατασκευή του δρόμου που ξεκίνησε ως δίιχνος γινόταν και η αλλαγή της μελέτης, η οποία εγκρίθηκε το 1992. Το ίδιο διάστημα το Υπουργείο ζήτησε από τη ΔΕΚΕ να πει σε ποια σημεία πρέπει να γίνουν πρόσθετα γεωτεχνικά έργα. Πρότεινε, λοιπόν, η ΔΕΚΕ κάποια σημεία και δεν έβαλε το σημείο 16200 που έγινε η κατολίσθηση.
      Έγιναν, λοιπόν, τα χωματουργικά έργα αυτήν την περίοδο και μερικά τεχνικά. Το 1998 δημοπρατήθηκε το υπόλοιπο κομμάτι, δηλαδή οδοστρωσία, άσφαλτος κλπ., σε ένα δρόμο που είχε γίνει ήδη. Άρχισαν να δημιουργούνται υπόνοιες ότι υπάρχουν προβλήματα. Έγιναν πρόσθετα γεωλογικά. Οι προτάσεις που έκαναν τότε οι επιστήμονες ήταν να ληφθούν κάποια μέτρα τοπικής σημασίας για τη συγκράτηση των μεγάλων επιχωμάτων, δηλαδή αφαίρεση κατασκευασθέντος επιχώματος σε βάθος ενός μέτρου, δυναμική συμπύκνωση του επιχώματος στη νέα στάθμη, επανακατασκευή του επιχώματος στην προβλεπόμενη στάθμη, μέτρα τα οποία εληφθησαν. Δεν ήταν αρκετά. 
      Το έργο, λοιπόν, τελείωσε αρχές του 2000. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε. Επειδή είναι ένα σοβαρό θέμα, σας παρακαλώ πάρα πολύ να μου δώσετε λίγο χρόνο. Ίσως να μη δευτερολογήσω κι’ όλας. 
      ΒΑΣΙΛΗΣ ΚΕΔΙΚΟΓΛΟΥ: Δώστε λίγο χρόνο στον κύριο Υπουργό. Είναι πολύ σοβαρό θέμα.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Παρουσιάστηκαν στις αρχές του 2000 κάποια προβλήματα. Ζήτησε η Περιφέρεια -και η τοπική κοινωνία- να δοθεί το έργο στην κυκλοφορία. Δεν εκτιμήθηκε το μέγεθος των προβλημάτων που μπορεί να ανακύψουν. 
     Εμείς, ως ΥΠΕΧΩΔΕ, αναθέσαμε αμέσως μελέτες στους κυρίους Μαρίνο και Καββαδά, καθηγητές του Πολυτεχνείου, οι οποίοι εντόπισαν περίπου το πρόβλημα. Έκαναν προτάσεις οι οποίες δεν ήταν μονοσήμαντες από οικονομική και τεχνική άποψη. Το Συμβούλιο Μελετών του Υπουργείου Δημοσίων Έργων, εκτιμώντας τις τεχνικές εκθέσεις των δύο καθηγητών, κατέληξε ομόφωνα στο συμπέρασμα ότι πρέπει να γίνει καινούρια μελέτη περιγραφής του φαινομένου. Έγινε η μελέτη αυτή. Δηλαδή αυτήν τη στιγμή ξέρουμε, ποια είναι η μάζα η οποία κατολισθαίνει. Το πρόβλημα είναι μεγάλο, είναι τριπλάσιο απ’ αυτό της Μαλακάσας.
      Πώς θα αντιμετωπιστεί: Θα πρέπει να γίνει καινούρια μελέτη, η οποία θα ανατεθεί άμεσα. Ξέρουμε το φαινόμενο το οποίο υπάρχει. Θα γίνει ίσως καινούρια χάραξη. Μπορεί να πάμε ανάντη του φαινομένου ένα χιλιόμετρο, έξω από τη μάζα κατολίσθησης. Μπορεί να πάμε μέσα στη μάζα κατολίσθησης, με σήραγγες. Δεν μπορούμε να προσδιορίσουμε, ούτε το χρόνο ούτε το κόστος. Γενική εκτίμηση μπορούμε να κάνουμε. Είναι βέβαιο όμως ότι το πρόβλημα είναι μεγάλο, θα καθυστερήσει και γι’ αυτό θα δώσουμε όσα χρήματα χρειαστούν για να επιδιορθώσουμε, να βελτιώσουμε την παλιά εθνική οδό. Εν πάση περιπτώσει θα κινηθούμε γρήγορα, με ταχύτατες διαδικασίες για να μην αργοπορήσουμε στη ριζική αντιμετώπιση του προβλήματος.
      Σε ό,τι αφορά το πρόβλημα της Νεμέας η μελέτη πράγματι ξεκίνησε το 1978, τελείωσε το 1984, το έργο του δρόμου Κόρινθος-Τρίπολη εβδομήντα τέσσερα χιλιόμετρα ξεκίνησε να κατασκευάζεται από το 1986, παραδόθηκε σταδιακά το 1991-1992 και παραλήφθηκε. Από το 1996-1997 άρχισαν να φαίνονται κάποια προβλήματα. Έγιναν πάλι μελέτες, έγιναν γεωτρήσεις. Άλλοι πρότειναν το ένα, άλλοι το άλλο. Από το 1998 κάναμε έναν παράπλευρο δρόμο, ώστε να αντιμετωπίσουμε τυχόν πρόβλημα που θα δημιουργηθεί και βάλαμε και συστήματα που μετρούσαμε τον ερπυσμό. Το λέω γιατί υπήρχε ένας ερπυσμός. Εκινείτο ο δρόμος λίγο κατά ένα εκατοστό το χρόνο περίπου.
      Έγινε πράγματι μια εργολαβία το 2000 για να αντιμετωπίσουμε το φαινόμενο με 2 δισεκατομμύρια δραχμές. Έγινε με διαδικασίες επείγουσες, πήγε στο Ελεγκτικό Συνέδριο, καθυστέρησε κάποιους μήνες, το Ελεγκτικό Συνέδριο ακύρωσε τη δημοπρασία, γιατί δεν δέχθηκε το επείγον. Κάναμε μια άλλη δημοπρασία μετά με ανοικτές διαδικασίες. Δυστυχώς καθυστερήσαμε, γιατί δεν είχαν γίνει οι απαλλοτριώσεις και ακυρώθηκε αυτός ο διαγωνισμός.
      Αυτές τις μέρες, κύριε Τατούλη –και τελειώνω- έγιναν γεωτρήσεις, πήγαν πάλι οι καθηγητές. Το πρωί είχαμε μια συνάντηση με μια πολυπληθή ομάδα ειδικών. ΟΙ μετρήσεις που έγιναν δείχνουν –το λέω με μια πολύ μικρή επιφύλαξη, γιατί μας έφεραν τα στοιχεία σήμερα το πρωί- ότι μπορούμε να παρέμβουμε στον παράπλευρο δρόμο με πασσαλώσεις σε τρεις ζώνες, για να είναι ο παράπλευρος δρόμος ασφαλής, γιατί λύνει ως ένα σημείο μεσοπρόθεσμα το πρόβλημα, με μια δαπάνη περίπου 2 εκατομμυρίων ευρώ.
      Ευτυχώς, οι μελέτες έδειξαν ότι για τον κύριο άξονα εκεί με μία μικρή βελτίωση ή ενίσχυση του έργου, που είχαμε δημοπρατήσει, μπορούμε να πάμε σε εκείνη τη λύση, πράγμα που σημαίνει ότι οι διαδικασίες της νέας δημοπράτησης μπορούν να ξεκινήσουν μέσα σε δύο-τρεις μήνες. Θα χρειασθεί ένα ποσό περίπου 2 ή 2,5 δισεκατομμύρια δραχμές. Το έργο αυτό θα διαρκέσει περίπου ένα χρόνο και θα δώσει την οριστική λύση. Ο δρόμος θα περάσει από εκεί, που περνούσε μέχρι σήμερα, αλλά σε τρεις με τέσσερις μήνες μπορούμε να έχουμε έτοιμο τον παράπλευρο δρόμο, για να αντιμετωπίσουμε  το πρόβλημα. Αυτή είναι η εξέλιξη.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, οι αιτίες του προβλήματος είναι η έλλειψη μελετών απορροής και η έλλειψη επιθεώρησης για όσο χρόνο εκτελούνταν το έργο.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τατούλης έχει το λόγο.
      ΠΕΤΡΟΣ ΤΑΤΟΥΛΗΣ: Κύριε Πρόεδρε, νομίζω ότι η σημερινή παρουσίαση από τον κύριο Υφυπουργό δείχνει ότι μπορούμε να προσεγγίζουμε με ένα νηφάλιο τρόπο πάρα πολύ θετικά τα προβλήματα, που αντιμετωπίζουμε.
      ΒΑΣΙΛΗΣ ΚΕΔΙΚΟΓΛΟΥ: Ήταν πολύ ειλικρινής η τοποθέτηση του κυρίου Υφυπουργού.
      ΠΕΤΡΟΣ ΤΑΤΟΥΛΗΣ: Ήταν πράγματι πολύ νηφάλια η τοποθέτηση του κυρίου Υφυπουργού και χαίρομαι για αυτό. Ξεπεράσαμε πάρα πολλά από τα προβλήματα, που αντιμετωπίσαμε, τον τελευταίο καιρό, όπου είχαμε εκφράσεις επιθετικότητας και προσπάθειες ανεύρεσης και ανάθεσης της ευθύνης σε κάποιους παράγοντες.
     Κύριε Υφυπουργέ, νομίζω ότι η σημερινή σας τοποθέτηση ήταν πραγματικά νηφάλια και κοντά στην αλήθεια. Έτσι έγιναν τα πράγματα, όπως τα είπατε. 
      Εκείνο, που εγώ θέλω να ξεκαθαρίσω και το οποίο ενδιαφέρει πλέον τους κατοίκους της Αρκαδίας και της περιφέρειας της Πελοποννήσου, έχει να κάνει με την αποκατάσταση των ζημιών σε μία δύσκολη περίοδο, σε μία χρονική περίοδο που είναι εξαιρετικά δύσκολη και κρίσιμη για την ανάπτυξη μίας περιφέρειας με τόσα προβλήματα που αντιμετωπίζει. Εκεί νομίζω ότι βρίσκεται το πρόβλημα, που πρέπει να εστιάσετε.
      Θα ήθελα να πω ότι εκείνο, που πρέπει να σας ενδιαφέρει, είναι η γρήγορη αποκατάσταση των ζημιών. Αυτό έχει δύο σκέλη και κατευθύνσεις.
      Αρχικά θα πρέπει να εξευρεθούν οι απαραίτητες χρηματοδοτήσεις, για να προχωρήσει η αποκατάσταση των ζημιών.
      Κύριε Υφυπουργέ, η εκτίμησή μου είναι ως προς το δρόμο της Νεμέας ότι θα πρέπει γρήγορα να προχωρήσετε στην ήδη υπάρχουσα μελέτη, η οποία ουσιαστικά ενισχύει και κατοχυρώνει το έργο. Ήταν αστοχία σας το ότι τόσα χρόνια δεν μπορέσατε να μελετήσετε σωστά το φαινόμενο και να δώσετε λύση. 
      Κύριε Υφυπουργέ, η τελευταία εργολαβία, που ανατέθηκε, ήταν συγκεκριμένη, αλλά δεν εκτελέστηκε. Δεν έχετε εσείς ευθύνη, αλλά η προκάτοχός σας πολιτική ηγεσία του Υπουργείου, γιατί δεν είχαν βρεθεί τα χρήματα. Δεν είχαν, δηλαδή, εξευρεθεί οι πιστώσεις, με αποτέλεσμα η εργολαβία να μην εκτελεστεί και να δημιουργηθεί αυτό το φαινόμενο.
      Θέλω να επιμείνω, κύριε Υφυπουργέ, στο ότι υπήρξε δέσμευση στα συμβατικά τέλη στην ανάθεση του έργου. Η ανάθεση για την εκτέλεση του έργου προέβλεπε ως χρονικό ορίζοντα τους έξι μήνες. Δεν αντέχουμε για ένα ή και για δύο χρόνια. Μην πάτε σε προσωρινές λύσεις. Η προσωρινή λύση στην Ελλάδα, δυστυχώς είναι μονιμότερη από το μόνιμο πρόβλημα.
      Ως προς το θέμα της Τσακώνας και του δρόμου Τρίπολης-Καλαμάτας, νομίζω ότι και εκεί υπάρχει κακή πληροφόρηση. Υπήρξαν μελέτες και έχει δίκιο ο κ. Κεδίκογλου σε αυτά, που είπε προηγουμένως. Υπήρξαν και γεωλογικές και γεωτεχνικές μελέτες, μεταγενέστερες των αρχικών μελετών. Δεν εφαρμόστηκαν, γιατί υπάρχει ένα άγχος στην Ελλάδα. Παραμονές εκλογών όλοι μας νομίζουμε και ιδιαίτερα εσείς τον τελευταίο καιρό ότι τρέχοντας στα έργα μπορείτε να αγρεύετε ψήφους. Αυτό είναι εις βάρος της ποιότητας και της ασφάλειας των έργων, αλλά και των πολιτών και της γενικότερης ευημερίας της περιοχής μας. 
      Κύριε Υφυπουργέ, δεν θα πρέπει να ξεχνάτε ότι πρόβλημα δεν είναι μόνο το κόστος στην επανόρθωση των ζημιών, αλλά είναι ότι για το χρονικό διάστημα, που δεν θα λειτουργεί αυτός ο εξαιρετικά χρήσιμος οδικός άξονας, οι τοπικές οικονομίες θα πληγούν πάρα πολύ. Αυτό είναι το μεγάλο κόστος. 
      Θα ήθελα να δείτε πάρα πολύ προσεκτικά το θέμα. Ας αφήσουμε τις ακραίες φωνές, γιατί δεν συμβάλλουν και δεν συνεισφέρουν ουσιαστικά. Ας δούμε, με σωστές τοποθετήσεις και με ειλικρινή τοποθέτηση από πλευράς της πολιτικής ηγεσίας του Υπουργείου, τι μέλλει γενέσθαι, ποια είναι η χρηματοδότηση, αν έχει εξευρεθεί και ποιος είναι ο χρονικός ορίζοντας για την αποκατάσταση των ζημιών.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχουν μπει μπροστά διαδικασίες αναζήτησης ευθυνών. Ενδιαφέρει τον κόσμο και αυτό.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κοιτάξτε ήδη διετάχθη ένορκη διοικητική εξέταση και επίσης επελήφθη και το Σώμα Επιθεωρητών.
      ΒΑΣΙΛΗΣ ΚΕΔΙΚΟΓΛΟΥ: Τώρα κάτι μας είπατε. Ο παρών Υπουργός έχει μεγάλη εμπειρία του θέματος. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ χαίρομαι για το επίπεδο της συζήτησης και νομίζω ότι μπορούμε να συνεννοούμαστε.
     Η απάντησή μου είναι ότι παλαιότερα δεν γίνονταν σωστές μελέτες, ούτε γεωλογικές ούτε γεωτεχνικές ούτε υδραυλικές …
      ΒΑΣΙΛΗΣ ΚΕΔΙΚΟΓΛΟΥ: Έχει, όμως, επιθεώρηση. 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κεδίκογλου, τα έργα αυτά έγιναν σε περίοδο που υπήρχε και επιθεώρηση.
      ΒΑΣΙΛΗΣ ΚΕΔΙΚΟΓΛΟΥ: Δεν υπάρχει επιθεώρηση. Υπάρχει ένα Σώμα Επιθεωρητών που είναι χαφιέδες. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Κεδίκογλου, σήμερα υπάρχουν τριπλοί έλεγχοι και από το ΚΕΔΕ και από τους επιθεωρητές και από άλλους φορείς. 
      ΒΑΣΙΛΗΣ ΚΕΔΙΚΟΓΛΟΥ: Αφού δεν υπάρχει επιθεώρηση. Πώς να το κάνουμε;
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, μη διακόπτετε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Θα τα πούμε αυτά μετά, στην επόμενη ερώτηση.
     Εν πάση περιπτώσει, αυτό που θέλω να τονίσω είναι ότι τα τελευταία χρόνια έχει γίνει μεγάλη βελτίωση στον τομέα των μελετών, γίνονται και αξιόλογες γεωλογικές, γεωτεχνικές μελέτες, έρευνες, γίνονται και υδραυλικές μελέτες και πρέπει να ξέρει ο ελληνικός λαός ότι τα έργα τα οποία κατασκευάζονται σήμερα και τα τελευταία χρόνια είναι έργα εφάμιλλα σε ποιότητα έργων άλλων προηγμένων χωρών. 
      Βεβαίως, παντού, κύριε Τατούλη, πρέπει να ξέρετε ότι αυτές τις ημέρες και στην Αγγλία και στην Αμερική, σε χώρες πολύ πιο προχωρημένες τεχνολογικά από εμάς, είχαμε προβλήματα. Κανένας δεν μπορεί να αποκλείσει την ύπαρξη προβλημάτων, απλώς ελαχιστοποιούμε όσο μπορούμε τις πιθανότητες να υπάρχουν τέτοια φαινόμενα.
      Εγώ θα μείνω τώρα στο διά ταύτα. Για τη Νεμέα σας είπα ότι τη λύση η οποία μάλλον φαίνεται να δίνεται. Γιατί σας είπα ότι σήμερα μας έφεραν τα πορίσματα, αύριο περιμένουμε και αποτελέσματα άλλων γεωτρήσεων, αλλά ένα κλιμάκιο από πέντε-έξι ειδικούς επιστήμονες και καθηγητές μου είπαν σήμερα το πρωί ότι μπορούμε να φτιάξουμε τον παράπλευρο με τρεις ζώνες πασσαλώσεων. Αυτό θα κοστίσει 2.000.000 ευρώ. Θα το ξεκινήσουμε γρήγορα, ώστε σε τρεις-τέσσερις μήνες, δηλαδή, ενόψει του καλοκαιριού να είναι έτοιμο. 
      Παράλληλα πρέπει να ξεκινήσουμε και το άλλο έργο για τον κύριο άξονα όπου μέχρι τώρα μας λένε ότι μπορούμε να εφαρμόσουμε την ίδια μελέτη που είχαμε με κάποιες ενισχύσεις. Αν πράγματι αυτό είναι αληθές, θα το ξέρουμε σε μερικές ημέρες. Πρέπει να προχωρήσουμε και θα το κάνουμε με γρήγορη βελτίωση της μελέτης και δημοπράτηση με γρήγορες διαδικασίες, ώστε να ξεκινήσουμε, γιατί πρέπει να δουλέψουμε καλοκαίρι. Δεν ξέρω αν θα τελειώσουμε σε έξι μήνες, αλλά εγώ θα έλεγα ότι θα είμαστε έτοιμοι την Άνοιξη του 2004, για να μη δουλέψουμε και το χειμώνα. Μιλάμε για τη σοβαρή παρέμβαση που είναι δύο με δυόμισι δισεκατομμύρια δραχμές περίπου. Δεν ξέρω αν θα τελειώσει μέχρι το φθινόπωρο. Είναι λίγο δύσκολο. Χρειάζονται έξι μήνες, αλλά σε περίοδο που μπορείς να δουλέψεις. Δεν θα έλεγα ότι θα πρέπει να βιαστούμε, να κάνουμε κάτι πρόχειρο. Μακάρι να προλάβουμε μέχρι το χειμώνα, αλλά είναι βέβαιο ότι αν κινηθούμε σωστά, οπωσδήποτε στις αρχές της άνοιξης θα είμαστε έτοιμοι.
      Όσον αφορά την Τσακώνα σας είπα ότι θα ξεκινήσουμε γρήγορα μία μελέτη για να μας δείξει από πού πρέπει να πάμε. Μπορεί να πάμε και μέσα από τη ζώνη κατολίσθησης με μεγάλα έργα, όπως σήραγγες ή να πάμε έξω από τη ζώνη κατολίσθησης όπου θα χρειαστούν κάποια άλλα τεχνικά έργα. Το χρόνο και το κόστος δεν μπορώ να το προσδιορίσω από τώρα με ακρίβεια.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Τρίτη είναι η με αριθμό 403/18-2-2003 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το ύψος των διοδίων στην Αττική Οδό κλπ.
      Η επίκαιρη ερώτηση του κυρίου συναδέλφου έχει ως εξής:
      «Πανάκριβα έργα και πανάκριβη η χρήση τους είναι το αποτέλεσμα της παραγωγής δημοσίων έργων με τη μέθοδο της αυτοχρηματοδότησης, που αποτελεί μία φλέβα χρυσού για τους μονοπωλιακούς ομίλους-εργολάβους, οι οποίοι αποκομίζουν τεράστια κέρδη τόσο στη φάση της κατασκευής τους, όσο και στην εκμετάλλευσή τους στη συνέχεια.
      Χαρακτηριστικό είναι το παράδειγμα της Αττικής Οδού. Στα τέλη του προηγούμενου μήνα η αρμόδια Υπουργός ΠΕΧΩΔΕ παραδέχτηκε ότι το κόστος του έργου, αντί για 524 δισεκατομμύρια δραχμές που προέβλεπε η αρχική σύμβαση, έχει ήδη ανέλθει στο 1 τρισεκατομμύριο δραχμές, ενώ λίγες μέρες νωρίτερα οι εκπρόσωποι του Συλλόγου Πολιτικών Μηχανικών τεκμηρίωναν ότι η πραγματική συμμετοχή της εργολαβικής κοινοπραξίας βρίσκεται μόλις στο 8-10% της συνολικής χρηματοδότησης του έργου, δηλαδή πολύ μικρότερη από τις συμβατικές της υποχρεώσεις.
      Τα νέα αυξημένα διόδια έρχονται να αποκαλύψουν πλήρως την αντιλαϊκή ουσία της  μεθόδου των αυτοχρηματοδοτούμενων έργων, που με τόση περηφάνια παρουσιάζει η Κυβέρνηση.
      Ερωτάται η κυρία Υπουργός, ποια μέτρα πρόκειται να πάρει η Κυβέρνηση και πότε, ώστε να αντιμετωπιστεί το τεράστιο πρόβλημα με τα διόδια στην Αττική Οδό, καθώς και για να επιλυθούν τα κυκλοφοριακά προβλήματα που δημιουργούνται στους κόμβους της Μεταμόρφωσης και της λεωφόρου Πεντέλης;»
      O κύριος Υφυπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ θα συμφωνήσω με τον κ. Σκυλλάκο, ότι πράγματι το κόστος από 524 δισεκατομμύρια έφθασε 1 τρισεκατομμύριο. Το συμβατικό κατ’ αποκοπή τίμημα ήταν αυτό στο οποίο αναφέρεστε. Αλλά πρέπει να ξέρετε ότι οι απαλλοτριώσεις είναι έξω από το τίμημα αυτό και μάλιστα υπολογίστηκαν σε 107 δισεκατομμύρια δραχμές, σύμφωνα με τις ισχύουσες αντικειμενικές τιμές. Στη συνέχεια τα δικαστήρια μας έβγαλαν αποφάσεις και οδήγησαν το ύψος των απαλλοτριώσεων σε 300 δισεκατομμύρια. 
      ΒΑΣΙΛΗΣ ΚΕΔΙΚΟΓΛΟΥ: Δυστυχώς.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Άρα, πάμε από 524 σε 824.
     Επίσης, έπρεπε να γίνουν και έγιναν κάποιες τροποποιήσεις, βελτιώσεις. Δηλαδή, το Συμβούλιο Επικρατείας επέβαλε κάποιες βελτιώσεις σε πολλά σημεία ή προσφυγές στην Ευρωπαϊκή Ένωση ή αιτήματα δήμων και άλλων φορέων. Έγινε η υπογειοποίηση στο Χαλάνδρι, στα Βριλήσσια. ‘Όλα αυτά είχαν ένα κόστος. Η κατασκευή έργων και συνδέσεων του προαστιακού σιδηροδρόμου επιβάρυνε με μερικά δισεκατομμύρια το έργο. Η κατασκευή σημαντικών αντιπλημμυρικών έργων, τα οποία δυστυχώς δεν προβλέπονταν στη μελέτη που έγινε την περίοδο 1992. Μόνο αυτά τα αντιπλημμυρικά στοίχισαν 60 δισεκατομμύρια.
      ΒΑΣΙΛΗΣ ΚΕΔΙΚΟΓΛΟΥ:  Πάλι χωρίς μελέτη.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Συνολικά αυτές οι πρόσθετες παρεμβάσεις και στον Υμηττό στοίχισαν 195 δισεκατομμύρια. Μόνο με αυτά όπως βλέπετε φθάνουμε στο 1 τρισεκατομμύριο και υπάρχουν και κάποια άλλα που είναι ελάσσονος σημασίας.
     Σε ό,τι αφορά τώρα τα διόδια. Πρέπει να γνωρίζετε ότι η σύμβαση παραχώρησης προέβλεπε ανώτατο συμβατικό όριο διοδίων 1,56 ευρώ σε τιμές του 1994 χωρίς ΦΠΑ. Αυτές οι τιμές σύμφωνα με τη σύμβαση πρέπει να αναπροσαρμόζονται με το δείκτη τιμών ανά εξάμηνο. Αυτό σημαίνει ότι όταν τελειώσει το έργο, δηλαδή τέλος του 2003 αρχές του 2004, τα διόδια για το σύνολο της διαδρομής θα είναι περίπου 2,8 ευρώ. 
      Τώρα δόθηκε σε κυκλοφορία το τμήμα από Μεταμόρφωση από εθνική οδό μέχρι Γέρακα. Μπήκαν κάποια διόδια. Ποια είναι αυτά; 
      ΒΑΣΙΛΗΣ ΚΕΔΙΚΟΓΛΟΥ: Τι ποσοστό του συνόλου; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Να σας πω κάτι, κύριε Κεδίκογλου, η σύμβαση δεν προβλέπει να καθορίσουμε ποια διόδια θα μπουν. Είναι θέμα του αναδόχου. 
      ΒΑΣΙΛΗΣ ΚΕΔΙΚΟΓΛΟΥ: Όχι. Τι ποσοστό του συνόλου; 
      ΠΡΟΕΔΡΕΥΩΝ (Κωνσταντίνος Βρεττός): Άλλος κάνει την ερώτηση, κύριε Κεδίκογλου, σας παρακαλώ. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Προσέξτε, για να τελειώσει το τμήμα αυτό η προθεσμία ήταν 31 Μαρτίου του 2004. Το μόνο που μπορούμε εμείς να επιβάλουμε ως δημόσιο είναι να τους πούμε μην το παραδίνετε, θα το παραδώσετε τότε. Κατά τα άλλα ο καθορισμός των διοδίων είναι δική τους υπόθεση και καθορίζουν βεβαίως τα διόδια σύμφωνα με τις συνθήκες που υπάρχουν στην αγορά. Υπολογίζουν, δηλαδή, τι θα κερδίσει σε χρόνο, σε οικονομία από βενζίνη κλπ. ο χρήστης και βάζουν ένα τέτοιο τίμημα στα διόδια που να μην τον αποτρέπει να το χρησιμοποιεί.
     Τώρα, όσον αφορά ποια είναι τα διόδια εμείς κάναμε παρέμβαση, κύριε Σκυλλάκο, όσο μπορούσαμε. Τα διόδια είναι 1,80 για τους χρήστες, 1,50 γι’ αυτούς που χρησιμοποιούν κάρτα, 1,50 γι’ αυτούς που χρησιμοποιούν ηλεκτρονικό σύστημα το οποίο παρέχεται δωρεάν για τις πρώτες τριάντα διαδρομές, 1,20 για τις διαδρομές από τριάντα μέχρι πενήντα και 0,90 λεπτά από τις διαδρομές από πενήντα και πάνω το μήνα. 
      Από εκεί και πέρα πιστεύουμε ότι το έργο της Αττικής Οδού είναι ένα έργο ζωτικής σημασίας για τη χώρα, για την Αττική και όχι μόνο με πολύ μεγάλες θετικές επιδράσεις στο περιβάλλον, στην κυκλοφορία, στην οικονομία και στην ανάπτυξη. Τα δύο πρώτα χρόνια λειτουργίας του τμήματος από Γέρακα μέχρι αεροδρόμιο η Αττική Οδός εξυπηρετούσε καθημερινά τριάντα οκτώ χιλιάδες κινήσεις. Σήμερα που δόθηκε το κομμάτι από την εθνική οδό μέχρι το αεροδρόμιο έχουμε κάθε μέρα εκατό χιλιάδες κινήσεις.
      Παράλληλα αποφορτίστηκε το άλλο οδικό δίκτυο, για παράδειγμα το εσωτερικό δίκτυο του Δήμου Χαλανδρίου, κατά 30%. Ο μέσος όρος κυκλοφοριακής αποσυμφόρησης είναι περίπου 20%. 
      ΒΑΣΙΛΗΣ ΚΕΔΙΚΟΓΛΟΥ:  Τι ποσοστό παρεδόθη, κύριε Υφυπουργέ; 
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, μη διακόπτετε.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κεδίκογλου, πρέπει να ξέρετε, ότι υπάρχει μία σύμβαση η οποία εφαρμόζεται. 
      ΒΑΣΙΛΗΣ ΚΕΔΙΚΟΓΛΟΥ:  Δεν εφαρμόζεται.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Η σύμβαση δεν προέβλεπε τι διόδια θα υπάρχουν όταν δίδονται τμηματικά σε κυκλοφορία τμήματα της Αττικής Οδού. Προέβλεπε μόνο το ανώτερο όριο.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, συνεχίζετε στη δευτερολογία σας.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Εντάξει, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, σας παρακαλώ να σεβόμαστε τον ομιλητή και να μην τον διακόπτουμε. Είναι πρωτοφανές αυτό που γίνεται, να διακόπτουμε αυτούς που ομιλούν.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, υπάρχουν τρία ζητήματα. Το ένα είναι η υπέρβαση στο πόσο κόστισε το έργο. Αυτό το θέμα έχει εξαντληθεί από τις προηγούμενες συζητήσεις. Τα πράγματα δεν είναι όπως τα λέτε και δε συμφωνούμε. Υπάρχουν και απρόβλεπτα, αλλά υπάρχουν και πολλά που θα μπορούσαν να είχαν προβλεφθεί. Δε δικαιολογείστε με το ότι η σύμβαση υπεγράφη το 1992. Η μελέτη έγινε το 1992. Απλά, θα μπορούσατε να τη δείτε όταν γίνατε κυβέρνηση και να κάνετε τροποποιήσεις. Έτσι είναι τα πράγματα. Υπάρχει, λοιπόν, ευθύνη και αυτών που τότε συνέταξαν τη μελέτη και δική σας ευθύνη για την πορεία του έργου, έτσι όπως εξελίχθηκε.
     Το δεύτερο θέμα είναι σχετικό με το ύψος των διοδίων. Το ύψος των διοδίων έχει τη νομική του πλευρά και την κοινωνική του πλευρά. Η νομική του πλευρά: Λέτε ότι η σύμβαση δίνει το δικαίωμα ελεύθερα, ανεξαρτήτως των προϋποθέσεων, να βάζει το ανώτατο όριο η συγκεκριμένη εταιρεία. Αν υπογράψατε τέτοια σύμβαση και δεν μπορείτε να κάνετε καμία παρέμβαση, είναι μεγάλο σκάνδαλο. Το θέμα είναι να την αναθεωρήσετε.
      Όμως, υπάρχει η εξής παρατήρηση: Έχει καταγγελθεί από μηχανικούς και από το γραμματέα του Σωματείου Πολιτικών Μηχανικών ότι συνδέεται το ύψος των διοδίων με το ποσοστό συμμετοχής στην αυτοχρηματοδότηση, δηλαδή με το τι χρήματα έβαλε ο ίδιος ο εργολάβος. Σύμφωνα, λοιπόν, με τα στοιχεία που υπάρχουν, έχει βάλει το 8% με 10%, δηλαδή γύρω στα 80 δισεκατομμύρια. Άρα, δεν μπορούσε να βάλει τόσο μεγάλο ποσό στα διόδια, να το φτάσει στο 1,8. Έπρεπε να είναι γύρω στο 0,7, περίπου στο ένα τρίτο της τιμής στο ύψος που καθορίστηκε αυθαίρετα, όπως λέτε εσείς. Λέτε ότι δεν αναμιχθήκατε καθόλου, αλλά ότι άτυπα κάνατε κάποιες προσπάθειες. Έχετε τη δύναμη να παρέμβετε και τώρα. Κατά τη γνώμη μας, δεν υπάρχει αξεπέραστο εμπόδιο. Μη οχυρώνεστε πίσω από την όποια ερμηνεία δίνετε στη σύμβαση.
      Το κοινωνικό σκέλος σε σχέση με τα διόδια είναι το εξής: Καλώς ή κακώς κάνατε αυτήν τη σύμβαση κι εφαρμόζεται έτσι. Τι θα γίνει, όμως, για τον κόσμο, ο οποίος δεν περνάει μια φορά το μήνα ή μια φορά στις δεκαπέντε μέρες απ’ αυτόν το δρόμο; Υπάρχουν πάρα πολλοί περίοικοι που θέλουν να χρησιμοποιηθεί αυτός ο δρόμος και για τις γειτονικές περιοχές. Είναι εύλογο το ενδιαφέρον των κατοίκων να φτάνουν γρηγορότερα στον προορισμό τους και να μην πηγαίνουν από τους παλιούς δρόμους που έχουν καταστραφεί λόγω των έργων που γίνονταν. Ο κόσμος δεν μπορεί να περάσει από κει. 
      Σ’ αυτό που λέω είναι αυτονόητος ο κοινωνικός ρόλος του έργου για όλους τους Έλληνες πολίτες. Νομίζω ότι υπάρχει αντίρρηση από το ΥΠΕΧΩΔΕ, σύμφωνα με δηλώσεις της κ. Παπανδρέου ότι πρέπει να περνάνε μόνο τα αυτοκίνητα που φτάνουν στην εθνική οδό ή που πάνε στο αεροδρόμιο κι όχι οι περίοικοι. Όμως, είναι αντίθετη η άποψη όλων των γύρω δήμων και της συγκεκριμένης νομαρχίας, που είναι αρμόδια γι’ αυτήν την περιοχή. Αυτό το θέμα πρέπει να το δείτε και να υπάρχει για τους κατοίκους κλιμακωτό διόδιο, πολύ χαμηλότερο, διότι αυτοί πηγαίνουν κάθε μέρα στη δουλειά τους.
      Τελειώνω με το εξής: Πρέπει να μας απαντήσετε τι θα γίνει με τον κόσμο της Μεταμόρφωσης (Μεταμόρφωση και εθνική οδός) και με τον κόμβο στη λεωφόρο Πεντέλης, που τους κάνατε μισούς. Είναι πολύ στενοί. Η πρόσβαση είναι δύσκολη, γίνονται μποτιλιαρίσματα και υποφέρει ο κόσμος. Είπαμε να είναι οι δρόμοι ταχείας κυκλοφορίας και τελικά υπάρχει μεγάλη καθυστέρηση.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σε ό,τι αφορά τα προβλήματα που υπάρχουν στο ύψος της Μεταμόρφωσης, όπου υπάρχει πράγματι μία καθυστέρηση τριών-τεσσάρων λεπτών, αυτό γίνεται γιατί από τον κόμβο αυτό τώρα μπαίνουν στην Αττική Οδό όλα τα αυτοκίνητα και περνάει όλη η κίνηση από την Κόρινθο, από το Περιστέρι και από το Αιγάλεω. Όταν ολοκληρωθεί εντός του 2003 και το κομμάτι από Ελευσίνα, τότε θα αποσυμφορηθεί ο κόμβος της Μεταμόρφωσης. 
     Δεν ξέρω τι ακριβώς εννοείτε για τη λεωφόρο Πεντέλης. Η λεωφόρος Πεντέλης αποσυμφορήθηκε από την κίνηση. Εν πάση περιπτώσει, όταν τελειώσει ο κόμβος Δουκίσσης Πλακεντίας, νομίζω ότι δεν θα υπάρχει κανένα απολύτως πρόβλημα. Πράγματι, όμως, υπάρχουν κάποια μικροπροβλήματα στον κόμβο Δουκίσσης Πλακεντίας.
     Σε ό,τι αφορά τα διόδια, είναι πολύ πιο σωστό, κατά την άποψή μας, για τα έργα που γίνονται με σύμβαση παραχώρησης, η αποπληρωμή των έργων αυτών με διόδια να επιβαρύνει τους χρήστες μόνο και όχι το σύνολο του ελληνικού λαού. Είναι δικαιότερο το σύστημα αυτό, δηλαδή να πληρώνουν οι χρήστες και όχι το σύνολο του ελληνικού λαού.
      Σε ό,τι αφορά τώρα τη συμμετοχή του αναδόχου. Μάλιστα είπατε ότι κάποιος από το σύλλογο είπε κάποια πράγματα ότι δηλαδή η συμμετοχή είναι 8%-10%. Δεν είναι αληθές. Τα ίδια κεφάλαια του αναδόχου είναι 80 δισεκατομμύρια. Σε αυτό αναφερόταν. Τα κεφάλαια όμως του αναδόχου δεν είναι μόνο τα 80 δισεκατομμύρια. Είναι και 205 δισεκατομμύρια τα οποία δανείστηκε. Δηλαδή τα κεφάλαια του αναδόχου είναι 285 δισεκατομμύρια. 
      ΒΑΣΙΛΗΣ ΚΕΔΙΚΟΓΛΟΥ: Τι ποσοστό δρόμου παραδόθηκε και δόθηκαν αυτά τα ποσά; Οι συμβάσεις αναθεωρούνται, κύριε Υπουργέ.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Κεδίκογλου σας λέγω ότι δεν προβλεπόταν. Προβλεπόταν μόνο ανώτερο όριο. 
     Εγώ μάλιστα θα σας καταθέσω και μια έκθεση του Συλλόγου Ελλήνων Συγκοινωνιολόγων οι οποίοι αφού λένε διάφορα θετικά για την Αττική Οδό, για τις θετικές επιπτώσεις που θα έχει -και όλοι το αναγνωρίζουμε αυτό- μιλάνε και για τα διόδια και πώς αυτά επιβάλλονται σε τέτοια έργα. Αν έχεις πολύ φτηνό διόδιο τότε θα υπάρχει πολύ μεγαλύτερη κίνηση και θα δημιουργούνται άλλα προβλήματα. Το θέμα έχει πολλές πλευρές, το τι κάνεις, δηλαδή, με τα διόδια. Δεν μπορούμε να επιβάλουμε, κύριε Κεδίκογλου κάτι που δεν προβλέπεται από τη σύμβαση. 
     ΒΑΣΙΛΗΣ ΚΕΔΙΚΟΓΛΟΥ: Δεν μπορεί, κύριε Υπουργέ, να συμφορούνται η Δουκίσης Πλακεντίας και η Πεντέλης για τη Αττική Οδό. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ασκούμε πίεση αλλά δεν μπορούμε να επιβάλλουμε. 
     Και ο Σύλλογος Ελλήνων Συγκοινωνιολόγων από μια εκτίμηση που κάνανε λέγει ποιο πρέπει να είναι το ύψος των διοδίων.
     ΒΑΣΙΛΗΣ ΚΕΔΙΚΟΓΛΟΥ: Να το καταθέσετε.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα το καταθέσω. 
     Λέει ο σύλλογος ότι πρέπει να είναι περίπου 1,80 ευρώ σ’ αυτήν τη φάση για να μην υπάρχουν προβλήματα. Το καταθέτω.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Από εκεί και πέρα, κύριε Σκυλλάκο, εξετάζουμε το όλο θέμα. Θα πω ότι ούτε αυτό προβλέφθηκε. Προβλέφθηκαν είσοδοι και έξοδοι. Εξετάζουμε για κάποιους κατοίκους των περιοχών να δημιουργήσουμε και άλλα διόδια σε πιο μικρές αποστάσεις, ώστε να μπορεί να μπαίνει και να βγαίνει κάποιος πληρώνοντας πολύ λιγότερα. Το εξετάζουμε και δεν μπορούμε να πούμε αυτήν τη στιγμή κάτι το συγκεκριμένο. 
     ΒΑΣΙΛΗΣ ΚΕΔΙΚΟΓΛΟΥ: Θα τα ξαναπούμε, κύριε Υπουργέ, και θα δούμε πώς έγιναν οι επεκτάσεις. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα το κουβεντιάσουμε. 
     Λέω κάτι ακόμη, κύριε Πρόεδρε, και τελειώνω. Θα πρέπει να ξέρετε ότι οι ανάδοχοι έχουν την ευθύνη λειτουργίας του έργου. Για δεκαοκτώ χρόνια θα παίρνουν τα έσοδα των διοδίων και μετά το έργο έρχεται στο δημόσιο. Τα δεκαοκτώ χρόνια είναι το όριο. Μετά τα δεκαοκτώ χρόνια, ανεξάρτητα αν αυτοί κάλυψαν τα κεφάλαιά τους, τους τόκους και τα δάνειά τους, το έργο έρχεται στο δημόσιο. Εάν όμως –και αυτό θα το παρακολουθούμε αυστηρά και καθημερινά- τα έσοδά τους νωρίτερα από τα δεκαοκτώ χρόνια –π.χ. στα δέκα χρόνια ή στα δώδεκα χρόνια- καλύψουν τα δάνεια και τα ίδια κεφάλαιά τους, τότε αυτομάτως το έργο έρχεται στη δικαιοδοσία του δημοσίου.
     Σας ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Τελευταία είναι η με αριθμό 396/18.2.2003 επίκαιρη ερώτηση δεύτερου κύκλου του Ανεξάρτητου Βουλευτή κ. Βασιλείου Κεδίκογλου προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με το σύστημα ανάδειξης μειοδότη με το μαθηματικό τύπο στα δημόσια έργα.
     Η ερώτηση του κυρίου συναδέλφου έχει ως εξής:
     «Θέμα: Επίσημη και νόμιμη διαφθορά ο μαθηματικός τύπος στα δημόσια έργα.
     Το σύστημα ανάδειξης μειοδότη με το μαθηματικό τύπο επιτρέπει τον προκαθορισμό του βέλτιστου ποσοστού έκπτωσης και την έλξη της ανάθεσης.
     Μια ομάδα εργοληπτών προσυμφωνεί την ανάδειξη του έργου από τα μέλη της με προσφορά μικρού ποσοστού, ανάλογα με τη φύση του έργου: Οικοδομικών, Οδοποιίας, Λιμενικών κλπ. και επιπλέον συμφωνείται ο διαμοιρασμός μεταξύ τους, ενός ακόμη ποσοστού της αξίας του έργου. Συνήθως 10% έως 15%. Η μοιρασιά λεγόταν καπέλο, αργότερα κωλόκουρο, σήμερα λέγεται off shore και όχι τυχαίως.
     Έτσι για έργο προϋπολογισμού 10 εκατομμυρίων ευρώ δίδεται μια έκπτωση λ.χ. 11% και επιπλέον διαμοιράζεται το off shore, δηλαδή 1 εκατομμύριο ευρώ, αν το off shore συμφωνήθηκε 10%. Οι συμμετέχοντες προσφέρουν το ίδιο περίπου ποσοστό έκπτωσης γύρω στο 11%, (λ.χ. 10,80, 11,20% κλπ.). Ο μαθηματικός τύπος αναδεικνύει βέλτιστο ποσοστό έκπτωσης οπωσδήποτε μεταξύ των προσφερθέντων κατά 95% γύρω από αυτό της ομάδας (Κέντρο-βαρικό).
      Το έργο ανατίθεται σε ένα της ομάδας, με το πλησιέστερο %, ο οποίος διαμοιράζει και το προσυμφωνηθέν κωλόκουρο.
      Βέβαια, μετά την κατακύρωση η εκτέλεση του έργου γίνεται σύμφωνα με την προσυμφωνία. Μπορεί να εκχωρείται σε κοινοπραξία!…
      Το Υπουργείο Οικονομικών και η φοροδιαφυγή (για την εμφάνιση μειωμένων κερδών) απαιτούν τα έσοδα (πιστοποιήσεις) και τα έξοδα (υλικά, υπηρεσίες και φυσικά το off shore) του αναδόχου, να εγγράφονται στα λογιστικά βιβλία. Εφευρέθηκε η μέθοδος της δημιουργίας χάρτινης εταιρείας (OFF SHORE) σε χώρα φορολογικού παραδείσου και η οποία μεριμνά για την έκδοση ενός τιμολογίου: από προμήθειες υλικών έως παροχή υπηρεσιών, για την «εγγραφή» στα λογιστικά βιβλία(!). Οι «διαχειριστές» των χαρτίνων εταιρειών είναι «αχυράνθρωποι» εμπιστοσύνης, για την μοιρασιά του κωλόκουρο!…
      Έτσι επιτυγχάνεται «νομίμως» και καπέλλο να μοιράζεται και κέρδη να μην εμφανίζονται και φόροι να μην καταβάλλονται και προπαντός το έργο να εκτελείται χωρίς «ΥΠΕΡΒΑΣΗ» όμως ΠΑΝΑΚΡΙΒΑ(!!!).
      Την ποιότητα του έργου εξασφαλίζει ο ιδιώτης Ε.Σ.Π.Ε.Λ. που κατά τον Πρωθυπουργό είναι υπηρεσία!!! Όπως στην Πελοπόννησο…
      Ερωτάται η Κυβέρνηση αν επιμένει στις κατ’ αυτόν τον τρόπο αναθέσεις.»
      Αυτό, κύριε Κεδίκογλου, θέλει επερώτηση. Είναι πολύ μεγάλο το θέμα.
      Θέλω να ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, εβδομήντα επτά μαθητές και τέσσερις συνοδοί του 2ου Γυμνασίου Μοσχάτου.
      Η Βουλή τούς καλωσορίζει.
      (Χειροκροτήματα από όλες τις πτέρυγες της Βουλής)
     Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κ. Κεδίκογλου θίγει νομίζω ένα θέμα το οποίο θέλει χρόνο και κουβέντα. O κ. Κεδίκογλου είναι ένας πάρα πολύ έμπειρος και πολιτικός και μηχανικός. Τα γνωρίζει τα προβλήματα, ξέρει τι γινόταν παλιά μέχρι το 1993-1994. Είχαμε εκπτώσεις 70%, 80% , 87%, όταν υπήρχε η μειοδοσία. Βεβαίως, το έργο αυτό ο ανάδοχος θα το έπαιρνε με 80%. Τελικά κατά μέσο όρο με τις υπερβάσεις, νέες τιμές κλπ. ο μέσος όρος των εκπτώσεων έφθανε πάλι περίπου στο 25%, αν δούμε πόσο κόστιζε το έργο τελικά.
      Περάσαμε σε μία δεύτερη φάση από το 1994 μέχρι το 1998, γιατί έπρεπε αυτά τα φαινόμενα στρέβλωσης να τα καταπολεμήσουμε. Μας το επέβαλε και η Ευρωπαϊκή Ένωση. Δεν ανεχόταν το καθεστώς αυτό. Θα χάναμε πολλούς πόρους. Τότε, λοιπόν, εφαρμόσαμε μια οδηγία της Ευρωπαϊκής Ένωσης που προέβλεπε αιτιολόγηση των υπερβολικά χαμηλών προσφορών. Απέδωσε το σύστημα αυτό για μία περίοδο, μειώθηκαν οι εκπτώσεις και έγιναν και άλλα βήματα και παρεμβάσεις για την εξυγίανση του συστήματος παραγωγής των έργων. Οι εκπτώσεις κατέβηκαν κατά είκοσι με είκοσι πέντε μονάδες περίπου και οι υπερβάσεις μειώθηκαν σημαντικά. Ξέρετε, κύριε Κεδίκογλου, ότι οι συμπληρωματικές συμβάσεις τώρα πλέον περνάνε υποχρεωτικά από το Ελεγκτικό Συνέδριο. Επίσης η Ευρωπαϊκή Ένωση ελέγχει πάρα πολύ αυστηρά τις υπερβάσεις και τις δικαιολογεί μόνο αν είναι απρόβλεπτες εργασίες. 
      ΒΑΣΙΛΗΣ ΚΕΔΙΚΟΓΛΟΥ: Και πρέπει να μην υπάρχουν υπερβάσεις.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πρέπει. Όμως, κύριε Κεδίκογλου, θα πρέπει να παραδεχθούμε ότι, παρ’ ότι εκείνη η περίοδος εξυγίανε σε ένα βαθμό το σύστημα παραγωγής των έργων, η αιτιολόγηση είχε κάπως το υποκειμενικό στοιχείο. Καταλήξαμε στη συνέχεια στο μαθηματικό τύπο τον οποίο αποδέχθηκε και η Ευρωπαϊκή Ένωση και συγκεκριμένα η Γενική Διεύθυνση Ανταγωνισμού της Ευρωπαϊκής Επιτροπής. Εφαρμόσθηκε και σε άλλες χώρες, στην Ισπανία, στην Ιταλία, στο Βέλγιο.
      ΒΑΣΙΛΗΣ ΚΕΔΙΚΟΓΛΟΥ: Όχι έτσι.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πιστεύω ότι είναι ένας τρόπος ανάδειξης αναδόχου πλήρως αντικειμενικός.
      ΒΑΣΙΛΗΣ ΚΕΔΙΚΟΓΛΟΥ: Αντικειμενικός ναι, συμφέρων όχι. 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Εγώ πιστεύω ότι είναι και ανταγωνιστικός. Είναι ανταγωνιστική η διαδικασία η οποία υπάρχει. Δεν υπεισέρχεται καθόλου ο υποκειμενικός παράγοντας. Αν γίνεται σωστός ανταγωνισμός ή όχι σωστός, αν γίνονται συνεννοήσεις, κύριε Κεδίκογλου, εσείς ξέρετε καλύτερα από εμένα ότι, εάν υπάρχουν στοιχεία, αυτά πρέπει να κατατίθενται και στην προϊσταμένη αρχή και στον εισαγγελέα. 
      ΒΑΣΙΛΗΣ ΚΕΔΙΚΟΓΛΟΥ: Είναι νόμιμη η διαδικασία μόνο που έχει εισαγωγικά.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Είναι νόμιμη η διαδικασία.
      Η προϊσταμένη αρχή έχει το δικαίωμα, αν κρίνει ότι η έκπτωση που δίνεται δεν ικανοποιεί τα συμφέροντα του δημοσίου, να ακυρώσει το διαγωνισμό. Πρέπει, όμως, να έχει επαρκή στοιχεία και ενδείξεις.
       ΒΑΣΙΛΗΣ ΚΕΔΙΚΟΓΛΟΥ: Τι στοιχεία;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Επίσης, αν έχει επαρκή στοιχεία και σοβαρές ενδείξεις μπορεί η προϊσταμένη αρχή, αν πληροφορηθεί ότι υπήρχε συνεννόηση, πάλι να ακυρώσει το έργο. Και έγινε αυτό δύο φορές. Από εκεί και πέρα δεν είναι εύκολο να έχει στοιχεία κάθε φορά.
      Λέτε, κύριε Κεδίκογλου, ότι μπορεί με συνεννόηση κάποιων να…
      ΒΑΣΙΛΗΣ ΚΕΔΙΚΟΓΛΟΥ: Εκ των προτέρων.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εκ των προτέρων.
     Προσέξτε: Με όλες τις αναλύσεις που έχουν γίνει, ακόμα και το 80% - 85% να προσυνεννοηθούν έχουν πολύ μικρές πιθανότητες να είναι οι τελικοί ανάδοχοι. Αναθέσαμε σε επιτροπή, η οποία εξέτασε πάρα πολλές δημοπρατήσεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εγώ, κύριε Κεδίκογλου, όταν λέτε κάτι –και επειδή τα ξέρω- δίνω βαρύτητα. Δεν είναι στις προθέσεις μας να αλλάξουμε το μαθηματικό τύπο σ’ αυτή την περίοδο. Όμως όλες τις παρατηρήσεις –και τις δικές σας- τις λαμβάνουμε υπόψη και εξετάζουμε συστήματα βελτίωσης.
      Παράλληλα, κύριε Κεδίκογλου, πρέπει να ξέρετε ότι προχωράμε στο action plan για να κάνουμε μία τελική παρέμβαση στο σύστημα παραγωγής των δημοσίων έργων, δηλαδή να βελτιώσουμε τις τελικές προδιαγραφές, να κάνουμε καινούρια κοστολόγια σύγχρονα, αναλύσεις τιμών, προδιαγραφές για τις μελέτες. Προχωράμε σε ένα νέο θεσμικό πλαίσιο για τις μελέτες.
      Πιστεύω ότι μ’ αυτήν την τελική παρέμβαση εξυγίανσης της παραγωγής των δημοσίων έργων, μπορούμε σταδιακά να προετοιμαζόμαστε να πάμε σε ένα άλλο, καλύτερο σύστημα ίσως πιο ανταγωνιστικό απ’ ό,τι είναι ο μαθηματικός τύπος. Τότε, όμως, θα είμαστε έτοιμοι. Σε αυτήν τη φάση πολιτικά δεν κρίνουμε ότι είναι σκόπιμο να αλλάξουμε το μαθηματικό τύπο.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα μου επιτρέψετε και εμένα να υπερβώ λίγο τα δύο λεπτά γιατί πρέπει να απαντήσω σε δύο σημεία.
     Το υποκειμενικό, κύριε Υφυπουργέ, γίνεται αντικειμενικό αν θέλουμε. Αντί να κρίνει ένας, να κρίνουν πολλοί.
      Σε ό,τι αφορά τις μεγάλες εκπτώσεις, ήταν μεγάλες οι τιμές γιατί οι μελέτες ανατίθενται και ο μελετητής έχει συμφέρον να ανεβάσει τον προϋπολογισμό. Όταν το κόστος αγοράς του μπετόν είναι 1.000 και ο μελετητής το περνάει με 20.000, φυσικά θα έχετε έκπτωση 99%. Δεν είναι αυτή απάντηση.
      Τρίτον, τα έργα έδιναν μεγάλες εκπτώσεις γιατί η πολιτική ηγεσία δεχόταν να αναθεωρεί τις συμβάσεις και να γίνονται νέες μελέτες.
      Κύριε Πρόεδρε, Ε.Σ.Π.ΕΛ. είπατε εσείς τι σημαίνει. Σημαίνει Ειδικός Σύμβουλος Ποιοτικού Ελέγχου. Και χαρίζουμε στον κύριο Πρωθυπουργό τη μεγάλη του ικανότητα να ιδιωτικοποιήσει τη Δημόσια Διοίκηση.
      Τώρα, σχετικά με το μαθηματικό τύπο. Εδώ είναι το θέμα, κύριε Πρόεδρε, και παρακολουθήστε με. Και αν θέλει, ας κάνει επαλήθευση ο κύριος Υφυπουργός. Εάν είκοσι εργολάβοι μέτριοι έως κακοί -το τονίζω- προσφέρουν τίμημα με έκπτωση περί το 8% και άλλη μία ομάδα έξι, επτά εργολάβων πάρα πολύ καλοί έως άριστοι, προσφέρουν τίμημα με έκπτωση 20%, ο μαθηματικός τύπος θα αναδείξει βέλτιστο ποσοστό έκπτωσης περί το 8%. Θα απορριφθούν οι εγγυημένες και οι συμφέρουσες προσφορές. Αυτό είναι το θέμα.
      Είναι αυτονόητο ότι ένας οικονομικά ισχυρός εργολάβος και απαντώ στον κύριο Υφυπουργό -είναι «νόμιμο»- με μία ομάδα ψευτοεργολάβων μπορεί να πάρει όλα τα έργα και να υπάρξει συγκέντρωση, να υπάρξει μονοπώληση σε ένα, δύο εργολήπτες, πράγμα που παρατηρείται και καταγγέλλεται.
      ΑΡΙΣΤΟΤΕΛΗΣ ΠΑΥΛΙΔΗΣ: Αυτό γίνεται.
      ΒΑΣΙΛΗΣ ΚΕΔΙΚΟΓΛΟΥ: Μάλιστα.
     Ο μαθηματικός τύπος, κύριε Υφυπουργέ, ήταν ένα λάθος. Δε θέλησε η τότε ηγεσία να το καταλάβει ή δεν είχαν δοθεί και τα δεδομένα. Δεν κατηγορώ τον Κώστα Λαλιώτη που είχε άριστη πρόθεση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Μισή σελίδα είναι. 
      Τώρα, όμως, είναι μία αμαρτία, πλέον είναι ένα αδίκημα και είναι δεκτός μόνο από τους αεριτζήδες εργολάβους.
      Είναι καιρός να γίνει αντιληπτό ότι χρειάζεται ένα σύστημα ανάθεσης στους πραγματικούς και ικανούς μειοδότες. Το πλαίσιο ενός τέτοιου συστήματος μπορεί να είναι:
      Πρώτον, διακήρυξη μετά από άρτια και υπεύθυνη μελέτη περιλαμβάνουσα τεύχος κυρίως σαφούς και πλήρους τεχνικής περιγραφής του αντικειμένου και δεύτερον, εγγυητική επιστολή συμμετοχής.
      Κύρια στοιχεία της εργολαβίας να είναι η διακήρυξη πρώτον, η τεχνική περιγραφή δεύτερον και να ακολουθεί η συγγραφή υποχρεώσεων και τα άλλα.
      Τα διαβάζω, κύριε Πρόεδρε, επειδή ζήτησε κάποιο νέο σύστημα. Είναι μισή σελίδα.
      Στη διακήρυξη πρέπει να προβλεφθεί βαθμολογία του εργολήπτου, εξαγομένη αντικειμενικώς από μαθηματικό τύπο, ανάλογα με τα προσόντα του, να κατατίθεται ενδεικτική προσφορά, σύμφωνα με τη μελέτη που παραλαμβάνει και παραλλήλως ο εργολήπτης να καταθέτει ειδική προσφορά με παρατηρήσεις για τη μελέτη, αλλαγή, συμπλήρωση κλπ. Αυτή να ονομάζεται «ειδική προσφορά».
      ΠΡΟΕΔΡΕΥΩΝ (Κωνσταντίνος Βρεττός): Θα τα λάβει υπόψη του σοβαρά είπε ο κύριος Υφυπουργός. Καταθέστε το.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
     Επεξεργασία των ειδικών προσφορών, ανασύνταξη της μελέτης, αν κριθούν ορθές οι εισηγήσεις των εργοληπτών και πρόσκληση των ιδίων συμμετεχόντων εργοληπτών για την κατάθεση της οριστικής προσφοράς, σύμφωνα με την τροποποιημένη μελέτη. Η πρόσκληση θα γίνεται ούτως ή άλλως.
      ΠΡΟΕΔΡΕΥΩΝ (Κωνσταντίνος Βρεττός): Κάνει και μία άλλη πρόταση, κύριε Υφυπουργέ. Είπατε ότι θα τη λάβετε υπόψη σοβαρά.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
     Τίμημα κλειστό, μη αναθεωρούμενο, καταβαλλόμενο επιμετρητικώς.
      ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε. Είναι πολύ σοβαρό το θέμα.
     Να αναγνωρίζεται μία απόκλιση από το τίμημα 3% έως 5% προς τα άνω και 3% έως 5% προς τα κάτω. Τυχόν άνω του 5% υπέρβαση να βαρύνει τον εργολάβο. Κάτω του 5% να ωφελεί τον εργολάβο. 
      Τέλος, κύριε Πρόεδρε –και ολοκληρώνω- ανάλογη αντιμετώπιση χρειάζεται και το πλαίσιο των μελετών. Η μελέτη είναι έργο. Και θέλω να υποστηρίξω την Κυβέρνηση στο σημείο αυτό. Η μελέτη είναι τα τελικά σχέδια εφαρμογής.
      Κύριε Πρόεδρε, μόνο αν ο εργολάβος συμμετάσχει στην ευθύνη της μελέτης θα εξυγιανθεί το σύστημα. 
      Υπάρχει σύστημα, κύριε Υφυπουργέ. Τότε που μιλούσαμε περίπου το ίδιο σας είχα προτείνει και θα ήταν άλλη η κατάσταση. Το θέτω διότι σας εκτιμώ βαθιά, εκτιμώ την αντικειμενικότητά σας, την προσοχή σας και την ακεραιότητά που έχετε ως πολιτικός και πρώην συνεργάτης…
      ΠΡΟΕΔΡΕΥΩΝ (Κωνσταντίνος Βρεττός): Εκτιμάμε αλλήλους.
      ΒΑΣΙΛΗΣ ΚΕΔΙΚΟΓΛΟΥ: …και γνωρίζετε περισσότερα.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ θα περιμένω από τον κ. Κεδίκογλου να μας καταθέσει και τις προτάσεις του. Στο νομοσχέδιο για τις μελέτες είχε την καλοσύνη να μας στείλει προτάσεις. Σας πληροφορώ, κύριε Κεδίκογλου, ότι πολλές από αυτές έχουν συμπεριληφθεί στο νομοσχέδιο το οποίο έχουμε ήδη ετοιμάσει. Διότι θεωρώ και εγώ ότι είναι πρώτιστης σημασίας ένα θεσμικό πλαίσιο καινούργιο για τις μελέτες, γιατί από εκεί ξεκινάει το κακό και για τα έργα.
      ΒΑΣΙΛΗΣ ΚΕΔΙΚΟΓΛΟΥ: Είμαστε σύμφωνοι.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Για το μαθηματικό τύπο τόνισα ότι σε αυτή τη φάση δεν είμαστε διατεθειμένοι να τον αλλάξουμε. Βελτιώσεις μπορούμε να κάνουμε. Και λαμβάνω σοβαρά υπόψη τις παρατηρήσεις που γίνονται και από τον κ. Κεδίκογλου.
      Και θέλω να πω δύο, τρία πράγματα, κύριε Κεδίκογλου, γι’ αυτό που βάζετε για τις off shore εταιρείες και για την απαλλαγή τους από φορολογία κλπ.
      Κοιτάξτε, πρέπει να ξέρετε ότι με το ν. 3091/2002 οι δαπάνες που πραγματοποιούν από 1.1.2002 οι επιχειρήσεις για αγορά αγαθών ή λήψη υπηρεσιών από εξωχώρια εταιρεία, off shore, δεν εκπίπτουν πλέον από τα ακαθάριστα έσοδά του.
      ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, η εξωχώρια φροντίζει να στείλει…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στις ανωτέρω λαμβανόμενες υπηρεσίες περιλαμβάνονται και τα δικαιώματα ή οι αποζημιώσεις που καταβάλλονται σε εξωχώρια εταιρεία για τη χρησιμοποίηση στην Ελλάδα τεχνικής βοήθειας, ευρεσιτεχνιών, σημάτων, σχεδίων, μυστικών βιομηχανικών μεθόδων, πνευματικής ιδιοκτησίας και άλλων συναφών δικαιωμάτων. Δηλαδή, από 1.1.2002, κύριε Κεδίκογλου, τίποτα πλέον δεν εκπίπτει από τα ακαθάριστα έσοδα των επιχειρήσεων.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ ολοκληρώστε, κύριε Υφυπουργέ.
      ΒΑΣΙΛΗΣ ΚΕΔΙΚΟΓΛΟΥ: Ναι, κύριε Υφυπουργέ, αλλά αυτό προέκυψε από δική μου ερώτηση προς το Υπουργείο Οικονομικών.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Είδατε ότι όταν κάνετε σωστές παρατηρήσεις γίνονται δεκτές. 
      ΒΑΣΙΛΗΣ ΚΕΔΙΚΟΓΛΟΥ: Ερώτηση έκανα.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έπρεπε, όμως, να επανέλθετε σήμερα στην ερώτηση στο θέμα αυτό, γιατί έχει λυθεί το θέμα.
      ΒΑΣΙΛΗΣ ΚΕΔΙΚΟΓΛΟΥ: Οι off shore βρήκαν άλλους δρόμους.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τελειώνοντας, κύριε Πρόεδρε, να ευχαριστήσω και τον κ. Κεδίκογλου για τις σωστές παρατηρήσεις τις οποίες έκανε. Και τόνισα ότι το νομοσχέδιο για τις μελέτες που ετοιμάζεται, πράγματι απεξαρτητοποιεί το κόστος της αμοιβής από τον τελικό προϋπολογισμό του έργου.
     ΒΑΣΙΛΗΣ ΚΕΔΙΚΟΓΛΟΥ: Έτσι πρέπει.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεύτερον, οι άλλες παρεμβάσεις που κάνουμε για σύγχρονα κοστολόγια, αναλυτικά τιμολόγια, σύγχρονες τεχνικές προδιαγραφές νομίζω ότι μπορούν, όταν αυτά ολοκληρωθούν –και θα γίνει γρήγορα αυτό-…
      ΒΑΣΙΛΗΣ ΚΕΔΙΚΟΓΛΟΥ: Τα  ινστιτούτο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): …να είναι η βάση για να εφαρμόσουμε ένα σύστημα περίπου σύμφωνο με τις προτάσεις που κάνατε, κύριε Κεδίκογλου.
      ΠΡΟΕΔΡΕΥΩΝ (Κωνσταντίνος Βρεττός): Είναι ένας νόμος αντικειμενικός ο οποίος θέλει συμπλήρωση. Απ’ ότι κατάλαβα, αυτό είναι το συμπέρασμα.
      ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, μου επιτρέπετε μία ερώτηση στον κύριο Υφυπουργό;
      ΠΡΟΕΔΡΕΥΩΝ (Κωνσταντίνος Βρεττός): Όχι, κύριε συνάδελφε.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     
      ΠΡΟΕΔΡΕΥΩΝ (Κωνσταντίνος Βρεττός):  Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 22/10/19.11.2002 επερώτηση των Βουλευτών της Νέας Δημοκρατίας κυρίων Μιλτιάδη Βαρβιτσιώτη, Κωνσταντίνου Τσιπλάκη, Αθανάσιου Βαρίνου, Πέτρου Μαντούβαλου, Παναγιώτη Μελά, Αναστάσιου Νεράντζη, Αριστοτέλη Παυλίδη, Γεωργίου Καλού, Βασίλειου Μιχαλολιάκου, Αναστάσιου Λιάσκου, Ιωάννη Χωματά, Γεωργίου Δεικτάκη, Ιωάννη Κεφαλογιάννη, Εμμανουήλ Κεφαλογιάννη, Χρήστου Μαρκογιαννάκη, Αντωνίου Μπέζα και Γεωργίου Σαλαγκούδη προς τους Υπουργούς Εμπορική Ναυτιλίας και Αιγαίου, σχετικά με τα αναγκαία μέτρα στήριξης και τόνωσης της ακτοπλοΐας.
     Το λόγο έχει ο κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, πριν ξεκινήσουμε τη συζήτηση της επερώτησης θα ήθελα απ’ αυτό το επίσημο Βήμα να επισημάνω ότι υπάρχει και ένα θέμα συνέπειας στο Κοινοβούλιο. Και πρέπει κάποια στιγμή να είμαστε συνεπείς με τις ώρες. Δεν μπορεί να γράφει η ημερήσια διάταξη ότι η συζήτηση της επερώτησης θα ξεκινήσει στις 11.30΄ και να έχει φτάσει 13.10΄ και να ξεκινάει η συζήτηση. Νομίζω ότι το πρώτο δείγμα συνέπειας λειτουργίας αυτής εδώ της Αίθουσας έχει να κάνει με την ώρα.
      ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Βαρβιτσιώτη. Σας κρατάω και το χρόνο.
     Είχαμε αποφασίσει στη Διάσκεψη των Προέδρων να συζητήσουμε επίκαιρες ερωτήσεις δύο ημερών, γι’ αυτό καθυστερήσαμε. Σήμερα, δηλαδή, είναι μία έκτακτη ημέρα κοινοβουλευτικού ελέγχου. Δεν έχουμε αύριο και είπαμε να τις μαζέψουμε σήμερα. Γι’ αυτό γίνεται αυτό. Καταλάβατε;
      Ορίστε, λοιπόν, έχετε δεκαπέντε λεπτά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Από την 1η Νοεμβρίου ξεκίνησε η εφαρμογή του ν. 2932 του 2001 για την ελεύθερη παροχή υπηρεσιών στις θαλάσσιες ενδομεταφορές. Η αλλαγή του θεσμικού πλαισίου με την κατάργηση του προστατευτισμού που ίσχυε επί μία περίπου δεκαετία στη χώρα μας, ανέδειξε μία σειρά από προβλήματα στο σύστημα των ακτοπλοϊκών συγκοινωνιών, καθώς είναι διάχυτη η εντύπωση ότι το κράτος συνεχίζει να παρεμβαίνει στη διαμόρφωση των ναύλων και των δρομολογίων.
     Αυτά τα προβλήματα στην εφαρμογή του ν. 2932 τα είχαμε επισημάνει εμείς από τη Νέα Δημοκρατία κατά τη συζήτηση του νομοσχεδίου. Και πριν από μερικούς μήνες η Κυβέρνηση ήρθε να ομολογήσει ότι το θεσμικό πλαίσιο που η ίδια εισήγαγε δεν είναι επαρκές και θα προχωρήσει στην αναθεώρησή του.
      Το πρώτο και ουσιαστικό πρόβλημα σε σχέση με την ακτοπλοϊκή σύνδεση της χώρας και τη λειτουργία των ακτοπλοϊκών συγκοινωνιών έχει να κάνει με τις μνημειώδεις καθυστερήσεις των κυβερνητικών αποφάσεων. Και οι μνημειώδεις αυτές καθυστερήσεις έχουν σχέση με την επίλυση των προβλημάτων που η ίδια δημιουργεί με τις νομοθετικές της ρυθμίσεις. Αν έχουν περάσει έξι μήνες από την ημέρα που ο Υπουργός Εμπορικής Ναυτιλίας είπε ότι θα ρυθμίσει αυτά τα διαδικαστικά προσκόμματα στη λειτουργία των ακτοπλοϊκών συγκοινωνιών, ακόμα τίποτα δεν έχει φανεί.
      Πρόσφατα ο Υπουργός Εμπορικής Ναυτιλίας έστειλε μία επιστολή στην Ένωση Εφοπλιστών Ακτοπλοΐας με την οποία τους ενημερώνει ότι τα θέματα που τους απασχολούν –αυτά δηλαδή που πριν από έξι μήνες είχε πει ότι θα επιλύσει-, θα συζητηθούν την επόμενη εβδομάδα στο Συμβούλιο Ακτοπλοϊκών Συγκοινωνιών και τέλος πάντων θα λυθούν μέχρι το Μάιο.
      Τέλος πάντων, κύριε Υπουργέ, αν χρειάζεται ένας χρόνος για να λύσετε διαδικαστικά μικρά προβλήματα, νομίζω ότι η σχέση του χρόνου με την παραγωγή του έργου είναι τόσο δυσανάλογη που σας καθιστά μόνο ο λόγος των δύο αυτών κριτηρίων αποτυχημένους. Πρέπει να τελειώνουμε με αυτές τις καθυστερήσεις. Δεν μπορεί όλη η χώρα να βασανίζεται επειδή καθυστερείτε να πάρετε μία απόφαση. Πρέπει να έχετε τόλμη.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ποια είναι αυτά τα θέματα;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα σας τα πω τα θέματα διότι στα πιο πολλά θα μας εκθέσετε εμάς σαν αυριανή κυβέρνηση. Διότι εμείς θα ερχόμαστε να υποστηρίζουμε τις δικές σας πράξεις, με τις οποίες δε συμφωνούμε στα ευρωπαϊκά δικαστήρια.
      Και δεν είναι μόνο στο θέμα της ακτοπλοΐας. Στο θέμα της ναυτικής εκπαίδευσης εδώ και ενάμιση-δύο χρόνια περίπου έχετε εξαγγείλει την αναμόρφωση του καθεστώτος και ακόμα δεν έχουμε δει να γίνονται πράξη αυτές οι αλλαγές.
      Στο θέμα του θαλάσσιου τουρισμού περιμένουμε ακόμα ένα νομοσχέδιο. 
      Στο δεύτερο πακέτο μέτρων για την ανταγωνιστικότητα και την ενίσχυση της ανταγωνιστικότητας. Πέρυσι τέτοια εποχή το εξαγγείλατε και ακόμα δεν το έχετε εισαγάγει.
      Νομίζω ότι στο χώρο της ναυτιλίας που δρα γρήγορα, οι αντιδράσεις της ελληνικής Κυβέρνησης θα πρέπει να είναι άμεσες και αποτελεσματικές. Και δεν μπορεί να περιμένει και να εξαντλεί όλα τα χρονικά περιθώρια για να παρουσιάσει τις προτάσεις της. Και δεν είναι λογική πολιτικής ηγεσίας, κύριε Υπουργέ, να λέει «ναι» σε όλα, «ναι» σε όλες τις διεκδικήσεις, «ναι» σε ό,τι μας προτείνουν και στο τέλος να μην κάνει τίποτα. 
      Επίσης, νομίζω ότι η ηγεσία του ΥΕΝ βρίσκεται σε μία μόνιμη αντίφαση. Δεν μπορεί να λέει ότι πηγαίνει στις Βρυξέλλες να προασπίσει τα συμφέροντα της ελληνικής ναυτιλίας και από την άλλη να βρίσκεται σε μόνιμη αντιπαράθεση με τους εφοπλιστές ακτοπλοΐας. Καταλαβαίνω την αντίδρασή σας -γιατί άκομψη δεν ήταν- απέναντι στους εφοπλιστές ακτοπλοΐας, οι οποίοι προσέφυγαν στην Ευρωπαϊκή Επιτροπή, ζητώντας την επίλυση των θεμάτων τα οποία έχετε υποσχεθεί και δεν έχετε λύσει ακόμα. 
      Καταλαβαίνω ακόμα ότι βεβαίως αισθανόσαστε ένα άδειασμα από τους Έλληνες συνομιλητές σας. Όταν όμως βγαίνουμε στην Ευρώπη, δεν θα πρέπει να βγαίνουμε γιατί έχουμε καθυστερήσει να λύσουμε τα δικά μας προβλήματα. Θα πρέπει να βγαίνουμε για τα θέματα που έχουν πραγματικά ουσία και υπάρχει διαφορετική άποψη ανάμεσα στο κράτος και στους διαπλεκόμενους φορείς.
      Δεν μπορεί στα θέματα που συμφωνούμε να καταφεύγουμε στην Ευρωπαϊκή Ένωση και σήμερα η Ελλάδα να αντιμετωπίζει ένα τραγικό και τραγελαφικό φαινόμενο. Γιατί ψήφισε το ν. 2932 το 2001, για να συμμορφωθεί με τον κανονισμό 3577/1992 για την απελευθέρωση των ακτοπλοϊκών συγκοινωνιών και αυτός ο νόμος τον οποίο ψηφίσαμε για να συμμορφωθούμε με τον κοινοτικό κανονισμό, σήμερα δέχεται τα πυρά και της Ευρωπαϊκής Επιτροπής και των εμπλεκομένων φορέων ότι δεν είναι σύμφωνος με τον ευρωπαϊκό κανονισμό.
      Ο προκάτοχός σας, ο κ. Παπουτσής, που βρίσκεται σήμερα εδώ, θριαμβολογούσε από τα υπουργικά έδρανα όταν εισηγούνταν το νόμο και έλεγε ότι αυτός ο νόμος θα έλυνε όλα τα προβλήματα της ακτοπλοΐας και μάλιστα ότι είναι τόσο καινοτόμος και τόσο προοδευτικός, ώστε η Eπιτροπή θα συμπεριλάμβανε σε μεταγενέστερες αποφάσεις ρυθμίσεις που εισήγαγε αυτός ο νόμος!
      Σήμερα, δύο χρόνια μετά την ψήφιση αυτού του νόμου, δύο τινά μπορούν να συμβούν: είτε να καταδικαστεί η Ευρωπαϊκή Επιτροπή, γιατί ολιγωρεί να σας συμμορφώσει για την εφαρμογή του 3577, είτε να καταδικαστεί η ελληνική πολιτεία, γιατί δε συμμορφώνεται απευθείας. Και βεβαίως η Ευρωπαϊκή Επιτροπή δε θα αφήσει τον εαυτό της εκτεθειμένο και νομίζω ότι οι πιέσεις, που ήδη δέχεστε από τις Βρυξέλλες, για να συμμορφωθούμε με τον 3577 και να βγάλουμε από το ν.2932 όλες αυτές τις περιοριστικές και παρεμβατικές ρυθμίσεις, είναι πάρα πολύ ισχυρές. Ελπίζω να το κάνετε σύντομα, για να μη καταφύγουμε στα ευρωπαϊκά δικαστήρια. Γιατί αλλιώς νομίζω ότι θα μας φορτώσετε ένα πρόβλημα ανάλογο σε μέγεθος, σε όγκο και σε έκταση με αυτό της Ολυμπιακής Αεροπορίας.
      Το δεύτερο θέμα έχει να κάνει με τους όρους και την ποιότητα των παρεχόμενων ακτοπλοϊκών συγκοινωνιών στα νησιά μας. Το 2000 διατέθηκαν 2,8 δισεκατομμύρια δραχμές για την κάλυψη των αναγκών της συγκοινωνίας στα νησιά μας. Το 2001 αυτό το ποσό ανήλθε στα 4 δισεκατομμύρια δραχμές. Με το νέο σύστημα που εισαγάγετε το ποσό αυτό εκτοξεύτηκε στα 38 εκατομμύρια ευρώ, δηλαδή 12,9 δισεκατομμύρια δραχμές.
      Έχει μάλιστα σημασία να δούμε και τις κατά καιρούς εκτιμήσεις της πολιτικής ηγεσίας είτε της προηγούμενης είτε της σημερινής, του Υπουργείου Εμπορικής Ναυτιλίας σε σχέση με το κόστος αυτού του συστήματος. Ο κ. Παπουτσής, όταν εισηγούνταν το νόμο, έλεγε ότι θα φθάσει το ποσό του επίναυλου, για να καλύψει τις ανάγκες επιδότησης των μικρογραμμών, δηλαδή ένα ποσό γύρω στα 4,5 δισεκατομμύρια δραχμές. Εσείς το Μάιο είπατε ότι το ποσό θα φθάσει στα 7 δισεκατομμύρια δραχμές. Σήμερα πληρώνουμε 13 δισεκατομμύρια δραχμές. Αν το κόστος συνάδει με την αποτελεσματικότητα του νόμου, τότε νομίζω ότι εθελοτυφλούμε. Η ραγδαία αύξηση, ο τριπλασιασμός του κόστους νομίζω ότι καταδεικνύει την αποτυχία του συστήματος που έχετε εισάγει και σήμερα εφαρμόζετε.
      Ένα άλλο θέμα είναι οι αυξήσεις στα εισιτήρια που είναι της τάξεως του 30% περίπου για τους επιβάτες. Άκουσα και διάβασα ότι δηλώνετε ότι δεν είστε ο αρμόδιος Υπουργός για τις αυξήσεις στα εισιτήρια. Βεβαίως, είστε συναρμόδιος μαζί με τον Υπουργό Οικονομίας, δεν μπορεί όμως σε ένα σύστημα το οποίο εσείς εμπνευστήκατε, εσείς έχετε καταστρώσει, εσείς λειτουργείτε, εσείς εποπτεύετε, να αποποιείστε και τις ευθύνες για τις αυξήσεις. Θα έπρεπε κάποια στιγμή το Υπουργείο Εμπορικής Ναυτιλίας να αναλάβει και τις ευθύνες του. Αν θέλετε, μπορείτε να κόψετε όλα αυτά τα μη ανταποδοτικά τέλη, όπως τα λεμβουχικά, τα αχθοφορικά, την εισφορά προς το ΝΑΤ, τα οποία πληρώνει ο επιβάτης, για να μειώσετε πραγματικά τις τιμές των εισιτηρίων και να αυξήσετε τα κέρδη για τις ακτοπλοϊκές εταιρίες, που σε αυτή τη δύσκολη οικονομική συγκυρία που διανύουμε, έχουν ανάγκη στήριξης, χωρίς βεβαίως να επωμιστούν αυτό το βάρος οι Έλληνες επιβάτες.
      Κυρίες και κύριοι συνάδελφοι, και μόνο το γεγονός ότι από την έναρξη του νέου καθεστώτος στην ακτοπλοΐα, στη ρυθμιστική αρχή θαλασσίων μεταφορών έχουν κατατεθεί ενενήντα πέντε προσφυγές, νομίζω ότι δείχνει ότι το σύστημα αυτό από τα σπάργανά του δεν είναι λειτουργικό.
      Και δεν είναι λειτουργικό, γιατί δεν αποφέρει τελικά ούτε στον καταναλωτή, ούτε στον επιχειρηματία τα προσδοκώμενα οφέλη ούτε ο επιβάτης είναι σήμερα ευχαριστημένος, γιατί δέχεται τις αυξήσεις στα ναύλα, ούτε βεβαίως οι επιχειρηματίες, γιατί βλέπουν ότι με χαμηλό τουρισμό, με υψηλή την τιμή του πετρελαίου, με ένα χρηματιστήριο που δεν τους δίνει τη δυνατότητα να αντλήσουν καινούρια κεφάλαια -τις επιχειρήσεις τους- και συγκαταλέγονται οι ακτοπλοϊκές εταιρείες στις επιχειρήσεις αυτές- να έχουν σημειώσει τις μεγαλύτερες ζημιές τα τελευταία χρόνια. 
      Ας πάμε και σε ένα ακόμα θέμα, στο θέμα των υποχρεωτικών εκπτώσεων. Είχατε υποσχεθεί ότι θα επιφέρετε σημαντική μείωση στον τεράστιο πίνακα που εκτείνεται σε πάρα πολλές τάξεις κοινωνικές και κοινωνικές ιδιότητες, να επιφέρετε σημαντική μείωση και στους επιβάτες που θα προβλέπεται οι εταιρείες να δίνουν υποχρεωτικά έκπτωση στα ναύλα. Αντ’ αυτού, όχι μόνο δεν κάνατε μείωση στον πίνακα αυτό, αλλά προχθές υποσχεθήκατε ότι θα αναλάβει ο κρατικός προϋπολογισμός να συντηρήσει όλο αυτό το καθεστώς των εκπτώσεων. Και όχι μόνο το υποσχεθήκατε, το υποσχεθήκατε και χωρίς να έχετε τα λεφτά. Γιατί αν είχατε τα λεφτά και σας περίσσευαν θα σας έλεγα να τα δώσουμε σε κοινωνικές παροχές. Μα, εδώ, δεν πρόκειται για κοινωνικές παροχές. Δεν απευθύνονται αυτές οι εκπτώσεις μόνο στους μη έχοντες και μη κατέχοντες. Διότι δεν μπορώ να δεχθώ ότι όλοι οι απόστρατοι του Λιμενικού Σώματος θα πρέπει να έχουν εκπτώσεις. Δεν μπορώ να δεχθώ ότι όλοι οι δημοτικοί σύμβουλοι απ’ όλα τα νησιά των Κυκλάδων ή της Δωδεκανήσου θα πρέπει υποχρεωτικά να χρηματοδοτούνται από τον κρατικό προϋπολογισμό για τις μετακινήσεις τους. Νομίζω ότι θα πρέπει επιτέλους να καταλάβετε ότι χρειάζεται περικοπή εξόδων. Δεν μπορεί να αναλαμβάνετε καινούριες δεσμεύσεις για να πληρώνετε. Εδώ δεν έχετε πληρώσει ακόμη τις αυξήσεις στις συντάξεις των ναυτικών. Έγινε απεργία πέρυσι το καλοκαίρι…
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Καταβλήθηκαν. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, αλλά στο τέλος Ιανουαρίου δεν καταβλήθηκαν οι αυξήσεις στις συντάξεις των ναυτικών. 
     Και αντ’ αυτού, βλέπω ότι αναλαμβάνετε συνέχεια καινούριες οικονομικές υποχρεώσεις, αναλαμβάνετε και με κάθε νομοθέτημα και καινούριες προσλήψεις, δίνετε παχυλότατους μισθούς σε συμβούλους. Εδώ έχει καταντήσει ο πρόεδρος του κάθε οργανισμού λιμένος να παίρνει δύο και τρία εκατομμύρια μισθό και να έχει παροχές πολύ υψηλότερες απ’ ό,τι παρέχει το δημόσιο στον Έλληνα Βουλευτή. Σταματήστε επιτέλους αυτή την παροχολογία, σταματήστε αυτό το διαρκές και μόνιμο βόλεμα των κολλητών μέσα από νομοσχέδια που δημιουργούν υποχρεώσεις που δε λύνουν κανένα πρόβλημα. 
      Τέλος, υπάρχει το θέμα των λιμενικών εγκαταστάσεων. Έρχεστε εδώ με πολυτελέστατα φυλλάδια και λέτε για τη λιμενική πολιτική, την ολοκληρωμένη λιμενική πολιτική και πήγατε και εγκαινιάσατε την Ακτή Βασιλειάδη με νέες θέσεις για πλοία. Τους επιβάτες; Ποιες είναι οι εγκαταστάσεις για τους επιβάτες; Τώρα αρχίζετε να τις φτιάχνετε. Φτιάξατε μία κλιματιζόμενη αίθουσα επιτέλους να φανεί ένα λιμάνι σ’ αυτή τη χώρα, ολυμπιακό λιμάνι μεθαύριο, το λιμάνι του Πειραιά ότι έχει υποδομή υποδοχής επιβατών; Σήμερα μπορεί να είμαστε χαρούμενοι, να αισθανόμαστε όταν κατεβαίνουμε στον Πειραιά ότι κατεβαίνουμε σε μία πόλη που μπορεί να υποδεχθεί υψηλής ποιότητας τουρισμό; Ακόμη και οι Έλληνες δεν ταλαιπωρούνται με τις καθυστερήσεις των πλοίων καθισμένοι στα κράσπεδα; Δεν έχετε δημιουργήσει, όχι λιμενικές υποδοχές, δεν έχετε δημιουργήσει ούτε τις απλές προσβάσεις στα λιμάνια. Φτιάχνετε ένα καινούριο λιμάνι στο Λαύριο το οποίο εξαιρείτε από τον προαστιακό σιδηρόδρομο, δεν έχει επαρκείς συνδέσεις με το ΚΤΕΛ και τελικά ο επιβάτης θα κληθεί να πάει με το αυτοκίνητό του. Δεν είναι λιμάνι αυτό. Δεν είναι ένας εναλλακτικός τόπος προορισμού όταν δεν έχει σύνδεση με το κέντρο της πόλης και βρίσκεται πενήντα χιλιόμετρα μακριά. 
      Κυρίες και κύριοι συνάδελφοι, αυτά είναι μερικά από τα θέματα που αφορούν την ακτοπλοία και άλλα πολλά θα αναφέρουν οι συνάδελφοί μου. Όμως, η πολιτική ηγεσία του Υπουργείου Εμπορικής Ναυτιλίας είναι υπεύθυνη για τον πρόχειρο  σχεδιασμό σε όλους τους τομείς και σε όλες τις δράσεις που έχουν σχέση με τη ναυτιλία. 
      Στο χώρο των κρουαζιερόπλοιων: πέντε χιλιάδες εργαζόμενοι είναι στα κρουαζιερόπλοια και με την ολιγωρία σας να πάρετε μέτρα στήριξης της ελληνικής κρουαζιέρας, σήμερα που συζητάμε το σύνολο των εταιριών κρουαζιέρας συζητούν να υποστείλουν την ελληνική σημαία, να καταφύγουν στην πορτογαλική ή στην ιταλική, να γλιτώσουν τις ασφαλιστικές εισφορές και να έρθουν οι ίδιοι άνθρωποι να κάνουν με σημαία γαλλική, ιταλική, πορτογαλική ή ισπανική τις κρουαζιέρες στα νησιά του Αιγαίου. Και αν αυτό σας καθιστά εσάς περήφανο, νομίζω ότι τους πέντε χιλιάδες εργαζόμενους που αύριο το πρωί θα δουν τις δουλειές τους να κλείνουν, τα εισοδήματά τους να μειώνονται, βεβαίως τους καθιστά πάρα πολύ ανήσυχους.
  (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα ένα λεπτό ακόμη, αν μου το επιτρέψετε.
      Αλλά και στα δεξαμενόπλοια, ένα θέμα που συζητείται πάρα πολύ έντονα στην Ευρωπαϊκή Ένωση, -και έχετε την τιμή να είστε σήμερα ο προεδρεύων στο Συμβούλιο των Υπουργών- έχετε επιδείξει μία αλλοπρόσαλλη πολιτική. Έρχεστε εδώ και λέτε ότι έχετε πολιτική στήριξης της ελληνικής ναυτιλίας και από την άλλη πάτε και συνυπογράφετε να υιοθετηθούν σκληρότεροι περιορισμοί, χρονικοί περιορισμοί για την απόσυρση των κρουαζιερόπλοιων από τους περιορισμούς που υιοθετήθηκαν πέρυσι,  βάσει των αποφάσεων του «ΕΡΗΚΑ». Και έχετε υποκύψει στη γαλλο-ισπανική πίεση. Η Ισπανία κατάφερε να δημιουργήσει ένα τεράστιο ναυάγιο, να δημιουργήσει μία τεράστια οικολογική καταστροφή από έλλειψη ευθύνης της πολιτικής της ηγεσίας και θα το επωμισθεί αυτό η ελληνική ναυτιλία; Η πρώτη ναυτιλία μέσα στην Ευρώπη θα επωμισθεί το βάρος της ολιγωρίας της ισπανικής κυβέρνησης; Και εσείς πάτε και συνυπογράφετε; Δεν καταλαβαίνετε ότι θα υποστεί συρρίκνωση το Εθνικό Νηολόγιο; Δεν καταλαβαίνετε ότι τα μονοπύθμενα δεξαμενόπλοια δεν μπορούν να αποσυρθούν στους χρόνους τους οποίους λέτε;
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
     Δεν αντιδράτε σαν πρώτος και κυρίαρχος παίκτης μέσα στο ευρωπαϊκό πλαίσιο;
     Κύριε Υπουργέ, εσείς αλλά και όλοι εμείς καταλαβαίνουμε ότι όταν ο Έλληνας Υπουργός Εμπορικής Ναυτιλίας μιλά στην Ευρώπη είναι ο πρώτος τη τάξει και καταλαβαίνουμε ότι η ελληνική ναυτιλία οφείλει να είναι πρωτοπόρα. Να είναι πρωτοπόρα στις θεσμικές ρυθμίσεις της, να είναι πρωτοπόρο το ελληνικό κράτος στις ρυθμίσεις για την ασφάλεια, να είναι πρωτοπόρο το ελληνικό κράτος στη στήριξη του μοναδικού πλουτοπαραγωγικού κομματιού της ελληνικής οικονομίας. Για μένα, καιρός είναι να ασχοληθείτε με την ουσία των προβλημάτων και να μη δίνετε υποσχέσεις προς κάθε κατεύθυνση που δεν μπορείτε να υλοποιήσετε και επίσης να μην εξαντλείτε την πολιτική σας στην έκδοση πολυτελών φυλλαδίων, αλλά να εξαντλήσετε την πολιτική σας στο να κλείσετε αυτές τις τρύπες που ανοίγετε και πάνω απ’ όλα να μην αφήσετε εμάς, σαν μελλοντική κυβέρνηση του τόπου, εκτεθειμένους σε δικαστικές διαμάχες και σε υποχρεώσεις τις οποίες δε θα μπορούμε να καλύψουμε.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, ο επιπλέον χρόνος που σας δόθηκε θα σας αφαιρεθεί από τη δευτερολογία.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 27 Φεβρουαρίου και ώρα 18.00΄ θα διεξαχθεί προ ημερησίας διατάξεως συζήτηση, με πρωτοβουλία του Προέδρου της Κοινοβουλευτικής Ομάδας του Συνασπισμού της Αριστεράς και της Προόδου κ. Νικόλαου Κωνσταντόπουλου, με θέμα το ενδεχόμενο ενός νέου πολέμου κατά του Ιράκ. 
      Επίσης, θα ήθελα να θέσω υπόψη του Σώματος και να παρακαλέσω να συμφωνήσετε με την ομόφωνη πρόταση της Διασκέψεως των Προέδρων η συνεδρίαση του κοινοβουλευτικού ελέγχου της Δευτέρας 24 Φεβρουαρίου να πραγματοποιηθεί την Τρίτη 25 Φεβρουαρίου. Δηλαδή τη Δευτέρα δε θα έχουμε Βουλή, αλλά θα έχουμε κοινοβουλευτικό έλεγχο την Τρίτη.
 	Συμφωνεί το Σώμα;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς, το Σώμα συνεφώνησε.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, μήπως επ’ ευκαιρία της ανακοινώσεως αυτής μπορείτε να ανακοινώσετε και την ημερησία διάταξη της επομένης εβδομάδος για να μην την πληροφορηθούμε, ως συνήθως συμβαίνει, πολύ αργά;
     ΠΡΟΕΔΡΕΥΩΝ (Παναγιώτης Σγουρίδης): Είπαμε ότι την Πέμπτη θα έχουμε την προ ημερησίας διατάξεως συζήτηση. Επίσης, θα έχουμε και νομοθετικό έργο. Είναι λογικά αυτά τώρα, κύριε Βαρβιτσιώτη.
      Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 25 Φεβρουαρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1. Η με αριθμό 390/17-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β’ Αντιπροέδρου της Βουλής κ. Παναγιώτη Σγουρίδη προς τους Υπουργούς Γεωργίας, Εμπορικής Ναυτιλίας, σχετικώς με την έλλειψη νομοθετικής ρύθμισης που να περιγράφει τι ακριβώς νοείται ιχθυοπαγίδα (βολκός) κλπ.
      2. Η με αριθμό 379/17-2-2003 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου αναφερόμενα στην ασφάλεια των πτήσεων στο Διεθνές Αεροδρόμιο Κέρκυρας κ.λ.π.
      3. Η με αριθμό 404/18-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με την καταβολή εξόδων διαχείρισης από τους δικαιούχους αγρότες Κοινοτικών Επιδοτήσεων.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
      1. Η με αριθμό 382/17-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Κίρκου προς τον Υπουργό Γεωργίας, σχετικώς με την αναδιάρθρωση και αλλαγή των ποικιλιών καπνού στο Νομό Θεσσαλονίκης.
      2. Η με αριθμό 401/18-2-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία παραγωγών πορτοκαλιών στο Νομό Λακωνίας.
      3. Η με αριθμό 405/18-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τις προθέσεις του Υπουργείου να αποσύρει το νομοσχέδιο για τη «Ναυτική Εκπαίδευση, κατάρτιση» κλπ.
      Ο κ. Παυλίδης έχει το λόγο. Κύριε Παυλίδη, έχετε πέντε λεπτά, για να πρωτολογήσετε.
      ΑΡΙΣΤΟΤΕΛΗΣ ΠΑΥΛΙΔΗΣ: Ο χρόνος αυτός είναι αρκετός, κύριε Πρόεδρε.
     Ζήτησα να αλλάξω σειρά και ευχαριστώ τους συναδέλφους που το εδέχθησαν, δεδομένου, κύριε Υπουργέ, ότι φεύγω για το Παρίσι, προκειμένου να μετάσχω αύριο στη συνάντηση των μελών της Επιτροπής Περιβάλλοντος του Συμβουλίου της Ευρώπης.
     Αυτή η επιτροπή κύριο θέμα έχει την προστασία από ρυπάνσεις λόγω ατυχημάτων τύπου “PRESTIGE”, θέμα το οποίο η χώρα μας έχει άμεση συμμετοχή εκ των όσων μέχρι στιγμής έχουν δημιουργηθεί και τα οποία καταλήγουν στο σημείο, το οποίο ανέφερε ο κ. Βαρβιτσιώτης. Πρόκειται για μια –κατά την κρίση μου- εσπευσμένη απόφαση, στην οποία ατυχώς έχετε συναινέσει, στο να μειωθεί δηλαδή ο χρόνος αποσύρσεως των μονού τοιχώματος δεξαμενοπλοίων.
      Μέγα θέμα για τη ναυτιλία μας, αλλά και μέγα θέμα για τους καταναλωτές. Νομίζω ότι επιπόλαιες κινήσεις λόγω ενός ναυτικού δυστυχήματος δεν βοηθούν. Η παρατήρησή μου κλείνει εδώ.
      Τώρα, διερωτάσθε γιατί κάνουμε σήμερα την επερώτηση. Κύριε Υπουργέ, κάνουμε την επερώτηση –και έχει χαρακτήρα επίκαιρο- για δυο λόγους. Πρώτος λόγος. Προηγήθηκε η επερώτηση περί τον τουρισμό, ώστε επικειμένης μιας δυσκόλου τουριστικής περιόδου να ευαισθητοποιηθεί η Κυβέρνηση και κυρίως το αρμόδιο Υπουργείο και κάποια μέτρα να λάβει και σαν προπαρασκευαστικά της επομένης «σεζόν», η οποία θα είναι «σεζόν» προ-Ολυμπιακών Αγώνων.
      Για παρόμοιο λόγο έγινε και σήμερα η επερώτηση, η οποία αναφέρεται σε ένα μεγάλο θέμα που έχει σχέση με τη ζωή των νησιωτών, αλλά και με τον τουρισμό μας. Αρχίζει η τουριστική περίοδος. Αρχίστε να κάμετε κάτι, τουλάχιστον καθόσον αφορά στη λειτουργία των λιμανιών υπό την κατάσταση που βρίσκονται. Μεγάλες επεμβάσεις δεν μπορείτε να κάμετε, αφού δεν τις εκάματε μέχρι σήμερα. Η πρώτη, λοιπόν, παρατήρηση αναφέρεται γενικώς στα των ακτοπλοϊκών θεμάτων.
      Παρακολουθεί με προσοχή -και το χαίρομαι αυτό- ο πρώην Υπουργός Εμπορικής Ναυτιλίας ο άτυχος κ. Χρήστος Παπουτσής, ο «πατέρας» της πρόωρης άρσεως του «καμποτάζ». Ομιλεί δε ο «πατέρας» της καθιερώσεως του καμποτάζ. Ο κύριος συνάδελφος υπεστήριξε τότε, όπως ήδη προανεφέρθη, με ενθουσιασμό, την πρόωρη άρση, η οποία ευτυχώς δεν ενεκρίθη από την Ευρωπαϊκή Ένωση. Αίρεται 1-1-2004 ασχέτως του τι λέγει ο εσωτερικός νόμος.
      Όμως, κατά την εφαρμογή του έστω και μέσα σε αυτά τα πλαίσια, κύριε Υπουργέ, τι παρατηρούμε; Παρατηρούμε αυτό που σήμερα πρέπει να πούμε -γι’ αυτό και προηγουμένως εχρησιμοποίησα τη λέξη «επίκαιρος»- επ’ ευκαιρία της 20ης Φεβρουαρίου 2003, της ημέρας δηλαδή, που λήγει η σχηματοποίηση, κατά τας διατάξεις του νόμου, των δρομολογίων των πλοίων της ακτοπλοΐας. 
      Δεν έχει φανεί, κύριοι συνάδελφοι, ούτε μία μη ελληνική ακτοπλοϊκή εταιρεία – δηλαδή, σημαία κοινοτική- που να ενδιαφέρεται για την ακτοπλοΐα μας. Την πρόωρο άρση του καμποτάζ την εκάματε με επιχείρημα ότι τα τότε κινούμενα υπό ελληνική σημαία πλοία, τα οποία συνεχίζουν να κινούνται και σήμερα, θα έπρεπε να μπουν στον ελεύθερο ανταγωνισμό –και ελεύθερος ανταγωνισμός σημαίνει ότι αναπτύσσεται και μεταξύ πλοίων υπό ξένες σημαίες, κοινοτικές πάντως- για να βελτιωθεί το σύστημα των παρεχομένων υπηρεσιών.
      Ούτε ένας δεν ενδιαφέρθηκε! Δεν σας προβληματίζει αυτό; Γιατί άραγε; Εμένα σοβαρώς με προβληματίζει. Πάντως, περιμένω την απάντησή σας.
      Από όσα μνημονεύει η επερώτησή μας, θα περιοριστώ σε δύο. 
      Αυτή η σύγχυση περί την πρόωρο «άρση» του καμποτάζ έχει καλύψει τις ακτοπλοϊκές εταιρείες. Δεν μπορούν να προγραμματίσουν. Αφού εκκρεμούν προσφυγές στα ευρωπαϊκά δικαστήρια, τι πρόγραμμα θα κάμουν; Έτσι δεν βελτιώνουν την κατάσταση παροχής υπηρεσιών πλοίων και την οποία υφιστάμεθα εμείς οι νησιώτες.
      Κεφάλαιο δεύτερο: Λιμενικές εγκαταστάσεις. Κύριε Υπουργέ, είναι τραγική η κατάσταση. Δεν θα επεκταθώ στα συμβαίνοντα στο Αιγαίο. Πιστεύω ότι τα ξέρετε και εσείς, νησιώτης είσθε άλλωστε. 
      Να σας απαριθμήσω στα γρήγορα τι συμβαίνει στα Δωδεκάνησα:
      Το λιμάνι-φάντασμα της Κάσου, το dock που έγινε, θα διαλυθεί με μία ακόμη θαλασσοταραχή, γιατί δεν προβλέψατε να κάμετε προστατευτικό μώλο. Και σας το λέγει η κατασκευάστρια εταιρεία. 
      Φοινίκι Καρπάθου. Ασήμαντου κόστους έργο, εγκαταλελειμμένο, όμως, εδώ και χρόνια. 
      Μόστρα της Ελλάδος Ρόδος: λιμάνι Ακαντιάς. Όσα χρόνια είσθε Κυβέρνηση τόσα χρόνια κτίζεται, είκοσι χρόνια. Βυθισμένο στο χώμα, στη λάσπη, στη σαβούρα. Και έχουμε αξίωση να φέρουμε κρουαζιερόπλοια! Ένας εκ των λόγων μειώσεως της προσεγγίσεως των κρουαζιερόπλοιων είναι η κατάσταση στην Ακαντιά.
      Στην Κω γνωρίζετε τι γίνεται, στην Κάλυμνο το έργο καρκινοβατεί. Τα υπόλοιπα νησάκια, Πάτμος, Αστυπάλαια, Σύμη, είναι στο ίδιο περίπου χάλι. 
     Τι μπορείτε να κάμετε τώρα: Τουλάχιστον να βελτιώσετε τις λιμενικές υπηρεσίες. Ενίσχυση λιμενικών αρχών και να βρεθεί και ένας τρόπος τακτοποιήσεως των δρομολογίων. Δεν μπορούμε σήμερα να πλασάρουμε στο εξωτερικό νησιωτική Ελλάδα, χωρίς να ξέρουν οι πράκτορες τα δρομολόγια. Δεν τα γνωρίζουν ακόμη. Και το ένα έχει σχέση με το άλλο.
     Ανεφέρθησαν πολύ γενικώς προηγουμένως οι επιπτώσεις από την πολιτική σας στην ακτοπλοΐα. Εκείνο που αισθανόμεθα από τις επεμβάσεις σας είναι κυρίως το αρνητικό. Καταφέρατε να ανακηρύξετε τα 2/3 του Αιγαίου σε άγονη γραμμή. Θα δώσουμε φέτος 13 δισεκατομμύρια για κάλυψη άγονων γραμμών από τα 4 δισεκατομμύρια του 2000 και από τα σχεδόν «μηδέν δισεκατομμύρια» επί ημερών μας … 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, θα πάρετε και τη δευτερολογία σας; Σας ρωτώ, επειδή είπατε ότι θα φύγετε.
      ΑΡΙΣΤΟΤΕΛΗΣ ΠΑΥΛΙΔΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
      Σχεδόν μηδέν δισεκατομμύρια, κύριε Υπουργέ. Και πώς έγινε αυτό; Με πρακτικούς συνδυασμούς. Κύριοι των ακτοπλοϊκών εταιρειών που σας θέλουμε να υπάρχετε και να κερδίζετε, θα έχετε δύο φορές την εβδομάδα «μπον-φιλέ» και μια φορά την εβδομάδα «κατιμά». Συγχωρήστε μου τη χρησιμοποίηση πολύ λαϊκών εκφράσεων, αλλά,  κατ’ εμέ, είναι απολύτως παραστατικές. 
      Απλά πράγματα: Τακτικές συγκοινωνίες. Είναι η ζωή μας. Εσείς, κύριε Υπουργέ –που πιστεύω ότι επιχειρείτε με κάποιο τρόπο να παρακολουθήσετε τα συμβαίνοντα στην ακτοπλοΐα- είσθε δέσμιος καταστάσεων. Δεν τολμήσατε να επέμβετε στο σύστημα. Νομίσατε ότι με μία νομοθετική επέμβαση –που παρέμεινε στα χαρτιά, στην ουσία- επιλύσατε το πρόβλημα, το μόνο εκ των κλασικών προβλημάτων που είχε η χώρα μας, και που παραμένει ακόμη ανεπίλυτο. Σιτικόν, υπάρχει; Δεν υπάρχει. Καπνικόν, υπάρχει; Δεν υπάρχει. Σταφιδικόν, υπάρχει; Δεν υπάρχει. Λαϊκόν, υπάρχει; Δεν υπάρχει! Τι υπάρχει ακόμη; Ακτοπλοϊκόν! 
      Η χώρα μας, η έχουσα το 65% του ευρωπαϊκού στόλου, με σημαία ελληνική, μαλτέζικη, κυπριακή, δεν μπορεί να βάλει πέντε καράβια να φεύγουν από τον Πειραιά και να συνδέουν τους νησιώτες με τον κορμό της μητροπολιτικής Ελλάδος. Είναι κατάσταση αυτή; Σήμερα που μιλούμε ισχύει ακόμη το πανάρχαιο, επιβληθέν κατόπιν κάποιου ναυαγίου, σύστημα του «απαγορευτικού». 
      Έχετε καράβια –μου έλεγε χθες ένας εφοπλιστής της ακτοπλοΐας- τα οποία, κύριε πρώην Υπουργέ, κύριε συνάδελφε, είναι μεγαλύτερα από το «Βασίλισσα Φρειδερίκη» που έκανε υπερπόντια ταξίδια και τα καταδικάζετε στο να υπακούουν στα απαγορευτικά, τα οποία τις περισσότερες φορές ζημιώνουν εμάς, τους νησιώτες.  Διαταράσσεται τελείως το σύστημα δρομολογίων. 
      Σας τα αναφέρω αυτά από την πείρα μου, από τη ζωή μας και τι ζητώ: Επικειμένης –επαναλαμβάνω- δυσκόλου τουριστικής περιόδου –το τουριστικής το υπογραμμίζω, είναι η ζωή μας- κάντε επεμβάσεις εκεί που μπορείτε να κάνετε.
      Στα λιμενικά έργα υποδομής και να θέλετε τώρα, τι έργο να κάνετε, δεδομένου ότι οσονούπω αποχωρείτε; Αν δεν γίνουν εκλογές τον Ιούλιο, το πολύ-πολύ να γίνουν τον Οκτώβρη, τη χρονιά πάντως δεν τη βγάζετε. Είτε με τον ίδιο αρχηγό κόμματος είτε με άλλον -κατά τις διακηρύξεις σας- χρονιά δεν βγάζετε. Πρέπει να επέμβετε τουλάχιστον, ώστε να βελτιωθούν οι υπό το ισχύον σύστημα παρεχόμενες λιμενικές υπηρεσίες.
      ΠΡΟΕΔΡΕΥΩΝ (Παναγιώτης Σγουρίδης): Ο Βουλευτής κ. Γεώργιος Καρατζαφέρης, Βουλευτής Β΄ Αθηνών ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
      Ο κ. Βαρίνος έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, γιατί εγώ παρεκάμφθην; 
      ΠΡΟΕΔΡΕΥΩΝ (Παναγιώτης Σγουρίδης): Δεν σας παρακάμπτω, κύριε Τσιπλάκη. Θα μιλήσετε αμέσως μετά. 
      ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, οι άγονες γραμμές και οι γραμμές δημοσίου συμφέροντος για τις οποίες θα μιλήσω, συνδέονται με την πολιτική που πρέπει να εφαρμόσουμε για την ακτοπλοΐα. 
     Κύριε Υπουργέ, εμείς πιστεύουμε στην πλήρη απελευθέρωση της ακτοπλοΐας. Σ’ αυτό το σημείο, θα ήθελα να δηλώσω με σαφήνεια για άλλη μία φορά ότι εμείς στηρίξαμε αυτή την απελευθέρωση και ζητήσαμε από τον τότε Υπουργό ορισμένες αλλαγές –σημαντικές, βέβαια, αλλαγές- και αν τις είχαμε αυτές τις αλλαγές, θα στηρίζαμε και με την ψήφο μας αυτή την απελευθέρωση. 
     Η απελευθέρωση πρέπει να λειτουργεί μέσα σε ένα συγκεκριμένο πλαίσιο που θα εξασφαλίζει τον υγιή ανταγωνισμό, κύριε Υπουργέ. Έτσι θα εξασφαλίσουμε την ποιότητα των υπηρεσιών και τη μείωση του κόστους των μεταφορών. Συγκεκριμένα, πρέπει να καθοριστεί το γενικό δίκτυο ακτοπλοϊκών συγκοινωνιών με βάση τη βιωσιμότητα των δρομολογίων και, στη συνέχεια, να κληθούν οι ναυτιλιακές εταιρείες για να δρομολογήσουν ελεύθερα, αξιόπλοια πλοία, τα οποία θα πληρούν τις προϋποθέσεις των συγκεκριμένων γραμμών. Αυτό είναι το σύστημα με λίγα λόγια. 
     Για όσες γραμμές δεν θα υπάρξει ενδιαφέρον, πρέπει να γίνει διεθνής μειοδοτικός διαγωνισμός και το κόστος της επιδότησης να καλύψει ο Κρατικός Προϋπολογισμός, ενώ πρέπει να αναζητηθούν και κονδύλια από την Ευρωπαϊκή Ένωση. Το κόστος των επιδοτήσεων δεν μπορεί να μεταφέρεται στους νησιώτες, κύριε Υπουργέ, γιατί έτσι αυξάνεται το κόστος μεταφοράς στα νησιά, δημιουργώντας προβλήματα στην ανάπτυξή τους. 
     Εξάλλου, θα έλεγα ότι αυτή η πολιτική είναι αντιφατική. Η Ευρωπαϊκή Ένωση από τη μία πλευρά, επιδοτεί τη μεταφορά, για παράδειγμα, των αγροτικών προϊόντων, κύριε Υπουργέ –κανονισμός 2019/1993, όπως τροποποιήθηκε στο διάστημα της δικής σας θητείας στο Υπουργείο Γεωργίας- και από την άλλη πλευρά, το ελληνικό κράτος επιβάλλει επίναυλο φόρο επί των ίδιων προϊόντων. Αυτή είναι μία αντιφατική πολιτική. 
     Το ερώτημα που τίθεται τώρα είναι αν ο ν.2932/2001 προβλέπει αυτή τη διαδικασία. Ναι, την προβλέπει αυτή τη διαδικασία, αλλά το πρόβλημα είναι ότι οι ενέργειες που κάνετε εσείς με τις παρεμβάσεις σας αλλοιώνουν ακόμα και το νόμο που ψηφίσατε οι ίδιοι. 
     Παρά, λοιπόν, τις ατέλειες του ν.2932/2001 που χρειάζεται να διορθωθούν, η απελευθέρωση μπορεί να είναι επιτυχής με τρεις προϋποθέσεις. Πρώτη προϋπόθεση είναι να καθοριστεί, όπως είπα προηγουμένως, το γενικό δίκτυο ακτοπλοϊκών συγκοινωνιών με βάση την οικονομική βιωσιμότητα των δρομολογίων. Δεν θέλω να πω τίποτα άλλο, καταλαβαίνουμε από τις λέξεις τι εννοούμε. Είναι πάνω-κάτω αυτό που είπε και ο κ. Παυλίδης προηγουμένως. 
     Δεύτερον, πρέπει να περιορίσουμε τις κυβερνητικές παρεμβάσεις. Και γι’ αυτό το θέμα δεν θέλω να πω περισσότερα πράγματα, γιατί ξέρετε πολύ καλά ότι με σαφήνεια, σας τα κατέγραψε προηγουμένως στην ομιλία του ο κ. Βαρβιτσιώτης. 
     Τρίτον, πρέπει να δοθούν κίνητρα για την ανανέωση του ακτοπλοϊκού στόλου. Πέρασαν τέσσερις μήνες από την εφαρμογή του συστήματος και διαπιστώνουμε ότι το γενικό δίκτυο ακτοπλοϊκών συγκοινωνιών καθορίστηκε λαθεμένα. Ως αποτέλεσμα αυτής της πολιτικής –της λαθεμένης πολιτικής- ήταν να υπερτριπλασιαστεί το κόστος επιδότησης των γραμμών από έντεκα εκατομμύρια ευρώ σε τριάντα επτά εκατομμύρια ευρώ περίπου.
      Συγκεκριμένα, ο προϋπολογισμός για τις πενήντα άγονες γραμμές είναι 25.856.000 ευρώ και για τις είκοσι μία γραμμές δημοσίου συμφέροντος 10.843.094 ευρώ, δηλαδή σύνολο 36.699.094 ευρώ, περίπου 37 εκατομμύρια ευρώ. 
Δυστυχώς, και το νέο γενικό δίκτυο ακτοπλοϊκών συγκοινωνιών –που θα αρχίσει να εφαρμόζεται από την 1η του Νοέμβρη αυτού του χρόνου- καθορίστηκε με την ίδια φιλοσοφία. 
     Έτσι, προβλέπω ότι θα έχουμε νέα αύξηση των επιδοτούμενων γραμμών, πέρα από αυτές που έχουμε τώρα, λόγω της απροθυμίας των ναυτιλιακών εταιρειών να δρομολογήσουν πλοία σε ζημιογόνες γραμμές. Εξάλλου, το σημερινό δίκτυο που έχουμε δεν εφαρμόστηκε σε όλα τα δρομολόγια. Μερικά δρομολόγια, όπως ξέρετε πολύ καλά, έχουν μείνει χωρίς να καλυφθούν. Μερικά από αυτά είναι και στα νησιά του Αιγαίου.
      Έτσι θα κληθούν καλά οι νησιώτες και ιδιαίτερα οι Αιγαιοπελαγίτες να πληρώσουν νέα αύξηση στα εισιτήρια με το διπλασιασμό του επίναυλου για να καλυφθούν τα ελλείμματα των επιδοτήσεων. Ήδη, το σημερινό έλλειμμα είναι 24 εκατομμύρια ευρώ. Αφού η επιδότηση από τον Κρατικό Προϋπολογισμό του Υπουργείου Εμπορικής Ναυτιλίας και του Υπουργείου Αιγαίου γι’ αυτές τις γραμμές είναι μόνο 13 εκατομμύρια και χρειαζόμαστε 37 εκατομμύρια ευρώ, επομένως έχουμε έλλειμμα 24 εκατομμύρια ευρώ. 
      Αυτό το έλλειμμα -προσέξτε αυτό που θα σας πω- είναι αδύνατο να καλυφθεί με τον επίναυλο του 3% που έχετε προβλέψει με αυτό το νόμο. Οδηγείστε στο διπλασιασμό του, σίγουρα σε νέα αύξηση των εισιτηρίων.
      Σας ζητάμε –και το δηλώνουμε κατηγορηματικά εδώ- για άλλη μία φορά να καταργήσετε επιτέλους αυτό τον επίναυλο και το σύνολο των επιδοτούμενων γραμμών να το αναλάβει το κράτος. Το λέγαμε μονότονα, συνεχώς, τον καιρό που συζητούσαμε το νόμο και βλέπουμε ότι έχουμε δίκιο, ακούγοντας γι’ αυτό το έλλειμμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, δώστε μου και τον υπόλοιπο χρόνο μου. Λίγα θα πω και θα τελειώσω.
      Κύριε Υπουργέ, δεν μπορεί να λειτουργήσει το σύστημα απελευθέρωσης, όταν συνεχίζονται οι παρεμβάσεις του κράτους. Γι’ αυτό το θέμα έγινε αναφορά από τον εισηγητή μας, γι’ αυτό περιορίζομαι μόνο στη διαπίστωση.
      Όσον αφορά την ανανέωση του στόλου πρέπει να προχωρήσουμε γρήγορα. Εξάλλου μέχρι το 2010, με βάση το όριο ηλικίας των τριάντα ετών, θα αποσυρθεί το 55% των ακτοπλοϊκών πλοίων. Το κόστος της ανανέωσης του στόλου δεν μπορούν πλέον να το αναλάβουν οι ναυτιλιακές εταιρείες. Σήμερα διάβαζα στην εφημερίδα «Ναυτεμπορική» ότι 2 δισεκατομμύρια ευρώ είναι το χρέος των ναυτιλιακών εταιρειών στις τράπεζες. Οι τεράστιες ζημιές τους στο χρηματιστήριο συσσώρευσαν τεράστιες οφειλές, τις οποίες είναι αδύνατον να τις καλύψουν.
      Η πολιτική που προτείνει το Υπουργείο Αιγαίου, δηλαδή η εκχώρηση του δικαιώματος εκμετάλλευσης όλων των άγονων γραμμών μέχρι και δώδεκα χρόνια, κύριε Υπουργέ, σε ιδιώτες για την ναυπήγηση ειδικών πλοίων, μας οδηγεί ξανά πίσω στα μονοπώλια. Για δώδεκα χρόνια θα δώσουμε σε κάποιους αποκλειστικότητα να δρομολογήσουν δικά τους πλοία στα νησιά. 
      Αυτά λέει ο Υπουργός Αιγαίου. Ποιος θα τον μαζέψει τελικά; Έχετε την ίδια πολιτική ή εσείς έχετε άλλη πολιτική; Θέλει να ακυρώσει το ν. 2932/2001 ο κύριος Υπουργός Αιγαίου. 
      Η ανανέωση του ακτοπλοϊκού στόλου πρέπει να αντιμετωπιστεί σε συνδυασμό με την αναθέρμανση της ναυπηγοεπισκευαστικής ζώνης. Χρειάζεται ένας νέος αναπτυξιακός νόμος, στον οποίο πρέπει να ενσωματωθούν διατάξεις ανάλογες αυτών που ίσχυαν με το ν. 1262 του 1982 για ναυπηγήσεις, μετασκευές και αντικατάσταση πλοίων που θα αποσυρθούν λόγω τριακονταετίας, κρατικές εγγυήσεις για δάνεια και αξιοποίηση των κονδυλίων του Γ΄ Κοινοτικού Πλαισίου Στήριξης, ιδιαίτερα όταν ανάδοχος είναι η  Νομαρχιακή και η Τοπική Αυτοδιοίκηση.
      Αυτά είναι τα μέτρα που πρέπει να πάρετε, αλλά σας μένει λίγος χρόνος πια και είναι δύσκολο να τα πάρετε. Εμείς είμαστε υποχρεωμένοι να το κάνουμε αυτό. Θα το κάνουμε έτσι ακριβώς, όπως σας το είπαμε προηγουμένως.
      Εμείς πιστεύουμε στην απελευθέρωση της ακτοπλοΐας και πιστεύουμε ότι θα πετύχουμε και στις άγονες γραμμές και στις γραμμές δημόσιου συμφέροντος. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κύριοι συνάδελφοι, είναι αυτονόητο ότι η Νέα Δημοκρατία, αν θέλετε και λόγω γρηγόρου λήξεως και συνταγματικά της παραμονής σας στην εξουσία, αν επικαλείται ότι πολύ συντόμως θα απέλθετε της εξουσίας, δεν το λέει με την έννοια να παραιτηθείτε τελικά από οιανδήποτε πρόθεση, επιθυμία, εκδηλούμενη στην πράξη συμπεριφορά διορθώσεως, έστω και εν μέρει, των κακώς κειμένων. 
     Θέλω να πω σε συνέχεια και συμπληρωματικά των όσων βασίμως και πλήρως αιτιολογημένων από πλευράς και συναδέλφων ακούστηκαν, ότι πιστεύει η Νέα Δημοκρατία και πιστεύω και εγώ προσωπικά ότι η διαχρονικά ενασκούμενη κυβερνητική σας πολιτική είναι πρόχειρη και αποτυπώνεται και νομοθετικά κυρίως, είναι αποσπασματική, εξυπηρετεί κυρίως επικοινωνιακές σκοπιμότητες. Πιστεύετε ότι προσκαίρως, αποπειρώμενοι να ρυθμίσετε ένα θέμα, ότι εκεί που αναφέρεστε, λόγω αντικειμένου του συγκεκριμένου υπό νομοθέτηση ζητήματος,  δράτε θετικά ή αν μη τι άλλο πυροσβεστικά έναντι συγκεκριμένων τιθεμένων ζητημάτων. 
      Το ίδιο κάνετε και με τη ναυτική εκπαίδευση. Καταθέσατε ένα νομοσχέδιο, τόσο καιρό έχουν ήδη εξωτερικευθεί συμπεριφορές διαμαρτυριών, συμπεριφορές έντονες, έχουμε καταλήψεις των σχετικών σχολών και εσείς δεν προβαίνετε, αν μη τι άλλο σε μία δήλωση αποσύρσεως του νομοσχεδίου ή ενδεχόμενα σε μία δρομολόγηση γρηγόρου συζητήσεως –και θα δούμε πως θα προκύψει νομοθετικά- του συγκεκριμένου νομοσχεδίου στην Ολομέλεια της Βουλής.
      Θα έλεγα ευρύτερα -και τοποθετούμενος κυρίως πολιτικά- ότι η συγκεκριμένη συζήτηση γίνεται υπό ένα καθεστώς και υπό ενός πλαισίου τόσο αρνητικών διαμορφούμενων συνθηκών, οι οποίες θα σας έλεγα χαρακτηριστικά ότι εντοπίζονται κυρίως στο ότι και προσφάτως έχουμε απάντηση του επιτρόπου της Ευρωπαϊκής Ένωσης, που είναι αρμόδιος για θέματα εσωτερικής αγοράς, σε ερώτηση του Ευρωβουλευτή Γιάννη Μαρίνου, από την οποία προκύπτει το εξής: Παρά τις έγκαιρες επισημάνσεις των αρμοδίων κοινοτικών οργάνων ότι έχουμε προφανή παρανομία κοινοτικών κανονισμών στο ζήτημα επιβολής φόρων κυκλοφορίας σε σκάφη άνω των επτά μέτρων, κάνετε το αντίθετο.
      Παρά, λοιπόν, αυτές τις αιτιάσεις ή επισημάνσεις ή παροτρύνσεις ή προτροπές της Ευρωπαϊκής Ένωσης να άρετε αυτή τη ρύθμιση η οποία είναι παράνομη κατά το κοινοτικό δίκαιο, τελικώς έχουμε επιβολή διαδικαστικής αποφάσεως που είναι αναγνώριση και διάγνωση αυτής της παρανομίας. Ποιο είναι το παρεπόμενο; Είναι ο διασυρμός της χώρας.
      Εν μέσω ενός πλαισίου, που αφορά πολλές περιπτώσεις, με το ν. 2932/2001 «περί απελευθερώσεως των θαλασσίων ενδομεταφορών», έχουμε πάμπολλες προσφυγές στη ρυθμιστική αρχή θαλασσίων μεταφορών. 
      Ήδη, έχουμε από μέρους σας ολιγωρία και μη επίδειξη θετικής συμπεριφοράς σε προτιθέμενη συνέλευση των ακτοπλόων, που έχουν συγκεκριμένα προβλήματα και που επισημάνθηκαν από τους αγαπητούς συναδέλφους. Έχουμε απραξία από μέρους σας σε αντίθεση συγκεκριμένων δηλώσεων, που προ ημερών έγιναν. Έχουμε απραξία τουλάχιστον στο να γνωμοδοτήσει αυτό το συμβούλιο των ακτοπλοϊκών μεταφορών για συγκεκριμένα ζητήματα τα οποία τίθενται. 
      Σε αυτό το αρνητικό πλαίσιο, το οποίο διαχέεται, διαπνέεται, το οποίο χαρακτηρίζεται από μέρους σας με ηθελημένη υπαναχώρηση έναντι προφανών παρανομιών, αν θέλετε και θεσμικών ελλείψεων, γίνεται και η συγκεκριμένη συζήτηση. Η συγκεκριμένη συζήτηση γίνεται επί ενός θέματος της θαλάσσιας απελευθέρωσης σε χρονικό διάστημα προ τουλάχιστον της επιβολής για την απελευθέρωση από πλευράς κοινοτικού δικαίου. Άλλωστε, είναι γνωστό ότι η απελευθέρωση θα έπρεπε να γίνει την 1-1-2004.
      Για εμάς, για τη Νέα Δημοκρατία, θα ήταν αποδεκτό αυτό το οποίο κάνετε, αν αποτελούσε μία συγκεκριμένη διαχρονική γενική συμπεριφορά σας σε τι; Στη γενικότερη εναρμόνιση της ελληνικής νομοθεσίας στο ευρωπαϊκό κεκτημένο. Εμείς θεωρούμε, κατά τεκμήριο, ότι τα όσα έχουν θεσπισθεί, δρομολογούνται, προβλέπονται και εξωτερικεύονται από πλευράς Ευρωπαϊκής Ένωσης. Σε πλείστους τομείς θα πρέπει να είναι σύμφωνα με το τεκμήριο της ορθότητος αυτών των συγκεκριμένων συμπεριφορών των εκδηλούμενων από πλευράς Ευρωπαϊκής Ένωσης.
      Επομένως, αν οι εναρμονίσεις σε πολλούς από τους τομείς της ελληνικής νομοθεσίας γίνονταν προ του χρόνου, που ενδεχομένως τίθενται ενδεικτικά από την πλευρά των ευρωπαϊκών οργάνων, είναι βέβαιο ότι η Ελλάδα θα είχε βηματισμό προς τα εμπρός, θα είχε μία συνεχή κίνηση προς τα εμπρός, η οποία θα είχε θετικές επιπτώσεις στο ελληνικό κοινό.
      Επανέρχομαι στην προηγούμενη σκέψη μου. Παρά την προσπάθεια να απελευθερώσετε τις θαλάσσιες ενδομεταφορές πρόωρα, εκείνο το οποίο κάνετε με τις ρυθμίσεις δεν είναι τίποτε άλλο παρά μία εντελώς αντίθετη προσέγγιση στο ευρωπαϊκό συγκεκριμένο επιβαλλόμενο δίκαιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου επιτρέψετε να πάρω και το χρόνο της δευτερολογίας μου.
      ΠΡΟΕΔΡΕΥΩΝ (Παναγιώτης Σγουρίδης): Εντάξει, κύριε Τσιπλάκη.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Εκείνο το οποίο εσείς τελικά κάνετε, είναι να θεμελιώνετε ακόμα περισσότερο τον κρατικό παρεμβατισμό. Όταν λέμε «θαλάσσιες ενδομεταφορές», εννοούμε ότι οι δύο κύριες παράμετροι διασφάλισης αυτής της απελευθέρωσης είναι το ναυλολόγιο και βεβαίως τα συγκεκριμένα δρομολόγια των πλοίων.
     Εσείς σε αυτά τα δύο κύρια ζητήματα-παραμέτρους του συγκεκριμένου νομοθετηθέντος ζητήματος έχετε εξωτερικεύσει κρατικό παρεμβατισμό. Διότι τι άλλο μπορεί να σημαίνει η κατά καιρούς και προσφάτως αύξηση των εισιτηρίων, τι μπορεί να σημαίνει ο επίναυλος που επισημάνθηκε από τους αγαπητούς συναδέλφους, τι μπορεί να σημαίνει ο επακριβής προσδιορισμός των δρομολογίων; Όλα αυτά αντιστρατεύονται το κοινοτικό δίκαιο και τον κοινοτικό κανονισμό, ο οποίος μπορεί αυτή τη στιγμή να μην είναι εν εφαρμογή από πλευράς χρόνου, αλλά η εκδηλωθείσα από μέρους της Ελλάδας νομοθετική συμπεριφορά εναρμόνισης είναι ήδη προς τη λάθος κατεύθυνση.
      Σας λένε οι ακτοπλόοι ότι αντιμετωπίζουν σοβαρότατα προβλήματα και τα προβλήματα αυτά είναι συνέπεια κάποιων συγκεκριμένων στη διαδρομή του χρόνου συμπεριφορών. Συμπεριφορών –το λέω χαρακτηριστικά- περί το χρηματιστήριο, όπου υπήρξαν κυβερνητικές παροτρύνσεις, προτροπές, επισημάνσεις κατά καιρούς και δια στόματος του Πρωθυπουργού ότι μπορούν να αντληθούν κεφάλαια -είναι βέβαιο ότι μπορεί να υπάρξει προοπτική δια του τρόπου αυτού- για να έχουμε εκσυγχρονισμό των ακτοπλοϊών. Βρέθηκαν ξεκρέμαστες οι ακτοπλοϊκές εταιρείες και τι έρχονται και σας λένε τώρα; Πολύ συγκεκριμένα, εμείς θέλουμε αναβάθμιση της ναυπηγοεπισκευαστικής ζώνης και έναν αναπτυξιακό νόμο -σας είπε ο κ. Βαρίνος πολύ συγκεκριμένα- που θα τις ενθαρρύνει στα πλαίσια του διαμορφωθέντος πλαισίου και που, προσέξτε, θα αποτρέπει τη δυνατότητα περιέλευσης –πολύ σύντομα φοβούμεθα, το εκφράζουμε ως επιφύλαξη, αλλά το απευχόμεθα- των συγκεκριμένων δικών μας ακτοπλοϊκών εταιρειών, που συμβάλλουν τα μέγιστα στην ελληνική οικονομία και στην τουριστική ανάπτυξη της χώρας. Θα αποτραπεί ο κίνδυνος περιέλευσης σε ξένα επιχειρηματικά συμφέροντα. Αυτές είναι επισημάνσεις αιτιάσεις από πλευράς της Νέας Δημοκρατίας πλήρως αιτιολογημένες, που στηρίζονται σε δεδομένα. Από την πλευρά της Νέας Δημοκρατίας υπάρχει η ευχή κάποτε έστω και αν έχετε ελάχιστο χρόνο, να προβείτε σε διορθωτικές κινήσεις –επαναλαμβάνουμε και επανασημειώνουμε- που αν μη τι άλλο η ένδειξη της κατεύθυνσης αυτών των διορθωτικών κινήσεων υπάρχει ήδη και από πλευράς προσέγγισης κοινοτικών οργάνων και σας επεσήμανα στην αρχή σχετικά με το χώρο κυκλοφορίας αυτών των σκαφών αναψυχής, όταν –και γνωρίζουμε και από πλευράς γειτονικής Τουρκίας- διαμορφώνονται συνθήκες, οι οποίες είναι προφανείς. Και όταν ερχόμαστε σε μία αντίφαση διότι συμμετέχουν και κυβερνητικοί φορείς σχετικά με τη μαρίνα της Μυτιλήνης –το λέω ενδεικτικά- που συμπράττουν διάφοροι φορείς και η κυβέρνηση, αλλά που ουσιαστικά μία τέτοια προσπάθεια υποσκάπτεται από συγκεκριμένες συμπεριφορές, όπως αυτή που είπα, που αποτρέπουν τον ελλιμενισμό τέτοιων σκαφών αναψυχής από το εξωτερικό στη χώρα μας. 
      Τελειώνοντας, θα ήθελα να πω ότι η Νέα Δημοκρατία καλεί την Κυβέρνηση -εν υστάτη στιγμή τουλάχιστον με προφανή ζητήματα τα οποία κρίνονται και από πλευράς ευρωπαϊκών οργάνων, ότι είναι σε λανθασμένη κατεύθυνση σε αυτά τα προφανή ζητήματα- πραγματικά να λειτουργήσετε κατά τις αρχές του ελεύθερου ανταγωνισμού και να συναισθανθείτε ότι υπάρχουν και μέτρα συμβατά με το κοινοτικό δίκαιο «στηρίξεως» των ακτοπλοϊκών εταιρειών. Σας ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μαντούβαλος έχει το λόγο. 
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, στην κοινοβουλευτική μας δραστηριότητα εμείς ως Νέα Δημοκρατία είναι βέβαιο ότι έχετε διαπιστώσει και εσείς, αλλά και ο ελληνικός λαός ότι επιθυμούμε να λειτουργούμε εκεί που πρέπει, εκεί που μπορούμε σε ένα καθεστώς σύνθεσης. Η σύνθεση νομίζω ότι προσθέτει και βγάζει σίγουρα καλύτερα αποτελέσματα. Στην εμπορική ναυτιλία και με την επερώτηση αυτή που πολύ προσεκτικά καταθέσαμε, εμείς επιθυμούμε να αποτυπώσουμε κάποια θέματα, τα οποία και απασχολούν και είναι δεδομένα. Νομίζω ότι με πολλή προχειρότητα με κάποιους τρόπους που εγώ δεν μπορώ να καταλάβω, έχει ασχοληθεί και το Υπουργείο και ο κύριος Υπουργός, όπου και αυτά αποκλείεται να μην τα θέσουμε και να μην τα στηλιτεύσουμε. Δεν μπορεί να μη συμβαίνει τίποτα και να θέλουμε εμείς εκ του μηδενός να δημιουργήσουμε θέμα. Παραδείγματος χάρη στην Αίγινα μεθαύριο στις 28 Φεβρουαρίου  όλοι οι κάτοικοι της Αίγινας, ενός μεγάλου νησιού που είναι δίπλα μας, αποκλείουν για μία ακόμη φορά το λιμάνι –είναι η δεύτερη φορά- και παραπονούνται για κάποια πράγματα που έχουν σχέση σοβαρότατη με τη ναυτιλία, με αυτό που τους απασχολεί, τη ζωή του νησιού τους. Και επειδή, κύριε Υπουργέ, τροφοδότης οικονομικός και σημαντικότατος της οικονομικής ζωής της πατρίδας μας είναι κυρίαρχα η εμπορική μας ναυτιλία, είναι βέβαιο ότι πρέπει να μας απασχολεί. Είναι βέβαιο ότι πρέπει να μας προβληματίζει και είναι βέβαιο ότι πρέπει να θέσουμε ορισμένα ερωτήματα εύλογα. Δεν μπορεί πάλι προχθές στα Μέθανα έτσι επειδή ήθελαν οι κάτοικοι να έχουν αποκλείσει το λιμάνι. Δεν μπορεί στους Παξούς, που με ενημερώνει ο αγαπητός μου συνάδελφος κ. Σπύρου και τον ενδιαφέρει, αυτή τη στιγμή οι κάτοικοι να έχουν αποκλείσει τη νομαρχία έτσι επειδή δεν είχαν τίποτε να κάνουν μέσα στο χειμώνα. Και δεν μπορεί να υπάρχει κατάληψη τόσο καιρό –και δεν ξέρω πόσο πραγματικό ενδιαφέρον δείχνει το Υπουργείο- στις Ακαδημίες του Εμπορικού Ναυτικού, μιας και ξέρετε με πόσο ενδιαφέρον εμείς και σε συνεργασία και ενημέρωση με σας  προσπαθούμε να σας πούμε πως η εκπαίδευση στη ναυτιλία για εμάς, για τη Νέα Δημοκρατία πολύ προσεκτικά και πολύ μελετημένα παίζει πολύ σημαντικό και κυρίαρχο ρόλο σε όλο αυτό το κεφάλαιο που λέγεται εμπορική ναυτιλία.
      Από την άλλη μεριά, είναι βέβαιο ότι όλοι μας έχουμε δει και παρακολουθούμε το μαρασμό που υπάρχει σε όλο το μήκος της ναυπηγοεπισκευαστικής ζώνης του Πειραιά. Ξεκινάει από τον Πειραιά και φτάνει μέχρι τη Σαλαμίνα. Δεν χρειάζεται να σας δείξω τα προβλήματα που υπάρχουν.
      Μιας και συζητάμε για τον Πειραιά, απορώ κι εγώ ως Βουλευτής του Πειραιά και ως ένας άνθρωπος που βιώνει αυτή την πόλη. Άραγε ο Πειραιάς περιβάλλεται από θάλασσα ή είναι σε κανένα βουνό που δεν το έχω δει; 
      Γιατί σας το λέω αυτό; Από τη μια μεριά το κομμάτι της θάλασσας που έχει ο Πειραιάς ως δήμος και έχουμε και εμείς ως κάτοικοι και ως πολίτες ελέγχεται απόλυτα από τον ΟΛΠ, ένα άλλο του κομμάτι από την ΚΕΔ και φτάνουμε μέχρι το Στάδιο Ειρήνης και Φιλίας, όπου ο δήμος δεν μπορεί να φυτέψει ούτε ένα δέντρο γιατί το έχει το Στάδιο Ειρήνης και Φιλίας. 
      Μετά από τόσες προσπάθειες, τόσες συζητήσεις, τόσες ερωτήσεις που και εμείς, αλλά και ο δήμος σας έχουμε υποβάλλει, υπήρξε κανένα αποτέλεσμα, υπήρξε τίποτα μετά από τόση συζήτηση; Νομίζω πως όχι. Ή μάλλον υπήρξε. Υπήρξε εδώ ένα ντοσιέ ιλουστρασιόν, πολυτελέστατο. Μπορεί να κάνω και λάθος, αλλά αντί τα χρήματά του να διατεθούν για να δώσετε τις αυξήσεις στους συνταξιούχους που τις περιμένουν, αυτό το περίφημο 2,5%, που φαντάζομαι ότι επιλεκτικά κάποιοι θα το πάρουν, επιλεκτικότατα, δηλαδή μιλάμε για 5, 6 χιλιάδες που έλεγε ο κ. Βαρίνος και ο κ. Βαρβιτσιώτης προηγουμένως ότι θα το πάρουν, αντί λοιπόν να σπαταλάμε τόσα χρήματα, θα έλεγα να δίνατε σε αυτούς τους ανθρώπους αυτά που τους υποσχεθήκατε και αυτά που τους ανήκουν σε τελευταία ανάλυση.
      Μιας και μιλάω για προχειρότητα, κύριε Υπουργέ, με όλο το σεβασμό που σας έχω και με όλη την προσεκτική προσπάθεια που θέλω να κάνω και που όλοι μας θέλουμε να κάνουμε στην κοινοβουλευτική μας δραστηριότητα, από πρεσβεία με ενημέρωσαν και με ρώτησαν κάτι, που το αναφέρω για να δείτε ότι υπάρχουν γεγονότα που μας προσβάλλουν ως χώρα, μας προσβάλλουν ως Υπουργείο -που το αγαπάμε και που θέλουμε να το βοηθάμε- και μας προσβάλλουν και μας τους ίδιους που είμαστε Έλληνες πολίτες και Έλληνες Βουλευτές. Υπάρχει αυτό εδώ μέσα, στο σούπερ ιλουστρασιόν ντοσιέ που μας δώσατε και λέει για τον Πειραιά, για έργα σε νησιά, για λιμάνια, για ναυτιλιακή πολιτική, για λιμενική πολιτική, που εγώ δεν την έχω καταλάβει ακόμα και δεν την έχω δει. Υπάρχει και αυτό το CD, για να το πούμε στην αγγλική γλώσσα. Γράφει πάνω απαράδεκτα αγγλικά. Καλά κάνετε και απορείτε, αλλά απορώ κι εγώ, όταν με παίρνουν από μία πρεσβεία και μου λένε …
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αυτό έχει αλλάξει από την πρώτη μέρα και μας το επεσήμανε ο κ. Παυλίδης. 
      ΠΕΤΡΟΣ ΜΑΝΤΟΥΒΑΛΟΣ: Όχι, δεν άλλαξε από την πρώτη μέρα. Γι’ αυτό δεν δαπανήθηκαν χρήματα;  Γιατί να γράφει επάνω -και να μας προσβάλει- «ministry of mercantile merine»; Τι είναι αυτό το «merine»; 
      Κύριε Υπουργέ, εσείς φιγουράρετε πολύ ωραία εδώ, σας βλέπω εδώ, ακόμα πάνω στο CD  υπάρχουν σκάφη του Λιμενικού Σώματος, ελικόπτερα που δεν έχουμε πάρει ακόμα και προσέξτε ποια θα πάρετε, το παρακολουθούμε και αυτό.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πήρατε ένα κακέκτυπο και το φέρνετε εδώ, όταν έχει αλλάξει από την πρώτη μέρα. 
    ΠΕΤΡΟΣ ΜΑΝΤΟΥΒΑΛΟΣ: Μπράβο σας. 
      Δεν μας προσβάλλει αυτό το πράγμα; Δεν το είδα εγώ, εμένα μου το είπαν και μου το επεσήμαναν. 
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Το είδαμε αυτό και άλλαξε. 
      ΠΕΤΡΟΣ ΜΑΝΤΟΥΒΑΛΟΣ: Μπράβο σας που το είδατε, αλλά έπρεπε να το είχατε προλάβει, όπως έπρεπε να είχατε προλάβει αντί γι’ αυτά, να έχετε δώσει χρήματα σε εν ενεργεία ναυτικούς, που κοσμούν τη πατρίδα μας και σε εν ενεργεία ζωντανούς –γιατί αν πεθάνουν δεν χρειάζεται- νησιώτες όλης αυτής της περιοχής που εποπτεύετε. Θα έπρεπε, αντί να συγκρούεστε με τον Υπουργό Αιγαίου, να έχετε μία κοινή πολιτική ένα κοινό στόχο. Ποιον; Την εξυπηρέτηση των ανθρώπων που ζουν σε αυτή τη μεγάλη περιοχή, σε αυτή την τεράστια έκταση που καλύπτει τη χώρα μας. 
      Δε θέλω να σας κουράσω άλλο. Αυτά ήθελα να επισημάνω, αφού σας πω πως ναι μεν στη σύνθεση, ναι μεν στον προσεκτικό κοινοβουλευτικό λόγο, αλλά από εκεί και πέρα να γνωρίζετε, αλλά και να γνωρίζει ο κόσμος, πως με πολύ προσεκτικό τρόπο, έμπειροι πλέον και δόκιμοι από τη διαδρομή του χρόνου, ερχόμαστε εμείς ως Νέα Δημοκρατία για να προσθέσουμε σε αυτά που δεν έχετε κάνει και για να διορθώσουμε τα τόσα πολλά που δυστυχώς νομίζω ότι έχετε κάνει.
      Ευχαριστώ πολύ.
      (Στο σημείο αυτό ο Βουλευτής κ. Πέτρος Μαντούβαλος καταθέτει για τα Πρακτικά το προαναφερθέν CD το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριοι συνάδελφοι, πράγματι η επερώτηση της Νέας Δημοκρατίας είναι επίκαιρη, μόνο που δεν είναι γιατί το θέλησε η ίδια, αλλά γιατί συζητείται στις 20 Φεβρουαρίου όπου λήγει σύμφωνα με το ν. 2932 για την απελευθέρωση της ακτοπλοΐας και η τελευταία ημερομηνία για τον καθορισμό των δρομολογίων του 2004-2005, διότι  η επίκαιρη αυτή ερώτηση έχει κατατεθεί στις 19 Νοεμβρίου και τέσσερις φορές αναβλήθηκε με ευθύνη της Αξιωματικής Αντιπολίτευσης και όχι δική μου .
     Η Κυβέρνηση έχει στρατηγική, αλλά και πολιτικές. Και τις έχει εκφράσει σε αυτά τα φυλλάδια τα οποία δεν μοιράζονται στους πολίτες, αλλά τυπώνονται σε πολύ λίγα αντίτυπα για να δοθούν σε σας, για να γνωρίζετε, όπως και σε κάθε φορέα. Δεν πρόκειται για φέϊγ βολάν για να επηρεάσουν την κοινή γνώμη. Και μέσα από αυτά τα φυλλάδια αναδεικνύεται η πολιτική μας και η στρατηγική που έχουμε και μακροχρόνια και μεσοχρόνια. 
      Η ακτοπλοΐα αποτελεί το 5% της ελληνικής ναυτιλίας. Αλλά επειδή έχει σχέση με την περιφερειακή ανάπτυξη και την κοινωνική συνοχή αποτελεί ένα σπουδαίο υποκλάδο της ναυτιλίας για τον οποίο η Κυβέρνηση δίνει ιδιαίτερη σημασία. 
      Από την έκδοση του Κανονισμού 3577/92 μέχρι σήμερα έχουν γίνει πολλά, παρότι δεν ίσχυε το καθεστώς της απελευθέρωσης. Η Ελλάδα όμως σαν πολυνησιακή χώρα που είναι, που οφείλει να διατηρεί επαρκείς και ποιοτικές συγκοινωνίες μεταξύ της ηπειρωτικής χώρας και των νησιών, αλλά και μεταξύ των νησιών έχει σαφή θέση και το έχει επανειλημμένως δηλώσει, ότι αποτελεί υποχρέωση της πολιτείας στη διατήρηση της εδαφικής συνέχειας, της κοινωνικής συνοχής και της ανάπτυξης και γι’ αυτό το λόγο δαπανάμε -και θα δαπανάμε- ποσά για να έχουμε, όπως έχουμε εθνικούς δρόμους, θαλάσσιους δρόμους είτε θαλάσσιους ανοικτούς δρόμους είτε θαλάσσιους μικρούς δρόμους για να έχει το κάθε νησί τη δική του γραμμή επαφής με την υπόλοιπη Ελλάδα. Τα νησιά και οι νησιώτες δεν είναι δεύτερης κατηγορίες πολίτες ούτε υποβαθμισμένες περιοχές. Και πιστεύω ότι σε αυτό θα πρέπει να συμφωνούμε όλοι. 
      Οι Ολυμπιακοί Αγώνες του 2004, αλλά και η ανάγκη επιτάχυνσης για τον εκσυγχρονισμό της ελληνικής ακτοπλοΐας επέβαλαν πραγματικά την αναθεώρηση του θεσμικού καθεστώτος, ένα θεσμικό καθεστώς για το οποίο ο Υπουργός ο κ. Παπουτσής στη δική του θητεία έκανε ειδική επιτροπή με επικεφαλής τον κ. Σαραντίτη, υπέβαλε αυτές τις προτάσεις στην Ευρωπαϊκή Επιτροπή, τις ξαναυπέβαλε, στείλαμε μέχρι και πρόσφατα τους ειδικούς του Υπουργείου Εμπορικής Ναυτιλίας και σε συνεννόηση με την Ευρωπαϊκή Επιτροπή έχουμε επιτέλους ένα συγκεκριμένο θεσμικό πλαίσιο. Αυτό το θεσμικό πλαίσιο δεν μπορεί να αμφισβητηθεί με αόριστες εκφράσεις, όπως στην επερώτησή σας αγαπητοί συνάδελφοι αναφέρετε. Συγκεκριμένα λέτε, «ωστόσο όμως διαβεβαιώνουν τα αρμόδια κοινοτικά όργανα, ότι  η απελευθέρωση για την οποία γίνεται  λόγος στο νέο θεσμικό πλαίσιο, δεν έχει σχέση με την πραγματικότητα». 
      Ποια είναι τα αρμόδια θεσμικά όργανα της Ευρωπαϊκής Ένωσης που είπαν αυτά; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Η απάντηση ότι δεν είναι απελευθέρωση. 
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ακούστε. Τη συνέντευξη Τύπου οι εφοπλιστές ακτοπλόοι την έχουν αύριο. Μη μετατρέπετε εσείς   σήμερα την Αίθουσα της Βουλής σε Αίθουσα συνέντευξης Τύπου. Σημειώστε να μας πείτε κύριε Βαρβιτσιώτη -γιατί έχω και άλλες ερωτήσεις να σας κάνω- ποια είναι τα αρμόδια όργανα γιατί εγώ δεν έχω καταλάβει. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα σας απαντήσω. 
     ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κατ’ αρχήν δεν  έχετε ενιαία γραμμή. Το έχω δει από τις επερωτήσεις σας. Πολύ σωστά είπατε, κύριε Βαρβιτσιώτη, προ ημερών, μετά την ακρόαση των φορέων από τον Αρχηγό του Κόμματός σας, ότι δεν έχετε ναυτιλιακή στρατηγική και ότι θα την εκδώσετε τους επόμενους μήνες. Εγώ όμως θα πρέπει κάπου να καταλάβω. 
      Εγώ θεωρώ ότι κινείστε καλοπροαίρετα, όπως όλοι. Θέλω όμως να καταλάβω, γιατί άλλα μου λέει ο ένας, άλλα ο άλλος. Εσείς λέτε και στην επερώτηση και εδώ ότι, είστε υπέρ της απελευθέρωσης και κατάργησης του παρεμβατισμού. Ακούστηκε όμως ότι η καλύτερη πολιτική είναι να δίνεις το φιλέτο και να δίνεις και ένα κόκαλο, δηλαδή το παλιό καθεστώς. Κάπου πρέπει να κατανοήσουμε. Εγώ ρωτώ ποια είναι τα αρμόδια κοινοτικά όργανα που σας διαβεβαίωσαν. Αυτά τα λέει η Ένωση των Εφοπλιστών και κάποιοι άλλοι και παίρνουν μονίμως απάντηση από την Ευρωπαϊκή Επιτροπή. Μάλιστα δε δίνουν τις απαντήσεις στη δημοσιότητα. 
      Δεύτερον, άκουσα με ενδιαφέρον τον κ. Μαντούβαλο να λέει για τη διαμαρτυρία στην Αίγινα. Γιατί γίνεται διαμαρτυρία στην Αίγινα; Μα δεν γίνεται για τα δρομολόγια. Η Αίγινα έχει εκατόν σαράντα τρία δρομολόγια την εβδομάδα. Και εμείς οι υπόλοιποι νησιώτες από πιο μικρά και απομονωμένα νησιά λέμε «καλά, γιατί διαμαρτύρονται;». Μα διαμαρτύρονται μεταξύ άλλων και για το ναυλολόγιο. Εδώ όμως και στις συνεντεύξεις που έχετε δώσει και μ’ αυτά που λέτε στο κόμμα, μας καταγγέλλετε για τον κρατικό παρεμβατισμό στα ναύλα και λέτε να καθορίζουν οι εφοπλιστές τα ναύλα ελεύθερα. Αυτό λέτε. Ε λοιπόν πηγαίνετε στην Αίγινα να τα πείτε αυτά.
      ΠΕΤΡΟΣ ΜΑΝΤΟΥΒΑΛΟΣ: Και βέβαια τα είπαμε.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Φυσικά να τα πείτε. Να πείτε: «Το κόμμα μας είναι υπέρ».
      ΠΕΤΡΟΣ ΜΑΝΤΟΥΒΑΛΟΣ: Δεν θα πούμε αυτά που λέτε εσείς. Λέμε αυτά που νομίζουμε εμείς.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Εμείς κάναμε παρεμβατισμό, για να κρατήσουμε χαμηλά τα ναύλα και μας καταγγέλλετε στη Βουλή και λέτε να αφήσουμε τα ναύλα ελεύθερα να τα καθορίζουν μόνο οι εφοπλιστές. Αυτό λέτε στην επερώτησή σας και αυτό λέτε πάντα. Και όταν πάτε κοντά στον πολίτη, λέτε ακριβώς τα αντίθετα.
       Επίσης, λέτε στην επερώτησή σας για κοινωνική πολιτική με ξένες τσέπες. Μα δεν επιβάλαμε εμείς τώρα αυτές τις εκπτώσεις. Οι εκπτώσεις υπήρχαν. Και μάλιστα, επειδή ειπώθηκε στη Βουλή σε προηγούμενη συνεδρίαση ότι η Νέα Δημοκρατία το 1990 τις κατήργησε, όχι μόνο δεν τις κατήργησε, αλλά τις έκανε σε τρεις κατηγορίες περίπου σαράντα. Θα καταθέσω τη σχετική απόφαση, όπου η Νέα Δημοκρατία έκανε τις εκπτώσεις με απόφαση του κ. Παυλίδη στις 3-7-1990.
      (Στο σημείο αυτό ο Υπουργός Εμπορικής Ναυτιλίας κ. Ανωμερίτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επομένως, θα πρέπει και εσείς να ξεκαθαρίσετε, γιατί δεν μπορείτε να λέτε ότι ο σχεδιασμός των δρομολογίων είναι επιζήμιος για το ελληνικό δημόσιο, όταν ζητάτε να καλύψουμε και το τελευταίο νησί. Και φυσικά είναι μεγάλος ο προϋπολογισμός, αλλά τα δημοσίας υπηρεσίας και οι άγονες γραμμές ήταν είκοσι και σήμερα είναι εβδομήντα ένα, για να καλύψουμε και το τελευταίο νησί. Δεν μπορούμε να πατάμε –για να γίνω θαλασσινός- σε δύο βάρκες. Δεν μπορούμε να λέμε άλλα εδώ, άλλα στις συνεντεύξεις μας, άλλα όταν πηγαίνουμε στους πολίτες. Και αυτό ειλικρινά θέλω να το επισημάνω.
      Κυρίες και κύριοι συνάδελφοι, το 2001 ψηφίστηκε ο σχετικός νόμος για την απελευθέρωση. Έχει μία φιλοσοφία, από τη μια μεριά, να υπηρετήσει τον υγιή ανταγωνισμό και από την άλλη, να προστατεύσει το δημόσιο συμφέρον, όπως το δέχεται και ο κανονισμός της Ευρωπαϊκής Ένωσης. Επομένως, αν υπήρχαν πάνω σ’ αυτό και κάποιες διαφορετικές απόψεις, έχω πολλές φορές πει ότι χωρίς να αλλάξουμε τη φιλοσοφία  του νομοσχεδίου, γιατί είναι άριστο, πολύ ευχαρίστως να τις δεχτούμε. 
      Και ξέρετε τι έγινε; Σύστησα πέρυσι τον Ιούνιο νομοπαρασκευαστική επιτροπή με επικεφαλής τον αντιπρόεδρο του Νομικού Συμβουλίου του Κράτους, τον κ. Βολτή, προκειμένου να μαζέψει όλες τις προτάσεις, για να βελτιωθεί στα επιμέρους θέματα ο ν. 2932 και από τον Ιούνιο μέχρι σήμερα ουδείς κατέθεσε κάποια πρόταση. Ούτε μία πρόταση δεν κατετέθη. Αντιθέτως, στέλνουμε απειλητικές επιστολές στα ευρωπαϊκά όργανα τα οποία γελάνε μαζί μας και αυτό συνεχίζεται. 
      Εγώ θα ήθελα να πω ότι εμείς υπηρετούμε το νόμο. Δεν επιβάλαμε σε κανέναν τίποτα. Εμείς ενδεικτικά προτείναμε γραμμές και χαίρομαι και αναγγέλλω ότι σήμερα κλείσαμε με διακόσιες ογδόντα εννέα δρομολογήσεις, τις οποίες υπέβαλαν οι Έλληνες εφοπλιστές για το 2003-2004. Άρα, το θεσμικό καθεστώς το οποίο συζητάμε σήμερα δοκιμάστηκε στην πρώτη του φάση.
      ΑΘΑΝΑΣΙΟΣ ΒΑΡΙΝΟΣ: Πόσο είναι το σύνολο;
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ό,τι προτείναμε, για όσες ενδεικτικά προτείναμε, γιατί αφήσαμε και κάποιες γραμμές ελεύθερες, όπως είναι Πειραιάς-Ηράκλειο κλπ., που δεν τις προτείναμε, ήρθαν από μόνοι τους και τις υπέβαλαν. Και σε κάποιες άλλες που ενδεικτικά προτείναμε, δεν τις επιβάλλαμε όπως γινόταν με το παλιό καθεστώς, ήρθαν και έδωσαν και κάλυψαν όλες εκείνες τις γραμμές, όπως πέρυσι και ακόμα καλύτερα και με δέκα καινούρια πλοία κλπ.
	ΑΘΑΝΑΣΙΟΣ ΒΑΡΙΝΟΣ: Δεν θα έχουμε άγονες γραμμές δηλαδή;
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ο νόμος λοιπόν, αγαπητοί συνάδελφοι, για την απελευθέρωση δοκιμάστηκε. Και πρέπει να σας πω ότι ο νόμος αυτός δοκιμάστηκε για μία φορά κατά την πρώτη μεταβατική περίοδο -2002-2003 δηλαδή- και δοκιμάστηκε γιατί ήδη έχουν αρχίσει οι διαδικασίες εφαρμογής για το 2003-2004. Και φυσικά εγώ τα έχω ανακοινώσει αυτά, τα έχω δώσει με ανακοίνωση Τύπου στη δημοσιότητα στις 31 Ιανουαρίου 2003, όταν έληξε η σχετική προθεσμία για την υποβολή των δηλώσεων.
      Επομένως, εμείς κρατάμε τη φιλοσοφία του νόμου όπως είναι και από το σχετικό ευρωπαϊκό κανονισμό, ότι δηλαδή θέλουμε μία τέτοια τακτική δρομολόγηση που να έχει συνέχεια, ικανότητα, στελέχωση, λιμένες. Και φυσικά μέσα απ’ αυτό το χώρο θα μπορέσουμε να δούμε –και για όποιον έχει αμφιβολία- την καλύτερη δυνατή εκτέλεση των δρομολογίων μεταξύ ηπειρωτικής χώρας και νησιών και μεταξύ νησιών.
	Να σας θυμίσω ότι όλες αυτές οι αποφάσεις έχουν ληφθεί ομόφωνα από το Συμβούλιο Ακτοπλοϊκών Συγκοινωνιών, ένα όργανο το οποίο θεσμοθέτησε ο νόμος αυτός και στο οποίο συμμετέχουν όλοι οι φορείς ναυτιλίας, η πρωτοβάθμια και δευτεροβάθμια αυτοδιοίκηση και φυσικά συμμετέχουν όλοι όσοι μπορούσαν να έχουν γνώμη. Και πρέπει να σας πω ότι το Συμβούλιο Ακτοπλοϊκών Συγκοινωνιών μέχρι σήμερα έχει συνεδριάσει και έχει λάβει ομόφωνες αποφάσεις. Ποιος έχει διαφοροποιηθεί; 
	Επομένως, τόσο για το ναυλολόγιο, όσο για τα ναύλα, όσο για οποιοδήποτε μικρό θέμα, για το οποίο εμείς συγκαλούμε το Συμβούλιο Ακτοπλοϊκών Συγκοινωνιών που δεν έχει καμία σχέση με τη γνωμοδοτική επιτροπή του παρελθόντος, που ήταν ένα όργανο στενά του Υπουργείου, δεν υπάρχουν πια άδειες σκοπιμότητας. Αυτά έχουν καταργηθεί. Και αυτά όλα που σας λέω για το νέο καθεστώς και για την επόμενη περίοδο είναι ελεύθερα. Ήρθαν οι εταιρείες και τα δήλωσαν.
	Εμείς λοιπόν εφαρμόζουμε το νόμο μέσα από τη λειτουργία των οργάνων του, μέσα από ομόφωνες αποφάσεις και είμαι βέβαιος ότι αυτός είναι και ο λόγος που πραγματικά το 2002 ήταν μία από τις καλύτερες χρονιές. Βοήθησε και ο καιρός, βοήθησε και η καλύτερη οργάνωση. Και το ομολόγησαν όλοι απ’ όλες τις πλευρές ότι το 2002 ήταν μία από τις καλύτερες χρονιές και στην ακτοπλοΐα, διότι ήταν μία από τις καλύτερες χρονιές γενικότερα με την επίλυση βασικών θεμάτων της ναυτιλίας, μεταξύ των οποίων και το συνταξιοδοτικό καθεστώς, στο οποίο αναφέρθηκα.
	Κυρίες και κύριοι συνάδελφοι, παρ’ όλα αυτά μπορεί η ακτοπλοΐα να είναι το 5% της ελληνικής ναυτιλίας και για τους λόγους που είπα, επειδή είμαστε μια πολυνησιακή χώρα, να έχει πολύ μεγάλη σημασία η λειτουργία της. Παρ’ όλα αυτά όμως είμαστε, ξέρετε, και μία χώρα μεγάλων μεγεθών. Το 2002 είχαμε μία αύξηση –μικρή μεν, αλλά αύξηση- των μεγεθών. Προκύπτει έτσι ότι οι αποεπιβιβάσεις επιβατών ήταν εκατόν δεκαπέντε εκατομμύρια, οι φορτοεκφορτώσεις αυτοκινήτων ήταν σαράντα εκατομμύρια, μόνο στο λιμάνι του Πειραιά οι αποεπιβιβάσεις από τα πλοία είναι είκοσι έξι εκατομμύρια επιβάτες.
	Επομένως είμαστε μία χώρα μεγάλων μεγεθών και αυτό φαίνεται και από τους απόπλους-κατάπλους που έχουμε, οι οποίοι ξεπερνάνε τους τριακόσιους πενήντα χιλιάδες σ’ ένα χρόνο. Είμαστε λοιπόν μία χώρα μεγάλων μεγεθών και γι’ αυτό η διαχείριση αυτού του συστήματος από το ΥΕΝ φροντίζουμε να γίνεται πάντα με τον καλύτερο τρόπο, με υψηλά standards εξυπηρέτησης. 
      Και θεωρώ πολύ ατυχές το ερώτημά σας ειδικά για την Ακτή Βασιλειάδη. Εγώ θα δεχόμουνα πολλά άλλα πράγματα και δεν ωραιοποιώ τις καταστάσεις, αλλά η Ακτή Βασιλειάδη, όπου έγινε πραγματικά ένα πάρα πολύ καλό λιμενικό έργο και που χτίζεται και ολοκληρώνεται και ο λιμενικός σταθμός, θα είναι πρότυπο. Θα είναι το κομμάτι εκείνο, εκτός φυσικά το κομμάτι των κρουαζιεροπλοίων, που θα έλεγα ότι είναι το καλύτερο κομμάτι που μπορεί κανείς να επιδείξει στον κεντρικό λιμένα.
    Κυρίες και κύριοι συνάδελφοι, σίγουρα η Ελλάδα στηρίζει τις αποφάσεις εκείνες που επιβεβαιώνουν τη δική της στρατηγική για τη δική της ναυτιλία, την οποία θέλουμε να είναι και στρατηγική για την ευρωπαϊκή ναυτιλία. Και χαίρομαι, γιατί προχθές που παρουσίασα τις προτεραιότητες της Ελληνικής Προεδρίας στο Ευρωπαϊκό Κοινοβούλιο, όλες οι πτέρυγες, και οι πέντε πτέρυγες του Κοινοβουλίου, χαιρέτισαν και χειροκρότησαν τις πρωτοβουλίες και τις προτεραιότητές μας και έγινε μια δημιουργική συζήτηση με τη συμμετοχή περίπου δεκαπέντε Βουλευτών. Και χαιρέτισαν αυτό που είναι η πάγια θέση μας. Εμείς, δηλαδή, θέλουμε μια ναυτιλία που να είναι ποιοτική ναυτιλία, να εξυπηρετεί την ασφάλεια της ναυσιπλοΐας και την ασφάλεια των πλοίων, να προστατεύει το θαλάσσιο περιβάλλον, να παρέχει υπηρεσίες ποιότητας και φυσικά να σέβεται τους κανόνες του ανταγωνισμού και να στηρίζεται στην επιχειρηματικότητα των πλοίων.
    Είναι γεγονός ότι το «ΠΡΕΣΤΙΖ» και η βύθισή του άνοιξε έναν καινούριο κύκλο συζητήσεων για διάφορα θέματα για τα οποία υπάρχουν διαφορετικές απόψεις φυσικά μεταξύ των μελών. Η Ελληνική Προεδρία έχει αναλάβει με βάση τα συμπεράσματα του Συμβουλίου Υπουργών της 6ης Δεκεμβρίου 2002 μέχρι τον Ιούνιο του 2003 να κλείσει αυτόν τον κύκλο των συζητήσεων, προκειμένου να παρουσιάσει μια συμβιβαστική πρόταση που να γίνει απ’ όλους δεκτή.
    Πιστεύω, λοιπόν, ότι σε στενή συνεργασία με τα ευρωπαϊκά όργανα, σε στενή συνεργασία με τα άλλα κράτη-μέλη, σε στενή συνεργασία με τους φορείς, αλλά και σε στενή συνεργασία κυρίως με την Επιτροπή και με την Επίτροπο –με την οποία πιστεύω ότι συνεννοούμαστε άριστα για να φέρουμε σε πέρας αυτό το έργο- θα καταφέρουμε να προασπίσουμε τις αξίες πάνω στις οποίες πρέπει να στηρίζεται η ευρωπαϊκή ναυτιλία και φυσικά να προωθήσουμε μια κοινοτική ναυτιλία, της οποίας η εικόνα να είναι η καλύτερη δυνατή από τη μια πλευρά και ταυτόχρονα από την άλλη, να εξυπηρετούνται οι επί μέρους στόχοι της ποιοτικής ναυτιλίας.
    Από την 1η Νοεμβρίου 2002, είτε το θέλουμε είτε όχι, άρχισε μια καινούρια εποχή για τις θαλάσσιες μεταφορές. Σαφώς και υπάρχουν επί μέρους θέματα. Κατά τα τελευταία όμως χρόνια, για να αναφερθώ μόνο στα Δωδεκάνησα –επειδή αναφέρθηκε σε αυτά ο αγαπητός συνάδελφος και φίλος κ. Παυλίδης- έχουν γίνει μεγάλες πρόοδοι. Πήρα τον απολογισμό –τον οποίο ίσως έχετε και εσείς- και είδα ότι την τελευταία δεκαετία στα Δωδεκάνησα έχουν κάνει πενήντα δύο  μικρά και μεγάλα λιμάνια. Έχει γίνει έργο, ένα έργο που δεν μπορεί κανείς να αμφισβητήσει.
    Αν μπορούμε να παρέχουμε καλύτερες υπηρεσίες, από τα πράγματα αυτό θα γίνει. Και γι’ αυτό, μέσα στον ν.2932, σας θυμίζω ότι πέρα από τις διατάξεις για απελευθερωμένες θαλάσσιες ενδομεταφορές, χτίστηκε και ένα μοντέλο για τις λιμενικές υποδομές. Και αυτό το μοντέλο θέλει τη Θεσσαλονίκη και τον Πειραιά ως δύο βασικά, μεγάλα –γιατί είναι ευρωπαϊκού χαρακτήρα- λιμάνια, θέλει δέκα λιμάνια να είναι ανώνυμες εταιρείες –τα οποία έγιναν και άρχισαν να λειτουργούν- και φυσικά θέλει τα υπόλοιπα λιμάνια να περνάνε στην Τοπική Αυτοδιοίκηση. Και φυσικά έχει γίνει και αυτό και επομένως έχουμε και εδώ ένα νέο θεσμικό καθεστώς.
    Πιστεύω, λοιπόν, ότι βρισκόμαστε πράγματι σε μια καινούρια εποχή. Φυσικά η επιτυχία όλων αυτών εξαρτάται απ’ όλους τους εμπλεκόμενους. Και εδώ κρινόμαστε όλοι, και εκείνοι που ως χρήστες λειτουργούν αυτό το σύστημα αλλά και εμείς που έχουμε αναλάβει την ορθή διαχείρισή του.
      Και πάνω από όλα, να έχουμε μια κοινή συμφωνία ότι η επιχειρούμενη απελευθέρωση και στο χώρο αυτό, θα πρέπει να έχει το χαρακτηριστικό της εξυπηρέτησης του καταναλωτή, γιατί δεν νοείται απελευθέρωση, χωρίς τελικά να λειτουργήσει προς όφελος το σύστημα υπέρ του καταναλωτή. Και αυτό είναι η δική μας φροντίδα.
      Θα γίνουν οι αναγκαίες εκείνες επί μέρους διορθώσεις σε ένα θεσμικό καθεστώς, του οποίου φυσικά δεν αλλάζει τίποτα στη φιλοσοφία του και στη λειτουργία του. Και, δεύτερον, γιατί πάνω σε αυτό το καθεστώς έχουν γίνει κάποιες παρατηρήσεις για τις οποίες όμως υπάρχουν όργανα κρίσης. Και μόνο το γεγονός ότι οι εταιρείες έχουν για διάφορα θέματά τους προσφύγει στη Ρυθμιστική Αρχή Θαλασσίων Ενδομεταφορών, αναγνωρίζουν το θεσμικό πλαίσιο της λειτουργίας. Επομένως μέσα από τη ΡΑΘΕ, μέσα από τα διοικητικά δικαστήρια, μέσα από το Συμβούλιο της Επικρατείας μπορεί κανείς να προσφύγει για να διορθώσει κάτι, αν κάτι νομίζει ότι δεν έχει σχέση με την πραγματικότητα, όπως λέτε στην επερώτησή σας, δεν έχει σχέση με το θεσμικό καθεστώς της απελευθέρωσης, πολύ περισσότερο που φυσικά από 1.1.2004 –αυτό λέει η επιτροπή- μπορούν, όσοι θέλουν, να προσφύγουν στα ευρωπαϊκά όργανα.
      Θα ήθελα να κλείσω λέγοντας ότι σε όλα τα θέματα και με το δικό μας νομοθετικό έργο, θα αντιμετωπισθούν μέσα από το σχέδιο νόμου που θα κατατεθεί την επόμενη εβδομάδα για τον εκσυγχρονισμό της ναυτικής εκπαίδευσης, διότι εκεί είναι το μεγάλο μας θέμα. Όπως έλεγα και στο Ευρωπαϊκό Κοινοβούλιο προχθές στις σχετικές ερωτήσεις, το μεγαλύτερο πρόβλημα της κοινοτικής ναυτιλίας και στο τέλος αυτής της δεκαετίας και της ελληνικής ναυτιλίας είναι ότι δεν θα υπάρχει ο απαιτούμενος αριθμός ναυτικών για να καλύψουμε όλα αυτά τα πλοία. Και η ελληνική ναυτιλία δεν είναι ούτε οι μηχανές ούτε τα σίδερα ούτε τα κομπιούτερς ούτε τα ραντάρ που έχουν πάνω τα πλοία. Η ελληνική ναυτιλία είναι οι άνθρωποί της, διότι ασκείται ένα επάγγελμα ίσως από τα πιο ιδιότυπα και δύσκολα που υπάρχουν. Η ελληνική ναυτιλία στηρίζεται στους ναυτεργάτες, στους εφοπλιστές, στα στελέχη των ναυτιλιακών επιχειρήσεων που όλοι μαζί πρέπει να δουλέψουν για να διατηρήσουμε αυτό για το οποίο καυχιόμαστε, δηλαδή την παντοδυναμία μας στην παγκόσμια σκηνή και την παντοδυναμία μας στην ευρωπαϊκή σκηνή, αφού είμαστε η πρώτη ναυτιλιακή δύναμη στην Ενωμένη Ευρώπη. Και εδώ πρέπει όλοι να δώσουμε τον καλύτερό μας εαυτό, για να υπάρχει το καλύτερο δυνατό επίπεδο προσέλκυσης και εκπαίδευσης, το καλύτερο δυνατό επίπεδο κινήτρων, για να λέμε ότι η ελληνική ναυτιλία είναι η ναυτιλία εκείνη που στηρίζεται, όχι απλά στη ναυτική παράδοση των Ελλήνων αλλά σε Έλληνες. Και δεν θα ήθελα να ακούσω αυτό που άκουσα προχθές το βράδυ όταν από τις Βρυξέλλες πήγα στο Ρότερνταμ να συναντήσω και να συνεννοηθώ με τον Ολλανδό υπουργό μεταφορών και ναυτιλίας, ο οποίος μου επισημοποίησε αυτό το οποίο ήδη γνωρίζαμε ότι ολλανδικό πλοίο, πλοίο με ολλανδική σημαία είναι εκείνο πάνω στο οποίο πλέον δεν θα υπάρχει κανένας Ολλανδός. Μέχρι πέρσι ολλανδικό πλοίο, πλοίο με ολλανδική σημαία, θεωρείτο εκείνο που έχει μόνο τον Α΄ καπετάνιο, αρκεί τουλάχιστον να έχει μόνον τον έναν. Και επειδή η άνοδος του βιοτικού επιπέδου, καθώς επίσης και οι ευκολίες που παρέχονται σήμερα στους νέους, πάρα πολλά θέματα τα οποία μπορεί να οδηγήσουν σε μια άλλη προσέλκυση από άλλους κλάδους της οικονομίας, πιστεύω ότι προς αυτήν την κατεύθυνση πρέπει να κάνουμε μεγάλη προσπάθεια και φυσικά να απαντήσουμε στο μεγάλο ερώτημα πώς είναι δυνατόν στη στεριά να υπάρχει ανεργία της τάξης του 10%, στη θάλασσα 0%, να προσπαθούμε να προσελκύσουμε ανθρώπους, πληρώματα και να έχουμε δυσκολίες.
      Μαζί λοιπόν με τη νέα προσπάθειά μας για τον εκσυγχρονισμό της εκπαίδευσης, μαζί με τις καταδύσεις και τον καταδυτικό τουρισμό, μαζί με το σχέδιο νόμου που θα φέρουμε για τα σκάφη αναψυχής, πιστεύουμε ότι λειτουργώντας σωστά και μέσα στα πλαίσια του θεσμικού καθεστώτος για την απελευθέρωση της ακτοπλοΐας και τα θέματα της ακτοπλοΐας, συν τα θέματα που λύσαμε και λύνουμε συνεχώς για την ανταγωνιστικότητα της ελληνικής ναυτιλίας, εννοώ της ποντοπόρου ναυτιλίας, αποδεικνύει η Κυβέρνηση ότι και στρατηγική έχει και πολιτικές έχει και κυρίως αυτές τις πολιτικές εφαρμόζει μέσα από έναν ευρύτατο διάλογο με όλες τις δυνάμεις και τους φορείς της ναυτιλίας και γι’ αυτό οι αποφάσεις της έχουν ισχύ και δύναμη. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Αναστάσιος Νεράντζης έχει το λόγο.
     Πριν σας δώσω το λόγο, κύριε συνάδελφε, θα ήθελα να ανακοινώσω ότι εκ μέρους του Κομμουνιστικού Κόμματος Ελλάδας ορίζεται Κοινοβουλευτικός Εκπρόσωπος για την επερώτηση αυτή ο κ. Άγγελος Τζέκης.
      Ορίστε, κύριε Νεράντζη, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Ευχαριστώ, κύριε Πρόεδρε.
      Θα αρχίσω ανάστροφα κρατώντας, τώρα που είναι πολύ φρέσκα, μερικά από τα όσα μας είπε ο κύριος Υπουργός. Παρακολουθήσαμε μία ενδιαφέρουσα –χαριτωμένη θα έλεγα- στιχομυθία μεταξύ του συναδέλφου μας του κ. Μαντούβαλου και του κυρίου Υπουργού. Ο κ. Μαντούβαλος επέδειξε ένα CD και είπε ότι αυτό είναι πολυτελές. Ο κύριος Υπουργός αντέταξε ότι αυτό είναι κακέκτυπο. Και εμείς όλοι, ή τουλάχιστον οι της Νέας Δημοκρατίας, μέσα στην Αίθουσα αυτή διερωτώμεθα: Άραγε αυτό είναι το κακέκτυπο της πολυτέλειας ή η πολυτέλεια του κακέκτυπου; Έχει το καθένα από αυτά το μερίδιό του στη θλίψη μας, πράγματι.
      Ένα δεύτερο σημείο, το οποίο έθιξε ο κύριος Υπουργός, ήταν το εξής: Μας είπε ότι οι νησιώτες δεν είναι πολίτες δεύτερης κατηγορίας. Χαιρόμαστε ειλικρινά εμείς οι της Νέας Δημοκρατίας για την ανακάλυψη αυτή του κυρίου Υπουργού. Εμείς αυτό προσπαθούμε τόσο καιρό να πούμε σε όλους τους Υπουργούς του ΠΑΣΟΚ που διετέλεσαν σ’ αυτό το πόστο, που πέρασαν από το Υπουργείο Ναυτιλίας, ότι η μεταχείριση της οποίας απολαμβάνουν σήμερα οι νησιώτες είναι μεταχείριση πολιτών δευτέρας κατηγορίας και, να πάρει η ευχή, δεν αξίζουν γι’ αυτήν. Γι’ αυτό διαμαρτυρόμαστε, γι’ αυτό επερωτάμε την Κυβέρνηση, ακριβώς γιατί αντιμετωπίζει αυτούς, τους ακρίτες πολλές φορές και πάντως ταλαιπωρημένους συνέλληνες, ως πολίτες δευτέρας κατηγορίας. Επομένως παραβιάζει ανοιχτές θύρες ο Υπουργός, λέγοντας αυτό. 
      Απέδωσε σ’ εμάς, της Νέας Δημοκρατίας, αντιφατικότητα. Φαίνεται ότι θα έχει ξεχάσει ότι η πολιτική του συναδέλφου του επί του Αιγαίου, του Υπουργού Αιγαίου, σε πολλά σημεία παραβιάζει, αν δεν γρονθοκοπεί, τα μέτρα τα οποία το ίδιο το Υπουργείο Ναυτιλίας εισάγει. Άρα στου κρεμασμένου την αυλή δεν μιλάνε για σχοινί, κύριε Υπουργέ. Μη μιλάτε σε μας για αντιφατικότητα. Εσείς ακόμη -για πολύ λίγο φαντάζομαι- θα είστε Κυβέρνηση, επομένως κοιτάξτε εσείς να μην έχετε αντιφάσεις.
      Και ένα τελευταίο, το οποίο αποτελεί παραποίηση της θέσεως του συναδέλφου της Νέας Δημοκρατίας κ. Βαρβιτσιώτη. Είπε: «ομολόγησε ο κ. Βαρβιτσιώτης ότι δεν έχετε θέσεις». Δεν είπε αυτό ο κ. Βαρβιτσιώτης. Ο κ. Βαρβιτσιώτης στην πρόσφατη πρες κόνφερανς που έδωσε, μετά την ακρόαση των παραγωγικών τάξεων, είπε ότι εντός ολίγων ημερών θα ανακοινωθεί επισήμως όλο το πρόγραμμα, κάτι που εσείς δεν έχετε. Εσείς δράτε πυροσβεστικά, επεισοδιακά. Μίλησε περί οργανωμένου, συγκροτημένου προγράμματος, το οποίο θα ανακοινώσει, όχι ότι εμείς δεν έχουμε πρόγραμμα. Ας είναι.
      Όμως, κύριε Υπουργέ, υπήρξατε επίσης -και με αυτό κλείνω την πρώτη ανταπάντηση σ’ αυτά που είπατε- σαφής στην ασάφειά σας. Για την ταμπακέρα δεν μιλήσατε καθόλου. Δεν μας είπατε τι θα κάνετε αυτόν τον επίναυλο. Αντίθετα, προσπαθήσατε να βρείτε αντίφαση στην τακτική και στη στάση της Νέας Δημοκρατίας λέγοντας: είστε υπέρ της απελευθερώσεως των ναύλων; Μα, εμείς σας τύπτουμε, εμείς σας επερωτούμε για τον επίναυλο, κύριε Υπουργέ, για τον οποίο δεν πήραμε την παραμικρή απάντηση, όπως δεν πήραμε την παραμικρή απάντηση επίσης και για την ανανέωση του στόλου. Τα 2 δισεκατομμύρια ευρώ αγγίζει ο ακτοπλοϊκός δανεισμός. Περί αυτών ουδείς λόγος από τον κύριο Υπουργό. 
      Ας πάω τώρα σε μερικές βασικές σκέψεις, οι οποίες στηρίζουν την παρούσα επερώτηση. Σε παλιότερες εποχές, κύριε Υπουργέ, όταν τα ήθη ήταν πιο σφιχτά και ο συντηρητισμός ακόμη μεγαλύτερος στις ελληνικές οικογένειες, εθεωρείτο πολύ πιο δύσκολο για έναν άνδρα να διακόψει μία προγαμιαία σκέψη παρά να διαλύσει έναν αρραβώνα. Γιατί η διακοπή της προγαμιαίας σχέσεως εθεωρείτο ότι είναι εξαπάτηση της γυναίκας, ενώ η διάλυση του αρραβώνος εθεωρείτο ότι είναι απλή διαφωνία.
      Από αυτήν ακριβώς την αυτονόητη παρατήρηση προέκυψε και το δόγμα «το στρίβειν διά του αρραβώνος». Εσείς, κύριε Υπουργέ, αυτό κάνατε με την πολιτική σας. Εφαρμόσατε -και μάλιστα, θα έλεγα, με τη σαφήνεια που ταιριάζει σε δογματικούς- αυτό το δόγμα, δηλαδή, «και το σκύλο χορτάτο και την πίτα αφάγωτη».
      Τι κάνατε, λοιπόν; Επειδή διατυπώσατε μερικές –θα έλεγα- παιδικές, αφελείς ερωτήσεις, είμαι πρόθυμος να σας τις απαντήσω. Ξέρατε πολύ καλά –ασφαλώς, ναι, κι εσείς και η υπηρεσία σας και οι προκάτοχοί σας- ότι την 1.1.2004 θα εξέπνεε η προθεσμία εξαιρέσεως της χώρας μας από τις διατάξεις του κοινοτικού κανονισμού 3577/1992 για την εφαρμογή της ελεύθερης κυκλοφορίας πραγμάτων και υπηρεσιών.
      Έπρεπε, λοιπόν, αναπόφευκτα το νομοθετικό μας πλαίσιο να προσαρμοστεί στα κοινοτικά δεδομένα. Αυτό δεν μπορούσατε να το αποφύγετε και πολύ σωστά. Τι κάνατε, λοιπόν; Φέρατε ένα νόμο, το ν.2932/2001, με τον οποίο διακηρύξατε την απελευθέρωση. Και εδώ σωστά. 
      «Αι χείρες μεν, χείρες Ησαύ, η δε φωνή, φωνή Ιακώβ». Πολλές οι δογματικές σας αγκυλώσεις! Δεν εννοώ εσάς προσωπικά και χαίρομαι που είστε και ένας Υπουργός, ο οποίος έχει σχέση με τη θάλασσα -και εγώ δεν έχω καμία δυσκολία να το συνομολογήσω- και επισκέπτεται συχνά όχι μόνο το Υπουργείο του, διότι εκεί προφανώς ασκεί τα κυβερνητικά του καθήκοντα, αλλά επισκέπτεται το μείζονα Πειραιά και τα παράλιά του. 
      Τι κάνατε, λοιπόν, εσείς, εννοώ οι Κυβερνήσεις σας; Από την μια πλευρά διακηρύξατε την πλήρη απελευθέρωση, όπως άλλωστε ήσασταν υποχρεωμένοι για λόγους προσαρμογής στα κοινοτικά δεδομένα, και από την άλλη πλευρά η καθημερινή πρακτική σας είναι ακριβώς δέσμια των δογματικών αγκυλώσεών σας. Είναι υπέρ των παρεμβάσεων!
      Ελέγξατε προηγουμένως τον κ. Βαρβιτσιώτη και του είπατε: «Πού βρήκατε ότι τα κοινοτικά όργανα επισημαίνουν το ότι δεν έγινε απελευθέρωση;». Κύριε Υπουργέ, δεν έχουμε ανάγκη να προστρέξουμε στα κοινοτικά όργανα. Ψηλαφούμε καθημερινά τις παρεμβάσεις σας -και για να μην παρεξηγούμεθα, εννοώ παρεμβάσεις κυβερνητικές- οι οποίες αναγράφονται λεπτομερώς στο σώμα της επερωτήσεως, αλλά πολύ ευχαρίστως θα σας υπομνήσω μερικές από αυτές.
      Σαν Κυβέρνηση παρεμβαίνετε ή όχι στη διαμόρφωση των ναύλων και των δρομολογίων; Και όταν λέω «ναύλων» -σας προλαμβάνω, για να μην υποπέσετε στο ίδιο ολίσθημα- εννοώ αυτά που προσθέτετε στα ναύλα, δηλαδή, τα επίναυλα. Χορηγείτε αυξήσεις και από την άλλη πλευρά τις αφαιρείτε, τις ροκανίζετε και μάλιστα με αντίθετες πολλές φορές γνώμες της Επιτροπής Ναυλογίου και του Συμβουλίου Ακτοπλοΐας;
      Αδιαφορείτε ή όχι –και σήμερα το επεδείξατε αυτό το τελευταίο- για την κατάργηση των μη ανταποδοτικών κρατήσεων, από την οποία θα μπορούσε να απορροφηθεί ένα σημαντικό μέρος αυτών των αυξήσεων; Αυξάνονται ή όχι τα ποσά για την κάλυψη των νησιωτικών αναγκών –ορθά, λέμε εμείς- αλλά παράγεται ανάλογο και αντίστοιχο προς αυτά τα κονδύλια, που αυξάνονται, αποτέλεσμα;
      Η συγκοινωνία των μικρών νησιών είναι ή δεν είναι χαμηλής ποιότητας; Καυχηθήκατε ότι εσείς εξυπηρετείτε σήμερα διακόσια τόσα νησιά. Με τι σχεδιασμό; Με δρομολόγια του στυλ Σάμος – Χίος – Αλεξανδρούπολη; Ποιον εξυπηρετεί αυτός ο σχεδιασμός; Η εξυπηρέτηση των νησιών δεν είναι μέσα σε θερμοκοιτίδα ούτε μέσα σε δοκιμαστικό σωλήνα. Είναι ευθεία συνάρτηση και του ποσού, που αναλώνεται, και των υπηρεσιών, που παρέχονται. Μ’ ένα σχεδιασμό, λοιπόν, του στυλ Σάμος – Χίος – Αλεξανδρούπολη το μόνο που κάνετε είναι να εκδαπανάτε μεγάλα κονδύλια χωρίς να εξυπηρετείτε αποτελεσματικά αυτά τα νησιά.
      Δεν θα ήταν αποτελεσματικότερο –μια που αναφέρθηκα σ’ αυτά- να πάρετε το δρομολόγιο Χίος – Σάμος- Πειραιάς δίχως επιδότηση; Γιατί αυτό δεν το κάνετε, κύριε Υπουργέ;  Και γιατί εξανίστασθε και απορείτε, όταν εμείς σας αποδίδουμε ότι είναι κακός ο σχεδιασμός σας; 
      Παρακάτω, δεν μας είπατε καθόλου τι γίνεται με τις πολυμετοχικές εταιρείες, αυτές που πια είναι στο έλεος των ανέμων, αυτές που έχουν παρασυρθεί στο βυθό σχεδόν με βάση τα χρηματιστηριακά δεδομένα και τις μεθοδεύσεις της τελευταίας τριετίας. Περί αυτού ουδείς λόγος! Δεν μας είπατε τίποτα, παρά το ότι μνημονεύετε για την περιβόητη ναυπηγοεπισκευαστική ζώνη Περάματος. 
      Τα προγράμματα έρχονται και παρέρχονται. Είκοσι έξι σημεία ανήγγειλαν τέσσερις Υπουργοί, μεταξύ των οποίων και κάποιος προκάτοχός σας.
Από αυτά τα είκοσι έξι σημεία τα περισσότερα ή ήδη είχαν υπερβαθεί όταν εξαγγέλλοντο. Το Πέραμα, το οποίο ήταν πάντοτε μία πηγή συναλλαγματοφόρος, σήμερα είναι ένα απέραντο νεκροταφείο. Η ανεργία είναι φρικτή. Δεν μπορεί κανείς να πλησιάσει εκεί και αυτό έχει επιπτώσεις στην οικονομία γενικότερα, στη ναυτιλιακή ζωή όλης της χώρας, του μείζονα Πειραιά. Δεν είναι απλώς θέμα που αφορά το Πέραμα, το οποίο πάλι λέω ότι επισκέπτεστε συχνά. 
     Εν πάση περιπτώσει, τι γίνεται με αυτές τις περιβόητες λιμενικές υποδομές. Συνιστάτε υπηρεσίες. Φτιάχνετε την κορυφή της πυραμίδος με Γενική Γραμματεία. Εξαγγέλλετε κονδύλια. Εδώ επαινέσατε το ότι δήθεν στη Δωδεκάνησο μόνο έγιναν τα τελευταία χρόνια πενήντα δύο λιμάνια. Αλλάζει ο μέσος δείκτης των λιμενικών εγκαταστάσεων με αυτά που κάνετε; Είναι ή δεν είναι οικτρή η κατάσταση; Οφείλεται στις περισσότερες φορές σε ανεπάρκεια των λιμενικών έργων η πρόσκρουση καραβιών κυρίως σε νησιωτικές περιοχές, στους μώλους ….
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Στο Μόλυβο.
     ΑΝΑΣΤΑΣΙΟΣ ΝΕΡΑΝΤΖΗΣ: Στο Μόλυβο λέει ο κ. Βαρβιτσιώτης και δεν είναι η μόνη περίπτωση.
     Είναι, λοιπόν, όλα αυτά που λέμε περιπτώσεις παρεμβατισμού, ή δεν είναι; Είναι, λοιπόν, όλα αυτά που λέμε συμβατά με την απελευθέρωση την οποία υποτίθεται ότι εισήγαγε ο νόμος του 1991; Είναι όλα αυτά αντιφατικά και δογματικές αγκυλώσεις των κυβερνήσεών σας; Γιατί, λοιπόν εξανίσαστε, γιατί απορείτε, γιατί προσπαθείτε να μεταφέρετε στη Νέα Δημοκρατία ότι έχει αντιφατικές θέσεις, ενώ η Κυβέρνησή σας είναι η εκδήλωση της αντιφάσεως και γιατί κατηγορείτε εμάς για έλλειψη προγράμματος;
     Λοιπόν, σας πληροφορούμε ότι το πρόγραμμά μας και στη ναυτιλία θα το εφαρμόσουμε οσονούπω, μόλις κληθούμε να γίνουμε κυβέρνηση. Ήδη έχετε όχι απλώς ψήγματα, αλλά συγκεκριμένες θέσεις γι’ αυτές τις απόψεις μας και τον τρόπο με τον οποίο προσεγγίζουμε το θέμα της ναυτιλίας.
     Θα μπορούσαμε να μιλάμε επί πολύ ώρα, κύριε Υπουργέ, αλλά ο χρόνος περνά. Επειδή ο γιαλός δεν είναι ποτέ στραβός σημαίνει ότι η Κυβέρνησή σας και στον τομέα της ναυτιλίας στραβά αρμενίζει. Λυπούμαι που δεν είναι πια καιρός να διορθώσετε τη ρώτα σας, αυτή θα την αναλάβουν οι επόμενοι με το υψηλότερο κόστος του να διορθώνουν τις γκάφες των προηγουμένων.
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, βάσει του Κανονισμού, έχει δικαίωμα να πάρει το λόγο ο πρώην Υπουργός Εμπορικής Ναυτιλίας, ο κ. Παπουτσής. Ζητάει όμως την κατανόηση του Σώματος να πάρει το λόγο τώρα γιατί έχει κάποια υποχρέωση.
     ΧΡΗΣΤΟΣ ΠΑΠΟΥΤΣΗΣ: Όχι, κύριε Πρόεδρε, θα παρακαλέσω να εφαρμόσετε τον Κανονισμό πιστά, όπως κάνετε και σε άλλους συναδέλφους. 
     ΠΡΟΕΔΡΕΥΩΝ (Παναγιώτης Σγουρίδης):  Καλώς, κύριε Παπουτσή. 
     Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου έχει το λόγο.
     ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
     Νομίζω, πως δεν έχω πολλά να πω σήμερα σ’ αυτήν την επερώτηση που κατέθεσε η Νέα Δημοκρατία για τη ναυτιλία. Η παρέμβαση του Υπουργού νομίζω ότι ήταν λεπτομερής και καταλυτική και νομίζω ότι θα συμπληρώσει και όσα καινούρια στοιχεία ενδεχομένως επεχείρησε να επικαλεστεί ο Κοινοβουλευτικός Εκπρόσωπος της Νέας Δημοκρατίας.
     Ωστόσο, υπάρχουν τρία-τέσσερα πολιτικά θέματα για τα οποία ήθελα να πω την άποψή μου. 
     Πρώτον, θα παρατηρήσατε και εσείς, κύριε Πρόεδρε, ότι ένας εκ των εισηγητών της Νέας Δημοκρατίας που φαίνεται με καθυστέρηση –έτσι συμπεραίνω εγώ- αντελήφθην που οδηγεί αυτή η επερώτηση της Νέας Δημοκρατίας προσπάθησε να απαλύνει τα πράγματα και είπε ότι εμείς κάνουμε κάποιες υποδείξεις στην Κυβέρνηση. Όπως κάναμε πριν από λίγες μέρες με την επερώτηση για τον τουρισμό, έτσι και σήμερα κάνουμε αυτή την επερώτηση για τη ναυτιλία θέλοντας να παροτρύνουμε την Κυβέρνηση να λάβει μέτρα, διότι του χρόνου έχουμε τους Ολυμπιακούς Αγώνες και πρέπει να είμαστε έτοιμοι. 
     Αντιλαμβάνομαι αυτή την προσπάθεια του συναδέλφου της Νέας Δημοκρατίας, πρώην Υπουργού Ναυτιλίας, διότι το σώμα της επερώτησης όχι μόνο δεν αναφέρει τέτοιο πράγμα –παρότρυνση δηλαδή προς την Κυβέρνηση- αλλά το αντίθετο. Αποκαλύπτει την ουσία των θέσεων της Νέας Δημοκρατίας. Το σώμα της επερώτησης της Νέας Δημοκρατίας αποδεικνύει περίτρανα το τι λέει. Δεν χρειάζονται εκ των υστέρων προφορικές ερμηνείες, και στη συνέχεια θα αναφερθώ σ’ αυτές.
	Όσο για τη θέση που ανέπτυξε ο Κοινοβουλευτικός Εκπρόσωπος της Νέας Δημοκρατίας, αλλά και άλλοι συνάδελφοι, ότι σύντομα θα είναι στην κυβέρνηση, θα ήθελα να πω ότι δεν μένει και πολύς χρόνος, ένας χρόνος είναι. Θα δούμε τι θα γίνει. Μη βιάζεστε, όμως, τόσο πολύ και μην έχετε τόσο μεγάλη σιγουριά.
	Τέλος, θέλω στο πρώτο μέρος να ευχαριστήσω τον Κοινοβουλευτικό Εκπρόσωπο της Νέας Δημοκρατίας που μας θύμισε από πού προέρχεται η φράση «στρίβειν διά του αρραβώνος». Μόνο που στην περίπτωση, «το στρίβειν διά των κατηγοριών», χωρίς να λέει η Νέα Δημοκρατία τις θέσεις της, ισχύει για τη Νέα Δημοκρατία. Δεν ακούσαμε καμία απολύτως πρόταση. Όλα πρέπει να τα εννοούμε, όλα πρέπει η Νέα Δημοκρατία να τα υπονοεί, αλλά καμία συγκεκριμένη πρόταση δεν υπάρχει. Μάλιστα, αυτός εδώ ο χώρος είναι και ο πιο επίσημος χώρος, όπου θα μπορούσαν οι προτάσεις της Νέας Δημοκρατίας να ακουστούν και να τονιστούν.
	Κύριε Πρόεδρε, το δεύτερο σημείο που θα ήθελα να τονίσω έχει σχέση με την προσπάθεια που έκανε η Κυβέρνηση κατ’ αρχάς, διά του πρώην Υπουργού Ναυτιλίας, του κ. Παπουτσή, που εισήγαγε και το νόμο, τον μετέπειτα ν. 2932 και στη συνέχεια διά του παρόντος Υπουργού, του κ. Ανωμερίτη. Τι στόχο είχε αυτός ο νόμος και τι στόχο έχει; Αφ’ ενός να προστατεύσει το κράτος –όπως οφείλει- το δημόσιο συμφέρον και αφ’ ετέρου να απελευθερώνει μέρα με τη μέρα περισσότερο, να εισάγει στον ανταγωνισμό τις υπηρεσίες της ναυσιπλοΐας. 
	Περί αυτού πρόκειται και αυτή είναι η προσπάθεια, η οποία όμως δεν μπορεί να γίνει τέλεια από τη μία μέρα στην άλλη. Θα έχει προβλήματα, θα χρειάζονται παρεμβάσεις. Γι’ αυτό, χρειάζεται η δημιουργία νέων θεσμών που έχουν συσταθεί, λειτουργούν και εισηγούνται ομοφώνως και ο Υπουργός, ανάλογα με την πολιτική της Κυβέρνησης και την κρίση του, δίνει τις κατάλληλες απαντήσεις και τις κατάλληλες λύσεις. Επομένως δεν υπάρχει κάτι που είναι διαφορετικό από το νόμο του Νοεμβρίου 2001. Μέχρι τώρα, γίνεται αυτό που ο νόμος επιβάλλει.
	Τι λέει, λοιπόν, η Νέα Δημοκρατία; Ποια είναι η άποψή της; Επιτρέψτε μου, κύριε Πρόεδρε και κύριοι συνάδελφοι, να θυμίσω την ουσία της επερώτησης που αναφέρεται σε δύο σημεία. Αναφέρεται, λοιπόν, το εξής: «Ο κρατικός παρεμβατισμός διαιωνίζεται με τις δυνατότητες που παρέχονται στο Υπουργείο Εμπορικής Ναυτιλίας να παρεμβαίνει στη διαμόρφωση των ναύλων και των δρομολογίων». 
      Παρακάτω, αναφέρεται το εξής: «Επερωτάται η Κυβέρνηση γιατί δεν προχώρησαν…» -μάλλον «δεν προχώρησε» ήθελαν να πουν οι συνάδελφοι της Νέας Δημοκρατίας- «…στην άρση των διατάξεων που διαιωνίζουν τον κρατικό παρεμβατισμό, γιατί δεν εναρμόνισαν το νέο θεσμικό πλαίσιο με τα ευρωπαϊκά δεδομένα, κλπ».
      Αυτός είναι ο πόνος τους, η διάλυση και η ανυπαρξία κρατικού παρεμβατισμού. Αυτός είναι ο πόνος της Νέας Δημοκρατίας και έχω την αίσθηση –μπορεί να κάνω και λάθος- ότι το κορυφαίο σημείο, όπου η Νέα Δημοκρατία ως κόμμα αποδεικνύει το πόσο δεν θέλει τον κρατικό παρεμβατισμό, είναι ο τομέας της ναυτιλίας. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν τον θέλει.
      ΦΛΩΡΟΣ ΚΩΝΣΤΑΝΤΙΝΟΥ: Δεν τον θέλει. Χαίρομαι που το διευκρινίζετε, για να γίνει απολύτως σαφές.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Είμαστε φιλελεύθεροι στη φιλοσοφία.
      ΦΛΩΡΟΣ ΚΩΝΣΤΑΝΤΙΝΟΥ: Κύριε συνάδελφε, είναι πολύ μεγάλη συζήτηση το είναι και το τι δεν είναι ελευθερία. Επειδή, όμως, έχω λίγο χρόνο, θα ήθελα να μου επιτρέψετε να ολοκληρώσω.
      Όταν ο Υπουργός είπε ότι υπάρχουν αντιθέσεις στις τοποθετήσεις της Νέας Δημοκρατίας, ο Κοινοβουλευτικός Εκπρόσωπος της Νέας Δημοκρατίας αντέδρασε λέγοντας ότι οι αντιθέσεις και οι αντιφάσεις υπάρχουν μέσα στην Κυβέρνηση και επεκαλέσθη τις θέσεις του Υπουργείου Αιγαίου, για το οποίο θέλω να πω δύο λόγια. 
      Όμως, πριν αναφερθώ σ’ αυτό, θέλω να διαβάσω πάλι στο σώμα της επερώτησης τι λέει η Νέα Δημοκρατία. Αναφέρει, λοιπόν, το εξής: «Παράλληλα, δεν έχει γίνει καμία ουσιαστική προσπάθεια, έτσι ώστε η συγκοινωνιακή κάλυψη των μικρών νησιών να πληροί τους στοιχειώδεις όρους ποιότητας. Ακόμα και μεγάλα νησιά υπόκεινται στο καθεστώς της προστασίας και χαρακτηρίζονται ως άγονες γραμμές, όπως Ρόδος, Κως, Χίος, Σάμος, κλπ».
      Κύριε Πρόεδρε, κύριοι συνάδελφοι, το ανέφερε και ο Κοινοβουλευτικός Εκπρόσωπος της Νέας Δημοκρατίας και θέλω να εκφράσω εδώ την απόλυτη αντίθεσή μου. Πράγματι, υπάρχει τέτοια γραμμή που ξεκινάει από τη Ρόδο, στη Χίο, στη Σάμο, αλλά δεν ισχύει το «κλπ», γιατί πηγαίνει Λήμνο, Αλεξανδρούπολη. 
      Αυτή η γραμμή πράγματι είναι δύσκολη. Πράγματι η Νέα Δημοκρατία πιστεύει ότι αυτή η γραμμή πρέπει να καταργηθεί, επειδή είναι άγονη και ζημιογόνος; Αυτό πιστεύει η Νέα Δημοκρατία;
      Αυτό να το πείτε λοιπόν και στους κατοίκους της Λήμνου και στους κατοίκους του Έβρου και στους άλλους κατοίκους, για να αντιληφθούν τι σημαίνει ιδιωτική πρωτοβουλία, πριν ακόμα διακηρύξατε ότι μόνο αυτή πρεσβεύετε.
      Αλλά υπάρχει και ένα δεύτερο θέμα με το Υπουργείο Αιγαίου, το οποίο θέλω να επαναλάβω. Τι έκανε, κύριε Πρόεδρε, το Υπουργείο Αιγαίου; Έκανε μια μελέτη κατά πόσο μπορεί γι αυτά τα νησιά να υπάρξουν κάποιες ειδικές γραμμές. Πράγματι αυτή η μελέτη ολοκληρώθηκε πέρυσι, στο τέλος του 2002. 
      Αυτό άραγε είναι κακό; Το ότι επεξεργάζεται το Υπουργείο Αιγαίου, μαζί με το Υπουργείο Εμπορική Ναυτιλίας και το Υπουργείο Οικονομίας κάποιες εναλλακτικές λύσεις, με δρομολόγηση ενδεχομένως ειδικών πλοίων –πέντε, δέκα, όσα χρειαστούν- και ό,τι επιβάρυνση ενδεχομένως έχει αυτό θα αντιμετωπιστεί, αυτό είναι κακό; Αυτό βρίσκετε να καταγγείλετε με την έννοια της καταγγελίας του κρατικού παρεμβατισμού; Αυτό είναι που σας καίει, όταν γίνεται προσπάθεια όλες αυτές οι γραμμές να αποκτήσουν υπόσταση, διάρκεια και όσο το δυνατόν μεγαλύτερη κρατική στήριξη; 
      Κύριε Πρόεδρε, κλείνω, γιατί πέρασε και ο χρόνος. Θέλω να επαναλάβω ότι με την επερώτηση αυτή φάνηκε πραγματικά ποια είναι η θέση της Νέας Δημοκρατίας από τις τοποθετήσεις, πολλές φορές και αντιφατικές, των κυρίων συναδέλφων. Πάντως αυτό που φαίνεται κατά τρόπο απόλυτο είναι ότι μόνο η ιδιωτική πρωτοβουλία, κατά τη γνώμη της Νέας Δημοκρατίας, μπορεί να διασφαλίσει τα πάντα. Θα περιμένουμε και εμείς, όπως και ο ελληνικός λαός, το πρόγραμμα της Νέας Δημοκρατίας και στον τομέα αυτόν, αν ποτέ ανακοινωθεί, για να αποδειχθεί απόλυτα αυτό που ισχυρίζομαι τώρα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης εκ μέρους του Κομμουνιστικού Κόμματος Ελλάδας έχει το λόγο.
      ΑΓΓΕΛΟΣ ΤΖΕΚΗΣ: Η επερώτηση της Νέας Δημοκρατίας είναι πραγματικά επίκαιρη.
     Είναι επίκαιρη, κύριε Πρόεδρε, γιατί όπως είπε και ο κύριος Υπουργός, το Υπουργείο Εμπορικής Ναυτιλίας έχει συγκροτήσει μια νομοπαρασκευαστική επιτροπή και ξεκίνησε ένας διάλογος, που για μας θα είναι υιοθέτηση όλων των εφοπλιστικών αξιώσεων. Πραγματικά η Κυβέρνηση προχωρά βήμα βήμα, σταθερά όμως, στην πλήρη απελευθέρωση των ακτοπλοϊκών συγκοινωνιών, κάνοντας αποδεκτά όλα τα αιτήματα των εφοπλιστών.
     Η επιδίωξη της Νέας Δημοκρατίας ποια είναι; Ακούστηκε εδώ μέσα ότι δεν έχει θέσεις. Λάθος. Η Νέα Δημοκρατία έχει σαφέστατες θέσεις, γι’ αυτό κάνει και την επίκαιρη ερώτηση πριν από αυτήν τη νομοπαρασκευαστική επιτροπή, για να πιέσει την Κυβέρνηση να προχωρήσει με μεγαλύτερη ταχύτητα στην αποδοχή αυτών των αιτημάτων. Εξάλλου τα έργα και οι ημέρες της Νέας Δημοκρατίας είναι γνωστές για το εφοπλιστικό κεφάλαιο.
     Εμείς πιστεύουμε, κύριε Πρόεδρε, ότι και αυτές οι αλλαγές που γίνονται στις ακτοπλοϊκές συγκοινωνίες είναι ενταγμένες μέσα στις γενικότερες διαρθρωτικές αλλαγές που γίνονται σε όλους τους οικονομικούς τομείς της χώρας. Βέβαια πατάει και στην Ευρωπαϊκή Ένωση στον κανονισμό 3577/92 για την πλήρη εφαρμογή της απελευθέρωσης. Και με το νόμο που έχει ψηφιστεί πριν από ενάμιση χρόνο, πραγματικά γίνεται ένα ουσιαστικό βήμα για την απελευθέρωση.
     Το ζήτημα όμως είναι να βγουν συμπεράσματα από αυτήν την απελευθέρωση, πού έχουμε φτάσει, αν η ποιότητα των συγκοινωνιών πραγματικά είναι τέτοια που να ικανοποιεί τους νησιώτες, και όχι μόνο τους νησιώτες αλλά και όλο τον ελληνικό λαό.
     Εμείς πιστεύουμε -και είναι δεδομένες οι αντιδράσεις των νησιωτών, αλλά και του ελληνικού λαού- ότι όχι μόνο δεν είδαν καλυτέρευση στην ποιότητα, αλλά είδαν να αυξάνουν κατά πολύ και τα εισιτήρια της ακτοπλοϊκής συγκοινωνίας. 
     Έτσι λοιπόν πιστεύουμε ότι το επιχείρημα ότι με την απελευθέρωση θα είχαμε καλύτερη ποιότητα συγκοινωνιών και φθηνότερα εισιτήρια δεν ισχύει. Και δεν μπορεί να ισχύσει, γιατί στα πλαίσια αν θέλετε του «ανταγωνισμού», θα υπάρξει και η συγκέντρωση της ακτοπλοϊκής συγκοινωνίας σε όλο και λιγότερα χέρια, σε λιγότερα πλοία, σε λιγότερες επιχειρήσεις. 
     Το ίδιο γίνεται και σε άλλους τομείς. Το ίδιο μας λέγατε και στο τραπεζικό σύστημα ότι η απελευθέρωση θα φέρει καλύτερες υπηρεσίες και φθηνότερα αν θέλετε ακόμα επιτόκια για τους δανειολήπτες, αλλά είδαμε την ασύδοτη δράση του τραπεζικού συστήματος, ενός τραπεζικού συστήματος που γράφει στα παλιά του τα παπούτσια και τους νόμους του ελληνικού Κοινοβουλίου, όσον αφορά τα επιτόκια.
      Βέβαια, η διαφορά επιτοκίων χορηγήσεων με αυτά των δανείων είναι πολύ μεγάλη. Το ξέρετε και εσείς, κύριε Πρόεδρε, πολύ καλά. Είναι μηδενικά σχεδόν τα επιτόκια χορηγήσεων, αλλά είναι πολύ αυξημένα και σε σχέση με τον πληθωρισμό τα επιτόκια των δανείων. Είδαμε πολύ πρόσφατα και την αύξηση, που επέβαλε η ALPHA BANK. Είναι σίγουρο πως θα ακολουθήσουν και οι άλλες τράπεζες. Επομένως και η αντίδραση της Κυβέρνηση είναι δημαγωγική, όσον αφορά αυτόν τον τομέα.
       Άρα, λοιπόν, και εδώ βλέπουμε ότι στον εφοπλιστικό τομέα αρμενίζουν καλά τα πράγματα. Διαφωνώ μάλιστα με το συνάδελφο, που είπε ότι στραβά αρμενίζουν. Όχι. Τα κέρδη του εφοπλιστικού κεφαλαίου στο συγκεκριμένο τομέα καλά αρμενίζουν. 
      Το ζήτημα, όμως, είναι ότι στραβά αρμενίζουν τα δικαιώματα των νησιωτών, του ελληνικού λαού και πολύ περισσότερο των ναυτεργατών.
      Κύριε Πρόεδρε, αν διαβάσουμε την επερώτηση της Νέας Δημοκρατίας, δεν θα δείτε ούτε μία αναφορά στους ναυτεργάτες, που είναι ο κυριότερος παράγοντας των ακτοπλοϊκών συγκοινωνιών.
       Για τι ενδιαφέρεται η Νέα Δημοκρατία; Ενδιαφέρεται για το ότι δεν πηγαίνουν καλά οι ακτοπλοϊκές εταιρείες στο χρηματιστήριο. Έβαλαν μάλιστα έναν περιορισμένο χρονικό ορίζοντα από το 2000 έως το 2003. Μα, το Χρηματιστήριο δεν σταμάτησε εκεί. Υπήρξε και πριν από το 2000, όπου πραγματικά απέσπασαν τρισεκατομμύρια δραχμές και στον τομέα των ακτοπλοϊκών συγκοινωνιών. 
      Το ζήτημα, όμως, είναι κατά πόσο οι κυβερνήσεις του ΠΑΣΟΚ έκαναν έλεγχο για το αν τα επενδυτικά σχέδια, που κατατέθηκαν τότε στο χρηματιστήριο και στην Κεφαλαιαγορά, έγιναν επενδύσεις για εκσυγχρονισμό και για την κατάσταση των πλοίων. 
      Η Νέα Δημοκρατία αυτό το αποσιωπά.  Γιατί; Γιατί, ακριβώς, δεν μπορεί να βάλει τον δάκτυλο επί τον τύπον των ήλων. Η ταξική της τοποθέτηση είναι να ενισχύσει με κάθε τρόπο το εφοπλιστικό κεφάλαιο και γι’ αυτόν το λόγο αφήνει απ’ έξω τους ναυτεργάτες, που είναι γνωστό σε ποιο καθεστώς εργάζονται. Είναι γνωστό ότι από πλευράς συνδικαλιστικού νόμου ισχύει το απαράδεκτο καθεστώς του ν.330 και δεν ισχύει ο ν.1264. 
      Επαναλαμβάνω ότι για πολύ μεγάλο χρονικό διάστημα οι ναυτεργάτες ήταν σε πολιτική επιστράτευση. Η Νέα Δημοκρατία όχι μόνο δεν πήρε θέση, αλλά η σιωπή της ήταν συμφωνία προς την Κυβέρνηση. 
      Πιστεύουμε ότι και τα ασφαλιστικά τους δικαιώματα και οι μισθοί πείνας είναι παράγοντες, που πρέπει να τους δούμε. Πρέπει να πω ότι το Κομμουνιστικό Κόμμα τα βλέπει.
      Όσον αφορά τα λιμάνια, θα ήθελα να πω ότι είπε ο κύριος Υπουργός ότι έγιναν κάποια λιμάνια ή ότι βελτιώθηκαν κάποια άλλα. Το ζήτημα δεν είναι να γίνουν ή να βελτιωθούν τα λιμάνια. Το ζήτημα είναι, αν σε αυτά τα λιμάνια θα πάνε πλοία, για να βοηθήσουν την απρόσκοπτη συγκοινωνία μεταξύ των νησιών. 
      Κύριε Πρόεδρε, βλέπουμε σε αυτό το ζήτημα που οδηγούνται τα πράγματα. Οι νησιώτες έχουν απόλυτο δίκιο για το καθεστώς, που επικρατεί. Είναι αποκλεισμένοι από θάλασσα και από αέρα.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Θα ήθελα να πω ότι η Κυβέρνηση φτιάχνει λιμάνια. Στην Πέραμο φτιάχνει νέο λιμάνι, που θα είναι όμως καθαρά νατοϊκό. Δεν θα είναι, για να εξυπηρετήσει τις ακτοπλοϊκές συγκοινωνίες. Εκεί που ήταν να γίνει το έργο στο εμπορικό λιμάνι της Καβάλας, εκεί σταμάτησαν οι πιστώσεις και θα πάνε, για να γίνει το νατοϊκό λιμάνι. Γι’ αυτόν το λόγο θα πρέπει να δούμε σε αυτόν τον τομέα τους κύριους στόχους της Κυβέρνησης και ποιους θέλει να εξυπηρετήσει.
      Κυρία Πρόεδρε, επιτρέψτε μου να κάνω μία αναφορά στο πόσο εφοπλιστική είναι η πολιτική της Κυβέρνησης αλλά και της Νέας Δημοκρατίας. Αυτό φαίνεται στο άρθρο 107 του πρόσφατα αναθεωρημένου Συντάγματος. Στο άρθρο 107, στην παράγραφο 2 αναφέρεται ότι «μπαίνουν κάτω από εγκριτικές διοικητικές πράξεις που εκδόθηκαν κλπ. και θα αποφασιστεί όλοι οι νόμοι, εκτός από 21-1-1967 έως τον Ιούλιο του 1974, για επενδύσεις κεφαλαίου εξωτερικού». Αυτά όλα θα μπουν κάτω από εξέταση. 
      Τι μένει εκτός εξέτασης; Εξαιρούνται εκείνες, που αφορούν τη νηολόγηση πλοίων με ελληνική σημαία. Δηλαδή, οι εφοπλιστές είναι κράτος εν κράτει με οποιοδήποτε καθεστώς, είτε με το καθεστώς της δικτατορίας είτε με την κοινοβουλευτική δημοκρατία, που έχουμε. Είναι πάντοτε κράτος εν κράτει. Δηλαδή, τα δικαιώματά τους τα προωθούν με τον έναν ή με τον άλλον τρόπο. 
      Κυρία Πρόεδρε, εμείς, ως Κομμουνιστικό Κόμμα, λέμε ότι υπάρχουν περιθώρια να βελτιωθεί η ακτοπλοϊκή συγκοινωνία. Θα πρέπει να γίνει η ανάκληση του κανονισμού 3592 της Ευρωπαϊκής Ένωσης και του πρόσφατου ν.2932/2001. Θα πρέπει να γίνει απρόσκοπτη σύνδεση όλων των νησιών και μεταξύ τους και με την ενδοχώρα. 
      Κύριε Υπουργέ, πρέπει να γίνει η μείωση του υψηλού κόστους μεταφοράς.
      Δώσατε αύξηση,  απ’ ότι λέει η επερώτηση της Νέας Δημοκρατίας, 12%.  Εμείς λέμε ότι η αξίωση των εφοπλιστών  για 50% θα γίνει πραγματικότητα και το 12% σε σχέση με αυτά που δώσατε στους εργαζόμενους είναι κατά πολύ υψηλότερο.  Και βέβαια το ζήτημα, κυρία Πρόεδρε, είναι ότι οι εφοπλιστές έχουν το δικαίωμα της επιλογής. Δηλαδή οι άγονες γραμμές βγαίνουν απέξω και εκεί έρχεται ο κρατικός προϋπολογισμός πραγματικά να δώσει τα λεφτά του ελληνικού λαού στους εφοπλιστές που υπολογίζονται στα 14 δισεκατομμύρια δραχμές. 
      Πιστεύουμε ότι η απαγόρευση του απόπλου όλων των πλοίων που εκτελούν εσωτερικές θαλάσσιες συγκοινωνίες κατά τη διάρκεια των δυσμενών καιρικών συνθηκών πρέπει να παραμείνουν και να μην τροποποιηθεί το ανάλογο προεδρικό διάταγμα. Βέβαια το Κομμουνιστικό Κόμμα με γνώμονα τις σύγχρονες ανάγκες του εργαζόμενου λαού έχει προτείνει κατ’ επανάληψη και νομίζουμε ότι επιβάλλεται πλέον να δημιουργηθεί ένας δημόσιος εθνικός οργανισμός ακτοπλοϊκών συγκοινωνιών. Πιστεύουμε ότι μπορεί να δώσει διέξοδο στα μεγάλα αδιέξοδα που δημιουργεί η πλήρης απελευθέρωση των ακτοπλοϊκών συγκοινωνιών. 
      Κύριε Υπουργέ, πείτε μας κάτι και για τους ναυτεργάτες. Τι θα γίνει με τα αιτήματά τους; Διότι η Νέα Δημοκρατία δεν το έβαλε μέσα το πρόβλημα. Το βάζουμε εμείς και περιμένουμε απάντηση από την Κυβέρνηση. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών. 
      Ο κ. Βαρβιτσιώτης έχει το λόγο. 
      	ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, αισθάνομαι πραγματικά ότι από την απάντηση του Υπουργού Εμπορικής Ναυτιλίας δεν καλύφθηκε κανένα από τα θέματα ούτε της επερώτησης, αλλά ούτε και όσων ανέφερα. 
     Κύριε Υπουργέ, δεν μας ξεκαθαρίσατε ένα πάρα πολύ απλό πράγμα, το οποίο σας ρώτησα, σας ξαναρωτώ, σας ρωτούν οι δημοσιογράφοι και δεν μας το ξεκαθαρίζετε. Πού θα βρείτε τα λεφτά για να καλύψετε τις υποχρεωτικές εκπτώσεις που επιβάλλετε στις ακτοπλοϊκές εταιρείες; Πού θα τα βρείτε; Θα αρχίσετε να τυπώνετε λεφτά; Δε γίνεται. Έχετε περισσεύματα στον προϋπολογισμό σας; Δεν έχετε. Πείτε μας πού θα τα βρείτε. Γιατί δεν απαντάτε; Γιατί αφήνετε πάλι να πλανάται η αίσθηση ότι δίνετε υποσχέσεις, τις οποίες δεν μπορείτε να καλύψετε. Όπως δεν μπορείτε να καλύψετε την υπόσχεσή σας τον Ιανουάριο του 2003 για την αύξηση των συντάξεων στους ναυτικούς και την έχετε πάει σε δόσεις. Δεν μπορείτε να την καλύψετε την υποχρέωσή σας. Σε δόσεις τη δίνετε. 
      Δεύτερον. Ο σχεδιασμός που κάνετε για τα δρομολόγια αύξηση το κόστος από τα τέσσερα δισεκατομμύρια στα δεκατρία δισεκατομμύρια. Γιατί δεν παραδέχεστε ότι είναι λανθασμένος; Δηλαδή δεν υπάρχει καμία σχέση μεταξύ ποιότητας σχεδιασμού και κόστους; Όταν το κόστος ανεβαίνει, σημαίνει ότι η ποιότητα του σχεδιασμού, το δίκτυο που έχετε καταστρώσει και ο τρόπος με τον οποίο το έχετε εκπονήσει είναι λανθασμένος. Ξεκάθαρα λανθασμένος. Γιατί δεν μπορεί όταν το φτιάχνατε να προϋπολογίζατε 4,5 δισεκατομμύρια, μετά να τα κάνατε 7 και σήμερα να πληρώνουμε 13. 
      Κάτι υπονοήσατε το οποίο δεν κατάλαβα, για συνέντευξη της Ενώσεων Ελλήνων Εφοπλιστών Ακτοπλοΐας και αν σήμερα την κάνουμε μέσα στη Βουλή ή όχι. Μα, τις δικές σας συνεντεύξεις σχολιάζουν εδώ. Τις δικές σας συνεντεύξεις! Εσείς είπατε πρώτος ότι ο ν. 2932 θα πρέπει να αλλάξει. Μόνος σας το είπατε από πέρυσι. Και λέτε ότι δεν έχετε λάβει ούτε μια πρόταση για το πώς να αλλάξει ο 2932; Εδώ υπάρχει σωρεία όχι μόνο επιστολών προς το Υπουργείο σας, αλλά και προς την ευρωπαϊκή επιτροπή για το ποια σημεία αντιβαίνουν προς τον κοινοτικό κανονισμό. Αυτά δεν τα θεωρείτε προτάσεις; Αυτά δεν είναι μέσα στα πλαίσια του διαλόγου; Ασχολούνται με άλλα θέματα υπερκείμενα της ελληνικής ναυτιλίας και της ακτοπλοΐας; 
      Κυρία Πρόεδρε, κύριε Υπουργέ, η ευρωπαϊκή επιτροπή σε αντίθεση με όσα μας είπε ο κύριος Υπουργός, ούτε γελάει ούτε κλαίει με αυτά τα οποία θα πρέπει να ασχοληθεί σε σχέση με την εφαρμογή του ν. 2932 στη χώρα μας. Αυτό που κάνει είναι να αγνοεί και λέει ότι παρά το ότι ο ν. 2932 ήρθε για να εφαρμόσει την κοινοτική οδηγία και να απελευθερώσει κατά ενάμιση χρόνο νωρίτερα τις ακτοπλοϊκές συγκοινωνίες στη χώρα, η ευρωπαϊκή επιτροπή τον αγνοεί. 
      Λέει ότι αυτό δεν είναι εφαρμογή του κοινοτικού κανονισμού. «Εγώ θα κρίνω την Ελλάδα την 1/1/2004». Αν νομίζετε ότι θεσμικά ο ν.2932 θα σταθεί την 1/1/2004, τότε πλανόμαστε όλοι αν πιστέψουμε αυτό που λέτε. 
      Πιστεύουμε ότι ο ν. 2932 διατηρεί τον παρεμβατισμό και τον διατηρούν και οι δικές σας αποφάσεις, διότι δεν αναιρούν τα μη ανταποδοτικά τέλη, τα οποία καλείται να καταβάλει κάθε επιβάτης. Επιβάλλουν έξτρα μη ανταποδοτικά τέλη, όπως ο επίναυλος και δημιουργούν ένα πλέγμα γραφειοκρατίας και υποβολής δηλώσεων και παραδηλώσεων για το πού θα πάει, ποιος θα πάει, πότε θα πάει. 
      Αυτή είναι η διαιώνιση του κρατικού παρεμβατισμού, χωρίς βεβαίως να βρισκόμαστε στα πλαίσια του προϋπάρχοντος καθεστώτος, που ήταν ένα καθεστώς διαπλοκής, το οποίο καταδικάστηκε και από το λαό και από την πολιτική ηγεσία, διότι μέσα απ’ αυτό το καθεστώς ανδρώθηκαν μονοπωλιακά συμφέροντα εις βάρος του υγιούς ανταγωνισμού.
      Θα ήθελα να αναφερθώ λιγάκι στο θέμα του «ΠΡΕΣΤΙΖ» και στον κοινοτικό κανονισμό. Θα ήθελα όμως μία απάντηση απέναντι στον Κοινοβουλευτικό Εκπρόσωπο του Κομμουνιστικού Κόμματος και στον Κοινοβουλευτικό σας Εκπρόσωπο, ο οποίος μίλησε για τον κρατικό παρεμβατισμό. 
      Εμείς στη Νέα Δημοκρατία δεν πιστεύουμε στον κρατικό παρεμβατισμό, γιατί τόσα χρόνια που τον υπηρετούμε πιστά επί κυβερνήσεων ΠΑΣΟΚ σαν χώρα, μας έχετε φέρει στη δεινή θέση να είμαστε οι τελευταίοι σε όλους τους οικονομικούς δείκτες της Ευρωπαϊκής Ένωσης. Μας έχετε κατατάξει σε τέτοιο σημείο, ώστε να μην μπορούμε να έχουμε υγιή ανάπτυξη και υγιή ανταγωνισμό σ’ αυτήν τη χώρα σε κανέναν τομέα της οικονομίας. Ο κρατικός παρεμβατισμός λειτουργεί εις βάρος του καταναλωτή, εις βάρος του εργαζόμενου στο χώρο του κρουαζιερών και στο χώρο της επιβατηγού ναυτιλίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, τελειώνω σε ένα λεπτό.
      Ο κρατικός παρεμβατισμός με την υποβολή των υψηλότατων σε αριθμό υποχρεωτικών συνθέσεων των πλοίων έχει καταδικάσει τον κλάδο σε μαρασμό κι έχει οδηγήσει σήμερα το σύνολο των ελληνικών εταιρειών κρουαζιέρας στα πρόθυρα της υποστολής της ελληνικής σημαίας και της απόλυσης χιλιάδων εργαζομένων.
      Άρα, δεν πιστεύουμε ούτε στη λογική του Κομμουνιστικού Κόμματος ούτε στη λογική του ΠΑΣΟΚ, που πιστεύει ότι με κρατικό παρεμβατισμό και εθελοτυφλώντας από την πολιτική ανάπτυξη της χώρας θα μπορέσουμε να λύσουμε τα προβλήματα.
      Κύριε Υπουργέ, θα ήθελα πραγματικά στη δευτερολογία σας να μας κάνετε μία τοποθέτηση για ένα άλλο θέμα που είναι επίκαιρο. Δεν έχει σχέση με την επερώτηση, αλλά νομίζω ότι είναι το πιο σημαντικό θέμα που έχετε να αντιμετωπίσετε αυτές τις μέρες. Είναι το θέμα του πώς θα χειριστείτε πλέον την υπόθεση των μονοπύθμενων και διπύθμενων δεξαμενοπλοίων και ποια θα είναι η στάση της χώρας μας, της πρώτης ναυτιλίας της Ευρώπης, σε σχέση με την επιβολή επιπλέον περιορισμών και πρόωρης απόσυρσης των μονοπύθμενων δεξαμενοπλοίων. 
      Η ελληνική ναυτιλία θα πληγεί βάναυσα αν η Ευρωπαϊκή Επιτροπή έρθει μετά από ένα χρόνο από την υιοθέτηση του πακέτου «Έρικα» να υιοθετήσει άλλο ένα πακέτο, που θα διώχνει επιπλέον δεξαμενόπλοια από τις ευρωπαϊκές σημαίες και η μόνη σημαία που θα πληγεί θα είναι η ελληνική και οι μόνοι ναυτικοί που θα πληγούν θα είναι οι Έλληνες και οι μόνοι επιχειρηματίες που θα πληγούν θα είναι οι Έλληνες εφοπλιστές. Αυτό δε συμφέρει ούτε εσάς ούτε εμάς, αλλά δεν συμφέρει ούτε το κοινωνικό σύνολο, που απολαμβάνει τα 7 δισεκατομμύρια εισροής συναλλάγματος από τη ναυτιλία.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρίνο, έχετε κάποιο υπόλοιπο δευτερολογίας. Θέλετε να μιλήσετε;
      ΑΘΑΝΑΣΙΟΣ ΒΑΡΙΝΟΣ: Μάλιστα, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
      ΑΘΑΝΑΣΙΟΣ ΒΑΡΙΝΟΣ: Kυρία Πρόεδρε, θα περιοριστώ σε δύο θέματα στα οποία δεν πήρα απάντηση. Πρώτο ερώτημα: Τι θα γίνει με το 3% στον επίναυλο; Δεν φτάνουν τα λεφτά. Υπάρχει έλλειμμα 24 εκατομμυρίων ευρώ. Σκοπεύετε, για να καλύψετε αυτό το έλλειμμα, να προχωρήσετε σε διπλασιασμό ή σε αύξηση του 3%;
     Δεύτερο ερώτημα: Επιτέλους αυτό το 3%, τον επίναυλο -για να έρθω και στα δικά σας λόγια- θα τον καταργήσετε, ούτως ώστε όταν μιλάμε για τους νησιώτες και ιδιαίτερα για τους ακρίτες, να μην αισθανόμαστε ότι είναι πολίτες δεύτερης κατηγορίας, όπως είπατε κι εσείς;
      Ένα άλλο ερώτημα έχει σχέση με το νέο δίκτυο. Είπατε, κύριε Υπουργέ, ότι έχετε ήδη καλυμμένα διακόσια ογδόντα εννέα δρομολόγια. Σύμφωνα με το ισχύον δίκτυο, δηλαδή της προηγούμενης χρονιάς, λέτε ότι έχετε είκοσι μία γραμμές δημοσίου συμφέροντος οι οποίες κοστίζουν στον ελληνικό λαό 11 εκατομμύρια ευρώ. Το ερώτημα είναι: Κατορθώσατε να μην έχετε πια αυτές τις είκοσι μία γραμμές δημοσίου συμφέροντος; Δηλαδή υπήρχε ενδιαφέρον και καλύψατε αυτές τις γραμμές; Από αυτά που είπατε κατάλαβα ότι όλες οι γραμμές πληρώθηκαν. Όπως πολύ καλά ξέρετε το σύστημα δε δουλεύει έτσι. Το σύστημα δουλεύει ως εξής: Λέμε ότι αυτές είναι οι γραμμές. Όποιος θέλει δρομολογεί ελεύθερα. Σε όσες γραμμές δεν υπάρχει ενδιαφέρον, τότε προχωρούμε σε μειοδοτικό διαγωνισμό, βέβαια δύο σταδίων. Κατά το πρώτο στάδιο δίνουμε τη δυνατότητα να το πάρει κατ’ αποκλειστικότητα μέχρι τρία χρόνια. Εάν πάλι δεν βρεθεί κανένας, προχωρούμε στη συνέχεια έναντι τιμήματος.
      Θα παρακαλέσω να μας πείτε τι συμβαίνει με αυτά τα δύο θέματα για να καταλάβουμε και εμείς όσον αφορά αυτήν την επιδότηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Έχει ζητήσει το λόγο ο κ. Παπουτσής, ως πρώην Υπουργός Εμπορικής Ναυτιλίας, αρμόδιος για το συζητούμενο θέμα.
      Έχετε το λόγο, κύριε Παπουτσή, κατά τον Κανονισμό για πέντε λεπτά.
      
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κυρία Πρόεδρε.
      Σήμερα για μια ακόμη φορά έγινε απολύτως καθαρό εδώ στη Βουλή ότι η Νέα Δημοκρατία μάχεται με πάθος, με συνέπεια και οφείλω να πω με μεγάλη πίστη, για τα συμφέροντα των εταιρειών της ακτοπλοΐας, καθαρά, απροκάλυπτα. Και μάλιστα όχι απλώς υπέρ των συμφερόντων της ακτοπλοΐας, αλλά υπέρ εκείνων των εταιρειών και εκείνων των προσώπων των διαχειριστών των εταιρειών ακτοπλοΐας που υποστήριξαν το όνειρο να κάνουν το Αιγαίο μία κλειστή λίμνη -και καταλαβαίνουμε, εκείνοι οι οποίοι παροικούμε στην Ιερουσαλήμ τι ακριβώς εννοώ- ιδιοκτησίας και αποκλειστικής εκμετάλλευσης, υιοθετώντας πλήρως τις θέσεις εκείνων των εφοπλιστών που έστησαν, οργάνωσαν και πήραν και τα λεφτά του κοσμάκη, τις χρηματιστηριακές πυραμίδες που στήθηκαν στο χώρο της ακτοπλοΐας. Όλες, κύριε Υπουργέ, στο 100%, οι επιδιώξεις εκείνων των εφοπλιστών των διαχειριστών των εταιρειών ακτοπλοΐας ακούσθηκαν σήμερα, υιοθετούμενες από τη Νέα Δημοκρατία.
      Θα ήθελα, κυρία Πρόεδρε, να κάνω επίσης μία θεωρητική παρατήρηση στη συζήτηση που έγινε σήμερα σχετικά με τον όρο «απελευθέρωση». Επειδή ο κανονισμός είναι κοινοτικός και δεν αμφισβητείται από κανέναν στα άλλα εθνικά κοινοβούλια, έχουμε εδώ τη Νέα Δημοκρατία η οποία μονίμως αμφισβητεί την έννοια της απελευθέρωσης όπως ορίζεται στα κοινοτικά κείμενα και στην κοινοτική νομοθεσία.
      Έχω πει πολλές φορές εδώ στη Βουλή ότι ουδέποτε έγινε αποδεκτή οδηγία ή κανονισμός που αφορά απελευθέρωση αγοράς στην Ευρωπαϊκή Ένωση χωρίς ταυτόχρονα να κατοχυρώνεται πλήρως το δημόσιο συμφέρον. Αυτό δεν θέλει να το καταλάβει η Νέα Δημοκρατία. Αντίθετα εννοεί και μονίμως επιμένει, παρά τις όποιες διευκρινίσεις που έχουν δοθεί κατά καιρούς να ταυτίζει την έννοια της απελευθέρωσης με την έννοια της ασυδοσίας του κεφαλαίου.
      Και επειδή εμένα μου αρέσει να μιλάω φέρνοντας στοιχεία, θα ήθελα επιτέλους να ξαναδιαβάσω γιατί το έχω ξανακάνει στη Βουλή το άρθρο 4 παράγραφο 2, του Κανονισμού 3577 που αφορά την απελευθέρωση, όπου αναφέρεται συγκεκριμένα ότι τα «κράτη μέλη, όταν επιβάλλουν υποχρεώσεις παροχής δημόσιας  υπηρεσίας» -πράγμα το οποίο κατοχυρώνεται ως δικαίωμά τους στο δεύτερο άρθρο- «περιορίζονται σε απαιτήσεις που αφορούν τους λιμένες που πρέπει να εξυπηρετούνται, την τακτική εξυπηρέτηση, τη συνέχεια, τη συχνότητα, την ικανότητα παροχής υπηρεσιών, τα επιβαλλόμενα κόμιστρα και την επάνδρωση του σκάφους».
      Αυτό λέει ο Κανονισμός και αυτό έχει περιληφθεί πλήρως στο νόμο ο οποίος ορίζει την απελευθέρωση της ακτοπλοΐας.
      Θα ήθελα να κάνω ένα τρίτο σχόλιο σχετικά με τη θέση της Νέας Δημοκρατίας. Είναι εκτός τόπου και χρόνου και πλήρης αντιφάσεων. Κοροϊδεύετε τον κόσμο, κοροϊδεύετε το λαό και παρασύρετε και τον Αρχηγό σας τον κ. Καραμανλή να υποσχεθεί στο λαό, να υποσχεθεί στους εφοπλιστές οι οποίοι τον επισκέφθηκαν στη Ρηγίλλης πλήρη απελευθέρωση. 
      Και έρχεστε εδώ και λέτε υποκρινόμενοι ότι ανησυχείτε πάρα πολύ για τον κόσμο, για το κόστος του δικτύου, όπως είπατε στον κύριο Υπουργό, ότι ανησυχείτε πάρα πολύ για τις αυξήσεις όσον αφορά τα τιμολόγια. Όσοι βέβαια έχετε καταλάβει το νόμο τον οποίο ψηφίσαμε την προηγούμενη φορά, οι αυξήσεις όσον αφορά τα τιμολόγια αφορούν την τρίτη θέση, την οικονομική θέση, εκεί όπου η Κυβέρνηση έχει τη δυνατότητα να επιβάλει πλαφόν, για να μην αυξηθούν παραπάνω. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Παπουτσή, παίρνετε το λόγο, για να μιλήσετε για θέματα που αφορούν την περίοδο της υπουργίας σας. Την αντίκρουση της επερώτησης την κάνει ο κύριος Υπουργός. 
      ΧΡΗΣΤΟΣ ΠΑΠΟΥΤΣΗΣ: Μου έχετε πάρει, κυρία Πρόεδρε, ορισμένο χρόνο, αλλά προφανώς δεν έχετε παρατηρήσει ότι στην ερώτηση την οποία έχει καταθέσει η Νέα Δημοκρατία αναφέρεται ρητώς στη δική μου υπουργία. Όλα αυτά τα θέματα τα οποία ανέφερα τώρα αφορούν τη δική μου υπουργία. 
      Επιπλέον, ουδέποτε κατάλαβε η Νέα Δημοκρατία ότι ο επίναυλος στον οποίο αναφέρθηκε προηγουμένως ο κ. Βαρίνος είναι ανταποδοτικό τέλος και δεν είναι φόρος. Για ποιο λόγο ενοχλείστε όμως; Γιατί στενεύει τα περιθώρια κέρδους των εφοπλιστών. Από εκεί και πέρα γνωρίζετε ότι η χρηματοδότηση του δικτύου γίνεται από πολλούς πόρους και όχι αποκλειστικά από τον κρατικό προϋπολογισμό.
      ΑΘΑΝΑΣΙΟΣ ΒΑΡΙΝΟΣ: Κακή εξήγηση.
      ΣΠΥΡΙΔΩΝ ΣΠΥΡΟΥ: Εμείς είμαστε εφοπλιστές; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δικά σας δημιουργήματα είναι…
      ΧΡΗΣΤΟΣ ΠΑΠΟΥΤΣΗΣ: Θα ήθελα, κυρία Πρόεδρε, να μη χάνω το χρόνο μου από τις διακοπές που κάνει ο κύριος συνάδελφος, προφανώς γιατί καταλαβαίνει τα λάθη στα οποία έχει πέσει μέχρι στιγμής.  
      Η αντίφαση λοιπόν ποια είναι; Ποια είναι η κοροϊδία προς το λαό; Ότι δεν λέτε ποτέ τι σημαίνει πλήρης απελευθέρωση. Δεν λέτε ποτέ ότι πλήρης απελευθέρωση σημαίνει εγκατάλειψη των μικρών νησιών στην ασυδοσία των εφοπλιστικών εταιρειών. Δεν λέτε ποτέ ότι απελευθέρωση σημαίνει αύξηση των τιμών παντού και ανεξέλεγκτα, ότι σημαίνει δρομολόγια όπου θέλει ο καθένας, ότι σημαίνει εκμετάλλευση του Αιγαίου αποκλειστικά και μόνο από τους εφοπλιστές με τρομακτικές επιπτώσεις στις τοπικές κοινωνίες και στην κοινωνία των νησιών. Αυτή είναι η πλάνη στην οποία έχετε πέσει και εσείς; Το δέχομαι. Για να μην έχουμε και παρεξηγήσεις. Είναι κοροϊδία όμως προς τον ελληνικό λαό να συνεχίζετε να λέτε τα ίδια πράγματα κοροϊδεύοντας πραγματικά το τι ακριβώς γίνεται. 
     Τέλος, κυρία Πρόεδρε, όσον αφορά την Ευρωπαϊκή Ένωση για την οποία τόσο καιρό ο κ. Βαρβιτσιώτης και με άρθρα του στις εφημερίδες και άλλοι συνάδελφοι, αμφισβητούν, θέλω να πω ότι σύμφωνα με το άρθρο 9 του Κανονισμού η χώρα η οποία θέλει να εισάγει στην εθνική νομοθεσία το κοινοτικό κεκτημένο συζητάει πριν με την Ευρωπαϊκή Επιτροπή. Διαβουλεύεται και ζητά τη γνώμη της, πριν από τη λειτουργία του νομοθετικού σώματος στο κράτος μέλους. Αυτό έγινε και η απάντηση την οποία πήραμε από την Ευρωπαϊκή Επιτροπή ήταν στις 16 Ιουνίου  2001 πριν ακριβώς από την ψήφιση του νόμου και βεβαίως αφού ενημερώθηκε και η Επιτροπή και το Σώμα.
     Από εκεί και πέρα, εάν υπάρχουν διαφορετικά σημεία του νόμου για τα οποία είτε η Επιτροπή ζητά περισσότερες διευκρινίσεις είτε οι ενδιαφερόμενοι θέλουν να ζητήσουν ξανά από την Ευρωπαϊκή Επιτροπή, ο δρόμος είναι ανοικτός. Ήδη ο κύριος Υπουργός, έχει πει ότι πολλοί έχουν προσφύγει στην Ευρωπαϊκή Επιτροπή. Την απάντηση την ξέρουν και την ξέρετε. Η απάντηση αυτή απορρίπτει όλες τις αιτιάσεις των διαφόρων ενδιαφερομένων.
     Μας λέτε ότι θα λειτουργήσει από 1-1-2004 και εγώ σας λέω ότι από 1-1-2004 να δούμε ποιο πολιτικό κόμμα στη χώρα μας θα υποστηρίξει εκείνους που θα προσφύγουν στα ευρωπαϊκά δικαστήρια -έχουν βέβαια το δικαίωμα ως Ευρωπαίοι πολίτες- ποιο κόμμα θα υποστηρίξει αυτήν την ενέργεια η οποία θα λειτουργεί καθαρά εις βάρος των Ελλήνων πολιτών, των νησιωτών και των κατοίκων της παράκτιας Ελλάδος.
      Κύριε Βαρβιτσιώτη, εγώ θέλω να σας πω ένα πράγμα. Αναγνωρίζω το πάθος σας γι’ αυτή την υπόθεση, αναγνωρίζω την συνέπειά σας για την υποστήριξη των συμφερόντων των εταιρειών. Θέλω να σας πω λοιπόν: Άξιος ο μισθός σας. Και για να μη παρεξηγούμαστε, διαγράφεται η φράση «άξιος ο μισθός σας». 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Παπουτσή, γιατί προκαλείτε; Κάνατε προσωπική αναφορά στον κ. Βαρβιτσιώτη. 
      ΧΡΗΣΤΟΣ ΠΑΠΟΥΤΣΗΣ: Μα τόσες αναφορές έγιναν σε μένα. Παρακαλώ να διαγραφεί από τα Πρακτικά η φράση «άξιος ο μισθός» και να γραφεί στη θέση της η φράση «άξιος συγχαρητηρίων για το έργο του».
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαρβιτσιώτης ζητεί το λόγο επί προσωπικού θέματος.
      Ορίστε, κύριε Βαρβιτσιώτη, έχετε το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, οι καθ΄ όλα ατιμωτικές φράσεις του κ. Παπουτσή επιστρέφονται στον ίδιο και στην παράταξή του. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επί της ουσίας, σας παρακαλώ. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και επιστρέφονται στην παράταξή του, κυρία Πρόεδρε, διότι δεν μπορεί η παράταξη που δημιούργησε το μονοπωλιακό καθεστώς στο Αιγαίο, η παράταξη που έχει βγάλει στελέχη και σήμερα ηγούνται στις ναυτιλιακές εταιρείες που ως όραμα είχαν τη λεκάνη του Αιγαίου, δεν μπορεί η πολιτική ηγεσία που έχει βαρύτατη ευθύνη για το ναυάγιο του «ΕΞΠΡΕΣ ΣΑΜΙΝΑ» να κατηγορεί μία παράταξη που με συνέπεια εδώ και πάρα πολλά χρόνια, με συνέπεια διαφόρων πολιτικών…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Για το προσωπικό σας, κύριε Βαρβιτσιώτη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κυρία Πρόεδρε, αλλά αν έχει ο κ. Παπουτσής κανένα στοιχείο, ας το προσκομίσει. Διότι αν δεν έχει κανένα στοιχείο, τότε νομίζω ότι όχι μόνο η διαγραφή από τα Πρακτικά είναι αυτό που του ταιριάζει, αλλά νομίζω ότι η διαγραφή στη συνείδηση όλων μας ότι εγώ μπορεί να είμαι φορέας μισθού από ακτοπλοϊκή εταιρεία…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Διεγράφη, κύριε Βαρβιτσιώτη, αυτό.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: … όταν πρόεδρος σε ακτοπλοϊκή εταιρεία είναι πρώην Ευρωβουλευτής του ΠΑΣΟΚ, που όραμα της ακτοπλοϊκής εταιρείας ήταν το να κάνει λίμνη το Αιγαίο, που ήταν δημιουργός και υπαίτιος του ναυαγίου του «ΕΞΠΡΕΣ ΣΑΜΙΝΑ».
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρβιτσιώτη, μη δημιουργείτε νέα προσωπικά θέματα.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Για την εταιρεία…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηγήσατε, δώσατε την απάντηση. Διεγράφη η φράση η οποία σας έθιξε. ‘Έληξε, λοιπόν, το προσωπικό θέμα. 
    ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έληξε το προσωπικό θέμα, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, δεν επιτρέπω σε κανέναν να αναφέρεται σε μένα ως πολιτική ηγεσία η οποία έχει βαρύτατη ευθύνη για το «ΕΞΠΡΕΣ ΣΑΜΙΝΑ». Δεν μπορεί να μείνει αυτό αναπάντητο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ακούστε, οι πολιτικές κρίσεις είναι ελεύθερες σε αυτή την Αίθουσα. 
      ΧΡΗΣΤΟΣ ΠΑΠΟΥΤΣΗΣ: Δεν είναι καθόλου πολιτική κρίση αυτή. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Οι προσωπικές μομφές απαγορεύονται.
      ΧΡΗΣΤΟΣ ΠΑΠΟΥΤΣΗΣ: Δεν είναι καθόλου πολιτική κρίση. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε το λόγο για να κλείσετε τη συζήτηση.
      ΧΡΗΣΤΟΣ ΠΑΠΟΥΤΣΗΣ: Αντίθετα, κυρία Πρόεδρε, παραβιάζετε τον Κανονισμό. Ερμηνεύετε λαθεμένα τον Κανονισμό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΧΡΗΣΤΟΣ ΠΑΠΟΥΤΣΗΣ: Παραβιάζετε τον Κανονισμό…
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είχατε όλη την άνεση, κύριε Παπουτσή, να πείτε ό,τι θέλετε. 
      ΧΡΗΣΤΟΣ ΠΑΠΟΥΤΣΗΣ: Με συγχωρείτε, αλλά παραβιάζετε τον Κανονισμό. Το επαναλαμβάνω. Δίνετε λάθος ερμηνεία και επιτρέπετε αυτό το οποίο είπε προηγουμένως…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Υπουργέ, σας παρακαλώ πολύ να μου επιτρέψετε να θέσω ένα-ένα τα στοιχεία τώρα. 
      Με ποια ερμηνεία, κυρία Πρόεδρε, λέτε ότι δεν είναι προσωπικό θέμα; Πείτε μου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Με την ερμηνεία που δίνω εγώ τι είναι προσωπικό και τι δεν είναι προσωπικό. Και το λύνω εγώ. Σας παρακαλώ πάρα πολύ. Αν έχετε θέμα επί του Κανονισμού, να πάρετε και μία δεύτερη υπογραφή και να ζητήσετε το λόγο.
      ΧΡΗΣΤΟΣ ΠΑΠΟΥΤΣΗΣ: Κάνετε λάθος. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
    ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, και η σημερινή συζήτηση της επερώτησης της Νέας Δημοκρατίας έδειξε ότι, πρώτον, η Νέα Δημοκρατία δεν έχει παρακολουθήσει το τι γίνεται. Δεν ξέρει τον Κανονισμό, δεν ξέρει τον ελληνικό νόμο και ερωτά πράγματα τα οποία δεν υπάρχουν, δεν μπορούν καν να συναντηθούν. Τουλάχιστον, όπως είπατε, διαβάστε τα φυλλάδια που σας στέλνω. Αν τα διαβάσετε είναι βέβαιο ότι θα γίνετε σοφότεροι. Διότι δεν τα γράφουμε, όπως είπα προηγουμένως, για να τα στείλουμε σε χιλιάδες κόσμο, αλλά βγαίνουν σε χίλια αντίτυπα ακριβώς για να διαμορφώσουν γνώμη οι υπεύθυνοι φορείς. Και εσείς είσαστε υπεύθυνοι φορείς γι’ αυτό και τα στέλνουμε στα κόμματά σας, όχι μόνο προσωπικά  σε σας.
    Η Κυβέρνηση, λοιπόν, έχει στρατηγική, έχει πολιτικές. Έχουν αναγνωρισθεί απ’ όλους τους φορείς. Συζητάει με όλους τους φορείς.
    Και φυσικά, αγαπητέ συνάδελφε κύριε Βαρβιτσιώτη, δεν θα συζητήσουμε τώρα για τα μονοπύθμενα και την αναθεώρηση του κανονισμού 417 του 2002 εδώ, διότι είναι ένα πάρα πολύ μεγάλο θέμα. Πρέπει, όμως, να σας πω ότι μόνο γι’ αυτό το θέμα έχω δει τέσσερις φορές την ‘Ένωση Ελλήνων Εφοπλιστών, έχω επισκεφθεί το Λονδίνο, το Committee και τα έχω συζητήσει. Είδα την Επίτροπο προχθές για μία ακόμη φορά. Και μέσα από το άξιο προσωπικό, στελεχικό δυναμικό του Υπουργείου Εμπορικής Ναυτιλίας, να είσθε βέβαιοι ότι σαν Προεδρία θα πετύχουμε να βρούμε την άριστη λύση που δεν θα βλάπτει τα κοινοτικά και τα ελληνικά συμφέροντα.
    Παρ’ όλα αυτά, δεν απαντήσατε και εσείς σε δικές μου ερωτήσεις. Εγώ, όπως είπε και ο κ. Παπουτσής, εκτιμώ ότι εσείς θέτετε τα πράγματα ευθέως. Διαφωνούμε πολιτικά, αλλά τα θέτετε ευθέως. Αλλά δεν μπορούν κάποιοι συνάδελφοι άλλα να λένε μέσα στην Αίθουσα της Βουλής και άλλα να λένε έξω.
      Και είπα στον αγαπητό συνάδελφο τον κ. Μαντούβαλο, τον οποίον ιδιαίτερα εκτιμώ, τι θα πάει να πει στην Αίγινα; Στην επερώτησή σας λέτε «ο κρατικός παρεμβατισμός» και καταγγέλλετε το Υπουργείο που παρεμβαίνει στη διαμόρφωση των ναύλων και των δρομολογίων. Ζητάτε να μην παρεμβαίνει το ΥΕΝ -και το έχετε πει και σε συνεντεύξεις σας και το έχετε πει παντού- στο ναύλο, αυτό δηλαδή που λέει ο νόμος ότι μπορούμε να καθορίζουμε το ναύλο της οικονομικής θέσης. Μα όσοι φωνάζουν στην Αίγινα, φωνάζουν για το ναύλο. Αλλά τα στελέχη σας πηγαίνουν εκεί και λένε ότι είναι ακριβά τα ναύλα και το Υπουργείο να τα μειώσει. Και λέτε εσείς εδώ να μην παρεμβαίνει το Υπουργείο στα ναύλα.
      Να, λοιπόν γιατί και εγώ έθεσα ερωτήματα που έχουν σχέση με τα ναύλα, έχουν σχέση με τις εκπτώσεις. Εσείς ως κόμμα λέτε να καταργηθούν οι εκπτώσεις και γίνονται ερωτήσεις από αγαπητούς συναδέλφους που λένε να επεκταθούν οι εκπτώσεις. Αυτό είναι που λέω ότι είστε σε αντίφαση, όπως και με το θέμα των υπέρ τρίτων επιβαρύνσεων. Σας ρωτώ: Ποιες είναι οι επιβαρύνσεις; Ο ΦΠΑ. Θα τον καταργήσετε; Όχι. Το τέλος των λιμενικών ταμείων που είναι ενιαίο σε όλα τα λιμάνια της χώρας, θα το καταργήσετε; Όχι. Το τέλος υπέρ του ΝΑΤ, θα το καταργήσετε; Όχι. Σας το λέω εγώ, δεν θα το καταργήσετε. Τι μένει; Δεν υπάρχει άλλη επιβάρυνση. Υπάρχει μόνο το 3% του επίναυλου, το οποίο πραγματικά δεν θα αυξηθεί. Θα δείτε τον τρόπο, με τον οποίο στο επόμενο Συμβούλιο Ακτοπλοϊκών Συγκοινωνιών θα το λύσουμε και θα είστε ικανοποιημένοι.
      Εσείς όμως δεν μου απαντήσατε. Λέτε στην επερώτησή σας: «Ωστόσο, όπως διαβεβαιώνουν τα αρμόδια κοινοτικά όργανα, η απελευθέρωση για την οποία γίνεται λόγος στο νέο θεσμικό πλαίσιο δεν έχει σχέση με την πραγματικότητα». Ποια είναι; Ένα έγγραφο περιμένω και επειδή δεν το έχετε να μου το δώσετε σήμερα, όποτε το αποκτήσετε στείλτε το στο γραφείο μου. Γιατί δεν υπάρχει κοινοτικό όργανο που να μας έχει στείλει μια τέτοια προειδοποίηση. Δεν υπάρχει κοινοτικό όργανο που να μας λέει ότι ο εθνικός μας νόμος δεν είναι συμβατός με τον κανονισμό. Δεν υπάρχει τέτοιο έγγραφο. Αν το έχετε, να το δούμε.
      Θα ήθελα επίσης να σας πω ότι συμφωνώ ότι πρέπει να το συζητήσουμε πιο πολύ αυτό. Εμμέσως αναφέρεται στην ερώτησή σας. Διότι για μένα εάν δεν ελέγξουμε τα ναύλα, εάν δεν ελέγξουμε έμμεσα για λόγους δημοσίου συμφέροντος τα δρομολόγια, τότε αυτό είναι σε βάρος των νησιωτών και το ξέρετε. Γι’ αυτό μη λέτε ότι θα καταργήσετε τον έλεγχο του κράτους επί των ναύλων της οικονομικής θέσης.
      ΑΘΑΝΑΣΙΟΣ ΒΑΡΙΝΟΣ: Ποιος το είπε αυτό; Εσείς το λέτε, όχι εμείς.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Μα, αυτό λέτε. 
      ΑΘΑΝΑΣΙΟΣ ΒΑΡΙΝΟΣ: Εσείς το λέτε, όχι εμείς.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Διαβάζω την επερώτησή σας: «Ο κρατικός παρεμβατισμός διαιωνίζεται με τις δυνατότητες που παρέχονται στο Υπουργείο Εμπορικής Ναυτιλίας να παρεμβαίνει στη διαμόρφωση των ναύλων και των δρομολογίων». Ελληνικά μιλάμε και οι δύο και αντιλαμβανόμαστε τι σημαίνει αυτό.
     Αυτό λοιπόν σημαίνει τα νησιά στο περιθώριο και οι νησιώτες πολίτες δεύτερης κατηγορίας. Και όπως σας είπε ο κ. Παπουτσής, όταν ο κοινοτικός κανονισμός εισάγει την έννοια του δημοσίου συμφέροντος –είναι μέσα στον κοινοτικό κανονισμό- γιατί θα έρθουμε εμείς σαν πολιτεία και θα πούμε ότι δεν θα παρεμβαίνουμε τουλάχιστον στον έλεγχο των ναύλων; Γιατί, όπως ξέρετε, μιλάμε μόνο για τα ναύλα της οικονομικής θέσης. Και αυτό το θέμα έχει κλείσει γιατί πρέπει να σας πω ότι τις έξι κατηγορίες εκπτώσεων τις αποδέχθηκαν οι ακτοπλοϊκές εταιρείες. Δηλαδή εσείς πηγαίνετε πιο πέρα και από τις ακτοπλοϊκές εταιρείες που ήρθαν προχθές με την ένωσή τους και μου λένε: «Αυτές τις έξι κατηγορίες εμείς τις αποδεχόμαστε». Και φυσικά αυτό είναι μια αποδοχή των ιδιωτικών επιχειρήσεων που και αυτές συμμετέχουν στη διαμόρφωση κοινωνικής αλληλεγγύης.
      Εμείς το δείχνουμε αυτό προς όλες τις πλευρές. Πρώτα απ’ όλα προς τη ναυτεργασία. Η αύξηση των συντάξεων που έγινε είναι μοναδική. Το έχουν αναγνωρίσει όλες οι ενώσεις των εργαζομένων της ΠΝΟ και των συνταξιούχων. Και φυσικά στις 25 Ιανουαρίου καταβλήθηκε η επικουρική σύνταξη και στις 25 Φεβρουαρίου, σε πέντε ημέρες, θα αρχίσει να καταβάλλεται και η κύρια σύνταξη.
      Αυτό είναι το δικό μας έργο. Και φυσικά εάν πάω και πιο πέρα για τα νησιά θα πρέπει να σας θυμίσω ότι εισαγάγαμε για ενενήντα δύο μικρά νησιά της χώρας, δηλαδή για νησιά κάτω των τριών χιλιάδων εκατό κατοίκων, μειωμένο εισιτήριο κατά 50%. Να, τι κάνουμε εμείς για τα νησιά και τους νησιώτες.
      Επομένως, εμείς φροντίζουμε η ακτοπλοΐα να είναι ποιοτική. Και εγώ, κύριοι συνάδελφοι, όταν έδωσα τον ορισμό για την ποιοτική ναυτιλία, μεταξύ των άλλων μίλησα για την ασφάλεια των πλοίων και για την αξιοπλοϊα των δρομολογίων, μίλησα για προστασία του περιβάλλοντος, για ποιότητα των υπηρεσιών και μεταξύ των άλλων είπα και δύο άλλες λέξεις: «ανταγωνιστικότητα» και «επιχειρηματικότητα». Γιατί φυσικά μας ενδιαφέρει η ανταγωνιστικότητα και ο υγιής ανταγωνισμός στο χώρο και θα τον στηρίξουμε. Και φυσικά μας ενδιαφέρει η επιχειρηματικότητα, με την έννοια ότι θέλουμε να έχουμε εταιρείες που να μπορούν να λειτουργούν, για να μπορέσουμε να έχουμε και συγκοινωνίες. Εμείς δεν αποκλείουμε το ένα από το άλλο.
      Σε καμία, όμως, περίπτωση δεν μπορούμε να αποδεχθούμε αυτήν τη μονομέρεια, να κοιτάμε μόνο τις εταιρείες και να μη κοιτάμε τα άλλα θέματα. Γιατί εμείς για τις ακτοπλοϊκές συγκοινωνίες, έγκαιρα, από πέρυσι, έχουμε εκδώσει ειδικό φυλλάδιο για τα θέματα της ακτοπλοΐας με τα δρομολόγια. Όταν σας είπα ότι στην Ελλάδα ετησίως έχουμε τριακόσια πενήντα δρομολόγια, αυτό σημαίνει ότι η ακτοπλοΐα είναι ένα από τα μεγαλύτερα επιχειρησιακά κομμάτια του κράτους. Και πραγματικά –πέρα από κάποιες δυσμενείς καιρικές συνθήκες- χαίρομαι γιατί το 2002 δεν υπήρξαν άλλα προβλήματα. Και αυτό το έχουν αναγνωρίσει όλοι.
      Αγαπητοί συνάδελφοι, εγώ θέλω να πω ότι υπάρχει ένας κοινοτικός κανονισμός. Υπάρχει ένας εθνικός νόμος. Αυτός ο εθνικός νόμος λειτούργησε και μάλιστα λειτουργεί τώρα για δεύτερη φορά. Και δεν δημιουργήθηκαν προβλήματα. Αν κάποιες εταιρείες, κάποιοι εφοπλιστές έχουν προβλήματα, τους έχουμε υποδείξει το δρόμο που πρέπει να ακολουθήσουν. Ας πάνε στη Ρυθμιστική Αρχή –γιατί εμείς φτιάξαμε Ρυθμιστική Αρχή- ας πάνε στα διοικητικά δικαστήρια, ας πάνε στο Συμβούλιο της Επικρατείας ή ας πάνε στα κοινοτικά όργανα, για να υποβάλουν τις απόψεις τους.
      Δεν συμφωνώ, λοιπόν, με το ότι δεν έχει γίνει τίποτα και φυσικά πολύ περισσότερο δεν συμφωνώ με το ότι δεν λειτουργεί καλά. Και προσέξτε: Αυτό που λέτε εδώ για μεγάλες δημόσιες δαπάνες δεν είναι έτσι. Διότι οι μεγάλες δημόσιες δαπάνες είναι για εβδομήντα μία γραμμές άγονων περιοχών και αφορούν αυτό που λέμε δημόσια υπηρεσία. 
      Τέλος, θέλω να πω ότι εγώ δέχομαι τις υποδείξεις, συνεργάζομαι με όλους τους φορείς –και έχω δείξει ότι το κάνω συνεχώς- και δέχομαι αυτά που λέτε. Δεν είμαι, όμως, και πολύ ενθουσιασμένος όταν δεκαεπτά συνάδελφοί μου κάνουν επερώτηση, έρχονται στη Βουλή και κάνουν αυτό που λέμε –κατ’ αναλογία του «στρίβειν διά του αρραβώνος»- «στρίβειν διά του διαλόγου» και δεν είναι εδώ, τουλάχιστον για να ακούσουν την απάντησή μου. Αυτό εμένα με λυπεί.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παπουτσής έχει το λόγο για ένα λεπτό, για να εξηγήσει σε τι συνίσταται το προσωπικό ζήτημα.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, το προσωπικό θέμα αφορά την αναφορά την οποία έκανε ο κ. Βαρβιτσιώτης, λέγοντας ότι η πολιτική ηγεσία του Υπουργείου την περίοδο του ναυαγίου του «ΣΑΜΙΝΑ» έχει βαρύτατη πολιτική ευθύνη.
     Γι’ αυτό ακριβώς το θέμα θέλω να διευκρινίσω ότι ουδεμία πολιτική ευθύνη έχει η ηγεσία του Υπουργείου Εμπορικής Ναυτιλίας εκείνη την περίοδο, όπως επίσης ουδεμία πολιτική ευθύνη έχει η Κυβέρνηση, για ένα ναυτικό ατύχημα, το οποίο έγινε σε συνθήκες τις οποίες διερευνά η δικαιοσύνη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παπουτσή, το θέμα επί προσωπικού είναι για εσάς, όχι για την Κυβέρνηση. 
      ΧΡΗΣΤΟΣ ΠΑΠΟΥΤΣΗΣ: Το ίδιο είναι, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Παπουτσή, μιλάμε για τα προσωπικά τώρα, δεν μιλάμε για την πολιτική της Κυβέρνησης.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, έχω την αίσθηση ότι στην συγκεκριμένη περίπτωση ταυτίζεται ο Υπουργός Εμπορικής Ναυτιλίας εκείνης της περιόδου με το πρόσωπό μου και γι’ αυτό το θέμα είναι προσωπικό.
     Θέλω, λοιπόν, να αντικρούσω αυτήν τη θέση λέγοντας ότι ουδεμία ευθύνη έχει ο Υπουργός Εμπορικής Ναυτιλίας, ούτε ως φορέας της πολιτικής του Υπουργείου ούτε ως πρόσωπο, για εκείνο το ναυτικό δυστύχημα, όπως δεν έχει και κανένας άλλος Υπουργός, στο χώρο της ευθύνης του οποίου πραγματοποιούνται ατυχήματα, οι συνθήκες των οποίων διερευνώνται από τη δικαιοσύνη, υπάρχουν τα πορίσματα κλπ.
      Και θα ήθελα να παρακαλέσω τον κ. Βαρβιτσιώτη να μη συντάσσεται τόσο  εύκολα με όλους εκείνους οι οποίοι επιχειρούν όλο αυτό το χρονικό διάστημα να ρίξουν ευθύνη στην πολιτική της Κυβέρνησης και στον Υπουργό  Εμπορικής Ναυτιλίας, προσπαθώντας με κάθε τρόπο να μειώσουν τις αποζημιώσεις που πρέπει να δώσουν οι εταιρείες στους συγγενείς των αθώων θυμάτων.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Παπουτσή, μη δημιουργείτε νέα προσωπικά ζητήματα. 
     Κηρύσσεται περαιωμένη η συζήτηση επί της υπ’ αριθμ. 22/10/19.11.2002 επερώτησης Βουλευτών της Νέας Δημοκρατίας προς τους Υπουργούς Εμπορικής Ναυτιλίας και Αιγαίου, σχετικώς με τα αναγκαία μέτρα στήριξης και τόνωσης της ακτοπλοΐας.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.30’, λύεται η συνεδρίαση για την Τρίτη 25 Φεβρουαρίου 2003 και ώρα 18.00’, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθ. 26/20.11.2002 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικώς με την πολιτική της Κυβέρνησης στον τομέα της Απελευθέρωσης της Αγοράς Ενέργειας, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20/2/2003                       ΣΕΛ.5

