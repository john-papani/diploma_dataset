
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΞΖ΄

Παρασκευή 20 Ιανουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθουν 120 νέοι ελληνικής καταγωγής από χώρες του νότιου ημισφαιρίου, σελ.
3. Ο Υπουργός Δικαιοσύνης διαβίβασε στη Βουλή περί ποινικής ευθύνης των Υπουργών:
α) Μηνυτήρια αναφορά κατά των Υπουργών Υγείας και Κοινωνικής Αλληλεγγύης, σελ.
β) Αναφορά της Εισαγγελέως Πρωτοδικών κατά του Υπουργού Εμπορικής Ναυτιλίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 23-1-2006, σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας σχετικά με το ωράριο λειτουργίας των τραπεζών κ.λπ., σελ.
β) Προς τον Υπουργό  Περιβάλλοντος, Χωροταξίας και Δημοσίων ‘Εργων σχετικά με τις πρόσφατες πλημμύρες στο Νομό Πρέβεζας, την αποζημίωση των πληγέντων κ.λπ., σελ.
5. Συζήτηση Επερώτησης Βουλευτών του Συνασπισμού σχετικά με την υλοποίηση του Γ’ Κοινοτικού Πλαισίου Στήριξης και τα σχέδια του Δ’ Κοινοτικού Πλαισίου Στήριξης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμων:
α) Οι Υπουργοί Υγείας και Κοινωνικής Αλληλεγγύης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα της υγείας», σελ.
β) Οι Υπουργοί Εθνικής ‘Αμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση Συμφωνίας Στρατιωτικής Συνεργασίας μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου ‘Αμυνας της Βουλγαρικής Δημοκρατίας», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΚΟΣΙΩΝΗΣ Π., σελ.
ΞΑΝΘΟΠΟΥΛΟΣ Θ., σελ.

Β. Επί της επίκαιρης επερώτησης:
ΑΛΑΒΑΝΟΣ Α., σελ.
ΒΕΡΕΛΗΣ Χ., σελ.
ΚΟΣΙΩΝΗΣ Π., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΟΛΥΔΩΡΑΣ Β., σελ.
ΦΩΛΙΑΣ Χ., σελ.


     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΞΖ΄
     Παρασκευή 20 Ιανουαρίου 2006
     Αθήνα, σήμερα στις 20 Ιανουαρίου 2006, ημέρα Παρασκευή και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από το Γραμματέα της Βουλής κ. Μιχαήλ Μπεκίρη, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε  αναφορά με την οποία η Ένωση Υπαλλήλων της Φυλακής Μαλανδρίνου ζητεί τη δρομολόγηση υπηρεσιακού λεωφορείου για τις ανάγκες μετακίνησης των μελών της.
     2) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος των Απανταχού Μηλιωτών Δωρίδος «Ο Άγιος Χαράλαμπος» διαμαρτύρεται για τη μη κάλυψη των Δ.Δ. Μηλιάς και Μακρινής του Δήμου Τολοφώνος Νομού Φωκίδας από τα τηλεοπτικά κανάλια της Ε.Ρ.Τ..
     3) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία το Επιμελητήριο Φωκίδας ζητεί την ενίσχυση της επιχορήγησης για την εγκατάσταση ή μετεγκατάσταση επιχειρήσεων στο Βιομηχανικό Πάρκο Άμφισσας.
     4) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Γεώργιος Αλεξανδρής διατυπώνει τις απόψεις του για την αδειοδότηση των επαρχιακών τοπικών ραδιοφωνικών σταθμών.
     5) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Πρόεδρος του Δημοτικού Συμβουλίου Καρυάς ζητεί τη διατήρηση και αναβάθμιση του Αστυνομικού Τμήματος Καρυάς Νομού Λευκάδας.
     6) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία οι Δήμαρχοι Μαλεσίνας και Ελυμνίων ζητούν την εκτέλεση των αναγκαίων τεχνικών έργων για την ακτοπλοϊκή σύνδεση των δήμων τους.
     7) Οι Βουλευτές Λασιθίου και Ηρακλείου κ. ΜΙΧΑΗΛ ΚΑΡΧΙΜΑΚΗΣ και κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ αντίστοιχα, κατέθεσαν αναφορά με την οποία η Πανελλήνια Ένωση Επαγγελματιών Πιλότων Πολιτικής Αεροπορίας ζητεί την εφαρμογή του ν. 1389/83 και την αξιοποίηση των πιλότων της Πολιτικής Αεροπορίας από την Πολεμική Αεροπορία και το Πυροσβεστικό Σώμα.
     8) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Στυρέων Εύβοιας ζητεί τη χορήγηση αδειών βυτιοφόρων.
     9) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Αλιευτικός Αγροτικός Σύλλογος Αλιβερίου και το Σωματείο Επαγγελματιών Αλιέων Νοτίου Εύβοιας ζητούν τη μείωση του ποσοστού συμμετοχής των χαμηλοσυνταξιούχων του Ι.Κ.Α. και του Ο.Γ.Α. στην αγορά φαρμάκων για το σακχαρώδη διαβήτη.
     10) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δημήτριος Μόκκας ζητεί την αναβάθμιση του Α.Σ.Ε.Α.Δ. Θεσσαλονίκης.
     11) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι αδιόριστοι εκπαιδευτικοί ζητούν τη σταδιακή επαγγελματική αποκατάσταση των αδιόριστων εκπαιδευτικών με τρία παιδιά κ.λπ..
     12) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι κύριοι Δαγγίλας Γεώργιος και Ζαραμυτίδου Ελένη ζητούν να δοθεί δικαίωμα πρόσβασης στην τριτοβάθμια εκπαίδευση, στον ανάπηρο γιο τους.
     13) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Λύκειο Ελληνίδων Θεσσαλονίκης ζητεί χώρο για τη στέγασή του.
     14) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ευθύμιος Ασημακόπουλος ζητεί τη μετεγγραφή του γιου του.
     15) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Ηρακλείου ζητεί τον έλεγχο των χαρακτηρισμένων ως διατηρητέων κτιρίων του Νομού Ηρακλείου.
     16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η στήριξη των παραγωγών θερμοκηπίων Ιεράπετρας Λασιθίου.
     17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να μην αυξηθεί η ισχύς του ΑΗΣ Αθερινόλακκου.
     18) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Νομάρχης Χανίων ζητεί χρηματοδότηση για την αποκατάσταση ζημιών και την κατασκευή συμπληρωματικών έργων για την επαναλειτουργία του Εθνικού Δρυμού Λευκών Ορέων στο Φαράγγι της Σαμαριάς.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4977/25-11-05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 4029 Β/29-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε για τα εξής:
     Το Υ.ΠΕ.ΧΩ.Δ.Ε., δραστηριοποιείται προς την κατεύθυνση της βελτίωσης των στεγαστικών συνθηκών των παλιννοστούντων νοικοκυριών μέσω της προώθησης στεγαστικών προγραμμάτων, λαμβάνοντας υπόψη την οξύτητα των στεγαστικών προβλημάτων, την αναγκαιότητα γρήγορης κοινωνικής τους ένταξης, τις προϋποθέσεις και επιθυμίες των ενδιαφερομένων καθώς και το ενδιαφέρον της Πολιτείας για δημογραφική τόνωση των περιοχών Ανατολικής Μακεδονίας και Θράκης, οι οποίες εντάσσονται στην Α΄ ζώνη κινήτρων, σύμφωνα με το άρθρο 4, του Ν. 2790/2000. Συγκεκριμένα, εξετάζεται και προωθείται η πολεοδόμηση εκτάσεων, που προσφέρει το Δημόσιο ή οι Ο.T.Α., μέσω της έγκρισης νέων και της επέκτασης υφισταμένων ρυμοτομικών σχεδίων, καθώς επίσης και μέσω της έγκρισης Τοπικών Ρυμοτομικών Σχεδίων, σε περιπτώσεις επειγόντων στεγαστικών προγραμμάτων. Την περίοδο αυτή, εξετάζεται η έγκριση τοπικών ρυμοτομικών σχεδίων, για την προώθηση επειγόντων στεγαστικών προγραμμάτων στις Σέρρες, στο Δοξαρά Γρεβενών και στο Βερτίσκο Θεσ/νίκης. Γενικά, έχει παρατηρηθεί μία δυσκολία των Ο.Τ.Α. που έχουν αναλάβει την οικιστική αποκατάσταση παλιννοστούντων ομογενών μέσω της προώθησης στεγαστικών προγραμμάτων, να ολοκληρώσουν τις απαιτούμενες μελέτες για την πολεοδόμηση των αναγκαίων εκτάσεων.
     Το ΥΠΕΧΩΔΕ διαθέτει δωρεάν ολοκληρωμένες μελέτες τύπων κατοικιών, συνολικής επιφανείας 120,00 τ.μ., για κάλυψη της στεγαστικής ανάγκης των παλιννοστούντων ομογενών από την τέως Σοβ. Ένωση. Η οικοδομική άδεια, εφόσον αφορά σε κύρια και μοναδική κατοικία του δικαιούχου, τυγχάνει του ευεργετήματος ατελούς έκδοσης.
     Όσον αφορά στο στεγαστικό πρόγραμμα του Εθνικού Ιδρύματος Υποδοχής και Αποκατάστασης Παλιννοστούντων Ομογενών Ελλήνων (Ε.Ι.Υ.Α.Π.Ο.Ε.), σας πληροφορούμε ότι το Υ.ΠΕ.ΧΩ.Δ.Ε. δεν είχε αρμοδιότητα και επομένως ούτε συμμετοχή στο έργο του Ε.Ι.Υ.Α.Π.Ο.Ε., του οποίου την εποπτεία είχε το Υπουργείο Εξωτερικών. Για την παρακολούθηση των προγραμμάτων των Ζωνών Ενεργού Πολεοδομίας στις περιπτώσεις των Ζ.Ε.Π. Ξάνθης και Κομοτηνής, το πρόγραμμα στεγαστικής αποκατάστασης παλιννοστούντων ομογενών μέσω του Ε.Ι.Υ.Π.Ο.Ε. δεν απέδωσε τα αναμενόμενα. Συγκεκριμένα, στα τμήματα των Ζ.Ε.Π. Ξάνθης και Κομοτηνής, που αποκτήθηκαν από το Ε.Ι.Υ.Α.Π.Ο.Ε. και όπου παρουσιάστηκαν φαινόμενα αυθαίρετης δόμησης και προβλήματα υλοποίησης του σχεδίου πόλης και των έργων υποδομής, αυτά, με τις παρ. 7 & 8, του άρθρου 13, του Ν. 3212/2003, εξαιρέθηκαν της Ζ.Ε.Π., ώστε να καταστεί εφικτή η τροποποίηση του σχεδίου πόλης, η επίλυση του προβλήματος των αυθαιρέτων και η χρηματοδότηση και η υλοποίηση των έργων υποδομής.
     Τελειώνοντας, για πληρέστερη ενημέρωση σας επισυνάπτουμε το με αρ. πρ. 3869/6.12.2005 έγγραφο της αρμόδιας Περιφέρειας Ανατολικής Μακεδονίας - Θράκης.
     Ο Υπουργός
     Γ. ΣΟΥΦΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 5098/30-11-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 4055 Β/23-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Αναφερόμενοι στη παραπάνω σχετική ερώτηση, σας γνωρίζουμε τα εξής:
     - Σύμφωνα με το άρθρο 2 παρ. 1 του Ν.2508/97 (ΦΕΚ 124 Α/97) «για την οικιστική οργάνωση, την προστασία περιβάλλοντος και τη γενικότερη ανάπτυξη των ευρύτερων περιοχών των αστικών συγκροτημάτων Πάτρας, του Ηρακλείου Κρήτης, της Λάρισας, του Βόλου, της Καβάλας και των Ιωαννίνων, καταρτίζονται και εγκρίνονται ρυθμιστικά σχέδια και προγράμματα προστασίας του περιβάλλοντος».
     - Σύμφωνα με την παρ. 2 του ίδιου άρθρου δύναται να εγκριθούν ρυθμιστικά σχέδια και για άλλα μεγάλα αστικά συγκροτήματα της χώρας, πέραν των αναφερομένων πόλεων στη παραπάνω παράγραφο, με κριτήρια ιδίως το μητροπολιτικό χαρακτήρα του αστικού συγκροτήματος, το μέγεθος του πληθυσμού, τις τάσεις οικονομικής και κοινωνικής εξέλιξης της περιοχής ή τη γενικότερη σημασία της περιοχής για τη χώρα, τη σύνδεση ή τις σχέσεις της με άλλες χώρες.
     - Σύμφωνα με το Περιφερειακό Πλαίσιο του Χωροταξικού Σχεδιασμού και Αειφόρου Ανάπτυξης της Περιφέρειας Στερεάς Ελλάδας (αρ, Υπουργικής Απόφασης 26298/1.7.03 ΦΕΚ 1469 Β/9.10.03) δίδεται κατεύθυνση για την εκπόνηση ρυθμιστικών σχεδίων με άμεση προτεραιότητα για τις πόλεις της Λαμίας και Χαλκίδας.
     Κατόπιν αυτών θεωρούμε ότι μετά την πρώτη φάση ανάθεσης και εκπόνησης των μελετών ρυθμιστικών σχεδίων για τις πόλεις των Ιωαννίνων, Βόλου, Λάρισας και Πάτρας, θα εξετασθεί η προώθηση ανάλογων μελετών ρυθμιστικών σχεδίων και για άλλες πόλεις και ειδικότερα για τη Χαλκίδα.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 5092/30-11-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 4053Β/23-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω ερώτησης, σας γνωρίζουμε ότι:
     Το ΥΠΕΧΩΔΕ από τις αρχές του 2001, έκανε εντατικές προσπάθειες για την προώθηση της εφαρμογής του Π.Δ. για τον καθορισμό ζωνών προστασίας του Κηφισού ποταμού και των παραχειμάρων του, (ΦΕΚ 632/Δ/27-7-94) και εντάθηκαν οι έλεγχοι σε έργα και δραστηριότητες που βρίσκονται στην εν λόγω περιοχή τόσο από τις κεντρικές υπηρεσίες του ΥΠΕΧΩΔΕ, όσο και από την Περιφέρεια Αττικής και τις Νομαρχιακές Υπηρεσίες και εκδόθηκαν αρκετές τελεσίδικες αποφάσεις επιβολής προστίμων και άλλων κυρώσεων, καθώς και κατεδαφίσεων αυθαιρέτων κατασκευών οι οποίες αναμένεται να υλοποιηθούν στα πλαίσια των νέων πιστώσεων του προϋπολογισμού του 2006, για την Περιφέρεια Αττικής.
     Σύμφωνα με το άρθρο 3, παρ.7 του Π.Δ Προστασίας του ποταμού Κηφισού (ΦΕΚ 632/Δ/27-6-1994), προβλεπόταν να απομακρυνθούν τον Ιούνιο του 2004 (δέκα χρόνια μετά την έκδοση του Π.Δ), οι βιομηχανικές, βιοτεχνικές - κτηνοτροφικές μονάδες και λοιπά ειδικά κτίρια.
     Σύμφωνα με νεότερη διάταξη και πιο συγκεκριμένα σύμφωνα με το άρθρο 7, του Ν. 3325/11-3-05 (ΦΕΚ 68 Α΄) «Ίδρυση και λειτουργία βιομηχανικών - βιοτεχνικών εγκαταστάσεων στο πλαίσιο της αειφόρου ανάπτυξης και άλλες διατάξεις», οι δραστηριότητες που ιδρύθηκαν νόμιμα και επιβάλλεται από τις κείμενες διατάξεις η απομάκρυνσή τους, απομακρύνονται υποχρεωτικά σε διάστημα δώδεκα ετών από την ημερομηνία εφαρμογής της σχετικής διάταξης.
     Προκειμένου να υλοποιηθεί το Π.Δ Προστασίας του ποταμού Κηφισού, η Νομαρχία Αθηνών πραγματοποίησε ελέγχους, για την καταγραφή των μονάδων που βρίσκονται στην Α΄ Ζώνη Προστασίας (αυτών που λειτουργούν με νόμιμη άδεια και αυτών που δεν διαθέτουν άδεια, δεδομένου ότι δεν έχει ολοκληρωθεί η οριοθέτηση της Α΄ Ζώνης Προστασίας του ποταμού Κηφισού δεν είναι δυνατόν να γίνει άμεσα η πλήρης καταγραφή των μονάδων.
     Για το θέμα αυτό έχουν πραγματοποιηθεί κοινές συσκέψεις των Υπηρεσιών, με στόχο την αποτελεσματική εφαρμογή του Π.Δ. ενώ μελετάται η κατάρτιση ενός κοινού Σχεδίου Δράσης σε συνεργασία με όλους του εμπλεκόμενους φορείς ώστε να αντιμετωπισθεί καθολικά το θέμα μέχρι την εκπνοή της προθεσμίας του Ν.3325/05 προκειμένου να διασφαλισθεί η προστασία του περιβάλλοντος αλλά και η βιωσιμότητα των ελληνικών επιχειρήσεων.
     Για το Κέντρο Επεξεργασίας Λυμάτων της Μεταμόρφωσης, διευκρινίζεται ότι δεν απορρίπτει λύματα στον Κηφισό ποταμό. Τα υγρά απόβλητα που διοχετεύονται στο ρέμα της Πύρνας είναι αποτέλεσμα πλήρους βιολογικής επεξεργασίας και απολύμανσης, σύμφωνα με τους περιβαλλοντικούς όρους της Κοινής Υπουργικής Απόφασης οικ. 106338/7-3-2000.
     Επομένως τα απόβλητα αυτά δεν συνιστούν λύματα αλλά επεξεργασμένο νερό, το οποίο δεν δύναται να χρησιμοποιηθεί για άρδευση καλλωπιστικών φυτών, ύστερα από τη σύμφωνη γνώμη του Υπουργείου Υγείας.
     Τέλος, σας γνωρίζουμε ότι ο Φορέας Δ.Α.Κ. έχει υποβάλει Τεχνική Μελέτη προς το ΕΠΠΕΡ για χρηματοδότηση ύψους 800.000 €, πρόταση που εξετάζεται θετικά στα πλαίσια του Επιχειρησιακού Προγράμματος «Περιβάλλον».
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 5234/6-12-05 ερώτηση του Βουλευτή κ. Συλιανού Νικηφοράκη δόθηκε με το υπ’ αριθμ. 4081 Β/30-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Έχοντας υπόψη την ως άνω σχετική ερώτηση, σας γνωρίζουμε ότι σύμφωνα με το σχέδιο ΚΥΑ που προωθήθηκε στο Υπουργείο μας από το Υπουργείο Οικονομίας και Οικονομικών και το Υπουργείο Τουριστικής Ανάπτυξης, η Περιφέρεια Κρήτης περιλαμβάνεται στα τμήματα της Επικράτειας, στα οποία δεν έχουν εφαρμογή οι ενισχύσεις εmxoρήγησης, επιδότησης χρηματοδοτικής μίσθωσης και επιδότησης μισθολογικού κόστους του Ν.3299/2004, για τα επενδυτικά σχέδια ίδρυσης ή επέκτασης ξενοδοχειακών εγκαταστάσεων.
     Σύμφωνα με το σκεπτικό του εν λόγω σχεδίου ΚΥΑ για τη διαμόρφωση του, ελήφθησαν υπόψη, μεταξύ άλλων:
     Οι προτάσεις των θεσμικών κυρίως φορέων περιοχών της Επικράτειας,
     - Τα πορίσματα από την αξιολόγηση στατιστικών στοιχείων για την εξέλιξη της εν γένει τουριστικής δραστηριότητας της Ελλάδας τα έτη 1998 - 2004
     - Τα αποτελέσματα της εφαρμογής της με α.π. 27783/22.04.03 (ΦΕΚ 499/Β/2004) αντίστοιχης ΚΥΑ.
     Ο Υπουργός
     Γ. ΣΟΥΦΛΙΑΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 23 Ιανουαρίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
     1. Η με αριθμό 354/16.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ Εμμανουήλ Όθωνα προς τους Υπουργούς Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, σχετικά με την καταβολή των οφειλόμενων στους μικρομεσαίους εργολήπτες δημοσίων έργων.
     2. Η με αριθμό 365/17.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Δικαιοσύνης και Αγροτικής Ανάπτυξης και Τροφίμων, σχετικά με τις δικαστικές διώξεις των αγροτών, τον καταλογισμό των δικαστικών εξόδων κ.λπ..
     3. Η με αριθμό 371/17.1.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με καθαίρεση νομίμως εκλεγμένου εκπροσώπου των γιατρών από το Δ.Σ. του Γενικού Νοσοκομείου Ρεθύμνου.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 360/16.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου  Κεγκέρογλου προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την επίλυση των προβλημάτων του οδικού δικτύου Ηρακλείου-Βιάννου στην Κρήτη.
     2. Η με αριθμό 366/17.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με τις προθέσεις της Κυβέρνησης για ιδιωτικοποίηση της δακοκτονίας κ.λπ..
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 361/17-1-2006 επίκαιρη ερώτηση το Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποζημίωση των πληγέντων από τον πρόσφατο σεισμό στη νοτιανατολική Λακωνία κ.λπ. διαγράφεται λόγω αναρμοδιότητος. 
     Η δεύτερη με αριθμό 368/17-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την εφαρμογή του νέου κανονισμού για τη ζάχαρη, τις επιπτώσεις εφαρμογής του κ.λπ. διαγράφεται λόγω κωλύματος του κυρίου Υπουργού. 
     Εισερχόμαστε στη συζήτηση της τρίτης με αριθμό 369/17-1-2006 επίκαιρης ερώτησης του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ωράριο λειτουργίας των τραπεζών κ.λπ.. 
     Η επίκαιρη ερώτηση του κ. Αλαβάνου αναλυτικά έχει ως εξής:
     «Μεγάλες Τράπεζες ανοίγουν υποκαταστήματά τους σε πολυκαταστήματα, τα οποία λειτουργούν πέραν του προβλεπόμενου από την ισχύουσα συλλογική σύμβαση εργασίας, η οποία μάλιστα έχει επικυρωθεί και με νόμο, ωραρίου εργασίας. Την ίδια στιγμή ο Υπουργός Οικονομίας κ. Αλογοσκούφης και άλλα μέλη της Κυβέρνησης με δηλώσεις τους άφησαν ανοικτό το ενδεχόμενο εναρμόνισης της λειτουργίας των τραπεζών με το απελευθερωμένο ωράριο των καταστημάτων. Ενώ εξελίσσεται αυτή η προσπάθεια εξόντωσης των εργαζομένων στις Τράπεζες, αυτές παρουσιάζουν τρομακτική έκρηξη των κερδών τους. Ήδη στο εννιάμηνο του 2005 οι Τράπεζες έχουν πραγματοποιήσει τόσα κέρδη όσα έκαναν καθ’ όλη τη διάρκεια του 2004. Εκτιμώνται ότι τα κέρδη τους είναι μεγαλύτερα κατά 50% από τις προηγούμενες χρονιές. Η εξέλιξη αυτή είναι σε μεγάλο βαθμό αποτέλεσμα των αυξημένων χορηγήσεων κυρίως προς νοικοκυριά και μικρομεσαίες επιχειρήσεις και στην επιθετική τους πολιτική έναντι των πολιτών, όταν το επιτόκιο για την κάρτα φθάνει έως 20% και το επιτόκιο καταθέσεων είναι στο 1%. Λαμβάνοντας υπόψη τα ανωτέρω ερωτώνται οι κύριοι Υπουργοί:
     1. Γιατί δεν έχουν λάβει μέτρα για την τήρηση του νόμιμου και συμβατικού ωραρίου των εργαζομένων στις Τράπεζες; 
     2. Τι μέτρα προτίθενται να λάβουν για τη μείωση της ψαλίδας των τραπεζικών επιτοκίων καταθέσεων και χορηγήσεων;». 
     Στην ερώτηση του Προέδρου κ. Αλαβάνου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     Κύριε Υπουργέ, έχετε το λόγο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού Ριζοσπαστικής Αριστεράς, γνωρίζετε καλύτερα από μένα ότι η ελευθερία των συλλογικών διαπραγματεύσεων είναι συνταγματικά κατοχυρωμένο δικαίωμα. Σύμφωνα δε με το ν. 1886/1990 οι συλλογικές συμβάσεις εργασίας υπογράφονται μετά από ελεύθερες διαπραγματεύσεις μεταξύ των ενδιαφερομένων μερών και, σε περίπτωση αποτυχίας αυτών, με προσφυγή στις διαδικασίες του Οργανισμού Μεσολάβησης Διαιτησίας. 
     Το Υπουργείο Απασχόλησης και Κοινωνικής Προστασίας δεν εμπλέκεται στις πιο πάνω διαδικασίες ούτε παρεμβαίνει, παρά μόνο παρακολουθεί και ελέγχει την πιστή τήρηση και εφαρμογή των όρων των συλλογικών συμβάσεων. Ο έλεγχος της νομιμότητας των συλλογικών συμβάσεων ή των διαιτητικών αποφάσεων ανήκει στη δικαιοδοσία των πολιτικών δικαστηρίων. 
     Απόδειξη αυτού, κύριε Αλαβάνο, είναι ότι οι περιφερειακές υπηρεσίες του Σ.Ε.Π.Ε., αλλά και η υπηρεσία ειδικών επιθεωρητών διενήργησαν επανειλημμένους ελέγχους σε χώρους εργασίας -τραπεζών κυρίως- για θέματα τήρησης του ωραρίου. Κατά το 2004 πραγματοποιήθηκαν πεντακόσιοι δεκαεννέα έλεγχοι, διαπιστώθηκαν παραβάσεις, επεβλήθησαν εκατόν δεκαεπτά πρόστιμα, έγιναν πέντε μηνύσεις και κατεβλήθησαν συνολικά 160.000 ευρώ. Από 1-1-2005 έως 30-9-2005 και μέχρι σήμερα έχουν γίνει τριακόσιοι εξήντα έλεγχοι. 
     Άρα η Κυβέρνηση κάνει αυτό που οφείλει και αυτό που λένε οι νόμοι. Όσον αφορά το πρόβλημα που έχει ανακύψει με τη τήρηση του ωραρίου λειτουργίας των καταστημάτων της Τράπεζας EUROBANK στο εμπορικό κέντρο του Αμαρουσίου “THE MALL”, σας γνωστοποιώ ότι στις 2-12-2005, ημέρα Παρασκευή, πήγε ο έλεγχος του ΣΕΠΕ και πράγματι βρήκε καταστρατήγηση του ωραρίου και έβαλε πρόστιμο 160.000 ευρώ. Το πρόβλημα είναι πλέον στην Ο.Τ.Ο.Ε. μεταξύ των συνδικαλιστικών οργανώσεων. Εμείς δεν ασχολούμεθα. Έχει μεν άδεια ως ανταλλακτήριο, αλλά είδαμε ότι έκανε τραπεζικές συναλλαγές και γι’ αυτό επιβάλαμε το πρόστιμο. Από κει και πέρα είναι θέμα ελευθέρων διαπραγματεύσεων. 
     ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού κ. Αλαβάνος έχει το λόγο. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε. 
     Κύριε Γιακουμάτε, με συγχωρείτε που δεν χρησιμοποιώ τον όρο «Υπουργέ», γιατί απ’ ό,τι φαίνεται η Κυβέρνηση δείχνει συνεχώς ότι δεν κυβερνά αυτόν τον τόπο. 
     Και δεν εφαρμόζει τη νομοθεσία του τόπου είτε πρόκειται για θέματα ξένων υπηρεσιών που λειτουργούν στη χώρα μας είτε πρόκειται για θέματα εργασιακά, όπως είναι το ζήτημα της “EUROBANK” στο “THE MALL”. Παραβιάζει τη συλλογική σύμβαση εργασίας, η οποία είναι μια κλαδική σύμβαση και έχει υπογραφεί ανάμεσα στην Ο.Τ.Ο.Ε. και στις τράπεζες.
     Μου είπατε ότι τέθηκε μια φορά στις αρχές Δεκέμβρη. Καλά έκανε και τέθηκε και καλά έκανε και μπήκε το πρόστιμο. Γιατί συνεχίζει με τέτοιο προκλητικό τρόπο η τράπεζα αυτή να προσπαθεί να ανοίξει το κατάστημά της στο “THE MALL”, παραβιάζοντας την κλαδική σύμβαση; Και είναι υποχρεωμένοι οι ίδιοι οι εργαζόμενοι, επειδή δεν υπάρχει κράτος, κύριε Υπουργέ, δεν υπάρχει Υπουργείο Απασχόλησης και Προστασίας, να περιφρουρούν τα δικαιώματά τους.
     Βλέπουμε σήμερα να εμφανίζεται και να προκαλεί ακόμη και αν είχαμε και μια Κυβέρνηση πραγματική, η “EUROBANK”, αξιοποιώντας ένα εργοδοτικό σωματείο, όπου κάνει μια συμφωνία ο κάθε εργοδότης. Ο κάθε μεγάλος εργοδότης θα μπορούσε να φτιάξει το δικό του σωματείο και να έχει και κόσμο, όταν το σωματείο αυτό λειτουργεί σ’ ένα χώρο, που υπάρχει φόβος ανασφάλειας κ.λπ..
     Γιατί έχετε αυτήν τη στάση απέναντι στις μεγάλες τράπεζες; Τι θέλει ο κόσμος από τις τράπεζες; Θέλει να σταματήσει αυτή η ληστεία, που αφορά το 20% του επιτόκιου στις κάρτες και στο 1% του επιτόκιου των καταθέσεων. Τι θέλει ο κόσμος από τις μεγάλες τράπεζες; Να πηγαίνει το Σάββατο να παίρνει χρήματα; Από πού να πάρει, από ποιους λογαριασμούς; Θέλει να ανοίξουν θέσεις απασχόλησης, να σταματήσουν τις απλήρωτες υπερωρίες και να δώσουν δουλειά στις τράπεζες, οι οποίες αύξησαν τα κέρδη τους κατά 50% και κατά 70%. Έχει μεγάλες ευθύνες η Κυβέρνηση. Σε χώρες υπερανεπτυγμένες, όπως είναι η Φινλανδία και η Δανία, το Σάββατο και την Κυριακή τα καταστήματα είναι κλειστά.
     Και το ερώτημά μου, κύριε Υπουργέ, είναι: Έχουμε τελικά Κυβέρνηση; Ή παριστάνουμε τον Πόντιο Πιλάτο και στη “EUROBANK”, και στην “COCA COLA”; Βλέπουμε τις μεγάλες εταιρείες με τα μεγάλα κέρδη –η “COCA COLA” με 350.000.000 ευρώ κέρδος- να πετάνε στο δρόμο εργαζόμενους, δεκάδες εκατοντάδες, στην Αθήνα, στο Μεσολόγγι, στην Κέρκυρα, στη Ρόδο. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
     Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, με όλο το σεβασμό, βιάζεστε λίγο για την “COCA COLA”. Σας ενημερώνω ότι για την “COCA COLA” δεν έχει έρθει ακόμα ούτε αίτημα των εργαζομένων ούτε αίτημα της εργοδοσίας. Να είστε σίγουρος ότι θα επιληφθούμε, όταν έρθει η ώρα και αν έρθει, του θέματος. Εγώ δημοσιογραφικά μόνο δεν μπορώ να σχολιάσω ποιο είναι το πρόβλημα και τι ακριβώς ζητάει η ιδιοκτησία της “COCA COLA”. Και τότε θα καταλάβετε ότι υπάρχει και κράτος και Κυβέρνηση, που υπεύθυνα, με πολιτική βούληση, κυβερνά αυτόν τον τόπο.
     Όσον αφορά το “THE MALL”, θα σας πω το εξής: Το Σύνταγμα λέει για συλλογικές εθνικές συμβάσεις, αλλά μιλάει και για υπηρεσιακές συμβάσεις, κύριε Αλαβάνο. Και έχουν γίνει πολλές φορές πολλών τύπων υπηρεσιακές συμβάσεις. Και το σωματείο που έλεγξα, το “Union”, είναι το πιο αντιπροσωπευτικό και έχει γύρω στο 90% - 95% των εργαζομένων στη “EUROBANK”.
     Καθαρά ενημερωτικά θα σας πω ότι δεν είναι υπόθεση δική μας, δεν παρεμβαίνει το Υπουργείο στο εάν έκαναν υπηρεσιακή σύμβαση να εργάζεται και να λειτουργεί στο “THE MALL” στην Αθήνα και στη Θεσσαλονίκη. Εμείς τουναντίον καθυστερήσαμε και δεν δώσαμε την άδεια στη Θεσσαλονίκη, διότι δεν υπήρχε σύμβαση, ώστε να τηρηθούν τα νόμιμα στο ωράριο λειτουργίας της.
     Έρχεται, όμως, με ελεύθερες διαπραγματεύσεις η “EUROBANK” με το αντιπροσωπευτικό σωματείο, το νόμιμο, και βάζει τριανταπεντάωρο –για το οποίο εσείς έχετε πρωτοστατήσει- και ζητάει με τη συναίνεση των εργαζομένων, με τη θέληση του σωματείου, να λειτουργεί.
     Και αυτό είναι για μας δέσμευση. Υπάρχει σύμβαση επιχειρησιακή. Και υπάρχει τριανταπεντάωρο. Και υπάρχει και η βούληση των εργαζομένων. Αυτό σέβεται η Κυβέρνηση. Και παρακολουθεί η Κυβέρνηση. Όπου υπάρχει παρανομία, πέφτει ο πέλεκης.
     Και θα σας πω και κάτι άλλο, κύριε Αλαβάνο. Ας προσέχει η Ο.Τ.Ο.Ε.. Εγώ δεν ασχολούμαι. Όταν έγινε, όμως, για το αεροδρόμιο «Ελευθέριος Βενιζέλος» επιχειρησιακή σύμβαση με συγκεκριμένες τράπεζες, ο κ. Τσουκαλάς τι έκανε τότε; Εμείς δεν σεβαστήκαμε την επιχειρησιακή σύμβαση –όχι εμείς, η προηγούμενη Κυβέρνηση- στο αεροδρόμιο «Ελευθέριος Βενιζέλος»; Τώρα «είναι αργά για δάκρυα, Στέλλα»!
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στις επίκαιρες ερωτήσεις δεύτερου κύκλου.
     Η με αριθμό 363/17-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μανιάτη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τον παγετό παραγωγών του Νομού Αργολίδας, διαγράφεται λόγω κωλύματος του κυρίου Υπουργού.
     Προχωρούμε στη συζήτηση της δεύτερης με αριθμό 367/17-1-2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τις πρόσφατες πλημμύρες στο Νομό Πρέβεζας, την αποζημίωση των πληγέντων κ.λπ.. 
     Αναλυτικότερα, η επίκαιρη ερώτηση του κ. Κοσιώνη έχει ως εξής:
     «Σε άσχημη κατάσταση βρίσκεται ο Νομός Πρέβεζας από τις πλημμύρες που έπληξαν την περιοχή τις μέρες των γιορτών. Έχει πλημμυρίσει επανειλημμένα ο ποταμός Λούρος και Αχέροντας και άλλοι ξηροπόταμοι του Νομού. Οι μεγαλύτερες καταστροφές έγιναν στο Δήμο Θεσπρωτικού, ενώ σημαντικές είναι οι ζημιές και στους Δήμους Φαναρίου, Λούρου, Φιλιππιάδας, Ζαλόγγου, Πάργας και στην Κοινότητα Κρανιάς. 
     Ενδεικτικά αναφέρουμε ότι:
     -Πλημμύρισαν καταστήματα και σπίτια στον κεντρικό δρόμο του Θεσπρωτικού. Ανάμεσα στα κτήρια που υπέστησαν ζημιές είναι και το Κέντρο Υγείας Θεσπρωτικού και το σούπερ μάρκετ της Ένωσης Γεωργικών Συνεταιρισμών.
     -Έχουν καταστραφεί αρκετά αντλιοστάσια των ΤΟΕΒ όλου του Νομού και αν δεν επιδιορθωθούν, κανένα αρδευτικό του Νομού δεν πρόκειται να λειτουργήσει.
     -Έχει καταστραφεί το μεγαλύτερο μέρος των αγροτικών δρόμων και χιλιάδες στρέμματα αγροτικής καλλιέργειας, καθώς και αρκετές κτηνοτροφικές μονάδες.
     -Έχει πάθει καθίζηση ο εθνικός δρόμος Πρέβεζας-Ηγουμενίτσας στη θέση Γέφυρα της Δέσπως και η κυκλοφορία γίνεται από παράκαμψη. Επίσης έχει υποστεί μεγάλη ζημιά η 5η επαρχιακή οδός (Πάργα-Ανθούσα).
     Για την κατάσταση αυτή έχουν τεράστιες ευθύνες οι κυβερνήσεις του ΠΑ.ΣΟ.Κ. και της Νέας Δημοκρατίας, που δεν διαθέτουν πιστώσεις για την πραγματοποίηση των αναγκαίων αντιπλημμυρικών και αποστραγγιστικών έργων στο Νομό.
     Ερωτώνται οι κ.κ. Υπουργοί:
     -Εάν θα κηρυχθεί ο Νομός πλημμυρόπληκτος και θα δοθούν άμεσα όλες οι αναγκαίες χρηματοδοτήσεις σε ΤΟΕΒ, Ν.Α και Δήμους για την αποκατάσταση των παραπάνω ζημιών και αν θα αποζημιωθούν άμεσα οι πληγέντες για το σύνολο της ζημιάς που υπέστησαν.
     -Τι μέτρα θα παρθούν για να υλοποιηθούν τα αναγκαία αντιπλημμυρικά έργα που έχει ανάγκη ο Νομός, όπως είναι τα αντιπλημμυρικά έργα στους ποταμούς Λούρο και Αχέροντα, αντιπλημμυρικά έργα και στραγγιστικά στις πεδιάδες;»
     Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Πράγματι, με την ευαισθησία που σας διακρίνει, κύριε Βουλευτά, επισημαίνετε ένα πρόβλημα, το οποίο βέβαια δημιουργήθηκε από μία ασυνήθιστη, για την Ελλάδα, κατάσταση τα τελευταία εξήντα χρόνια. Δεν ξέρω αν ξέρετε ότι για πρώτη φορά στην Ελλάδα μετά από εξήντα χρόνια έχουν υπερδιπλασιαστεί οι πλημμυρικές απορροές. Δεν ξέρω αν ξέρετε ότι ο Μόρνος, παραδείγματος χάρη, ξεχειλίζει. Και βέβαια τα ίδια φαινόμενα υπήρχαν και στο Νομό Πρέβεζας και Θεσπρωτίας βέβαια. Έπεσαν σε λίγες μέρες περί τα τριακόσια χιλιοστά βροχής, δηλαδή περίπου το 1/3 της ετήσιας βροχής στην περιοχή. Παρά ταύτα, το κράτος πρέπει να είναι παρών –συμφωνώ μαζί σας- και να λάβει ειδικά μέτρα. Και έτσι ακριβώς έγινε. 
     Τις αμέσως επόμενες μέρες, πέραν της επίσκεψης του Γενικού Γραμματέα Δημοσίων Έργων επιτόπου, κινητοποιήθηκε η αρμόδια υπηρεσία, η Υ.Α.Σ, έκανε όλη την απογραφή που έπρεπε και ήδη, εδώ και μερικές μέρες υπεγράφη από τον Υπουργό μας η κοινή υπουργική απόφαση με την οποία κηρύσσεται η περιοχή αυτή πλημμυρόπληκτη και οριοθετείται με ακρίβεια το σύνολο των επιμέρους περιοχών που έχουν πληγεί, ώστε να αρχίσει η διαδικασία των καταβολών αποζημιώσεων, ατόκων δανείων κ.λ.π.. Συνεπώς ήδη αυτήν τη στιγμήν που μιλάω έχει ξεκινήσει η διαδικασία της υλοποίησης των αποζημιώσεων για τις οποίες αναφέρεστε.
     Επιπλέον, όπως επίσης ορθά επισημαίνετε, στην πέμπτη επαρχιακή οδό Πάργας-Ανθούσας υπήρξε ένα πρόβλημα και εδώ και εννιά μήνες περίπου το Υ.ΠΕ.ΧΩ.Δ.Ε. χορήγησε ένα σημαντικό ποσό, 250.000 ευρώ, για να μπορέσει να τακτοποιηθεί αυτή η κατολίσθηση και για άλλες παρεμβάσεις στην περιοχή. 
     Ένα σοβαρότερο πρόβλημα υπάρχει πράγματι στο δρόμο Πρέβεζας-Ηγουμενίτσας κοντά στη Γέφυρα της Δέσπως και ήδη, αφ’ ενός μεν η αρμόδια Δ.Ε.Σ.Ε της περιοχής έχει κάνει προσωρινή αποκατάσταση –κυκλοφορείται σήμερα ο δρόμος- το πρόβλημα, όμως, δεν έχει λυθεί. Είναι σοβαρότερο από μία προσωρινή αποκατάσταση.
     Για το λόγο αυτό το Υ.ΠΕ.ΧΩ.Δ.Ε. ήδη έχει ολοκληρώσει μια πρώτη εκτίμηση του προβλήματος –έστειλε και δυο καθηγητές ειδικούς στην περιοχή, για να φτιάξουν τη σχετική έκθεση- και ετοιμάζει μια ολοκληρωμένη μελέτη, από την οποία εκτιμάται ήδη ότι η πραγματική αποκατάσταση θέλει περί το 1,5 εκατομμύριο ευρώ για να γίνει σωστά και για να μην έχουμε νέα καθίζηση στην περιοχή. Η περιφέρεια θεωρεί ότι είναι δυνατόν αυτό το ποσό να βρεθεί, ώστε του χρόνου τέτοια εποχή στην περιοχή αυτή να έχει εξυγιανθεί πλήρως ο δρόμος.
     Επειδή βλέπω ότι έχει περάσει ο χρόνος μου, στα υπόλοιπα, θα αναφερθώ στη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο κ. Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υπουργέ, κατ’ αρχήν θεωρώ θετική τη δήλωσή  σας ότι ο νομός κηρύσσεται πλημμυρόπληκτος και ότι προβλέπονται ορισμένα κονδύλια. Ήθελα να κάνω βέβαια ένα σχόλιο για την εισαγωγή σας, γιατί είναι συνηθισμένο φαινόμενο –δεν έχει σχέση με σας και μόνο- κάθε φορά που δημιουργούνται τέτοιου είδους καταστροφές, να μιλάμε για ακραία καιρικά φαινόμενα και άλλα τέτοια σχετικά. Το θέμα της διευθέτησης των υδάτινων πόρων και των χειμάρρων, είναι υπόθεση που χρονολογείται από τα μέσα της δεκαετίας του ’60. Έχουν λεχθεί μεγάλα λόγια, ότι θα διευθετηθούν αυτά τα πράγματα και ξέρουμε, επειδή έχουμε και μια επερώτηση μετά που έχει σχέση με το Γ΄ Κοινοτικό Πλαίσιο Στήριξης και όλα αυτά που έχουν γίνει, ότι δεν έχουν υπάρξει μέτρα τέτοιας προστασίας. Και όταν λέμε «ακραία καιρικά φαινόμενα» ή όπως το λέτε εσείς, «ασυνήθιστα», σημαίνει ότι τα έργα υποδομής που γίνονται για την προφύλαξη της ζωής και της περιουσίας των ανθρώπων κάθε περιοχής, γίνονται ακριβώς για ακραία καιρικά φαινόμενα και όχι για συνηθισμένες βροχοπτώσεις. 
     Και έγινε κάτι το οποίο δεν έχει γίνει μέχρι τώρα. Το δεύτερο μέρος της ερώτησης λοιπόν, το τι μέτρα θα παρθούν για την αντιμετώπιση και τα αναγκαία αντιπλημμυρικά έργα κ.λπ., είναι κάτι το οποίο μένει κατά κάποιο τρόπο μετέωρο. Πιστεύω στη δευτερολογία σας να αναφερθείτε σ’ αυτό. Θεωρώ πάντως θετικό το ότι παίρνετε κάποια μέτρα συγκεκριμένα, χαρακτηρίζοντας την περιοχή εκείνη, που έχει υποστεί τις συνέπειες των βροχοπτώσεων. 
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός ΠΕ.ΧΩ.Δ.Ε. έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι, εθίγη ένα δεύτερο θέμα που έχει σχέση με τα γενικότερα αντιπλημμυρικά έργα, στα οποία, για να είμαστε ειλικρινείς, υστερεί η Ελλάδα –έχετε δίκιο, υστερεί η Ελλάδα σε τέτοια έργα- αλλά και άλλες χώρες. Πρέπει να σας πω ότι ο σχεδιασμός των έργων αυτών γίνεται με βάση τη συχνότητα της πλημμύρας, όπως λέμε -για παράδειγμα- «αιχμή πλημμύρας, της τάξεως της εικοσαετίας ή της τριακονταετίας» και έτσι γίνεται και στην υπόλοιπη Ευρώπη που έρχονται πλημμύρες μεγαλύτερες, κατακλύζουν περιοχές και έχουν ζήσει καταστροφές μεγάλες, παρ΄ ότι έχουν πολύ περισσότερα έργα από εμάς. 
     Παρά ταύτα, στην προαναφερθείσα περιοχή, χρειάζεται πράγματι μια σειρά αντιπλημμυρικών έργων, τα οποία έχουν ενταχθεί εδώ και πολλά χρόνια στις νομαρχίες σαν χώρος ευθύνης και απευθείας χρηματοδοτούνται από το Υπουργείο Οικονομίας και Οικονομικών. Εμείς, όπου υπάρχει ένα ειδικό θέμα δύσκολο, μας ζητείται και παρεμβαίνουμε κυρίως για μια καλύτερη και πληρέστερη μελέτη. Συνεπώς θα συμφωνήσω μαζί σας ότι πρέπει να δοθούν περισσότερα χρήματα στις νομαρχίες για αντιπλημμυρικά έργα, έτσι ώστε σε συνήθεις πλημμύρες, τουλάχιστον, να μην έχουμε ζημιές και καταστροφές. 
     Και μια τελευταία παρατήρηση, για να κλείσω. Η ερώτησή σας απευθύνεται και στο Υπουργείο Αγροτικής Ανάπτυξης και Τροφίμων, για το οποίο θα καταθέσω ένα έγγραφο που μας έχει έρθει. Σας λέω συνοπτικά ότι ο ΕΛ.Γ.Α. έχει ήδη προχωρήσει σε καταγραφή των ζημιών σε καλλιέργειες εσπεριδοειδών, χειμερινών σιτηρών, τριφυλλιού κ.λπ. και ήδη έχουν γίνει και οι απαραίτητες διαδικασίες ενημέρωσης των παραγωγών, για να καταθέσουν αιτήσεις για αποζημιώσεις. Τα υπόλοιπα θα τα δείτε από το έγγραφο που θα καταθέσω στα Πρακτικά. Είναι πληρέστερο και αναλυτικότερο.
     Και τελειώνοντας, θα σας πω ότι ούτως ή άλλως περνάμε, όπως σας είπα, φέτος μια σπάνια περίοδο πολλών νερών, που δεν έχει όμως μόνο αρνητικά, αλλά έχει και θετικά αποτελέσματα, τα οποία ελπίζουμε να είναι πιο πολλά από τα αρνητικά τόσο στον τομέα των υδρεύσεων -που είναι καίριος- όσο και στον τομέα τον ενεργειακό με τα φράγματα της Δ.Ε.Η. και τις λοιπές άλλες ευεργετικές επιπτώσεις του συσσωρευμένου ήδη στα φράγματα νερού. 
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Η τρίτη, η υπ’ αριθμόν 370/17-01-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, σχετικά με τη χορήγηση άδειας αποψίλωσης δάσους στον Κιθαιρώνα κ.λπ., διαγράφεται λόγω κωλύματος του κυρίου Υπουργού.
     Τέλος η τέταρτη, η υπ’ αριθμόν 362/17-01-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αποκατάσταση των ζημιών που προκλήθηκαν από τον ισχυρό σεισμό που έπληξε τις νήσους των Κυθήρων και των Αντικυθήρων, διαγράφεται και αυτή λόγω κωλύματος του κυρίου Υπουργού.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμ. 37/22.12.2005 επερώτηση των Βουλευτών του Συνασπισμού Ριζοσπαστικής Αριστεράς κ.κ. Ασημίνας Ξηροτύρη-Αικατερινάρη, Ιωάννη Δραγασάκη, Αθανασίου Λεβέντη, Νικόλαου Κωνσταντόπουλου, Φώτη Κουβέλη και Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την υλοποίηση του Γ΄ Κοινοτικού Πλαισίου Στήριξης και το σχεδιασμό του Δ΄ Κοινοτικού Πλαισίου Στήριξης.
     Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο το Βουλευτή κ. Χρίστο Βερελή. 
     Το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον Ε΄ Αντιπρόεδρο της Βουλής και Βουλευτή κ. Παναγιώτη Κοσιώνη. 
     Το λόγο έχει η πρώτη επερωτώσα κ. Ασημίνα Ξηροτύρη-Αικατερινάρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
     Συζητώντας είτε κατά τον κοινοβουλευτικό έλεγχο είτε στην κοινωνία με τους ενδιαφερόμενους φορείς για τα θέματα του σχεδιασμού και της υλοποίησης των κοινοτικών προγραμμάτων -και ιδιαίτερα του Γ΄ Κοινοτικού Πλαισίου Στήριξης- δυστυχώς κάθε φορά έρχονται στο προσκήνιο τόσο τα προβλήματα της ορθολογικής διαχείρισης των κοινοτικών και εθνικών πόρων όσο και οι αναπτυξιακές επιλογές σε έργα, προγράμματα και δράσεις.
     Βρισκόμαστε στην τελική φάση του μεγαλύτερου αναπτυξιακού προγράμματος της χώρας μας, από το οποίο θα μπορούσε να περιμένει κανείς τη μεγάλη ευκαιρία για την ανάπτυξη και την απασχόληση, για την προώθηση της πραγματικής σύγκλισης. Παρά ταύτα, τα διαρθρωτικά προβλήματα σχεδιασμού και κατανομής των πόρων και οι λανθασμένες πολιτικές επιλογές οδήγησαν, κατά κοινή ομολογία, σε χαμηλή κοινωνική και αναπτυξιακή αποτελεσματικότητα. 
     Είχαμε επανειλημμένα επισημάνει ότι ο σχεδιασμός και οι μηχανισμοί υλοποίησης του προγράμματος παρουσίαζαν μεγάλες αδυναμίες. Το νομοθετικό πλαίσιο διαχείρισης ήρθε με μεγάλη καθυστέρηση, για να υποτάξει τελικά το σχεδιασμό και τη συμμετοχή στο συγκεντρωτικό σύστημα διαχείρισης. Αντί της αποτελεσματικότητας, της ποιότητας και της διαφάνειας, που έπρεπε να επιδιώκεται μετά την εμπειρία του Α΄ και Β΄ Κοινοτικού Πλαισίου Στήριξης, δημιουργήθηκε ένας γραφειοκρατικός και συγκεντρωτικός μηχανισμός, που μεταφέρει την όλη διαδικασία σε μηχανισμούς που δεν λογοδοτούν σε πολιτικό επίπεδο ή που, τουλάχιστον, δυσκολότατα ελέγχονται. Από την άλλη πλευρά, κανένα ουσιαστικό μέτρο ενίσχυσης, όπως σε προσωπικό και μέσα, των δυνατοτήτων παραγωγής έργων για τους τελικούς δικαιούχους που καλούνται να το υλοποιήσουν, δεν έχει ληφθεί. 
     Σήμερα, πέντε χρόνια μετά την έναρξη υλοποίησης του Γ΄ Κοινοτικού Πλαισίου Στήριξης και δυο χρόνια πριν από την ολοκλήρωσή του, το ποσοστό απορρόφησης των κονδυλίων είναι εξαιρετικά χαμηλό. Τόσο οι προηγούμενες κυβερνήσεις του ΠΑ.ΣΟ.Κ. όσο και η Κυβέρνηση της Νέας Δημοκρατίας, ακολουθούν την ίδια μέθοδο με αναθεωρήσεις των επιχειρησιακών προγραμμάτων και λογιστικές μεταφορές μεταξύ μέτρων και δράσεων αυτών. Μπορεί να πετυχαίνουν μερικές φορές ένα ποσοστό απορρόφησης σε ικανοποιητικό επίπεδο, πλην όμως κάθε επιχειρησιακό πρόγραμμα έχει βγει εκτός προγραμματικού πλαισίου και στόχων, με συνέπεια το μηδενισμό του αναμενόμενου αναπτυξιακού αποτελέσματος. 
     Με όρους φυσικής υλοποίησης, ο δείκτης αποτελεσματικότητας είναι 0,4% και ο δείκτης αποδοτικότητας είναι 1,20%. Από την άλλη πλευρά, σύμφωνα με τις εκτιμήσεις που είχε κάνει η Ευρωπαϊκή Ένωση για τις μακροοικονομικές επιπτώσεις στο πλαίσιο της τρέχουσας προγραμματικής περιόδου, θα υπήρχε αύξηση του επιπέδου του Α.Ε.Π., σε πραγματικούς όρους για το 2006, ύψους περίπου 6% για την Ελλάδα. Επιπλέον, αναμενόταν ώθηση στα επίπεδα των επενδύσεων κατά 20%, εφαρμογή του ηλεκτρονικού εμπορίου για το 15% των μικρομεσαίων επιχειρήσεων στην Ελλάδα και αύξηση της απασχόλησης στο 70%. 
     Ούτε λόγος, κύριοι συνάδελφοι, για προσέγγιση στις παραπάνω εκτιμήσεις, ιδιαίτερα για τα θέματα απασχόλησης και δημιουργίας νέων θέσεων εργασίας. Η Ελλάδα εξακολουθεί να παραμένει η τελευταία ή η προτελευταία στην Ευρωπαϊκή Ένωση από την άποψη όλων των κοινωνικών δεικτών. 
     Αλλά και στην παγκόσμια κλίμακα η Ελλάδα, αν και εικοστή έκτη στον κόσμο από άποψη ποσοτικής ανάπτυξης, είναι τριακοστή έκτη από άποψη δαπανών για τη δημόσια υγεία, ογδοηκοστή πέμπτη από άποψη δαπανών για την παιδεία, τεσσαρακοστή τέταρτη από άποψη δαπανών για την έρευνα και πεντηκοστή πέμπτη από άποψη συνδέσεων internet, νέων τεχνολογιών κ.λπ.. 
     Επίσης, ενώ σε όλες τις χώρες της Ευρωπαϊκής Ένωσης ο δείκτης της φτώχειας και γενικά οι κοινωνικές ανισότητες μειώνονται σημαντικά με τις κοινωνικές δαπάνες, στην περίπτωση της χώρας μας η αποτελεσματικότητα των δαπανών είναι η χαμηλότερη σε όλη την Ευρωπαϊκή Ένωση. 
     Πίσω, λοιπόν, από τη χαμηλή κοινωνική και αναπτυξιακή αποτελεσματικότητα των δημόσιων και κοινοτικών δαπανών, υποκρύπτονται πρωτίστως πολιτικές επιλογές που έχουν αυτό το ισχνό αποτέλεσμα ή το αρνητικό αποτέλεσμα πολλές φορές. 
     Γιατί φτάσαμε ως εδώ; Γιατί άλλες χώρες αξιοποίησαν τους κοινοτικούς και εθνικούς πόρους καλύτερα; Το έχουμε συζητήσει πάρα πολλές φορές. Γιατί παρά τη μακροχρόνια λιτότητα του λαού, καλούνται πάλι οι εργαζόμενοι να πληρώσουν τα λάθη στη διαχείριση των δημόσιων εσόδων και τη μη ορθολογική αξιοποίηση των εθνικών και κοινοτικών πόρων; 
     Ρωτάμε: Ποια ήταν η προστιθέμενη αξία των επενδύσεων μέχρι σήμερα και ποια η αναπαραγωγή της ανάπτυξης; Πόσες νέες θέσεις εργασίας δημιουργήθηκαν μέχρι σήμερα; Γιατί το νούμερο είναι μετρήσιμο. Είναι βασική προϋπόθεση των σημαντικών προγραμμάτων του Γ΄ Κοινοτικού Πλαισίου Στήριξης. Γιατί μετά το πέρας των έργων των Ολυμπιακών Αγώνων, που γονάτισαν όλα τα προγράμματα της περιφέρειας, δεν αποκαθίσταται ούτε και με τον προϋπολογισμό του 2006 ο αναπτυξιακός ρόλος του Προγράμματος Δημοσίων Επενδύσεων ως μέσο χρηματοδότησης των αναγκαίων υποδομών, προσθετικά προς τους πόρους από την Ευρωπαϊκή Ένωση. 
     Γιατί παρά την ύπαρξη σημαντικών πόρων προς αξιοποίηση από το Γ΄ Κοινοτικό Πλαίσιο Στήριξης, υπάρχει σοβαρός κίνδυνος αναπτυξιακών ελλειμμάτων, ιδιαίτερα στην περιφέρεια και ιδιαίτερα μετά τους Ολυμπιακούς Αγώνες, αν δεν αποκατασταθεί ο αναπτυξιακός ρόλος του Προγράμματος Δημοσίων Επενδύσεων ως μέσου χρηματοδότησης των αναγκαίων υποδομών, προσθετικά προς τους πόρους της Ευρωπαϊκής Ένωσης.
     Η προσθετικότητα των ευρωπαϊκών χρηματοδοτήσεων στους εθνικούς πόρους, που ούτε και στο παρελθόν είχε επιτευχθεί, είναι μια από τις προϋποθέσεις της πραγματικής σύγκλισης. Και αυτή η προϋπόθεση όμως ακυρώνεται, γιατί πρέπει να επισημάνουμε μια σημαντική στρέβλωση που χαρακτηρίζει τον τρόπο αξιοποίησης των ευρωπαϊκών χρηματοδοτήσεων. Είναι ότι αντί αυτά να λειτουργούν προσθετικά προς τους εθνικούς πόρους και υποστηρικτικά προς ένα πρόγραμμα εθνικών επιλογών και προτεραιοτήτων, συμβαίνει το αντίστροφο. Οι ευρωπαϊκές χρηματοδοτήσεις υποκατέστησαν εθνικούς πόρους και η διάθεση των τελευταίων εξαρτήθηκε από τα έργα που είναι επιλέξιμα από την Ευρωπαϊκή Ένωση.
     Σ’ αυτό θα προστεθεί και η υποταγή των σημαντικών και απαραίτητων για το κοινωνικό σύνολο έργων ως προς την επιλεξιμότητά τους από τους ιδιώτες μέσω των Σ.Δ.Ι.Τ., για να αποπληρωθούν αργότερα με πανωτόκι, με την επιβολή νέων τελών και εισφορών στους πολίτες.
     Δεν έχουμε έτσι ούτε και τώρα μια προσπάθεια ιεράρχησης των απαραίτητων για το κοινωνικό σύνολο έργων και υποδομών, μέσα σ’ ένα μακρόπνοο εθνικό στρατηγικό σχέδιο, που θα εξειδικεύεται σε περιφερειακό και τοπικό επίπεδο και θα ελέγχεται μέσω του εθνικού και συγχρηματοδοτούμενου σκέλους του Προγράμματος Δημοσίων Επενδύσεων.
     Η Κυβέρνηση, κατά τη συζήτηση του προϋπολογισμού, είχε προβάλει μεταξύ των άλλων την αύξηση του σκέλους των συγχρηματοδοτούμενων από την Κοινότητα έργων του Προγράμματος Δημοσίων Επενδύσεων. Η αύξηση, όμως, αυτή είναι εξαιρετικά μικρή, μπροστά στο νέο κίνδυνο για μια ακόμη φορά της απώλειας πόρων από το Γ΄ Κοινοτικό Πλαίσιο Στήριξης, επειδή η χώρα δεν έχει καταβάλει την εθνική συμμετοχή και, κυρίως, μπροστά στην τραγική στασιμότητα της παραγωγής έργων, ιδιαίτερα στην περιφέρεια, όπου η ανεργία καλπάζει και η τόνωση της οικονομικής δραστηριότητας μέσα από τις αναπτυξιακές διαδικασίες του κράτους είναι ένα στοίχημα επιβίωσης.
     Παρά την παράταση κατά ένα χρόνο που δόθηκε από την Ευρωπαϊκή Ένωση, δεν είμαστε καθόλου για πανηγυρισμούς και εφησυχασμούς. Το αντίθετο! Οι ευθύνες παραμένουν βαρύτατες, γιατί η χώρα έχει χάσει ήδη πολύ σημαντικούς πόρους όλα αυτά τα χρόνια. Παρά την πρόβλεψη του προϋπολογισμού για κοινοτικά έσοδα το 2005 στα 2.700.000.000 ευρώ, οι πραγματικές προβλέψεις κατεβάζουν τον πήχη κατά 344.000.000 ευρώ, όσο είναι το μισό πρόγραμμα για τις περιφέρειες της χώρας φέτος. 
     Όλες αυτές οι καθυστερήσεις από κάθε αιτία μεταφέρουν για την επόμενη τριετία το βάρος της απορρόφησης του 64% περίπου του Γ΄ Κοινοτικού Πλαισίου Στήριξης, αφού σύμφωνα με τα επίσημα στοιχεία που παρουσιάστηκαν στην όγδοη Επιτροπής Παρακολούθησης του προγράμματος στις 8.12.2005 το συνολικό ποσοστό απορρόφησης έφθανε μόλις στο 35,3% αυτού. Δηλαδή, περίπου 15.000.000.000 ευρώ απομένουν για τα τρία ή -έστω και μετά τις παρατάσεις- τέσσερα χρόνια και συγκεκριμένα 5.000.000.000 ευρώ ή 3,7% ανά έτος αντίστοιχα. Η χώρα μας, όμως, στην καλύτερη περίπτωση δεν έχει καταφέρει να εισφέρει εθνική συμμετοχή μεγαλύτερη και, παράλληλα, να απορροφήσει περισσότερα από 2,5 δισεκατομμύρια ευρώ. 
     Από την άλλη πλευρά, η στασιμότητα στην απορρόφηση κοινοτικών πόρων έφερε τη στασιμότητα στις πληρωμές των έργων και άνοιξε έναν νέο κύκλο καθυστερήσεων και αναπτυξιακής απραξίας. Πιο συγκεκριμένα, όπως αναφέρουμε και στο κείμενο της επερώτησής μας, η οικονομική πρόοδος της πλειοψηφίας των τομεακών επιχειρησιακών προγραμμάτων είναι εξαιρετικά ανησυχητική, δεδομένου ότι η υλοποίηση των εν λόγω προγραμμάτων στόχευε στην επίτευξη των στόχων αξόνων προτεραιότητος, όπως αυτοί που περιγράφονται στο Κοινοτικό Πλαίσιο και συγκεκριμένα στο σχέδιο της περιφερειακής ανάπτυξης. Ενδεικτικά αναφέρεται ότι στο επιχειρησιακό πρόγραμμα «ΣΙΔΗΡΟΔΡΟΜΟΙ», το ποσοστό απορρόφησης είναι μόνο 31,40%. Το γεγονός ότι το επιχειρησιακό πρόγραμμα «ΟΔΙΞΟΙ ΑΞΟΝΕΣ-ΛΙΜΕΝΕΣ-ΑΣΤΙΚΗ ΑΝΑΠΤΥΞΗ» βρίσκεται στην τρίτη θέση της κατάταξης της απορροφητικότητας και στο 41,4%, είναι γνωστό σε όλους ότι οφείλεται στα έργα-γέφυρες του Β΄ Κοινοτικού Πλαισίου Στήριξης και όχι στα προγραμματισμένα για το Γ΄ Κοινοτικό Πλαίσιο Στήριξης. Αξίζει να σημειωθεί ότι το εν λόγω πρόγραμμα είχε ιδιωτική τότε συμμετοχή κατά το 1/3 του ύψους του. Παρά τα πέντε χρόνια που πέρασαν, δεν έχουν ξεκινήσει αυτά τα συγχρηματοδοτούμενα έργα. Εμείς είχαμε πει πολλά τότε γι’ αυτά τα έργα και ο ελληνικός λαός με τον α΄ ή β΄ τρόπο περιμένει να υλοποιηθούν. Δυστυχώς, όμως, τα πληρώνει με τραγικά δυστυχήματα κάθε φορά σ’ αυτούς τους άξονες. 
     Επίσης, το Επιχειρησιακό Πρόγραμμα Ανταγωνιστικότητας έχει μικρό ποσοστό απορρόφησης και, βεβαίως, το πρόγραμμα «Κοινωνία της Πληροφορίας» είναι στο 20,8%, γεγονός που το κατατάσσει στην τελευταία θέση.
     Παράλληλα, η έλλειψη πόρων, αλλά και δομών ικανής και αποκεντρωμένης λειτουργίας της διοίκησης στην περιφέρεια, βρίσκει σήμερα το ποσοστό απορρόφησης των περιφερειακών επιχειρησιακών προγραμμάτων να είναι, στα δέκα από τα δεκατρία προγράμματα, κάτω του μέσου όρου απορρόφησης του Γ΄ Κοινοτικού Πλαισίου Στήριξης. 
     Σε επίκαιρη ερώτησή μου, πριν από ένα χρόνο, για τους χαμηλούς ρυθμούς απορρόφησης και τα μέτρα που έπρεπε να ληφθούν, είχατε εκθέσει, κύριε Υπουργέ, μία σειρά μέτρων ιδιαίτερα για τους φορείς και τους τελικούς δικαιούχους και δηλώσατε τότε ότι θα τα πάρετε άμεσα αυτά τα μέτρα. Σήμερα σημειώνουμε ότι ακόμα και το διορθωτικό μέτρο, το οποίο είχε προβλεφθεί για την πρόσληψη τεχνικών συμβούλων για τη στήριξη των τελικών δικαιούχων, βρίσκεται ακόμα στο επίπεδο του διαγωνισμού. 
     Ας δούμε τώρα τα θέματα της τέταρτης προγραμματικής περιόδου. Στις Βρυξέλλες, το Δεκέμβριο, η ελληνική Κυβέρνηση εξασφάλισε με βάση τις περιοριστικές προτάσεις της Βρετανικής Προεδρίας το ανώτατο προσδοκούμενο όριο για το Δ΄ Κοινοτικό Πλαίσιο Στήριξης, τα 20,1 δισεκατομμύρια ευρώ. Σε απόλυτους αριθμούς, αυτό είναι κατά 23% μικρότερο από το Γ΄ Κοινοτικό Πλαίσιο Στήριξης, αν λάβουμε υπόψη τον πληθωρισμό. Με άλλα λόγια, δηλαδή, λίγο-πολύ πλησιάζει το ύψος των πόρων που προβλέπουμε και έχουμε μπροστά μας να απορροφήσουμε από το Γ΄ Κοινοτικό Πλαίσιο Στήριξης. Αυτό, κύριοι συνάδελφοι, είναι το ζήτημα το οποίο πρέπει να μας απασχολεί.
     Τι θα πρέπει να δει η Κυβέρνηση σ’ αυτήν τη νέα προγραμματική περίοδο; Η διόγκωση των ελλειμμάτων, ιδιαίτερα μετά την επιδείνωση της κατάστασης υλοποίησης των αναπτυξιακών έργων και δράσεων στην περιφέρεια σε ευαίσθητους φορείς, ιδιαίτερα μετά την Ολυμπιάδα, καθιστά αναγκαία τα εξής: Ένα μεσοπρόθεσμο αναπτυξιακό σχέδιο, το οποίο θα προσδιορίζει τους άξονες και τις κατευθύνσεις της ανάπτυξης στους φορείς, στους παραγωγικούς και κοινωνικούς τόπους και τα μέσα της πολιτικής.
     Επίσης, μια πολιτική αύξησης των εσόδων με ταυτόχρονη άρση των ανισοτήτων και των αδικιών σε ό,τι αφορά την κατανομή των φορολογικών βαρών, την ανακατανομή των δαπανών και την εφαρμογή συστημάτων αξιολόγησης και ελέγχου και κοινωνικής και οικονομικής αποτελεσματικότητας των εθνικών και κοινοτικών πόρων και ουσιαστική ενίσχυση των περιφερειακών και της Αυτοδιοίκησης δομών και των υπηρεσιών παραγωγής έργου. Μια τέτοια στρατηγική θα μπορούσε να υποστηριχθεί και μια επαναδιαπραγμάτευση και ο ανασχεδιασμός του Γ΄ Κοινοτικού Πλαισίου Στήριξης, ώστε να στηριχθούν οι παραπάνω επιλογές και να τεθούν οι σωστές προγραμματικές βάσεις για το Δ΄ Κοινοτικό Πλαίσιο Στήριξης. 
     Η Κυβέρνηση ακολουθεί μια αντίστροφή επιλογή, που κρύβει σοβαρούς κινδύνους. Η επιλογή που προκρίθηκε, είναι να επιδιώξει τη δημοσιονομική ισορροπία σ’ ένα κατώτερο επίπεδο εσόδων και δαπανών, ενώ προβάλλεται ως όραμα για την Ελλάδα του μέλλοντος και ως αναπτυξιακό πρότυπο, ό,τι αποτελεί έκφραση της αυθόρμητης δράσης των επιδιώξεων του κεφαλαίου, με αποτέλεσμα να διευρύνονται οι ανισότητες και να επιτείνεται ο ολιγαρχικός χαρακτήρας της ανάπτυξης. 
     Έτσι, με ευθύνη της Κυβέρνησης της Νέας Δημοκρατίας στο κατώφλι του Δ΄ και τελευταίου Κοινοτικού Πλαισίου Στήριξης, δεν αποκαθίσταται το έλλειμμα του δημοκρατικού προγραμματισμού που υπήρχε και δεν αναγνωρίζεται η ανάγκη για ένα παραγωγικό και κοινωνικό σχέδιο ανάπτυξης, που θα κατευθύνει την οικονομία σε νέες δυναμικές εξειδικεύσεις με στόχο την πλήρη απασχόληση τη μείωση των κοινωνικών και περιφερειακών ανισοτήτων. 
     Για τη νέα προγραμματική περίοδο και μετά τα συσσωρευμένα προβλήματα του παρελθόντος είναι γεγονός ότι η Κυβέρνηση θα πρέπει να εγγυηθεί την υιοθέτηση ενός σχεδιασμού συμβατού με τις προοπτικές των δημόσιων οικονομικών. Ποια είναι η μακροοικονομική εκτίμηση από μεριάς της για τον καθορισμό ενός εφικτού πλαισίου για την υλοποίηση της τέταρτης προγραμματικής περιόδου λαμβάνοντας υπόψη τις εξελίξεις στην ελληνική οικονομία; 
     Επιπλέον έχουν έρθει στο φως της δημοσιότητας επιπλέον ρυθμίσεις για πέντε υπερπεριφέρειες. Οι ρυθμίσεις αυτών δεν κινούνται στη λογική της αποκέντρωσης και της απόδοσης στην αυτοδιοίκηση όλων των ευκαιριών που τους παρέχονται μέσω του Δ΄ Κοινοτικού Πλαισίου Στήριξης. Η δημιουργία πέντε ή δεκατριών ανώνυμων κεντρικών εταιρειών θα υποβαθμίσει τη συμμετοχή της Τοπικής Αυτοδιοίκησης και από την άλλη πλευρά θα δημιουργήσει πάλι ένα υπερσυγκεντρωτικό σχήμα που θα προσθέσει διάφορα διοικητικά επίπεδα: κράτος, υπερπεριφέρεια, περιφέρεια, νομαρχία, δήμος, κοινότητα. 
     Εμείς θεωρούμε ότι παραμένει κρίσιμο το αναπτυξιακό πρόβλημα της χώρας παρά τη μακροχρόνια λιτότητα και παρά τους φόρους που έχουν εισρεύσει από τα τρία Κοινοτικά Πλαίσια Στήριξης. Επίσης, το οξύ δημοσιονομικό πρόβλημα της χώρας μπορεί να αντιμετωπιστεί ως μέρος του αναπτυξιακού προβλήματος και επιμένουμε για το λόγο αυτό στην ανάγκη ενός μακροπρόθεσμου σχεδίου που να οδηγεί σε μια νέα παραγωγική εξειδίκευση, στην αύξηση της απασχόλησης, στην άνοδο της παραγωγικότητας της εργασίας και σε μια αναπτυξιακή και κοινωνική αναδιανομή του παραγώμενου πλούτου υπέρ των εργαζόμενων της παιδείας, του κοινωνικού κράτους, της εργασίας και της ανάπτυξης της περιφέρειας.
     (Χειροκροτήματα από την πτέρυγα του Συνασπισμού Ριζοσπαστικής Αριστεράς και της Προόδου)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη. Το λόγο έχει ο κ. Λεβέντης. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
     Κύριοι συνάδελφοι, βρισκόμαστε σε καθεστώς κοινοτικής επιτήρησης για τα επόμενα δυο χρόνια σε συνθήκες αύξησης της ανεργίας, χαμηλής ανάπτυξης, σε μια περίοδο σφοδρής λιτότητας και αντιλαϊκών μέτρων για τους εργαζόμενους, η χώρα μας δεν έχει κανένα περιθώριο απώλειας πόρων, ούτε ενός ευρώ. 
     Τα στοιχεία για την υλοποίηση του Γ΄ Κοινοτικού Πλαισίου Στήριξης αποδεικνύουν ότι περικόπτοντας το Πρόγραμμα Δημοσίων Επενδύσεων, η Κυβέρνηση θυσίασε πολλά δισεκατομμύρια ευρώ κοινοτικών πόρων στο βωμό της μείωσης του ελλείμματος. Το συνολικό ποσοστό απορρόφησης του Γ΄ Κοινοτικού Πλαισίου φθάνει στο 35,3% σύμφωνα με τα επίσημα στοιχεία που παρουσιάστηκαν στην όγδοη επιτροπή παρακολούθησης και για να αποφύγει την απώλεια πόρων η Κυβέρνηση κατέφυγε σε μαζικά αιτήματα εξαίρεσης από τον κοινοτικό κανόνα, σύμφωνα με τον οποίο οι πόροι πρέπει να εκταμιευθούν δυο χρόνια μετά τη δέσμευσή τους. Με τις εξαιρέσεις απλώς μεταθέτουμε το πρόβλημα και την απώλεια κοινοτικών κονδυλίων. 
     Απουσιάζουν ο κεντρικός σχεδιασμός ως προς τη σκοπιμότητα εκτέλεσης των προγραμμάτων, οι ελεγκτικοί μηχανισμοί ουσιαστικού ελέγχου της σκοπιμότητας και πραγματικής αξιοποίησης ως προς τη συμβολή αυτών των προγραμμάτων στη βελτίωση των υποδομών που έχει ως άμεση συνέπεια τη μη ορθολογική διαχείριση των κοινοτικών πόρων.
     Συγκεκριμένα: Η επίτευξη των στόχων για την ολοκλήρωση της βασικής υποδομής των μεταφορών –  ο άξονας 2 του Κοινοτικού Πλαισίου- επιδιώκεται κατά κύριο λόγο μέσω δυο επιχειρησιακών προγραμμάτων. Πρώτον, οι οδικοί άξονες, λιμένες και αστική ανάπτυξη και δεύτερον οι σιδηρόδρομοι, αερολιμένες και αστικές συγκοινωνίες.
     Παρ’ όλο που τα έργα τα οποία έπρεπε να υλοποιηθούν συμπληρώνουν τα υπάρχοντα δίκτυα και συμβάλλουν καίρια στη μείωση της περιφερειακότητας της χώρας, παρατηρούνται σήμερα σοβαρά προβλήματα. Χαρακτηριστικό είναι ότι η Ευρωπαϊκή Ένωση ανέστειλε όλες τις πληρωμές που αφορούν στο Γ΄ Κοινοτικό Πλαίσιο Στήριξης για τους σιδηροδρόμους καθώς και εκείνες που αφορούν στο κλείσιμο του Β΄ Κοινοτικού Πλαισίου Στήριξης έως ότου εγκριθεί το επενδυτικό πρόγραμμα για το σιδηροδρομικό Π.Α.Θ.Ε.. Αυτό έχει σαν αποτέλεσμα να χαθούν πάνω από 200.000.000 ευρώ για τα σιδηροδρομικά έργα και να μεταφερθούν αυτά στο υπό σχεδίαση Δ΄ Κοινοτικό Πλαίσιο Στήριξης. Έτσι όμως κανένα νέο έργο σιδηροδρομικό δεν θα ενταχθεί στο Δ΄ Κοινοτικό Πλαίσιο Στήριξης ακυρώνοντας στην πράξη δυνατότητες για χρηματοδότηση του δυτικού σιδηροδρομικού άξονα και της σιδηροδρομικής Εγνατίας, που θα έβαζαν την περιφέρεια σε τροχιά ανάπτυξης. Είχαμε και επίκαιρη ερώτηση προχθές, όπου εκφράσαμε πάλι την έκπληξή μας ότι εμείς ζητάμε να μη χορηγηθούν κονδύλια για την ανάπτυξη των σιδηροδρόμων. Έτσι όμως κανένα νέο έργο σιδηροδρομικό δεν θα ενταχθεί στο Δ΄ Κοινοτικό Πλαίσιο Στήριξης ακυρώνοντας στην πράξη δυνατότητες για χρηματοδότηση του δυτικού σιδηροδρομικού άξονα και της σιδηροδρομικής εγνατίας, που θα έβαζαν την περιφέρεια σε τροχιά ανάπτυξης.
     Ποια έργα έγιναν για τη βελτίωση των ελληνικών λιμανιών στα νησιά μας; Χρήματα ακούνε, έργα υπόσχεστε, την απομόνωση όμως βιώνουν πολλά ακριτικά νησιά μας. 
     Ενώ βρισκόμαστε στο τελικό στάδιο ολοκλήρωσης του Γ΄ Κοινοτικού Πλαισίου Στήριξης, ελάχιστα έχουν προχωρήσει οι άξονες δράσεις που περιείχε το επιχειρησιακό πρόγραμμα του Υπουργείου Υγείας. Το ποσοστό απορροφητικότητας στο σύνολο του επιχειρησιακού προγράμματος ανέρχεται στο 30,95%, λίγο καλύτερο απ’ το 13%-18%. Σύμφωνα μάλιστα και με τα τελευταία στοιχεία παρουσίασης της εξέλιξης και της προόδου των υλοποιούμενων προγραμμάτων από την εθνική διαχειριστική αρχή το Νοέμβριο του 2005, τα ποσοστά δαπάνης επί των προϋπολογισμών των έργων είναι 40% για την υγεία και 32% για τον τομέα της πρόνοιας και 24% για τον τομέα της ψυχικής υγείας. 
     Στον άξονα υγεία ο πρώτος στόχος ήταν η δημιουργία δομών αστικών κέντρων υγείας ή κέντρων υγείας απομακρυσμένων περιοχών. Δυστυχώς, αυτός ο στόχος δεν υλοποιήθηκε και στερείται ο πληθυσμός της χώρας από δομές που θα λειτουργούσαν για την πρόληψη, την προαγωγή της υγείας και τη διατήρηση υγιών ανθρώπων. Ποσοστό απορροφητικότητας μόνο 18%. 
     Η ανακαίνιση και η αναβάθμιση νοσηλευτικών μονάδων ίσως να μην είχε επιτευχθεί ως ένα βαθμό, αν δεν τελούνταν στη χώρα μας οι Ολυμπιακοί Αγώνες. Γι’ αυτό το ποσοστό απορροφητικότητας φθάνει το 40,13%. Αλλά και αυτά τα έργα έγιναν με προχειρότητα και στην κυριολεξία στο πόδι, την τελευταία στιγμή.
     Στο άξονα ψυχική υγεία, παρά το σχετικό νόμο που ψηφίστηκε το 1999 και παρά τις σχετικές αποφάσεις του ΚΕ.Σ.Υ. για τομεοποίηση των δομών ψυχικής υγείας όχι μόνο δεν προχώρησε τίποτα, αλλά ο κύριος Υπουργός επαιτούσε στην Ευρωπαϊκή Ένωση για παράταση της χρηματοδότησης του Προγράμματος «ΨΥΧΑΡΓΟΣ» για ένα εξάμηνο, αφού δεν υπήρχαν σχετικά κονδύλια στον προϋπολογισμό του 2005 ούτε του 2006. Το ποσοστό απορροφητικότητας κυμαίνεται από 6,84% μέχρι 35,42%.
     Αλήθεια, πώς σκέφτεται ο κύριος Υπουργός να ολοκληρώσει την ψυχιατρική μεταρρύθμιση; Όσες δομές δημιουργήθηκαν μέχρι σήμερα για την υλοποίηση του Προγράμματος «ΨΥΧΑΡΓΟΣ», πώς θα συνεχιστούν; Δεν θέλουμε να σκεφτούμε ότι πρόκειται για ψυχασθενείς που δεν έχουν συναίσθηση της κατάστασης, άρα δεν υπάρχει πολιτικό κόστος και γι’ αυτό δεν ψηφίζουν και επομένως δεν μας πειράζει αν τους αφήσουμε στη μοίρα τους. 
     Στον άξονα πρόνοια, παρά την πρόοδο που έχει σημειωθεί τα δύο τελευταία χρόνια σε σχέση με τις χρηματοδοτούμενες δράσεις από την Κοινότητα για τον τομέα της πρόνοιας, ωστόσο η απορροφητικότητα εξακολουθεί να βρίσκεται σε εξαιρετικά χαμηλά επίπεδα. Κυμαίνεται από 23% μέχρι 32%. Οι στόχοι που έθετε το πρόγραμμα απέχουν πολύ από τη σημερινή πραγματικότητα. Αντί για ενδυνάμωση του συστήματος κοινωνικής πρόνοιας, έχουμε αποδιάρθρωση και εκχώρηση στον ιδιωτικό τομέα χωρίς δυνατότητες ελέγχου για την ποιότητα των παρεχομένων υπηρεσιών. Αυτό το βλέπουμε και σ’ αυτά τα προγράμματα που υπάρχουν με τους ξενώνες κ.λπ..
     Στο επιχειρησιακό πρόγραμμα equal όπου έχει παρατηρηθεί το φαινόμενο να αναπτύσσεται σειρά προγραμμάτων για την επαγγελματική κατάρτιση των αναπήρων και τη δημιουργία υποδομών για την ένταξή τους στην αγορά εργασίας, πρακτικά παράγεται μηδενικό αποτέλεσμα και επιπλέον παρέχεται η εντύπωση μιας εικονικής πραγματικότητας.
     Αναφορικά με το πρόγραμμα «Βοήθεια στο Σπίτι», η χρησιμότητά του και αφ’ ετέρου η εμπειρία που απέκτησαν οι εργαζόμενοι σ’ αυτό ως εξειδικευμένα στελέχη, είναι δεδομένη. Δεν προβλέπεται όμως η μονιμότητα εκτέλεσής του ούτε διασφαλίζεται η σταθερή χρηματοδότησή του από εθνικούς πόρους. Το πρόγραμμα με το νόμο για το Ε.Σ.Υ.Κ.Α. παρατάθηκε μόνο για δύο χρόνια, ενώ το κόστος του προγράμματος θα επιβαρύνει την αυτοδιοίκηση, χωρίς παράλληλα να της παρέχονται οι απαραίτητες χρηματοδοτήσεις. Και γι’ αυτή τη δράση χάθήκαν πολύτιμοι πόροι από το Γ΄ Κοινοτικό Πλαίσιο Στήριξης. Η απορροφητικότητα κυμαίνεται γύρω στο 30,92%.
     Όσον αφορά τα προγράμματα κατάρτισης –απασχόλησης η κατάσταση είναι απογοητευτική. Είναι εκρηκτική η ανεργία των Α.Μ.Ε.Α.. Ανέρχεται στο 80% και θεωρείται το υψηλότερο ποσοστό στη Ευρωπαϊκή Ένωση των δεκαπέντε, όπου ο μέσος όρος είναι 55%.
     Όσο για τα κέντρα αποκατάστασης και δημιουργικής απασχόλησης, στην πραγματικότητα υπολειτουργούν και βρίσκονται σε μόνιμο καθεστώς υπό χρηματοδότησης.
     Μια μεγάλη ευκαιρία, λοιπόν, να αξιοποιηθούν σημαντικά κονδύλια προς όφελος της κοινωνίας και για την ενίσχυση των υπηρεσιών υγείας-πρόνοιας χάθηκε από ολιγωρία, υπαναχωρήσεις στους στόχους από την προηγούμενη κυβέρνηση, αλλά που δυστυχώς δεν βλέπουμε να προχωρούν και με τη σημερινή.
     Η σημερινή Κυβέρνηση εντάσσει τις αλλαγές στο χώρο της υγείας-πρόνοιας σε ένα πρόγραμμα παροχών προς τον ιδιωτικό τομέα. Η υγεία όμως είναι κοινωνικό αγαθό και όχι εμπόρευμα για αδικαιολόγητο πλουτισμό και εκμετάλλευση. Σ’ αυτήν την κατεύθυνση καμία κυβέρνηση μέχρι σήμερα δεν πήρε μέτρα προάσπισης της υγείας των ανθρώπων και πρόληψης της ασθένειας.
     Στη δευτερολογία μου θα ήθελα να συμπληρώσω ακόμη μερικά πράγματα κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, αν έχετε για ένα λεπτό ακόμη, μπορείτε να συνεχίσετε συμπληρώνοντας έτσι και το χρόνο της δευτερολογίας σας.
     ΑΘΑΝΑΣΙΟΣ ΛΕΒΕΝΤΗΣ: οι σοβαρότερες πλευρές των πολιτικών απασχόλησης που αναπτύχθηκαν χρηματοδοτούμενες από τα τρία Κοινοτικά Πλαίσια Στήριξης, έχουν να κάνουν από τη μια πλευρά με την εκπαίδευση, κατάρτιση και διά βίου μάθηση του εργατικού δυναμικού και από την άλλη με τη χρηματοδότηση προγραμμάτων για τη δημιουργία νέων θέσεων εργασίας.
     Πέρα από τα ποσοτικά στοιχεία σε ότι αφορά την απορροφητικότητα, υπάρχει και το ζήτημα της ποιοτικής αντιμετώπισης των θεμάτων με τα οποία ασχολούνται αυτές οι πολιτικές.
     Σε ότι αφορά την πλευρά της συνεχιζόμενης επαγγελματικής κατάρτισης και της διά βίου μάθησης, παρουσιάζει σοβαρά διαχρονικά προβλήματα και απουσιάζει η οποιαδήποτε προσπάθεια για την αντιμετώπισή τους.
     Τα υλοποιούμενα προγράμματα δεν συνδέονται με τις απαιτήσεις και την πραγματικότητα της αγοράς εργασίας και ευρύτερα του συστήματος απασχόλησης.
     Δεν υπάρχει συστηματική αξιολόγηση των δραστηριοτήτων των διαφόρων φορέων, όπως και των γνώσεων και ικανοτήτων που αποκτούν οι καταρτιζόμενοι με την ολοκλήρωση του προγράμματος.
     Τις περισσότερες φορές τα προγράμματα διά βίου εκπαίδευσης και κατάρτισης λειτουργούν ως υποκατάστατα της έτσι κι αλλιώς κουτσουρεμένης κοινωνικής πολιτικής.
     Απουσιάζει η συστηματική ανάπτυξη προγραμμάτων για την κανονική ένταξη των μεταναστών στο σύστημα της απασχόλησης.
     Η άλλη πλευρά που έχει να κάνει με τα προγράμματα για τη δημιουργία νέων θέσεων εργασίας παρουσίασε και αυτή σοβαρά προβλήματα αφού πολλά από τα προγράμματα επιχορήγησης νέων θέσεων εργασίας δεν χρησιμοποιήθηκαν για τη δημιουργία νέων θέσεων εργασίας αλλά για την ανακύκλιση όσων υπήρχαν ή επιδοτούν την ήδη προειλημμένη απόφαση πρόσληψης των εργοδοτών. Επιπρόσθετα οι πολιτικές μείωσης των ασφαλιστικών εισφορών γυναικών ή νέων εργαζομένων, αφ’ ενός δημιουργούν νέα προβλήματα στο σύστημα ασφάλισης και αφ’ ετέρου είναι και αυτές πολιτικές ανακύκλισης των ανέργων. 
     Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα  ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, εκατόν είκοσι νέοι ελληνικής καταγωγής από χώρες του νοτίου ημισφαιρίου που φιλοξενούνται από τη Γενική Γραμματεία Αποδήμου Ελληνισμού μέσω του προγράμματος «Ελληνική Γλώσσα και Πολιτισμός».
     Η ελληνική Βουλή τους καλωσορίζει με πολλή αγάπη και τους ευχαριστεί για όσα κάνουν για τον ελληνισμό, για τη γλώσσα, για τον πολιτισμό. 
     (Χειροκροτήματα από όλες τις πτέρυγες της Βουλής)
     Τους πληροφορούμε δε ότι παρακολουθούν συνεδρίαση κοινοβουλευτικού ελέγχου όπου υπάρχουν συνήθως οι Βουλευτές που ελέγχουν την Κυβέρνηση για πράξεις ή παραλείψεις και ο Υπουργός ο οποίος θα απαντήσει στους επερωτώντες Βουλευτές. Για αυτό υπάρχει αυτός ο μικρός αριθμός στην Αίθουσα.
     Τον λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος. Μπορείτε να κάνετε χρήση, κύριε Πρόεδρε, όχι του πενταλέπτου, αλλά του δεκαλέπτου ως Πρόεδρος.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μην ανησυχείτε, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Δεν ανησυχώ καθόλου!
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Νομίζω ότι αναλύθηκαν τόσο τεκμηριωμένα τα θέματα από την εισηγήτρια μας κ. Ξηροτύρη αλλά και από τον κ. Λεβέντη στον τομέα της υγείας και της απασχόλησης, ώστε εγώ να περιοριστώ σε ορισμένες επιγραμματικές επισημάνσεις.
     Η πρώτη επισήμανση που θέλω να κάνω, κύριε Υπουργέ –και ήμασταν μαζί για χρόνια στο Ευρωπαϊκό Κοινοβούλιο, τα βλέπαμε από άλλη γωνία τα γεγονότα- είναι ότι δεν είναι ευχάριστο το ότι η χώρα μας είναι μια από τις τελευταίες στις απορροφήσεις στο Γ΄ Κοινοτικό Πλαίσιο Στήριξης. Δεν είναι ευχάριστο αυτό. Δεν θέλω σ’ αυτή τη συζήτηση να χρησιμοποιήσω οξείς χαρακτηρισμούς ούτε τίποτε άλλο.
     Είναι χαρακτηριστικό ότι ο μέσος όρος απορρόφησης για το Γ΄ Κοινοτικό Πλαίσιο Στήριξης για την Ευρώπη των είκοσι πέντε είναι 50%, για την Ευρώπη των 15 είναι 52% και για την Ελλάδα είναι μόλις 36%. Αυτά είναι με στοιχεία πριν από ένα μήνα περίπου όταν κατατέθηκε η επερώτηση. Μπορεί κάπως να έχουν αλλάξει τα στοιχεία…..
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είναι 42%.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εντάξει 42%. Το είπα και εγώ αυτό. Καταλαβαίνω, περνάει ο χρόνος, αυξάνει και το δικό μας ποσοστό απορρόφησης αλλά και το ποσοστό σύγκρισης των δεκαπέντε και των είκοσι πέντε.
     Συμφωνείτε ότι έχουμε μια μεγάλη απόσταση. Και δεν μιλάμε εδώ για μια απλώς λογιστική καταγραφή, μιλάμε για μια καθυστέρηση αξιοποίησης σημαντικότατων πόρων, σε μια χώρα η οποία αντιμετωπίζει μια σειρά προβλήματα, τα οποία εκφράζονται και με αναστολή της παραγωγικής δραστηριότητας στον ιδιωτικό τομέα. Εκφράζονται με τις δυσλειτουργίες και την καθυστέρηση που υπάρχει στον εκσυγχρονισμό του δημόσιου τομέα. Και αν θέλετε, οι πολίτες το βιώνουν κυρίως ως ένα μεγάλο πρόβλημα ανεργίας δυσκολιών στην απασχόληση, που νομίζω ότι όλοι αυτοί οι πόροι θα έπρεπε να είχαν αξιοποιηθεί ώστε να κάνουν ένα πλαίσιο πολύ πιο θετικό για τους πολίτες.
     Παράλληλα μ’ αυτό πρέπει να κάνω μια αναφορά ότι πέρα από το Γ΄ Κοινοτικό Πλαίσιο Στήριξης, αντίστοιχα προβλήματα παρουσιάζονται στο Ταμείο Συνοχής, με τις δραστηριότητες που έχουν σχέση με βιολογικούς καθαρισμούς, περιβάλλον κ.λπ., αλλά και στο Πρόγραμμα “INTEREG”.
     Είχαμε μια απορρόφηση 18,26% την ημέρα που καταθέταμε την επερώτηση πριν από ένα μήνα στο Πρόγραμμα “INTEREG”, το οποίο ευνοεί τις διασυνοριακές κοινές δράσεις χωρών της Ευρωπαϊκής Ένωσης. Και σκέφτομαι τα πολύ μεγάλα προβλήματα που έχουμε για παράδειγμα στη ζώνη της Θράκης, στη ζώνη της Μακεδονίας. Σκέφτομαι το τεράστιο ζήτημα που προέκυψε που ακούν στον Έβρο το μετεωρολογικό δελτίο και τους πιάνει η καρδιά τους από τις πλημμύρες και τις καταστροφές που γίνονται εκεί και όπου κοινές δράσεις και με την Τουρκία και με τη Βουλγαρία θα μπορούσαν να είχαν συμβάλλει σε πολύ μεγάλο βαθμό στην αντιμετώπιση αυτών των προβλημάτων. Και υπάρχει το “INTEREG” που προβλέπει κοινές δράσεις Βουλγαρίας – Ελλάδας σε θέματα αξιοποίησης και προστασίας του υδατικού δυναμικού και εμείς έχουμε αυτή τη μικρή απορρόφηση.
     Νομίζω ότι απογοητευτικά συμπεράσματα και συναισθήματα θα βγουν και αν δούμε και τις καθυστερήσεις ειδικά στο διάφορα κονδύλια, τα οποία είναι αιχμής μέσα στο Γ΄ Κοινοτικό Πλαίσιο Στήριξης. Αναφέρω: Πρόγραμμα της «Κοινωνίας της Πληροφορίας», δηλαδή το πέρασμα της πληροφορικής ειδικά μέσα στο δημόσιο τομέα, είχαμε απορρόφηση 20,8% όταν μεταθέσαμε την ερώτηση. Εγώ ο ίδιος επισκέπτομαι υποκαταστήματα του Ι.Κ.Α. στην Αθήνα και βλέπω οι αιτήσεις για τις συντάξεις να γράφονται με μολύβι, να μην υπάρχει το κομπιούτερ και να μην υπάρχει σε πάρα πολλές πλευρές της δραστηριοποίησης του Ι.Κ.Α..
     Είναι χαρακτηριστικό παράδειγμα ότι η εξάπλωση των ευρυζωνικών δικτύων -που μπορεί να μην το καταλαβαίνει αυτός που μας ακούει σήμερα, αλλά αποτελεί βάση για οποιαδήποτε περαιτέρω αξιοποίηση ολόκληρου του επιχειρησιακού προγράμματος της «Κοινωνίας της Πληροφορίας»- έχει απορροφητικότητα μόλις 1,4% σύμφωνα με τα στοιχεία της Επιτροπής Παρακολούθησης. 
     Δείτε ένα άλλο ζήτημα. Σήμερα μια σειρά από πολύ σκληρά κοινωνικά μέτρα της Κυβέρνησης στην εισοδηματική της πολιτική και στην εργασιακή νομοθεσία, μια σειρά από άγριες προτάσεις που έρχονται από τον κ. Κυριακόπουλο και από τον Σύνδεσμο Ελληνικών Βιομηχανιών γίνονται στη βάση του να αναπτύξουν την ανταγωνιστικότητά μας, σε μια λαθεμένη τοποθέτηση, η οποία βλέπει την ανάπτυξη της ανταγωνιστικότητας με τη μείωση του εργασιακού κόστους. Και σας ρωτάω: Γιατί; 
     Στο πρόγραμμα ανταγωνιστικότητας -το 2005 ήταν μάλιστα για την Κυβέρνηση το Έτος Ανταγωνιστικότητας- η απορρόφηση των κονδυλίων έχει φθάσει το 28,6% και εκεί πέρα προβλέπονται προγραμματικές δράσεις για τον εκσυγχρονισμό ειδικά των μικρομεσαίων επιχειρήσεων, όπου οι στατιστικές δείχνουν ότι είναι ο κατ’ εξοχήν χώρος του ιδιωτικού τομέα, ο οποίος μπορεί να συμβάλει στην αύξηση της απασχόλησης και καλύπτει, αν δεν κάνω λάθος, το 70% της απασχόλησης στον ιδιωτικό τομέα. 
     Επίσης, να αναφέρω εδώ πέρα και τα θέματα του περιβάλλοντος και των σιδηροδρόμων. Ξέρετε ότι την έχετε κληρονομήσει –συμφωνώ- αλλά συνεχίζεται μια φοβερή παθολογία, όχι μόνο πόσα κονδύλια, αλλά και πώς αξιοποιήσαμε αυτά τα κονδύλια, τι ερωτηματικά γεννούν. Σε μια εποχή αύξησης των τιμών του πετρελαίου και γενικά της ενέργειας ο σιδηρόδρομος είναι μια φθηνή, ήπια μέθοδος μεταφοράς. Και για να πας από την Αθήνα στην Καλαμάτα, χρειάζεσαι τόσες ώρες, όσες να πας με το αεροπλάνο στη Νέα Υόρκη και να γυρίσεις. Και ο εκσυγχρονισμός του δικτύου είναι σε τρομερή καθυστέρηση, τη στιγμή που δεν μπορούμε να επικαλεστούμε την έλλειψη πόρων, διότι έχουμε το πρόγραμμα για τους σιδηροδρόμους, το οποίο δεν μπορέσαμε να αξιοποιήσουμε. 
     Και εσείς εδώ κάνετε μια αναθεώρηση του Γ΄ Κοινοτικού Πλαισίου Στήριξης. Όμως η αναθεώρηση αυτή είναι λαθεμένη και στενή. Είναι μια αναθεώρηση, η οποία στηρίζεται σε μια λογιστική προσπάθεια να αξιοποιήσουμε τους πόρους, ώστε να μη χαθούν. Σωστό. Όμως, να μην έλθουν απλώς οι πόροι εδώ, να συμβάλουν και στην ανάπτυξη της χώρας. 
     Μ’ αυτήν την έννοια δεν μπορούμε να συμφωνήσουμε και καταδικάζουμε τη μετατόπιση πόρων από προγράμματα που είναι σημαντικά, όπως είναι το πρόγραμμα των σιδηροδρόμων και της «Κοινωνίας της Πληροφορίας». Παίρνουμε κονδύλια από την «Κοινωνία της Πληροφορίας», για να τα πάμε στο μπετόν και στους δρόμους, όταν είναι βασικό στοιχείο και για τον ιδιωτικό τομέα -που τόσο πολύ κόπτεστε εσείς, κύριε Υπουργέ- το να υπάρχει ένας μηχανισμός σύγχρονος και λειτουργικός του δημοσίου και των ευρύτερων υπηρεσιών, ο οποίος θα στηρίξει την ανάπτυξη. Και παίρνουμε από το περιβάλλον, από τους σιδηροδρόμους, από την «Κοινωνία της Πληροφορίας», από τα προγράμματα για τις μικρομεσαίες επιχειρήσεις και πάμε να ρίχνουμε άσφαλτο, με όλα τα προβλήματα που έχουν δημιουργηθεί στον τρόπο που ρίχνουμε άσφαλτο. 
     Εμείς χτυπάμε για άλλη μια φορά το καμπανάκι και περιμένουμε απαντήσεις σε όλα αυτά που σας είπα. Περιμένουμε μια διαφορετική αντιμετώπιση στο Δ΄ Κοινοτικό Πλαίσιο Στήριξης. 
     Εγώ απλώς, επιγραμματικά, στο χρόνο που έχω, θα αναφέρω μερικές αρχές που πρέπει να υπάρχουν για το Δ΄ Κοινοτικό Πλαίσιο Στήριξης. Πρώτον, να μην είναι αθηνοκεντρικό. Περάσαμε ένα Γ΄ Κοινοτικό Πλαίσιο Στήριξης, το οποίο με βάση τους Ολυμπιακούς Αγώνες έκανε μια σειρά από έργα και απορρόφησε τεράστιους πόρους στο χώρο της Πρωτεύουσας αφήνοντας σε εντελώς υποδεέστερη μοίρα τη Θεσσαλονίκη, τη Μακεδονία, τη Θράκη, τα νησιά, τη Πελοπόννησο, την Ήπειρο, το Ιόνιο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω και την δευτερολογία  μου τώρα και τελειώνω σε ένα-δυο λεπτά, κύριε Πρόεδρε.
     Επομένως θέλουμε τη διαβεβαίωση ότι η αξιοποίηση του Δ΄ Κοινοτικού Πλαισίου Στήριξης θα γίνει πάνω σε βάσεις προγραμματικών αξόνων, οι οποίοι θα στηρίζονται στην ανάπτυξη της περιφέρειας. 
     Όπου πηγαίνω –και νομίζω ότι και συνάδελφοι μου από άλλα κόμματα που είναι των νομών της περιφέρειας το γνωρίζουν- ένα από τα πρώτα ζητήματα που μας θέτουν –και πιστεύω ότι συμφωνείτε, κύριε Πολύδωρα και κύριε Βερελή- είναι, όχι άλλη πια συγκέντρωση των πόρων στο χώρο της πρωτεύουσας και αξιοποίησή τους στην περιφέρεια. 
     Το δεύτερο που θέλω να αναφέρω είναι το εξής: Μία από τις κεντρικές κατευθύνσεις είναι η αντιμετώπιση των θεμάτων της απασχόλησης. Και δεν αντιμετωπίζεται κατ’ ανάγκη η απασχόληση μόνο από υψηλές κοινοτικές χρηματοδοτήσεις για τα θέματα απασχόλησης, όπου στην πραγματικότητα είναι ένα είδος επιδόματος ανεργίας, το οποίο δίδεται μέσα από διάφορες μορφές. Απασχόληση σημαίνει ότι έχω μέτρα και ενισχύω δραστηριότητες που μπορούν να δημιουργήσουν θέσεις εργασίας, αλλά την ίδια στιγμή αναπτύσσω έτσι την παραγωγικότητα, τις υποδομές, στηρίζω τις επιχειρήσεις και τους τομείς εκείνους που, κυρίως, μπορούν να απασχολήσουν εργαζόμενους, ώστε να χτυπήσω αυτό το μεγάλο πλήγμα της ελληνικής κοινωνίας που είναι η απασχόληση. 
     Βλέπω στα θεωρεία νέα παιδιά, ανθρώπους δεκαπέντε, δεκαεπτά, είκοσι, τριάντα ετών. Αν τους ρωτήσουμε όλους αυτούς, ένα από τα βασικά άγχη και για τους ίδιους και για τις οικογένειές τους είναι η απασχόληση. Γι’ αυτό θα έλεγα ότι είναι σημαντικό στο Δ΄ Κοινοτικό Πλαίσιο Στήριξης να βάλουμε στόχο να φέρουμε στο μισό, μέσα από τις δραστηριότητες του Κοινοτικού Πλαισίου Στήριξης, το ποσοστό ανεργίας και ειδικά για τους νέους ανθρώπους. 
     Το τρίτο ζήτημα που θέλω να αναφέρω είναι το εξής: Πρέπει να είναι προσθετικό το Κοινοτικό Πλαίσιο Στήριξης. Φοβάμαι ότι με τους προϋπολογισμούς και τις δημοσιονομικές προοπτικές που έχουν παρουσιαστεί, το Κοινοτικό Πλαίσιο Στήριξης ουσιαστικά θα έρθει πάλι –και πολύ περισσότερο- να αποκαταστήσει το πρόγραμμα δημοσίων επενδύσεων της χώρας μας. Θα πρέπει να αξιοποιήσουμε το Κοινοτικό Πλαίσιο Στήριξης μαζί με τη δική μας συνδρομή -που στο Δ΄ Κοινοτικό Πλαίσιο Στήριξης θα είναι σε μικρότερο ποσοστό- και την ίδια στιγμή να αξιοποιήσουμε τους πόρους που εμείς οι ίδιοι, αν δεν υπήρχε το Κοινοτικό Πλαίσιο Στήριξης, θα διαθέταμε σε επενδυτικά έργα, ώστε όντως να υπάρξει μία δυναμική ανάπτυξης στην Ελλάδα. 
     Το τελευταίο που θα ήθελα να αναφέρω –πολλά θα μπορούσε να αναφέρει ακόμα κανείς- είναι η ανάγκη να είναι λειτουργικό, δημοκρατικό και διαφανές το Δ΄ Κοινοτικό Πλαίσιο Στήριξης και ο χειρισμός του. Εμείς φοβούμαστε ότι πάμε σε γραφειοκρατικά τέρατα. Έχουμε φθάσει –το ανέφερε και η κ. Ξηροτύρη- να έχουμε πολλαπλούς βαθμούς δημοσίων, ας το πούμε, υπηρεσιών σε ιεραρχικό επίπεδο, που θυμίζουν ένα τοίχο παλιού σπιτιού που βλέπεις τη μία μπογιά να καλύπτει την άλλη και τελικά είναι ένας παλιός τοίχος, ο οποίος δεν μπορεί να σε προστατεύσει ούτε από την υγρασία, ούτε από τίποτα. Θα έχουμε τους δήμους και τις κοινότητες. Από πάνω θα έχουμε τις νομαρχίες. Τι αρμοδιότητες έχουν οι νομαρχίες; Από πάνω θα έχουμε τις περιφέρειες. Πάνω από τις περιφέρειες κάνουμε τις υπερπεριφέρειες. Πάνω από τις υπερπεριφέρειες είναι η κυβέρνηση. Πώς θα λειτουργήσει αυτό και πώς θα μπορέσει η κοινωνία να εκφραστεί; 
     Καταλήγοντας θα ήθελα να πω ότι θέλουμε η κοινωνία να εκφραστεί για το Δ΄ Κοινοτικό Πλαίσιο Στήριξης. Εμείς ως Συνασπισμός Ριζοσπαστικής Αριστεράς με τις δικές μας μικρές δυνάμεις προσπαθούμε στις νομαρχιακές και δημοτικές εκλογές να δώσουμε ένα χαρακτήρα αναπτυξιακό. Όχι απλώς μία δημοσκόπηση για το πόση δύναμη θα έχουν τα κόμματα, αλλά ποια είναι τα μεγάλα θέματα στην Κομοτηνή, στην Ξάνθη, στον Έβρο, ποια είναι τα μεγάλα ζητήματα - κλειδιά που μπορούν να αλλάξουν τη μοίρα αυτών των περιοχών, ποια είναι τα μεγάλα θέματα στην Ήπειρο κ.λπ.. Πρέπει να αφήσουμε την ίδια την κοινωνία να μιλήσει και να παρέμβει στο Δ΄ Κοινοτικό Πλαίσιο Στήριξης ώστε να μην έχει την τύχη του Γ΄ Κοινοτικού Πλαισίου Στήριξης. 
     Ευχαριστώ πολύ, κύριε Πρόεδρε. 
     (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Πρόεδρε. 
     Το λόγο έχει ο Υφυπουργός Οικονομίας και Οικονομικών κ. Χρήστος Φώλιας. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
     Κυρία και κύριοι συνάδελφοι, κατ’ αρχήν θέλω θερμά να ευχαριστήσω το Συνασπισμό και τους επερωτώντες -τον Πρόεδρο και τους Βουλευτές συναδέλφους- που μας δίνουν την ευκαιρία να κάνουμε μία συζήτηση απολογιστική, αν θέλετε, του Γ΄ Κοινοτικού Πλαισίου Στήριξης, μιας που βρισκόμαστε στην αρχή της νέας χρονιάς, η οποία, ουσιαστικά, είναι και η τελευταία χρονιά για τη διαχείριση του Γ΄ Κοινοτικού Πλαισίου Στήριξης.
     Θέλω να πω ότι είκοσι πέντε χρόνια τώρα που είμαστε στην Ευρωπαϊκή Ένωση εξακολουθούμε να έχουμε τον ίδιο στόχο: την πραγματική οικονομική και κοινωνική σύγκλιση. Και σας πληροφορώ ότι, χωρίς καμία ταλάντευση και χωρίς να βάζουμε ούτε σταγόνα νερό στο κρασί μας, θα συνεχίσουμε να κυνηγούμε αυτό το στόχο μέχρι να τον πετύχουμε σε απόλυτους βαθμούς. Βεβαίως, δεν θα πρέπει να κρύψουμε ότι αυτός ο στόχος έπρεπε να έχει επιτευχθεί ήδη από χθες. Παρ’ όλα αυτά όμως δεν είμαστε διατεθειμένοι να τον αφήσουμε σε ένα αόριστο αύριο, που δεν θα ξέρουμε πότε θα είναι. Πρέπει να δουλέψουμε όλοι μαζί, χωρίς διαχωριστικές γραμμές και χωρίς να λέμε άλλα λόγια, έτσι ώστε αυτός ο στόχος με όραμα και με πρόγραμμα να υλοποιηθεί το συντομότερο δυνατό.
     Το ότι υπάρχουν ευθύνες που αυτή η σύγκλιση δεν έχει επιτευχθεί ακόμη είναι δεδομένο. Δεν ωφελεί όμως να καθόμαστε τώρα να συζητάμε για ευθύνες. Δεν ωφελεί να πούμε για άλλη μία φορά τι βρέθηκε κρυμμένο κάτω από το χαλί. Εκείνο που ωφελεί πάρα πολύ είναι, αντί να γυρνάμε σε ένα φαύλο κύκλο, να σπάσουμε αυτό το φαύλο κύκλο και να προσπαθήσουμε να βγούμε μπροστά για να μπορέσουμε να καλύψουμε αυτό το κενό ή αυτήν την απώλεια χρόνου και χρημάτων που έχουμε. Άλλωστε είναι γνωστό πως άλλες χώρες, πιο μικρές από εμάς και πιο πίσω από εμάς όταν μπήκαν στην Ευρωπαϊκή Ένωση, έκαναν άλματα, όταν εμείς κάναμε βήμα σημειωτόν. 
     Προωθούμε τις μεταρρυθμίσεις, οι οποίες θα μας δώσουν τη δυνατότητα να κάνουμε μία μακρόπνοη αναπτυξιακή διαδικασία. Αυτό πρέπει να το ξεκαθαρίσουμε. Δεν είναι κυβερνητική προσπάθεια και δεν πρέπει να είναι μόνο κυβερνητική προσπάθεια. Πρέπει να είναι μία εθνική προσπάθεια, στην οποία πρέπει να συμβάλουμε όλοι και με κόπο και με εποικοδομητική πρόταση, αλλά και με ορίζοντες αναπτυξιακούς. Χρωστάμε να δώσουμε ελπίδα και ανοιχτούς ορίζοντες στους νέους ανθρώπους.
     Αναφερθήκατε, κύριε Πρόεδρε, στις ανάγκες των νέων παιδιών. Συμμερίζομαι απόλυτα την αγωνία σας, αλλά και τη δική τους αγωνία. Άλλωστε στο σπίτι μας έχουμε κι εμείς νέα παιδιά, με τα οποία μοιραζόμαστε τις αγωνίες. Χρωστάμε, λοιπόν, να τους δώσουμε αυτό που όχι απαιτούν, αλλά που περιμένουν από εμάς. Και αυτό πρέπει να κάνουμε.
     Στα πλαίσια αυτής της μεταρρυθμίσεως που προσπαθούμε να κάνουμε –και νομίζω ότι κάνουμε και πάμε καλά- αντιμετωπίσαμε ένα σωρό προβλήματα στο Γ’ Κοινοτικό Πλαίσιο Στήριξης, στα οποία οφείλαμε να δώσουμε λύσεις και για τα οποία πληρώσαμε ακριβά. 
     Επιτρέψτε μου να διορθώσω τους αριθμούς, στους οποίους αναφέρεστε. Οι αριθμοί που αναφέρατε είναι στις πρώτες ημέρες του Δεκεμβρίου. Όπως γνωρίζετε, ο Δεκέμβριος είναι πάντοτε μήνας, όπου επιταχύνονται οι απορροφήσεις, όπου αυξάνονται και πολλαπλασιάζονται οι αιτήσεις πληρωμών. Έτσι, τα νούμερα, τα οποία έκλεισαν στο τέλος της χρονιάς είναι ότι η απορροφητικότητα έφθασε στο 41,8%. Βέβαια, θα μου πείτε: «Είμαστε ευχαριστημένοι από αυτό;». Μακράν εμού τέτοια ικανοποίηση. «Όχι» -θα πω- «δεν είμαστε ευχαριστημένοι». Διότι, όταν εβδομήντα δύο μήνες από την έναρξη του Γ’ Κοινοτικού Πλαισίου Στήριξης έχουμε καταφέρει να απορροφήσουμε το 42% μόνο και τους επόμενους τριάντα έξι μήνες έχουμε να απορροφήσουμε το 58%, δεν είναι δυνατόν να κρυβόμαστε πίσω από το δάχτυλό μας και να λέμε ότι είμαστε ευτυχείς. Εκείνο όμως που μπορώ να πω ειλικρινά, χωρίς καμία επιφύλαξη, είναι ότι είμαστε πολύ ικανοποιημένοι από αυτό που καταφέραμε στους είκοσι δύο μήνες διακυβερνήσεώς μας. Και το λέω αυτό, διότι όταν ξεκινήσαμε τη διαχείριση του Γ’ Κοινοτικού Πλαισίου Στήριξης, είχαμε μία απορροφητικότητα της τάξεως του 21,5%. Δηλαδή, ό,τι επετεύχθη στους πενήντα μήνες της προηγούμενης διακυβερνήσεως, επετεύχθη σχεδόν το ίδιο -για την ακρίβεια 93%- στους είκοσι δύο μήνες της δικής μας διακυβερνήσεως. Απλά και περιγραφικά θα πω ότι στους πρώτους πενήντα μήνες της διαχειρίσεως από την απελθούσα κυβέρνηση ο μέσος όρος πληρωμών ήταν 160.000.000 ευρώ το μήνα, ενώ στους είκοσι δύο μήνες της δικής μας διακυβερνήσεως ανέβηκε στα 280.000.000 ευρώ το μήνα. Είναι σχεδόν διπλασιασμός. 
     Όσον αφορά τώρα το INTERREG, για το οποίο αναφέρατε ότι είναι σε χαμηλά επίπεδα: Σαφώς και είναι σε χαμηλά επίπεδα. Είναι σε πάρα πολύ χαμηλά επίπεδα. Βέβαια, οι λόγοι δεν είναι μόνον ότι έχουμε πρόβλημα απορροφητικότητας. Έχουμε και πρόβλημα επικοινωνίας, συνεννοήσεως με κάποιες χώρες-εταίρους μας, οι οποίες είτε δεν μπορούν είτε δεν θέλουν να προχωρήσουμε σε μία τέτοια συνεργασία, η οποία θα είναι αμοιβαία επωφελής.
     Παρ’ όλα ταύτα, θα πω ότι όταν το Μάρτιο του 2004 παραλάβαμε τη διαχείριση των κοινοτικών κονδυλίων το ΙΝΤERREG ήταν στο 6,5%. Οι κοινοτικές πρωτοβουλίες είχαν μια απορροφητικότητα μόλις 6,5% μετά από πενήντα μήνες και σήμερα βρισκόμαστε στο 32,1%.
     Θέλω, λοιπόν, εδώ να επισημάνω με ικανοποίηση την αύξηση των ρυθμών απορροφητικότητας, αλλά υπάρχει και λύπη, γιατί πατήσαμε πάρα πολύ χαμηλά. Ο πήχης ήταν πάρα πολύ χαμηλά, όταν τον κληρονομήσαμε. Από το 6,5% στο 32% σημαίνει σε πενήντα μήνες 6,5%, σε είκοσι δύο μήνες 26%, δηλαδή πενταπλασιασμός της απορροφητικότητας. Τούτο σημαίνει, βεβαίως, ότι έχουμε τη δυνατότητα από εδώ και μπρος να καλύψουμε το κενό το οποίο έχει δημιουργηθεί.
     Βεβαίως, τίποτα δεν γίνεται τυχαία. Τίποτα δεν γίνεται με αυτόματο πιλότο. Τίποτα δεν επιτυγχάνεται πατώντας το κουμπί. Κοπιάσαμε. Κουραστήκαμε. Είχαμε μια άριστη συνεργασία με τις υπηρεσίες. Είχαμε μια πολύ καλή συνεργασία με τους περιφερειάρχες και τους Υπουργούς για να πετύχουμε αυτό που πετύχαμε. Δημιουργήσαμε ένα δίκτυο ειδικών συμβούλων, μια ομάδα κρούσης για να πετύχουμε το ν+2. Ενισχύουμε τους τελικούς δικαιούχους των επιχειρησιακών προγραμμάτων μέσα από ενέργειες τεχνικής βοήθειας με συμβούλους και με μελέτες.
     Αναφέρθηκε ότι ξεκίνησε ένας διαγωνισμός για δεκατρείς τεχνικούς συμβούλους, ο οποίος δεν ευωδόθηκε.
     Είναι πράγματι έτσι, κυρία Ξηροτύρη, απλά μπλέξαμε σε ένα κυκεώνα, σε μια διελκυστίνδα, σε ένα λαβύρινθο ενστάσεων επί ενστάσεων και ξέρετε πάρα πολύ καλά τι σημαίνει αυτό. εάν δεν είχαμε τις ενστάσεις, είναι βέβαιο ότι ήδη αυτήν τη στιγμή θα λειτουργούσαν οι τεχνικοί σύμβουλοι προς όφελος του τόπου.
     Επιταχύναμε τις διαδικασίες αναθέσεως των δημοσίων έργων και των μελετών. Καταργήσαμε το νόμο του μαθηματικού τύπου ως οφείλαμε και ως το ήθελε η Ευρωπαϊκή Ένωση και η Ευρωπαϊκή Επιτροπή εδώ και χρόνια. Πήραμε τη μέριμνα μεταθέσεως κονδυλίων από κάποια προγράμματα σε κάποια άλλα. 
     Έχετε δίκιο, κύριε Πρόεδρε, συνάδελφε και τώρα, συνάδελφε και στο Ευρωπαϊκό Κοινοβούλιο. Είχα τη τύχη να μαθαίνω από εσάς εκεί και γι’ αυτό σας ευχαριστώ και επίσημα από αυτό το Βήμα. Πολεμήσαμε μαζί για να μπορέσουμε να κάνουμε κάτι καλύτερο για τον τόπο μας από πλευράς Ευρωπαϊκής Ένωσης. Καταφέραμε πολλά. Δεν καταφέραμε όσα θέλαμε. Έχετε, όμως, δίκιο να λέτε ότι δεν μπορούμε να παίρνουμε χρήματα από την «Κοινωνία της Πληροφορίας» για να τα κάνουμε μπετόν. Δεν θα διαφωνήσω καθόλου μαζί σας. Εάν, όμως –και εκεί θέλω τη δική σας κατανόηση και τη δική σας υποστήριξη- δεν τα παίρναμε από την «Κοινωνία της Πληροφορίας» για να τα κάνουμε μπετόν –επαναλαμβάνω τα δικά σας λόγια, όχι ότι τα συμμερίζομαι- τότε θα είχαμε χάσει τα χρήματα από την «Κοινωνία της Πληροφορίας». Δεν θα τα είχαμε και δεν θα γινόταν ούτε πληροφορική ούτε μπετόν.
     Εκείνο, λοιπόν, το οποίο επιλέξαμε, ποιο ήταν; Αντί να χαθούν τα χρήματα, να πάνε εκεί που έχουν απορροφητικότητα και θα σωθούν. Γι’ αυτό το κάναμε και γνωρίζετε πάρα πολύ καλά ότι είναι μέσα στα πλαίσια και των δυνατοτήτων και των επιτρεπόμενων από τους κανονισμούς της Ευρωπαϊκής Ένωσης.
     Φτάσαμε στο σημείο του κινδύνου για απώλειες από το ν+2. Στις 31 Δεκεμβρίου, μετά από υπεράνθρωπες προσπάθειες και συνεργασία όλων των εμπλεκομένων, καταφέραμε να μειώσουμε την επικινδυνότητα σε 340.000.000 ευρώ περίπου, όταν δεκαπέντε μέρες πριν, σε μια άλλη συζήτηση που είχαμε εδώ για τον προϋπολογισμό ανέβαινε από την Αντιπολίτευση αυτός ο κίνδυνος από 800.000.000 ευρώ μέχρι 1.200.000.000 ευρώ. Το μειώσαμε σε 340.000.000 ευρώ.
     Έχουμε καταθέσει αιτήσεις για εξαιρέσεις, οι οποίες είναι θεμιτές. Είναι εξαιρέσεις οι οποίες δικαιολογούνται από δικαστικές εμπλοκές και από ανωτέρα βία. Θέλω να πιστεύω ότι όταν στο τέλος Μαρτίου έχουμε πλέον ξεκάθαρη εικόνα του τι έχει γίνει αποδεκτό από την Ευρωπαϊκή Επιτροπή, τότε τα 340.000.000 ευρώ θα έχει γίνει ποσό πολύ χαμηλό, θέλω να πιστεύω ότι ενδεχομένως και διψήφιος αριθμός εκατομμυρίων, αν όχι πιο χαμηλό.
     Θέλω, επίσης, να σας πω, πως κακά τα ψέματα, υπάρχει πολύ μεγάλη δουλειά από εδώ και μπρος, διότι έχουμε να απορροφήσουμε το υπόλοιπο μέσα σε μια τριετία. Υπάρχει, βεβαίως, η δυνατότητα νομικών δεσμεύσεων όχι μόνο για το 2006, αλλά και για το 2007 και για το 2008. Κάποιος με ρωτούσε προχθές: «Και γιατί δεν μας το λέτε;». Δεν το λέμε, γιατί δεν θέλουμε να ξυπνήσουμε το ελληνικό μέσα μας, που λέει :«Α, έχουμε χρόνο, δεν υπάρχει βία, ας περιμένουμε».
     Υπάρχει βία και δεν μπορούμε να περιμένουμε. Δεν έχει σημασία που υπάρχει ένα μαξιλάρι δυνατότητας για να συμβασιοποιήσουμε και το 2007 και το 2008 έργα για να μπορέσουν να απορροφηθούν κονδύλια, υπάρχει -όπως πολύ σωστά το τοποθετείτε, Πρόεδρε- η ανάγκη να αξιοποιηθούν για τον τόπο μας όχι απλά και μόνο να τα απορροφήσουμε και αυτό θέλω να το ξεκαθαρίσω. 
     Στόχος μας δεν είναι απλά και μόνο η απορρόφηση, δεν είναι να ξοδέψουμε, είναι να επενδύσουμε, γι’ αυτό και δεν έχουμε χρόνο ούτε να χάσουμε ούτε να μεταθέσουμε την απορροφητικότητα και για έναν πρόσθετο λόγο: Κάθε κονδύλι κοινοτικό που έρχεται πρέπει να το συμπληρώσουμε με εθνικούς πόρους. Εάν στο μυαλό μας έχουμε μόνο πώς θα τα ξοδέψουμε, πώς θα απορροφήσουμε, τότε θα σπαταλήσουμε και τους εθνικούς πόρους, οι οποίοι τόσο δύσκολα βρίσκονται και με τόσο κόπο και με τόσο πόνο ο κάθε Έλληνας φορολογούμενος καταβάλλει το δικό του μερτικό, την υποχρέωσή του. Γι’ αυτό ακριβώς θέλω να σας πω ότι ναι μεν έχουμε τη δυνατότητα νομικών δεσμεύσεων μέχρι το 2008, αλλά απαγορεύεται εκ των πραγμάτων να ξεπεράσουμε το 2006. Αυτή είναι η προσπάθειά μας. 
     Όσον αφορά την «Κοινωνία της Πληροφορίας», στην οποία αναφερθήκατε εν εκτάσει, θα πω ότι έχουν γίνει πολύ μεγάλα βήματα. Όσο και αν είμαστε πίσω, η απόσταση που καλύφθηκε τους είκοσι δυο τελευταίους μήνες και ιδιαίτερα το 2005 είναι πάρα πολύ μεγάλη. Ως χαρακτηριστικό παράδειγμα θα σας πω ότι το Εθνικό Κτηματολόγιο, το οποίο συμπεριελήφθη στο πρόγραμμα «Κοινωνία της Πληροφορίας» το Νοέμβριο του 2004, μέσα σε μόλις δώδεκα μήνες ολοκλήρωσε όλες τις διαδικασίες σχεδιασμού και την έναρξη υλοποίησής του, προσκλήσεις, εντάξεις, προκήρυξη. Χρόνος ρεκόρ. Η ειδική γραμματεία για την «Κοινωνία της Πληροφορίας» έχει ήδη υπερδεσμεύσει τον προϋπολογισμό του προγράμματος με πάνω από 100% αυτού. Οι εντάξεις των έργων ξεπερνούν το 95% του προϋπολογισμού και αυτό μας δίνει τη δυνατότητα να πούμε ότι δεν θα χαθούν στο τέλος χρήματα από την «Κοινωνία της Πληροφορίας». Θα αξιοποιηθούν.
     Όσον αφορά τον άξονα της περιφερειακής ανάπτυξης, με βάση τα στοιχεία μέχρι 31-12-2005, για τα περιφερειακά προγράμματα έχει ήδη δεσμευτεί το 95,5% των πόρων της δημόσιας δαπάνης. Οι νομικές δεσμεύσεις είναι στο 62% και έχουν γίνει πληρωμές απορρόφησης στο 41%. 
     Επίσης, μια που ερωτώμεθα ποια είναι η ετήσια αύξηση του Α.Ε.Π., εξαιτίας των συγχρηματοδοτουμένων κοινοτικών κονδυλίων, θα πω ότι για την περίοδο 2001-2004 ήταν 1,87%, για την περίοδο 2005-2008 εκτιμάται στο 4,96% και στο σύνολο της τρίτης προγραμματικής περιόδου πρέπει να είναι στο 3,4%, δηλαδή είναι 1,3% περισσότερο από τις άλλες χώρες-μέλη της Ευρωπαϊκής Ενώσεως που έχουν την ίδια αντιμετώπιση. 
     Όσον αφορά την απασχόληση που προκύπτει από το Γ’ Κοινοτικό Πλαίσιο Στήριξης, υπολογίζεται ότι οι θέσεις εργασίας είναι της τάξεως των εβδομήντα μίας χιλιάδων το χρόνο. 
     Δίνουμε, κυρία και κύριοι συνάδελφοι, στους Έλληνες πολίτες έμπρακτες αποδείξεις έργου, δουλειάς και ενδιαφέροντος. Αλλάζουμε ταχύτητες, όπως φαίνεται και από τα στοιχεία, και αλλάζουμε και προτεραιότητες. Το κυριότερο; Πρέπει να αλλάξουμε και νοοτροπίες. Οι νοοτροπίες οι παλιές δεν ταιριάζουν στα νέα δεδομένα. Θα πρέπει να καταβάλουμε μια προσπάθεια όλοι μας, διότι σε κανέναν δεν συμφέρει σήμερα να έχουμε παλιές νοοτροπίες. 
     Πρέπει να παραδεχθούμε τις αλήθειες. Εάν δεν πούμε αλήθειες στον κόσμο, εάν δεν πούμε αλήθειες μεταξύ μας και στον εαυτό μας, έχουμε πρόβλημα.
     Και μην κοροϊδευόμαστε. Θα επαναλάβω άλλη μια φορά ότι το 42%, το 41,8% δεν είναι ικανοποιητική επίδοση. Σχετικά ναι, απόλυτα όχι. Αλλά θα πρέπει να παραδεχθούμε όλοι μας και να πούμε αλήθειες, ότι συσσωρευμένες παραλείψεις -αν θέλετε- ή λάθη μιας εικοσαετίας και παραπάνω δεν μπορεί ως δια μαγείας μέσα σε δυο χρόνια να αντιμετωπιστούν και να λυθούν.
     Βεβαίως, εκείνο που θέλω να σας διαβεβαιώσω είναι ότι μέχρι προχθές, μέχρι τον Ιούλιο του 2005, η χώρα μας ήταν η μοναδική χώρα στην Ευρωπαϊκή Ένωση, η οποία δεν είχε πιστοποιημένα συστήματα διαχείρισης και ελέγχου των συγχρηματοδοτουμένων έργων, τα οποία οφείλαμε να έχουμε ήδη από 1-1-2000. Το πετύχαμε μόλις τον Ιούλιο του 2005, μετά από πεντέμισι χρόνια καθυστέρηση. Παρ’ όλα αυτά, το πετύχαμε και σήμερα έχουμε πιστοποιημένα συστήματα.
     Βεβαίως για να τα πετύχουμε πληρώσαμε και ένα σωρό διορθώσεις μετά από αιματηρές διαπραγματεύσεις, μετά από πολύ μεγάλες προσπάθειες. Καταφέραμε έστω να πληρώσουμε 518.000.000 ευρώ και αυτά σε τέσσερις ετήσιες δόσεις, αλλά σώσαμε πολύ περισσότερα. Σώσαμε το Γ΄ Κοινοτικό Πλαίσιο Στήριξης. Διότι αν προχωρούσε η Ευρωπαϊκή Επιτροπή -και τα έχουμε ξαναπεί αυτά κυρίες και κύριοι συνάδελφοι εδώ μέσα- σε αναστολή των πληρωμών για το Γ΄ Κοινοτικό Πλαίσιο Στήριξης για να κάνει ελέγχους στα όσα έργα θα ήθελε, αντιλαμβάνεστε ότι θα είχε τιναχτεί στον αέρα όλο το Γ΄ Κοινοτικό Πλαίσιο Στήριξης με ό,τι αυτό συνεπάγεται για μια οικονομία σαν τη δική μας. 
     Η αναδιοργάνωση προχώρησε. Πετύχαμε τη βελτίωση του θεσμικού πλαισίου και πιστεύω ότι από εδώ και εμπρός έχουμε τη δυνατότητα με μεγαλύτερη αξιοπιστία να αξιοποιήσουμε τους πολύτιμους πόρους που διασφαλίστηκαν με τόσο κόπο στις Βρυξέλλες. 
     Πάμε τώρα στο Δ΄ Κοινοτικό Πλαίσιο Στήριξης. Καταφέραμε -και αυτό επιτρέψτε μου να πω ότι φέρει την προσωπική σφραγίδα του Πρωθυπουργού μας του κ. Καραμανλή- να πάρουμε μια επιταγή κοινοτικών κονδυλίων της τάξεως του 20,1 δισ. ευρώ, κάτι το οποίο -μην κοροϊδεύομαστε- δεν το περίμεναν πολλοί από την απέναντι πλευρά. Όταν ο Αρχηγός της Αξιωματικής Αντιπολίτευσης έλεγε ότι απαγορεύεται να επιστρέψει ο κ. Καραμανλής με λιγότερα από 20.000.000.000 ευρώ από τις Βρυξέλλες, σήμαινε ότι θεωρείτο κάτι ακατόρθωτο. Παρ’ όλα αυτά έγινε κατορθωτό. Παρ’ όλα αυτά το πετύχαμε. Και δεν επιτεύχθηκε ούτε με αυτόματο πιλότο ούτε τυχαία. Επιτεύχθηκε με σωστό σχεδιασμό, με διαπραγμάτευση, με προετοιμασία η οποία ξεκίνησε ήδη από το Μάιο του 2004 για να καταλήξουμε εκεί. 
     Όλοι έλεγαν ότι θα παίρναμε ψίχουλα και πήραμε περισσότερα απ’ ό,τι θα εδικαιούμεθα, αν κάναμε αναλογική μείωση των κοινοτικών κονδυλίων σε σχέση με το σύνολο του προϋπολογισμού. 
     Για εκείνο όμως που θα ήθελα να παρακαλέσω είναι το εξής: Δεν υπάρχει λόγος να τα μετράμε όλα με αντιπολιτευτική σκοπιμότητα. Δεν υπάρχει λόγος όλα να τα μετράμε με μια αντιπαλότητα. Δεν ζητάμε συγχαρητήρια. Δεν είναι απαραίτητο. Αλλά τουλάχιστον, εκείνο που θέλουμε είναι να λέμε αλήθειες μεταξύ μας για να μπορούμε πραγματικά να κτίζουμε. Η κοινωνία μας βαρέθηκε τους ανταγωνισμούς οι οποίοι δεν βγάζουν πουθενά. Η κοινωνία μάς παρακολουθεί σήμερα που συζητάμε και κάθε μέρα που συζητάμε, γιατί μπαίνουμε στο σπιτικό του κάθε νοικοκύρη Έλληνα. Μας παρακολουθεί και μας κρίνει. Ας είμαστε λοιπόν εδώ μέσα σε μια άμιλλα προσφοράς, ας είμαστε μέσα σε μια άμιλλα του  ποιος θα δώσει περισσότερα στον τόπο και ποιος θα προσφέρει περισσότερα στους  πολίτες, γιατί τελικά εκεί θα κριθούμε όλοι. 
     Όσον αφορά τώρα το Δ΄ Κοινοτικό Πλαίσιο Στήριξης πιστεύω ότι αυτά τα κονδύλια, τα 20.000.000.000 που έχουμε διασφαλίσει, θα αποτελέσουν μια πολύ ισχυρή ένεση ανάπτυξης για τον τόπο μας. 
     Έχουμε ξεκινήσει εδώ και ένα χρόνο και παραπάνω έναν ευρύτατο πανεθνικό διάλογο για να μπορέσουμε, έχοντας αφουγκραστεί τις απόψεις, τις σκέψεις και τις προτάσεις και τις προτεραιότητες και τις επιθυμίες, εάν θέλετε, όλων των εμπλεκομένων στην ανάπτυξη του τόπου, να κάνουμε έναν καλό σχεδιασμό για την τέταρτη προγραμματική περίοδο. Συμμετέχουν Υπουργεία, περιφέρειες νομαρχίες. Έχουν γίνει σε όλη την Ελλάδα νομαρχιακά συμβούλια ανάπτυξης. Έχουν γίνει σε όλη την Ελλάδα περιφερειακά συμβούλια ανάπτυξης. Έχουν γίνει τρία συμβούλια ανάπτυξης, τρία συνέδρια αναπτυξιακά σε κεντρικό επίπεδο όπου συμμετείχαν όλοι οι εκπρόσωποι Υπουργείων, περιφερειών, νομαρχιών, Ε.Ν.Α.Ε., Κ.Ε.Κ.Δ.Ε., κοινωνικοί εταίροι. Όλοι συνεισφέρουν την άποψή τους. 
     Προσπαθούμε να μαζέψουμε αυτές τις απόψεις για να μπορέσουμε πραγματικά να κάνουμε πράξη αυτό που όλοι μας ζητούμε, την ανάπτυξη της περιφέρειας. Γιατί πλέον στην τέταρτη προγραμματική περίοδο η περιφέρεια έχει την προτεραιότητα. Το κέντρο καλώς έπραξε και πήρε όσα πήρε μέχρι σήμερα. Αρκετά! Η περιφέρεια έχει ανάγκη και να αναπτυχθεί και να συγκλίνει. 
     Εκείνο το οποίο θέλουμε επίσης να πούμε είναι ότι μας ενδιαφέρει να έχουμε γρήγορους ρυθμούς αξιοποίησης των κοινοτικών κονδυλίων στην τέταρτη προγραμματική περίοδο, με ολοκληρωμένη στρατηγική, με συνετή και διαφανή διαχείριση, όχι στην τύχη και όχι χωρίς πρόγραμμα. Θωρακίζουμε θεσμικά τους μηχανισμούς διαχείρισης. 
     (Στο σημείο αυτό, την Προεδρική Έδρα  καταλαμβάνει ο  Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
     Για πρώτη φορά πιστεύω ότι έχουμε τη δυνατότητα αξιοποιώντας όπως πρέπει το Δ΄ Κοινοτικό Πλαίσιο Στήριξης να πετύχουμε μια πραγματική σύγκλιση και μια πραγματική συνοχή της χώρας μας με τις άλλες ανεπτυγμένες εκ των εταίρων μας. 
     Ξεκάθαρη πολιτική μας είναι η διατήρηση υψηλού επιπέδου δημοσίων επενδύσεων από το 2007 έως το 2013. Χρειάζεται για να μπολιάσουμε τα κοινοτικά με τα εθνικά κονδύλια για να έχουμε το βέλτιστο αποτέλεσμα. Ο εθνικός σχεδιασμός που πραγματοποιούμε για την επόμενη περίοδο 2007-2013 στοχεύει σε μια ολοκληρωμένη αντιμετώπιση των παρεμβάσεων που συγχρηματοδοτούνται από τα κοινοτικά κονδύλια και σε επίπεδο κοινοτικών και σε επίπεδο εθνικών κονδυλίων. 
     Αναμορφώνουμε το καθεστώς διαχείρισης του εθνικού σκέλους του Προγράμματος Δημοσίων Επενδύσεων. Δεν μας ενδιαφέρει να είναι εύκολη λύση το Πρόγραμμα Δημοσίων Επενδύσεων. Δεν μας ενδιαφέρει και δεν θέλουμε –κάθε άλλο θα έλεγα- το Πρόγραμμα Δημοσίων Επενδύσεων να είναι αυτό το οποίο αναλαμβάνει τις υποχρεώσεις των αστοχιών οι οποίες καταγράφονται και οι οποίες απορρίπτονται οικονομικά στα συγχρηματοδοτούμενα. Δεν μπορεί δηλαδή το Πρόγραμμα Δημοσίων Επενδύσεων να είναι ο σκουπιδοτενεκές των αστοχιών που καταγράφονται και που βρίσκονται και ανακαλύπτονται και χρεώνονται στο πρόγραμμα των συγχρηματοδοτουμένων. 
     Εκείνο που θέλουμε είναι καινούργιοι όροι να ισχύσουν στη διαχείριση του προγράμματος δημοσίων επενδύσεων το οποίο από 1.1.2007 γίνεται Εθνικό Πλαίσιο Στήριξης. Δηλαδή δεν θα μπορεί πλέον το καθετί να πληρώνεται από το Πρόγραμμα Δημοσίων Επενδύσεων αλλά θα πρέπει να ακολουθούνται όπως στα κοινοτικά κονδύλια έτσι και στα εθνικά κονδύλια συγκεκριμένοι όροι, συγκεκριμένες προϋποθέσεις, συγκεκριμένα πλαίσια και συγκεκριμένες προδιαγραφές. Οτιδήποτε δεν πληροί αυτές τις προδιαγραφές δεν θα είναι επιλέξιμο για να πληρωθεί απ’ αυτό που θα λέμε Εθνικό Πλαίσιο Στήριξης. 
     Πιστεύω, λοιπόν, ότι νοικοκυρεύοντας με αυτόν τον τρόπο, στενοχωρώντας ενδεχομένως αρκετούς, θα δώσουμε τη δυνατότητα να μπορέσουμε να αξιοποιήσουμε τα κονδύλια στο ακέραιο και να γλιτώσουμε αυτά τα ελλείμματα, τα οποία με αυτόν τον τρόπο δημιουργούνται. Δεν θέλουμε πια να έχουμε μεγάλα ελλείμματα, δεν θέλουμε πια να είμαστε υπό επιτήρηση. Ποιος το θέλει αυτό; Για να το κάνουμε όμως αυτό, θέλει θάρρος, θέλει όραμα. Αυτό το διαθέτουμε και με αυτό το θάρρος φτιάχνουμε το Εθνικό Πλαίσιο Στήριξης, το οποίο θα μας γλιτώσει από περιπέτειες. 
     Θέλω επίσης να σας πω ότι πετύχαμε εξαιρετικά ευνοϊκές ρυθμίσεις στις Βρυξέλλες στη διαπραγμάτευση που έγινε όταν ήταν εκεί ο Πρωθυπουργός μας. Καταφέραμε να πάρουμε ένα χρόνο περισσότερο –το ν+2 έγινε ν+3- για να υπάρχει η δυνατότητα υλοποιήσεως των έργων χωρίς κινδύνους. Βεβαίως, εκείνο που θα πω είναι ότι ούτε αυτό θα πρέπει να μας εφησυχάζει και να μας δώσει την άνεση να λέμε: «Δεν βαριέσαι έχουμε τρία χρόνια, ας καθυστερήσουμε». Όχι. Εμάς στόχος μας θα είναι στο ν+1 να ολοκληρώνονται τα έργα. Αλλά εν πάση περιπτώσει το ν+3 είναι μια δικλείδα ασφαλείας την οποία πετύχαμε. 
     Επίσης πετύχαμε τη συγχρηματοδότηση των συγχρηματοδοτουμένων με 85% κοινοτικά κονδύλια και έως 15% εθνικά κονδύλια. Όπως επίσης καταφέραμε να παραμείνουν επιλέξιμες οι δαπάνες του Φ.Π.Α., ενώ στο Λουξεμβούργο εφέροντο ως μη επιλέξιμες. 
     Από κει και πέρα προχωρούμε στον προσδιορισμό πέντε προγραμματικών μειζόνων περιφερειών με διπλό στόχο. Όχι για να κάνουμε άλλο ένα επίπεδο γραφειοκρατίας. Εμείς θέλουμε να γίνονται αποτελεσματικές και διαφανείς οι διαδικασίες. Αυτό που μας ενδιαφέρει είναι αφενός μεν να βελτιωθεί η διαχειριστική ικανότητα, αφετέρου να υπάρξει ένας καλύτερος προγραμματισμός μέσα από τη δημιουργία οικονομιών κλίμακος και συνεργιών στα υλοποιούμενα έργα. Μας ενδιαφέρει να υπάρχει κεντρικός σχεδιασμός, συνολικός σχεδιασμός. Άλλο να σχεδιάζεις την ανάπτυξη τριών περιφερειών, άλλο μιας περιφέρειας. Άλλο είναι να κάνει ο καθένας το δικό του έργο και άλλο να υπάρχει μια κεντρική αντιμετώπιση και υποστήριξη των έργων.
     Επίσης και κλείνω με αυτό, κύριε Πρόεδρε, στόχος μας είναι η περιφερειακή ανάπτυξη, η επιχειρηματικότητα και η εξωστρέφεια, η ενίσχυση της προσπελασιμότητας και των μεγάλων υποδομών, η ψηφιακή σύγκλιση και η αναβάθμιση της δημόσιας διοίκησης, το περιβάλλον και η αειφόρος ανάπτυξη, η ανάπτυξη του ανθρώπινου δυναμικού και η διασυνοριακή διακρατική και διαπεριφερειακή συνεργασία.
     Παρά τις βελτιώσεις που έχουμε πετύχει ως σήμερα, παρά τους συγκεκριμένους στόχους που βάζουμε, θέλω να σας διαβεβαιώσω ότι δεν εφησυχάζουμε και δεν βάζουμε στραβά το καπέλο. Κάθε άλλο! Κάθε μέρα εντείνουμε περισσότερο τις προσπάθειες. Κάθε μέρα υποστηρίζουμε τους τελικούς δικαιούχους και είμαι βέβαιος ότι, κτίζοντας πάνω σε υγιείς και στέρεες βάσεις το Δ΄ Κοινοτικό Πλαίσιο Στήριξης, θα καταφέρουμε όλοι μαζί να κάνουμε μία άλλη Ελλάδα, μια Ελλάδα έτσι όπως την απαιτούν οι απλοί πολίτες, έτσι όπως την θέλουν τα παιδιά μας. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
     ΦΩΤΗΣ ΚΟΥΒΕΛΗΣ: Κύριε Υπουργέ, παρά τα όσα είπατε, εξακολουθούν να παραμένουν αναπάντητα μερικά ερωτήματα. 
     Βεβαίως, σπεύδω να σας πω -προτού αναφερθώ σ’ αυτά τα ερωτήματα- ότι ο Συνασπισμός της Ριζοσπαστικής Αριστεράς ασκεί σήμερα κοινοβουλευτικό έλεγχο, διότι ανησυχεί από την καθυστέρηση στην απορρόφηση και, επίσης, ανησυχεί, με το προηγούμενο δεδομένο, τι θα γίνει με το Δ΄ Κοινοτικό Πλαίσιο Στήριξης. 
     Όμως, δεν μας είπατε αν έχει εξασφαλίσει η Κυβέρνηση και αν δεν έχει εξασφαλίσει, τι σκέφτεται να πράξει, προκειμένου να βρεθεί η υποχρεωτική εθνική συμμετοχή, η οποία οφείλει –κατά το κοινώς λεγόμενο- να συμπληρώνει τα 20,1 δισεκατομμύρια ευρώ των διαρθρωτικών ταμείων για τη νέα περίοδο.
     Εμείς πραγματικά έχουμε γνήσιο το ερώτημα αν έχουν εξευρεθεί αυτά τα συγκεκριμένα χρήματα και αν όχι, πώς σκέπτεται η Κυβέρνηση να τα βρει, προκειμένου να έχουμε την αποτελεσματικότητα των κονδυλίων, στα οποία αναφερθήκατε, και μάλιστα με έναν εξαιρετικά –θα έλεγα- εγκωμιαστικό λόγο. Αναφέρομαι στα 20,1 δισεκατομμύρια ευρώ.
     Έχουμε ορισμένες παραλείψεις του παρελθόντος, με αποτέλεσμα να σημειώνεται αυτή η καθυστέρηση στην ικανότητα απορρόφησης των κονδυλίων. Έχει διδαχθεί η Κυβέρνηση από όλα αυτά; Ποιο είναι συγκεκριμένα το πλαίσιο αναφοράς που έχει δοθεί στους φορείς προγραμματισμού, έτσι ώστε να αντιμετωπιστούν λάθη και παραλείψεις του παρελθόντος και να κινηθεί η αξιοποίηση των κονδυλίων σε άλλους πιο αποτελεσματικούς και πιο παραγωγικούς δρόμους; 
     Ο συνάδελφός μου και Πρόεδρος του Συνασπισμού κ. Αλαβάνος έθεσε ένα θέμα διαφάνειας στη διαχείριση των κοινοτικών κονδυλίων. Θέλω να το επαναφέρω σε αυτή τη συζήτηση, γιατί για μας είναι κρίσιμο. Πώς αντιμετωπίζετε αυτό το θέμα; Ποιους ελεγκτικούς μηχανισμούς και ποια θεσμική προστασία της χρηστής διαχείρισης αυτού του χρήματος έχετε προωθήσει και έχετε εξασφαλίσει; 
     Χρήματα έχουν χαθεί, όχι κατ’ ανάγκην  με παράνομο τρόπο -ενδεχομένως κάποιες φορές- και ο κίνδυνος είναι υπαρκτός, από την ώρα που δεν αναπτύσσεται ένα ολοκληρωμένο δίκτυο –θα έλεγα- προστασίας της χρηστής διαχείρισης αυτού του χρήματος και της επ’ ωφελεία του συνόλου αξιοποίησης των σχετικών κονδυλίων. Αυτό είναι ένα βαθύτατα πολιτικό ζήτημα και νομίζω, κύριε Υπουργέ, ότι θα συνομολογήσετε την ανάγκη ύπαρξης αποφασιστικών μηχανισμών ελέγχου. 
     Σπεύδω καθ’ υποφοράν να απαντήσω στον αντίλογο που διατυπώνεται. Μήπως η ύπαρξη πολλών ελεγκτικών μηχανισμών οδηγεί σε καθυστέρηση και σε παρακώλυση της εξέλιξης των σχετικών προγραμμάτων και έργων; Θα έλεγα ότι ανάμεσα στον ανήφορο και στον κατήφορο υπάρχει ο ίσιος δρόμος, όπως λέτε στην πατρίδα σας και στην πατρίδα μου. Με άλλα λόγια, θέλω να πω ότι και το ελεγκτικό σύστημα μπορεί να υπάρξει και οι μηχανισμοί -και μάλιστα μηχανισμοί αποφασιστικού χαρακτήρα- αλλά και η αποτελεσματικότητα και η χωρίς καθυστέρηση προώθηση των προγραμμάτων. Περιμένουμε, στο πλαίσιο αυτής της συζήτησης, να αναφερθείτε σε αυτούς τους αναγκαίους ελεγκτικούς μηχανισμούς για την εξασφάλιση της διαφάνειας στη διαχείριση του δημοσίου χρήματος, διότι δημόσιο είναι αυτό το χρήμα. 
     Οφείλω να σας πω ότι εμείς είμαστε εξαιρετικά ανήσυχοι από το γεγονός ότι οράματα –στα οποία έχει αναφερθεί η Κυβέρνηση, δεν είναι δικός μου ο όρος- δεν θα μπορέσουν να μεταποιηθούν σε συγκεκριμένο αποτέλεσμα, εάν από σήμερα δεν εξασφαλιστούν οι κατάλληλες υποδομές.
     Έχω μπροστά μου το όραμα όσο και τους στρατηγικούς στόχους του Υπουργείου Εσωτερικών, Δημόσιας Διοίκησης και Αποκέντρωσης. Υψηλή προσβασιμότητα, λένε οι στόχοι του Υπουργείου, στις πληροφορίες, στις υπηρεσίες και τα προϊόντα μιας ηλεκτρονικής δημόσιας διοίκησης, για όλους ανεξαιρέτως τους πολίτες και τις επιχειρήσεις χωρίς αποκλεισμούς. Ενίσχυση, λένε, των δημοκρατικών διαδικασιών και των διαβουλεύσεων των πολιτών και των επιχειρήσεων  με τη δημόσια διοίκηση.
     Πρέπει να σας πω, πάρα πολύ καλόπιστα, ότι εμείς δεν έχουμε διαπιστώσει την ύπαρξη προγραμμάτων που θα προωθούν την εξασφάλιση μιας υποδομής, η οποία θα μπορεί να υποδέχεται και να αξιοποιεί σχετικά προγράμματα. Και ήδη έχει φύγει ο πρώτος μήνας του έτους 2006 και αυτοί οι στρατηγικοί στόχοι, όσο και το σχετικό όραμα –κατά την έκφραση του αρμόδιου Υπουργού- αναφέρονται σε ένα πρόγραμμα που αρχίζει την 01/01/2007.
     Επίσης, εξακολουθούμε να έχουμε την αγωνία όσο και την ανησυχία αναφορικά με το ποιες είναι οι προτεραιότητες, τις οποίες επιλέγετε. Και το θέμα των προτεραιοτήτων είναι πάρα πολύ σημαντικό, όπως εξαιρετικά σημαντικό είναι και σε ποιους τομείς παρέμβασης αναφέρεστε κατά κύριο λόγο, ποιους τομείς δηλαδή συγκεκριμένα έχετε επιλέξει για να θεωρηθούν τομείς παρέμβασης. Για όλα αυτά εμείς περιμένουμε την απάντησή σας.
     Σας το είπε και η κ. Ξηροτύρη, έχετε επιλέξει τις πέντε μεγάλες περιφέρειες, τις υπερπεριφέρειες. Δεν μπορέσατε με τα όσα είπατε –και επαναλαμβάνω ότι σας το λέω καλόπιστα- να διασκεδάσετε τις αντιρρήσεις και τις ανησυχίες μας αναφορικά με το γεγονός ότι έχουμε υποβάθμιση της συμμετοχής της Τοπικής Αυτοδιοίκησης και στο υπόλοιπο του Γ΄ Κοινοτικού Πλαισίου Στήριξης, αλλά περαιτέρω και για το Δ’ Κοινοτικό Πλαίσιο Στήριξης.
     Βεβαίως, επιλέξατε να δώσετε μία απάντηση έμμεση, λέγοντας ότι είναι άλλο πράγμα να σχεδιάζεις στο επίπεδο των πέντε υπερπεριφερειών και άλλο να σχεδιάζεις για κάθε μια περιφέρεια χωριστά. Φοβάμαι, όμως, ότι η επιλογή σας να αναδείξετε ένα συγκεντρωτικού χαρακτήρα μοντέλο για αυτόν το σχεδιασμό θα οδηγήσει ενδεχομένως στην περιφρόνηση ή στην μη αξιοποίηση των επιμέρους επιλογών των άλλων περιφερειών, που σήμερα θα επικαλύπτονται από τις πέντε αυτές υπερπεριφέρειες τις οποίες έχετε επιλέξει.
     Σε κάθε όμως περίπτωση, είναι υπαρκτό το ζήτημα της υποβάθμισης του ρόλου της Τοπικής Αυτοδιοίκησης, όταν μάλιστα τουλάχιστον οι περισσότεροι συμφωνούμε ότι η Τοπική Αυτοδιοίκηση είναι εκείνη η οποία καλείται να υπηρετήσει και την αποκέντρωση και κυρίως την περιφερειακή συγκρότηση αυτού του εξαιρετικά συγκεντρωτικού κράτους.
     Καλείσθε κατά συνέπεια, κύριε Υπουργέ, να σχεδιάσετε το εθνικό στρατηγικό πλαίσιο, το οποίο θα αποτελεί και το βασικό αναπτυξιακό εργαλείο του σχεδιασμού για την περίοδο 2000-2013 στη βάση συγκεκριμένων τομέων παρέμβασης και στη βάση συγκεκριμένων προτεραιοτήτων, τις οποίες θα πρέπει να επιλέξετε.
     Για μας οι μεγάλες περιφερειακές ανισότητες είναι υπαρκτό ζήτημα. Και είναι δυνατόν μέρος αυτών των ανισοτήτων να αμβλυνθούν ή και να περιοριστούν με την αξιοποίηση του υπολοίπου Γ΄ Κοινοτικού Πλαισίου Στήριξης, πολλώ δε μάλλον του Δ΄ Κοινοτικού Πλαισίου Στήριξης.
     Υπάρχουν δυσκολίες -εμείς τις συνομολογούμε, διότι δεν είμαστε θέσει στείροι στην κριτική μας- και οι δυσκολίες αυτές επιβάλλουν την ταχύτερη οργάνωση των σχετικών Προγραμμάτων. Τα Επιχειρησιακά Προγράμματα θα είναι μονοταμειακά. Οι κοινοτικές πρωτοβουλίες ενσωματώνονται στα Επιχειρησιακά Προγράμματα. Θεσμοθετούνται συστήματα διαχείρισης και ελέγχου των Προγραμμάτων. Η εφαρμογή και η επιτυχία των προγραμμάτων θα κρίνεται σε ετήσια βάση, αν δεν κάνω λάθος. Επίσης, θα κρίνεται και η απόκλιση και γι’ αυτήν θα υπάρχουν και κυρώσεις, θα επιβάλλονται και πρόστιμα. Να, λοιπόν, ένας πρόσθετος λόγος, στη βάση αλλαγής των δεδομένων και  των στοιχείων, που επιτάσσει, επιβάλλει, θα έλεγα, αμέσως να υπάρξουν οι τομείς παρέμβασης, οι επιλεγμένοι τομείς παρέμβασης και οι προτεραιότητες, αλλά και η οργάνωση ενός μηχανισμού.
     Κύριε Υπουργέ, υπάρχει ένα ζήτημα. Έχει εξασφαλιστεί ο αναγκαίος μηχανισμός και προγραμματισμού και υλοποίησης των προγραμμάτων; Είναι σε θέση αυτή τη στιγμή η δημόσια διοίκηση να αντιμετωπίσει όλα αυτά τα σύνθετα, πολύπλοκα και εξαιρετικά σημαντικά και ενδιαφέροντα ζητήματα, έτσι ώστε να μπορέσουμε να κερδίσουμε το χρόνο που χάσαμε στο παρελθόν, αλλά και να μπορέσουμε να αξιοποιήσουμε επωφελώς και τις δυνατότητες του Δ΄ Κοινοτικού Πλαισίου Στήριξης; Εμείς δεν διαπιστώνουμε την ύπαρξη ενός αποφασιστικού μηχανισμού στο πλαίσιο της λειτουργίας του κράτους, που θα μπορεί πράγματι να αναπτύξει πρωτοβουλίες, σχεδιασμούς και προγράμματα αναφορικά με το μεγάλο ζήτημα του υπολοίπου –επαναλαμβάνω- του Γ΄ Κοινοτικού Πλαισίου Στήριξης αλλά και των κονδυλίων του Δ΄ Κοινοτικού Πλαισίου Στήριξης.
     Τέλος, θα ήθελα να σημειώσω τούτο. Εμείς έχουμε τη βεβαιότητα ότι το μεγάλο ζήτημα για τη χώρα μας είναι να μπορέσουμε να αναπτύξουμε την Περιφέρεια. Και επειδή θέλουμε να κάνουμε και συγκεκριμένες προτάσεις, εάν δέχεστε και εσείς ότι πράγματι το μεγάλο ζήτημα είναι οι περιφερειακές ανισότητες, είναι η μη ανάπτυξη της περιφέρειας, τότε σας καλούμε -καταθέτοντας αυτή την πρόταση- ότι μία από τις προτεραιότητες και ένας από τους βασικούς τομείς των επιλογών σας θα πρέπει να είναι η ανάπτυξη της Περιφέρειας. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
     ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρία και κύριοι συνάδελφοι, παρεμβαίνω για να συγχαρώ το Συνασπισμό για την επερώτηση που κατέθεσε, για το γραπτό κείμενο και για την προφορική ανάπτυξη. Επιτρέψτε μου να σημειώσω ότι αυτό είναι, στο ανώτατο κοινοβουλευτικό επίπεδο, έργον πολιτικού ήθους. Μείναμε στο θέμα, περιγράψαμε τα προβλήματα, τα οποία συνεκεντρώνοντο στην υπόθεση της απορροφητικότητας, στην υπόθεση του σχεδιασμού για την πληρέστερη αξιοποίηση της Δ΄ Προγραμματικής περιόδου και της απορροφητικότητας πάλι, της διαφάνειας, της συγκεντρωτικής υπηρεσίας-όπως διετύπωσε ο κ. Κουβέλης- που θα ελέγχει την εξέλιξη των εισροών και των κονδυλίων και των τοποθετήσεων και τέλος, στην υπόθεση της περιφερειακής ανάπτυξης ή της άρσεως των περιφερειακών ανισοτήτων. Κείμενο και θέμα πολιτικά άψογο! 
     Θα έλεγα, κύριε Υπουργέ, ότι απαντήσατε κατά τρόπο πειστικό, ουσιαστικό και φιλότιμο. Η δική μου προσθήκη, η παρέμβαση, συνίσταται στο να σας εισηγηθώ και εγώ με τη σειρά μου, ως Κοινοβουλευτικός Εκπρόσωπος της Νέας Δημοκρατίας, αυτό το θεματολόγιο, έτσι όπως προεβλήθη στο γραπτό κείμενο και στην ανάπτυξη των συναδέλφων του Συνασπισμού να το θεωρήσουμε ως πολιτική πρώτη ύλη για το πρακτέο το δικό μας, το κυβερνητικό.
     	(Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Δηλαδή δεν είναι μια απλή συμφωνία προς την οπτική γωνία και πως συλλαμβάνουμε το θέμα του Δ’ ΚΠΣ ή του ελέγχου των γενομένων μέχρις ώρας. Είναι το περισσότερο. Είναι η συνάντηση σε μια βάση συναίνεσης, σε μια βάση συνεννόησης ώστε λάθη του παρελθόντος να μην επαναληφθούν και ασφαλέστερα να προχωρήσουμε προς το μέλλον στην προγραμματική σχεδίαση μέχρι το 2013 και βλέπουμε. 
     	Ήθελα στον προβληματισμό μας κατ’ αρχήν να υπογραμμίσω τη διάσταση της διαφάνειας. Θέλω να εξουδετερώσουμε ένα πνεύμα που έρχεται κύριε Βερελή, από παλιά, δεν είναι στους είκοσι δύο μήνες διαμορφωμένο, ίσως από την πρώτη ώρα των εισροών, ένα πνεύμα που έλεγε «ξένα λεφτά είναι, δικαιούμαστε να τα κατασπαταλήσουμε». Δεν ήταν στο λογαριασμό του ειδικού ταμείου, ήρθαν από το «ουρανό», από την Ευρωπαϊκή Ένωση και δικαιούμεθα να τα αξιοποιήσουμε καταχρηστικά. Αυτό το πνεύμα θα πρέπει να εξαλειφθεί από τη σκέψη μας και από την πολιτική μας δράση. Είναι λεφτά του μέλλοντος της Ελλάδας. Είναι λεφτά, είναι πόροι που πρέπει να έχουν τη μέγιστη δυνατή αξιοποίηση. Η τοποθέτησή τους να πιάνει τόπο. Η τοποθέτησή τους να υπάγεται σε πρόσθετα ωφελήματα. Αυτό είναι το μόνο σχέδιο αρχής για την αποδοχή των ωφελημάτων, των πόρων από την Ευρωπαϊκή Ένωση. 
     	Εγώ όταν παρακολουθούσα τα θέματα των εισροών κοιτούσα ένα καλό ποσοστό εισροών στον τομέα της παιδείας. Και διαπιστώναμε αυτοαιφνιδιαζόμενοι όταν βλέπαμε τα ενδότερα ότι είχαμε εικονικούς διδασκομένους αμειβομένους  σε συναφή προγράμματα και εικονικούς διδάσκοντες αμειβομένους. Και κοιτάμε την Ιρλανδία και την Πορτογαλία, συγκριτικά και βλέπουμε ιδιαίτερα δυο δράσεις. Έρευνα και εκπαίδευση και ταυτόχρονα στην αξιοποίηση των δυνατοτήτων τους η γραφειοκρατία να γίνει ευρωπαϊκής νοοτροπίας. Το είπε και ο κ. Κουβέλης, το λέω και εγώ ευρύτερα. Δεν γίνεται απλώς ένα κέντρο να ελέγχει τι γίνεται και που πάνε οι πόροι και πως τους αντλούμε. Χρειάζεται ολόκληρη η γραφειοκρατία μας να παρακολουθήσει τους ρυθμούς των Βρυξελλών. Οικονομούμε ενέργεια κύριε Καρπούζα που είστε της γερμανικής παιδείας. Οικονομούμε ενέργεια, έχουμε αποτελεσματικότητα όταν όλοι αντί να είμαστε σκεπτικιστές, προβληματιζόμενοι για το εκτελεστικό διοικητικό μέρος. Όλη η γραφειοκρατία πρέπει να συνταχθεί προς το πνεύμα των Βρυξελλών.  Θα έχουμε επαναλαμβάνω τεράστια οφέλη. 
     Είπε ο κ. Αλαβάνος για τις χειρόγραφες συνταγές του Ι.Κ.Α.. Και μάλιστα θα προσέθετα αισθητικά ότι και ανορθόγραφες είναι και με ορνιθοσκαλίσματα. Είναι δυνατόν να μου σπάσουν τα νεύρα τελείως με αυτά….
     	ΠΡΟΕΔΡΕΥΩΝ (Γεώργιος Σούρλας): Είναι ιατρικού χαρακτήρα αυτές οι συνταγές. 
     	ΒΥΡΩΝ ΠΟΛΥΔΩΡΑΣ: Δεν θα πάρετε το άλλοθι από εμένα. Εννοώ ότι ο εκσυγχρονισμός έχει και απτές εικόνες οι οποίες δεν είναι μόνο για την αισθητική τη δική μου ή του κ. Αλαβάνου. Είναι για τη διοικητική αποτελεσματικότητα,  για το κόστος διοικήσεως που έρχονται πιο εύκολα τα πράγματα και τέλος και για τα συστήματα ελέγχου των δαπανών.  
     Ήθελα να πω, επειδή τελειώνει και ο χρόνος μου, πέντε πράγματα που έχω σημειώσει σαν προσθήκη, ως νέα εκτίμηση. Οι συμπράξεις δημόσιου και ιδιωτικού τομέα, που ήταν μία νομοθετική πρωτοβουλία δική μας, είναι πλαίσιο πολύτιμο, για να επιταχύνει την απορροφητικότητα και να έχουμε καλύτερη αποτελεσματικότητα στην αξιοποίηση των πόρων.
     Το δεύτερο -δεν πρέπει να το παίρνουμε μηχανιστικά, ελέχθη και από τον κ. Φώλια, σημειώθηκε απ’ όλους μας- το επίτευγμα των Βρυξελλών στην Ευρώπη των είκοσι πέντε παρακαλώ, κύριοι συνάδελφοι, δεν είναι απλώς ένας λογαριασμός 20,1 δισ. ευρώ, για τον οποίο μπορεί να λεχθεί κιόλας ότι με τον πληθωρισμό για την τριετία, αφ’ ότου άρχισαν  οι διαπραγματεύσεις, μπορεί να έχει και μία μείωση, δεν πρέπει να το βλέπουμε έτσι. Να δούμε ότι είναι στην Ευρώπη των είκοσι πέντε ένας απόλυτος στόχος πολύ σοβαρού επιπέδου 20,1 δισ. ευρώ και πλέον, δεύτερον είναι ότι το ν+2 έγινε ν+3 και το τρίτο, το 25% της απαίτησης για εθνική συμμετοχή groso modo είναι 15% που έχεις ευχέρειες απορροφητικότητας. Groso modo μιλώντας για την υπόθεση της εθνικής συμμετοχής.
     Τρίτον, είναι και στο κείμενο για την πολυδιάσπαση των διοικητικών οντοτήτων στην αποκέντρωση και Τοπική Αυτοδιοίκηση. Θέλω να άρετε την ένστασή σας, κυρία και κύριοι του Συνασπισμού, διότι οι πέντε εταιρείες διοικητικής φύσεως για την απορροφητικότητα που σχεδιάζουμε είναι αποκλειστικώς για την απορροφητικότητα και είναι προϊόν ανάγκης. Τα υπόλοιπα, και ο δήμος και η κοινότητα και η νομαρχία και οι δεκατρείς περιφέρειες, κρατούν τη διοικητική τους υπόσταση και παίρνουν το πλεονέκτημα να γίνει μία καλή διάχυση – διανομή, όταν οι πέντε μονάδες για το Δ’ Κοινοτικό Πλαίσιο Στήριξης κατ’ αρχήν έχουν την ικανότητα εφέλκυσης, προσέλκυσης απορροφητικότητας των κοινοτικών πόρων. 
     Τέταρτον, τα προγράμματα: Τα προγράμματα πρέπει να έχουν τον χαρακτήρα της αναπτυξιακής διαδικασίας. Δηλαδή μην ξεχνάμε το συγκριτικό πλεονέκτημα που δίδασκε ο Ρικάρντο, ο κλασικός Ρικάρντο. Εκείνος το πρωτοδίδαξε και λέει το συγκριτικό πλεονέκτημα: μπορεί να γκαζώσεις στην Αχαϊα, κύριε Βασιλείου, ένα πρόγραμμα σε κάτι που έχεις δυνατότητες και ευχέρειες και να είναι η προίκιση της Αχαϊας κάπως δυνατότερη από την προίκιση της Πιερίας, γιατί από την προίκιση θα έχεις την αναπτυξιακή διαδικασία, ένα επιστρεφόμενο όφελος που θα ευνοεί και την Πιερία. Ενώ αν είναι μία ισόρροπη, που λέμε ή ισοδύναμη και ισομερής καθ’ όλη την επικράτεια, είναι πολύ πιθανόν να έχεις σπατάλη πόρων, γιατί αφιερώνεις για κοινωνική πολιτική, χωρίς να έχεις προσδοκία επιστρεφομένου οφέλους. Να μην ξεχνάμε την επενδυτική διαδικασία, την αναπτυξιακή, η οποία πρέπει να στηρίζεται σε δύο γραμμές.
     Η μία είναι το συγκριτικό πλεονέκτημα ανά περιφέρεια που πρέπει να ενταθεί, επιταθεί για την προσδοκία του αναπτυξιακού επιστρεφομένου οφέλους το οποίο θα διαχυθεί ύστερα στην επικράτεια μέσω άλλων πολιτικών.
     Το τελευταίο σημείο έχει να κάνει με την παραγωγή της Ευρώπης συνολικά. Σε παγκόσμια κλίμακα, καθώς ξέρετε, ήρτηται το ερώτημα, μένει εκκρεμές το ερώτημα τι θα παράγει η Ευρώπη. Έχουμε τους πρώτους τίτλους για τη βιομηχανία της ποιότητας, έχουμε τους άλλους τίτλους για την ψηφιακή οικονομία, για τη νέα οικονομία, για την Κοινωνία της Πληροφορίας και το e-government. Αυτά όλα είναι οι προκλήσεις. Σ’ αυτά πρέπει να συστοιχηθούμε κι εμείς ως Ελλάς, αλλά στο πνεύμα της Ευρώπης. Η «Κοινωνία της Πληροφορίας» και η ηλεκτρονική διακυβέρνηση είναι το μείζον που εμείς πρέπει να πάρουμε προβάδισμα και για την κάλυψη του διαστήματος ανάπτυξης ανάμεσα σε μας και σε εκείνους οι οποίοι ενεμήθησαν των πλεονεκτημάτων της παραδοσιακής βιομηχανικής πολιτικής και  για το νέο ρόλο μας ο οποίος μας ανήκει για τη σχέση συνεργασίας και οικονομικής αποτελεσματικότητας της Ελλάδας στα Βαλκάνια, στην Ευρασία, στην εγγύς Ανατολή. 
     Μ’ αυτές τις σκέψεις εκτιμώ ότι η πολιτική της απορροφητικότητας, έτσι όπως την περιέγραψε ο κ. Φώλιας σε καλούς ρυθμούς σε σχέση προς τους προηγούμενους εβδομήντα δύο μήνες, πρέπει να προσλάβει ουσία στους τρεις τομείς που είπε ο κ. Κουβέλης, διαφάνεια, ανάπτυξη -δηλαδή πώς η γραφειοκρατία όλη θα συνταχθεί στην υπόθεση της ετοιμότητας και της αξιοποίησης των πόρων- και τέλος περιφερειακή ανάπτυξη και περιφερειακή πολιτική. 
     Συγχαίρω το Συνασπισμό για την επερώτηση. Μας έδωσε πολύτιμη ευκαιρία να κωδικοποιήσουμε τις σκέψεις μας, να δώσει τον απολογισμό του ο κ. Φώλιας για τα καλά έργα στη σχέση του Γ΄ και Δ΄ Κοινοτικού Πλαισίου Στήριξης και να μπορέσουμε να συνεννοηθούμε για τη μέγιστη αξιοποίηση του Δ΄ Κοινοτικού Πλαισίου Στήριξης, σε πνεύμα συναίνεσης και σε πνεύμα ευρωπαϊκού προσανατολισμού και αξιοποίησης των ευρωπαϊκών δυνατοτήτων. Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα, αν και υπερέβη κατά πολύ το χρόνο. 
     Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Βερελής. 
     ΧΡΙΣΤΟΣ ΒΕΡΕΛΗΣ: Κύριε Υπουργέ, κυρίες και κύριοι συνάδελφοι, όπως έλεγαν σε εκείνο το παλιό ελληνικό έργο, «είμαστε μια ωραία ατμόσφαιρα». Θα προσπαθήσω να παρουσιάσω τις απόψεις μας με ηρεμία, με επιχειρήματα και κυρίως με παραδείγματα και ελπίζω να μη χαλάσω αυτή την ωραία ατμόσφαιρα.
     Θα επιχειρήσω κατ’ αρχήν να παρουσιάσω την πορεία απορρόφησης. Είναι ένας τρόπος με τον οποίο προσπαθούμε να δώσουμε τα επιτεύγματά μας, λέγοντας κατ’ αρχήν ότι δεν υπάρχει καμία Ελληνική κυβέρνηση, η οποία να μην προσπαθεί για το καλύτερο. Το πιστεύουμε αυτό. Το θέμα είναι με ποια λογική, με ποια πολιτική αφετηρία, με ποια στελέχη της διοίκησης, με ποιες διαδικασίες επιτυγχάνεται αυτό το καλύτερο. 
     Ξεκινήσαμε, λοιπόν, το έτος 2000 με το Γ΄ Κοινοτικό Πλαίσιο Στήριξης, γνωρίζοντας –και το γνωρίζετε και σεις και πρέπει να το γνωρίζουν όσοι δεν το γνωρίζουν- ότι ο χρόνος επώασης μιας δράσης, ενός έργου είναι πάντοτε ένας χρόνος που δεν φαίνονται οι προσπάθειες οι οποίες υπάρχουν. Στην πορεία βεβαίως υπάρχει μια αύξηση, η οποία για να υπάρχει λογική πρέπει να είναι γραμμική. 
     Τι συνέβη, λοιπόν, εδώ; Το 2001 είχαμε μια απορρόφηση –μιλώ πάντα για το Γ΄ Κοινοτικό Πλαίσιο Στήριξης- 1,67 δισεκατομμυρίων. Το 2002 πήγαμε στα 2,28 δισεκατομμύρια, το 2003 πήγαμε στα 3,20 δισεκατομμύρια. Έχουμε μια γραμμική αύξηση. Το 2004, παρ’ όλο που ήταν μια χρονιά Ολυμπιακών Αγώνων με ολυμπιακά έργα κλπ., έχουμε ξαφνικά μια καθίζηση. Θα προσπαθήσω να εξηγήσω, γιατί έχουμε αυτή την καθίζηση. Το 2005 έχουμε μια διαφορά απόψεων, η οποία πρέπει να εξηγηθεί. Το 2005, μέχρι τον Οκτώβριο μήνα, έχουμε απορροφήσεις της τάξεως περίπου του 32% και ξαφνικά έχουμε το άλμα του Δεκεμβρίου. Το άλμα του Δεκεμβρίου μας το εξήγησε ή προσπάθησε να μας το εξηγήσει ο κύριος Υπουργός. Από το 32% πηγαίνουμε στο 41%, δηλαδή διαφορά εννέα μονάδες. Εννέα μονάδες είναι σε χρήματα περίπου 3,3 δισεκατομμύρια ευρώ. Είναι ένα πάρα πολύ μεγάλο ποσό. 
     Πώς επετεύχθη αυτό το θαύμα στο τέλος της χρονιάς μέσα σε ένα μήνα; Δεν επετεύχθη καν σ’ ένα μήνα. Ήταν μια προσπάθεια λογιστικής μεταφοράς, όπου έργα τα οποία διεγράφησαν από την περιφέρεια, αντιστοίχου ύψους, δηλαδή 3,3 δισεκατομμυρίων ευρώ, εντάχθηκαν στο πρόγραμμα του Δεκεμβρίου λογιστικά, καλύπτοντας έργα, τα οποία είχαν να κάνουν κυρίως με ολυμπιακές δράσεις. 
     Τι έχουμε, λοιπόν, στην πράξη; Έχουμε μία απίσχνανση, έχουμε μια μείωση έργων της περιφέρειας με μείωση των ΠΕΠ και έχουμε μία πάχυνση, έχουμε μία προσφορά χρημάτων σε έργα του κέντρου. Για παράδειγμα ας πω ένα έργο, το οποίο το ξέρουν όλοι: το Ζάππειο. Το Ζάππειο –το ξέρει ο κύριος Υπουργός- εντάχθηκε το Δεκέμβριο στο Γ’ Κοινοτικό Πλαίσιο Στήριξης. Έργα, δηλαδή, τα οποία είχαν γίνει με εθνικά χρήματα λογιστικά εντάχθηκαν στα συγχρηματοδοτούμενα έργα του  Γ’ Κοινοτικού Πλαισίου Στήριξης. 
     Γιατί συνέβη αυτό; Αυτό έχει τις εξηγήσεις του. Ο πρώτος λόγος είναι ότι οι απορροφήσεις θέλουν συμβάσεις και έχουμε μία κάμψη του ρυθμού των συμβάσεων. Οι απορροφήσεις επίσης, θέλουν να μην μειωθεί το Πρόγραμμα Δημοσίων Επενδύσεων και έχουμε και μία κάμψη του. Για να είμαστε δε, αν το θέλετε, όσο γίνεται πιο κοντά στην πραγματικότητα με τις απορροφήσεις, θα πρέπει να δούμε το πρώτο εξάμηνο κάθε έτους, εκεί που δεν έχουμε τα λογιστικά παιχνίδια του τέλους της χρονιάς. 
     Το πρώτο εξάμηνο, λοιπόν, του 2002 είχαμε 0,99 δισεκατομμύρια ευρώ. Το πρώτο εξάμηνο του 2003 είχαμε 1,25 ενώ το 2004 πέφτουμε στο 1,03. Και το 2005 πέφτουμε ακόμα παρακάτω στο 0,77. 
     Πρόσφατα η κυρία Ντανούτα Χούμπνερ –θα μας το επιβεβαιώσει ο κύριος Υπουργός- μιλάει –και το διαβάζω- «για απώλειες του 2005 350.000.000 ευρώ από κοινοτικά κονδύλια». Έτσι η Ελλάδα βρίσκεται ουραγός στους δεκαπέντε στις απορροφήσεις. 
     Ποιοι είναι οι λόγοι; Οι λόγοι είναι πολλοί. Έρχομαι στον πρώτο. Είναι η ίδια η ανταγωνιστικότητα. Όπως ξέρετε, έχουμε μία συνεχή υποχώρηση της ανταγωνιστικότητας τα τελευταία δύο χρόνια. Ήμασταν στη θέση 35 το 2003, το 2004 πήγαμε στη θέση 37 και το 2005 πήγαμε στη θέση 46. Πέσαμε εννέα θέσεις.
     Γιατί πέσαμε εννέα θέσεις; Προφανώς διότι δεν μπορέσαμε να έχουμε μια σειρά από διαδικασίες, τις οποίες να εντάξουμε και μας κατέταξαν εκεί που μας κατέταξαν. Είναι μια αποτυχία της Κυβέρνησής σας, κύριε Υπουργέ, μία αποτυχία της διοίκησής σας. Εάν είχε διατηρηθεί ο γραμμικός ρυθμός αύξησης των απορροφήσεων που είχαμε, τότε το 2005 θα είχαμε υψηλότερα κατά 2,5 δισεκατομμύρια ευρώ. 
     Το Πρόγραμμα Δημοσίων Επενδύσεων έχει ήδη συρρικνωθεί στο 4,3% του Α.Ε.Π.. Είναι το χαμηλότερο ποσοστό της τελευταίας εννεαετίας, δηλαδή από το 1997 έως το 2005. Το τι σημαίνει για την Περιφέρεια, το αντιλαμβάνεστε. Σημαίνει μείωση των θέσεων εργασίας και σημαίνει μείωση της ανάπτυξης. 
     Θα σας δώσω, λοιπόν, τα παραδείγματα τα οποία σας είπα προηγουμένως, για να είμαστε απολύτως σαφείς. 
     Παράδειγμα πρώτον: Το θέμα των σιδηροδρόμων. Θα έχετε ακούσει πάρα πολλά για τους σιδηροδρόμους. Τι έχει γίνει με τους σιδηροδρόμους; Γιατί σταμάτησε να προωθείται το μεγάλο έργο, προκειμένου να έχουμε σύγχρονο σιδηρόδρομο στην Ελλάδα, που έχουμε σιδηρόδρομο της λογικής και της τεχνολογίας πολλών παλαιότερων δεκαετιών, ακόμα ενταγμένους στο σύστημά μας; Σταμάτησε διότι, πρώτον, οι άνθρωποι οι οποίοι ορίστηκαν να κάνουν αυτά τα σιδηροδρομικά έργα, απέτυχαν. Και το αντιληφθήκατε και εσείς και διώξατε μερικούς απ’ αυτούς. Βεβαίως κάνατε σχεδόν δύο χρόνια να τους διώξετε. 
     Αυτό απεικονίζεται εξαιρετικά σε τέσσερα έργα, τα οποία όμως ήταν βασικότατα έργα στο πρόγραμμα σιδηροδρόμων: 
     Η σήραγγα του Καλλιδρόμου, η οποία υπεγράφη από τη διοίκηση της Ε.ΡΓ.Ο.Σ.Ε. κατόπιν συστάσεως μάλιστα του Υπουργείου Μεταφορών και κατ’ αντίθεση με έγγραφο της Ευρωπαϊκής Επιτροπής, η οποία έλεγε «μην υπογράψετε μία τέτοιου είδους σύμβαση». 
     Και άλλες τρεις συμβάσεις απεντάχθηκαν για το κομμάτι Κιάτο-Πάτρα και το αποτέλεσμα αυτού είναι ότι δεν θα πάει σιδηρόδρομος στην Πάτρα, αγαπητέ μου κ. Κοσιώνη. Το έργο αυτό δεν θα γίνει ούτε την επόμενη εικοσαετία, αν δεν γίνει τώρα, που δεν θα γίνει τώρα, δυστυχώς. 
     Το αποτέλεσμα είναι ότι η απάντηση του Υπουργείου Μεταφορών –που είναι και απάντηση της Ε.ΡΓ.Ο.Σ.Ε. ταυτοχρόνως- μας λέει ότι σε συνεννόηση με το Υπουργείο Μεταφορών προέβημεν στην υπογραφή σταθμίζοντας το επείγον. Βεβαίως λέει ότι στις 12 Οκτωβρίου η Γενική Διεύθυνση Εσωτερικής Αγοράς της Ευρωπαϊκής Επιτροπής ζήτησε να ακυρωθεί η σύμβαση. 
     ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ )
     Κατόπιν αυτού, η Ε.ΡΓ.Ο.Σ.Ε. σε συνεννόηση με το Υπουργείο Μεταφορών στάθμισε τα α, β, γ, δ και αποφάσισε όντως να κάνει ανάκληση όλης αυτής της σύμβασης. Φθάσαμε να έχουμε τρεις συμβάσεις σηράγγων και μία σύμβαση για τη μεγαλύτερη σήραγγα της χώρας στο Καλλίδρομο οι οποίες, ενώ είχαν δημοπρατηθεί, καταργήθηκαν. Πόσο μας πάει πίσω όλη αυτή η διαδικασία, την οποία σας περιέγραψα; Υποθέτω πάνω από δύο χρόνια. 
     Έρχεται και ερωτά στο τέλος η διοίκηση της Ε.ΡΓ.Ο.Σ.Ε.: Από τα προεκτεθέντα προκύπτει ότι δεν ευσταθεί ο χαρακτηρισμός της ερώτησης περί κακοδιαχείρισης στην Ε.ΡΓ.Ο.Σ.Ε.. Τι άλλο θα έπρεπε να γίνει για να αποδεχθούν ότι υπάρχει κακοδιαχείριση;
     Έρχομαι στο δεύτερο παράδειγμα που είναι τα έργα. Ξέρετε ότι αλλάξαμε το μαθηματικό τύπο, ο οποίος κατηγορήθηκε από το κόμμα σας στο παρελθόν, και κάναμε μία καινούργια διαδικασία. Αποτέλεσμα όλης αυτής της ιστορίας είναι να έχουμε μέσες εκπτώσεις των έργων πάνω από 45% και αποτέλεσμα αυτού θα είναι το επόμενο διάστημα –και θα το δείτε το 2006 και το 2007- να έχουμε έργα τα οποία θα εγκαταλείπονται και θα έχουμε μία τεράστια εμπλοκή τραπεζών, διότι, όπως γνωρίζετε, οι τραπεζικές εγγυήσεις είναι πάρα πολύ υψηλές. Βεβαίως, και ο ρυθμός συμβολαιοποίησης των έργων έχει μειωθεί τραγικά. 
     Το τρίτο παράδειγμα αφορά τις μελέτες. Αλλάξατε και το νόμο των μελετών. Με γεια σας με χαρά σας! Το κάνατε, όμως, δώδεκα μήνες αφότου ήρθατε στην εξουσία, με αποτέλεσμα να χαθεί πάλι ένας τεράστιος χρόνος. Σήμερα δεν υπάρχουν, κύριε Υπουργέ, μελέτες οι οποίες θα στηρίξουν τα έργα. Πώς θα γίνουν τα έργα, όταν δεν υπάρχουν μελέτες; Με το καινούργιο σύστημα ξέρετε πόσες μελέτες έχουν παραδοθεί; Μόνο μία. Πόσες μελέτες παρεδίδοντο κάθε χρόνο προηγουμένως; Γύρω στις εξακόσιες με επτακόσιες μελέτες. Πώς θα γίνει, λοιπόν, να έχουμε και απορροφήσεις; 
     Το τέταρτο παράδειγμα αφορά τα ευρυζωνικά. 
     ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε, κύριε συνάδελφε.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, θα μου δώσετε και εμένα τον ίδιο χρόνο που δόθηκε στον Κοινοβουλευτικό Εκπρόσωπο της Νέας Δημοκρατίας και ήταν δεκατρία λεπτά. 
     ΠΡΟΕΔΡΕΥΩΝ (Ιωάννης Τραγάκης): Καλά, αυτό συνέπεσε. 
     ΧΡΙΣΤΟΣ ΒΕΡΕΛΗΣ: Χρειάζομαι ένα λεπτό ακόμα, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Σας δίνω ένα λεπτό ακόμα.
     ΧΡΙΣΤΟΣ ΒΕΡΕΛΗΣ: Για να συγκρίνω το Γ΄ με το Δ΄ Κοινοτικό Πλαίσιο Στήριξης, θέλω να σας πω ότι στην ιστοσελίδα του Υπουργείου Οικονομίας εμφανίζονται τα ποσά τα οποία συνιστούν την κοινοτική συμμετοχή, την εθνική συμμετοχή, το σύνολο της δημόσιας δαπάνης και που αναβιβάζουν τα συνολικά ποσά προς επένδυση του Γ’ Κοινοτικού Πλαισίου Στήριξης μαζί με όλα τα προγράμματα σ’ ένα ύψος περίπου 52.000.000.000 ευρώ. Κατ’ αντίθεση, το Γ’ Κοινοτικό Πλαίσιο Στήριξης θα στερείται του Ταμείου Συνοχής –δεν ξέρω τι θα το υποκαταστήσει και πόσο έχει προχωρήσει η συζήτηση- του Γεωργικού Ταμείου, δηλαδή τις δράσεις επιδότησης γεωργικών προϊόντων και θα στερείται των πρωτοβουλιών, γιατί δεν θα υπάρχει interect και θα δοθεί μόνο διασυνοριακή συνεργασία και leader ύψους 200.000.000 ευρώ έναντι 1,8 ή 1,9 που νομίζω ότι ήταν. Άρα, θα έχουμε ποσά, τα οποία θα είναι προς επένδυση της τάξεως των 30, 32 ή 33 δισεκατομμυρίων ευρώ. Αυτό, άλλωστε, λέει και η εσωτερική εγκύκλιός σας στο Υπουργείο Οικονομίας. Τι σημαίνει αυτό; Σημαίνει ότι το συνολικό προς επένδυση ποσό θα μειωθεί περίπου κατά 40% μεταξύ του Γ’ και του Δ’ Κοινοτικού Πλαισίου Στήριξης. Αυτή είναι η πραγματικότητα.
     Υπάρχει, όμως, εδώ για το 9% -το οποίο σας ανέφερα και θα σας παρακαλούσα να μου πείτε γι’ αυτό- και ένα θέμα για το αν θα αποδεχθούν αυτό που έγινε και από την Ευρωπαϊκή Επιτροπή. Μιλώ για το 9%, το οποίο λογιστικά ενεγράφη στο τέλος, στο άλμα του Δεκεμβρίου που σας είπα. Ελπίζω να μην έχουμε περιπέτεια.
     Θα τελειώσω με το Δ’ Κοινοτικό Πλαίσιο Στήριξης και ένα παράδειγμα, γιατί θα αντιμετωπίσουμε και εκεί ζητήματα. Είχαμε εντάξει στους διευρωπαϊκούς άξονες, κύριε Υπουργέ -και το γνωρίζετε και από την περιοχή σας- τον δυτικό σιδηροδρομικό άξονα, ο οποίος θα ένωνε την ανατολική άκρη της χώρας σιδηροδρομικά με τη δυτική ακτή. Μέσα εκεί είναι και τα Γρεβενά και τα Γιάννενα και η Ηγουμενίτσα. Αυτός είχε και δεύτερο σκέλος από τα Γιάννενα στο Αντίρριο και από την Πάτρα στην Καλαμάτα. Όλα αυτά είχαν ενταχθεί, είχαν προκηρυχθεί οι μελέτες και ήρθε η νέα διακυβέρνησή σας, η οποία τα κατήργησε και είπε ότι θα κάνει μία διαφορετική διαδικασία. Το αποτέλεσμα; Πέρασαν είκοσι δύο μήνες, το έργο είναι σε εγκατάλειψη και μέχρι στιγμής φαίνεται ότι θα χάσουμε αυτό το οποίο κερδίσαμε, ότι δεν θα είναι δηλαδή ώριμα τα πράγματα, προκειμένου ξεκινώντας το Δ’ Κοινοτικό Πλαίσιο Στήριξης να έχουμε τη δυνατότητα και εμείς να απολαύσουμε το αγαθό του σιδηροδρόμου.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. Πραγματικά φαίνεται ότι δεν θα φθάσει ο σιδηρόδρομος στην Πάτρα. Όπως δεν προϋπολογίστηκε ποτέ, παρά τα αιτήματα που υπήρχαν από τους κατοίκους της ευρύτερης περιοχής, να συνυπολογιστεί στην ζεύξη Ρίου-Αντιρρίου και σιδηροδρομική γραμμή. 
     ΘΕΟΔΩΡΟΣ ΣΚΡΕΚΑΣ: Τα είκοσι χρόνια που πέρασαν ήταν λίγα. 
     ΧΡΙΣΤΟΣ ΒΕΡΕΛΗΣ: ...(Δεν ακούστηκε)
     ΠΑΝΑΓΙΩΤΗΣ ΚΟΣΙΩΝΗΣ(Ε΄ Αντιπρόεδρος της Βουλής): Κύριε Βερελή, θυμάστε ότι το είχαμε συζητήσει και προσωπικά αυτό το θέμα και ήταν και μέσα στις προσωπικές σας επιδιώξεις αλλά δεν έγινε. 
     ΠΡΟΕΔΡΕΥΩΝ (Ιωάννης Τραγάκης): Γιατί τον βάλατε στην μέση τον άνθρωπο; Επειδή λέει καμία φορά την αλήθεια; Λέει «είκοσι χρόνια πήγαν χαμένα». Για τον κ. Βερελή βέβαια, όχι τον κ. Ανωμερίτη. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ακούγοντας το κλείσιμο της ομιλίας του κυρίου Υφυπουργού, μιλώντας για το Δ΄, να προσέξουμε δηλαδή πως θα γίνει το Δ΄ «για να πάμε σε μια άλλη Ελλάδα, μεγάλη» κ.λπ., θυμήθηκα κάτι. Γιατί άμα το μαγνητόφωνο της μνήμης δεν λειτουργεί επιλεκτικά θυμάσαι και ορισμένα άλλα πράγματα. Θυμάμαι λοιπόν, όταν στην Επιτροπή συζητούσαμε για το Γ΄ Κοινοτικό Πλαίσιο Στήριξης και αφού ο αρμόδιος Υπουργός είπε τότε μεγάλα λόγια «θα κάνουμε μια άλλη Ελλάδα», του έκανα δυο-τρεις απλές ερωτήσεις. Μπορείτε να μας πείτε, κύριε Υπουργέ, τι έγινε με το Α΄ και με το Β΄ Κοινοτικό Πλαίσιο Στήριξης; Και πήγα και λίγο πιο πίσω. Μπορείτε να μας πείτε τι έγινε με τα Μ.Ο.Π.; Ό,τι έχει γίνει και ό,τι θα γίνει μέχρι τώρα έγινε και από τα Μ.Ο.Π. τότε. 
     Χαρακτηριστικό παράδειγμα, κύριοι συνάδελφοι -και το έχω πει λόγω καλύτερης γνώσης της περιοχής- είναι το εξής: Μετά τα μέσα της δεκαετίας του ’80 για την περιοχή της Πάτρας του Νομού Αχαΐας: 2,5 εκατομμύρια δραχμές. Δεν ήταν παίξε-γέλασε τότε. Ήταν η εποχή ακριβώς που άρχισαν να λέγεται ότι η «ΠΕΙΡΑΪΚΗ – ΠΑΤΡΑΪΚΗ», ο «ΛΑΔΟΠΟΥΛΟΣ» κ.λπ., δεν ήταν βιώσιμες επιχειρήσεις. Θα έπρεπε λοιπόν η πολιτεία αφού έκρινε ότι δεν ήταν βιώσιμη με την έννοια ότι έλειπαν κάποιες υποδομές, από εκείνα τα χρήματα να δώσει κάποια να λειτουργήσει η «ΠΕΙΡΑΪΚΗ – ΠΑΤΡΑΪΚΗ», ο «ΛΑΔΟΠΟΥΛΟΣ», η «ΒΕΣΟ» κ.λπ.. Πού πήγαν; Το μεγαλύτερο ποσό πήγε σε μια εταιρεία η οποία μετά από τρία χρόνια έκλεισε, με την έννοια της πτώχευσης, και πέταξε τριακόσιους πενήντα  ανθρώπους έξω. Είναι η μοναδική περίπτωση; Άπειρες περιπτώσεις. 
     Τη θέση μας για τα κοινοτικά προγράμματα την έχουμε πει επανειλημμένως. Είναι μέσα στα πλαίσια λειτουργίας του συστήματος: Ενδυνάμωση συγκεκριμένων ιδιωτικών εταιρειών και κυρίως εκείνων που έχουν μονοπωλιακά χαρακτηριστικά, και γίνονται και παρεμβάσεις σε όλους τους τομείς, ακριβώς διαρθρωτικού χαρακτήρα για να ηρεμεί την συνείδηση των Ελλήνων φορολογούμενων, ότι πηγαίνουν τα πράγματα προς το καλύτερο. Κατά την γνώμη τη δική μας και το καταλαβαίνουν και εκείνοι, δεν πηγαίνουν. 
     Το δεύτερο που ήθελα να τονίσω ως προς αυτό που ακούγεται κάθε φορά που έρχεται ένα Kοινοτικό Πλαίσιο Στήριξης ότι δηλαδή «η Ευρωπαϊκή Ένωση μας δίνει και μας δίνει». Δηλαδή, το σκέφτεται ο απλός πολίτης άμα δεν ξέρει λεπτομέρειες και υπολογίζει ίσως ότι έχουν εκεί κάποιο μηχάνημα και κόβουν ευρώ και μοιράζουν σαν καλοί χριστιανοί αφειδώς σε ολόκληρη την Ευρώπη για να κάνει υποδομές. Αυτά τα λεφτά αγαπητοί συνάδελφοι, είναι από την υπεραξία των εργαζομένων. Είναι ιδεολογική έννοια την οποία την κατέχουμε όλοι. Είχαν γίνει και από τους εργαζόμενους φορολογούμενους. Και από τους Έλληνες ακόμα. Και τους Ευρωπαίους. Όταν συζητούσαμε το Γ΄ Κοινοτικό Πλαίσιο Στήριξης οικονομολόγοι Έλληνες είχαν αποδείξει με νούμερα ότι για κάθε δραχμή που παίρνουμε πληρώνουμε 2,3.  Και πού πηγαίνουν τελικά αυτά τα λεφτά; Για έργα υποδομής; 
     Τα λέμε αυτά καμιά φορά και ακούμε –εγώ το έχω ακούσει προσωπικά πολλές φορές- ότι μηδενίζουμε τα πάντα. Δεν μηδενίζουμε τίποτα. Χαρακτηριστικό παράδειγμα είναι ότι μέσα στα προβλεπόμενα έργα, ένα σημαντικό τμήμα των πόρων χρησιμοποιήθηκε, χρησιμοποιείται και θα χρησιμοποιηθεί μέσα σε εκπαιδευτικά, ενημερωτικά και άλλα προγράμματα που έχουν στόχο τη χειραγώγηση της συνείδησης των εργαζομένων. Και στα μικρομεσαία στόματα και στα στόματα της εργατικής τάξης ακόμα. Προγράμματα κατάρτισης, διά βίου εκπαίδευσης κ.λπ.. Άρα λοιπόν δεν γίνονται για υποδομές που θα έχουν φιλολαϊκό χαρακτήρα αλλά γίνονται υποδομές για την εξαγορά συνείδησης και την χειραγώγηση της κοινής γνώμης. Δίνονται τεράστια ποσά και εκεί η απορροφητικότητα είναι πολύ μεγάλη, αγαπητοί συνάδελφοι. 
     Τώρα σε αυτά τα έργα που δίνεται μεγαλύτερο βάρος είναι, η ολοκλήρωση υποδομών, δρόμοι, λιμάνια –με τα λιμάνια έχουμε και καινούργιες εξελίξεις- αεροδρόμια κ.λπ. και γίνονται για εξαγωγή κεφαλαίων, εμπορευμάτων σε βαλκανικές χώρες- η λεγόμενη διείσδυση- παραευξείνια ζώνη, ανατολική Μεσόγειο και πρόσφατα ακόμη στη Τουρκία. 
     Αυτά τα έργα υποδομής, μεταφοράς, ενέργειας κ.λπ., διευκολύνουν την απελευθέρωση της αγοράς αλλά υλοποιούνται μέσα σ’ έναν σχεδιασμό με τη συμμετοχή του ιδιωτικού κεφαλαίου είτε με την έννοια της συγχρηματοδότησης  είτε με την έννοια της αυτοχρηματοδότησης. Και ξέρουμε τι έχει γίνει το τελευταίο διάστημα που έχουν έλθει κοινοτικά προγράμματα. Χαρακτηριστικό παράδειγμα Π.Α.Θ.Ε., Εγνατία οδός, Γέφυρα Ρίου Αντιρρίου, Αττική οδός. Δηλαδή δεκαετίες ολόκληρες ο ελληνικός λαός δεν πληρώνει μόνο φόρους αλλά και διόδια. Και τώρα μάλιστα έχουμε και αύξηση των διοδίων. 
     Τι κάνουν τα κοινοτικά πλαίσια στήριξης σε αυτήν τη συγκεκριμένη περίπτωση. Γίνονται υποδομές για να ελαφρυνθεί κάπως οικονομικά ο χρήστης; 
     Ακόμη θα ήθελα να τονίσω ότι υπάρχουν ορισμένες αντιφάσεις σε κάποια θέματα. Για παράδειγμα η απορρόφηση του επιχειρησιακού προγράμματος οδικοί άξονες, λιμάνια, αστική ανάπτυξη, έφθασε το 47%. Το επιχειρησιακό πρόγραμμα, σιδηρόδρομοι, αεροδρόμια, αστικές συγκοινωνίες κ.λπ. είναι στο 33%. Το είπε κατά κάποιο τρόπο και ο κ. Βερελής, πιο μπροστά που σημαίνει τι; Ότι σε αυτές τις περιπτώσεις που θα είχαμε μια ανάπτυξη διαφορετικού χαρακτήρα –είπα και το θέμα της ζεύξης Ρίου Αντιρρίου- και που θα έπρεπε να υπάρχει μια γενίκευση σε πανελλαδικό χαρακτήρα, βλέπουμε ότι εκτός από τον άξονα σιδηροδρομικής γραμμής Αθήνας Θεσσαλονίκης, οι άλλοι υποβαθμίζονται, γιατί είναι μαζική μεταφορά εκεί και δεν βοηθάει τα μεγάλα μονοπώλια. 
     Από την άλλη μεριά έχουμε επιχειρησιακά προγράμματα εκπαίδευσης, αστικής επαγγελματικής κατάρτισης,που η απορρόφηση είναι 45%. Όμως το επιχειρηματικό πρόγραμμα, απασχόλησης, συνεχούς επαγγελματικής κατάρτισης κ.λπ., έχει απορροφητικότητα 48%. 
     Τώρα σε γεωγραφικό επίπεδο. Λέει ότι έχουμε αύξηση της απορροφητικότητας στα Π.Ε.Π., στη δυτική Ελλάδα για παράδειγμα, κατά 42%. Έχουμε όμως το χαμηλότερο βιοτικό επίπεδο σε σχέση με το μέσο κοινοτικό και στην Ήπειρο και στη Δυτική Ελλάδα. Δεν πήγαν λεφτά εκεί; Πού πήγαν; Πήγαν σε ελάχιστους. Άρα, λοιπόν, γίνεται μία επιλεγμένη χρήση όρων και τομέων που αποδίδουν στο μεγάλο κεφάλαιο και ο απλός Έλληνας πολίτης δεν έχει κερδίσει τίποτε απ’ αυτό. Ούτε φυσικά θα περιμένουμε τίποτε και από το Δ΄  Κ.Π.Σ.. 
     Θα μπορούσε να πει κανείς πολύ περισσότερα, αλλά ο χρόνος είναι αμείλικτος. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. Εσείς ούτως ή άλλως αντιλαμβάνεστε την αγωνία του Προεδρείου. 
     Το λόγο έχει η κ. Ξηροτύρη-Αικατερινάρη. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, είπατε πραγματικά ότι δεν είσαστε ευχαριστημένος από τις αποδόσεις που υπάρχουν και σ’ αυτήν τη διετία της Κυβέρνησης. Μετά όμως είπατε ότι καταφέρατε, δεν ξέρω κατά ποιον τρόπο, να φτάσετε σ’ ένα μήνα την απορρόφηση από το 35% στο 42%, εξωραϊζοντας έτσι λίγο την κατάσταση. Δεν πρέπει σε καμιά περίπτωση να εφησυχάζουμε, ως προς το θέμα της απορρόφησης. Τα πράγματα εξακολουθούν να είναι δύσκολα γιατί δεν έχουν ληφθεί όλα εκείνα τα ενδεικνυόμενα μέτρα που θα αλλάξουν την κατάσταση σε αυτόν τον τομέα. Εκεί όμως που τα πράγματα είναι ακόμη δυσκολότερα, είναι στο σχεδιασμό και την αποτελεσματικότητα των δράσεων. Δεν είχαμε αποτελεσματικότητα μέχρι τώρα. Και αυτά τα προγράμματα που προωθούνται και έχουν απορρόφηση, είναι τα τετριμμένα προγράμματα, τα περισσότερα στους οδικούς άξονες, είναι τα έργα γέφυρες κ.ο.κ. 
     Τα νέα έργα, οι καινοτόμες δράσεις, αυτές που θα δώσουν μία νέα ώθηση στην αναπτυξιακή διαδικασία της χώρας πάνε όλο και παραπίσω ή εγκαταλείπονται και μεταφέρονται πάλι αυτά τα οποία έχουν απορρόφηση, όπως και τα έργα τα οποία θα δημιουργήσουν επιτέλους μια ισόρροπη περιφερειακή ανάπτυξη. Δηλαδή, έργα και δράσεις ουσιαστικά, τα οποία θα τονώσουν την απασχόληση, θα δημιουργήσουν θέσεις εργασίας, έργα και δράσεις και πόροι κατά κύριο λόγο που θα δώσουν λύσεις στα προβλήματα της περιφέρειας, βρίσκονται ακόμη πάρα πολύ πίσω. Θα έλεγα ότι είμαστε ακόμη σε μηδενική κατάσταση. Είχαμε και τη μεγάλη οπισθοδρόμηση με τη φτώχεια του Προγράμματος Δημοσίων Επενδύσεων που εξακολουθεί σ’ ένα μεγάλο μέρος ακόμη να υπάρχει λόγω των Ολυμπιακών Αγώνων. Ήρθαν όλα αυτά και γονάτισαν.
     Ισχυρό, λοιπόν, Πρόγραμμα Δημοσίων Επενδύσεων με σχέδιο εθνικών επιλογών και προτεραιοτήτων, με προσθετικά αλλά αποτελεσματικά μέτρα και δράσεις και έργα από το Γ΄ και το Δ΄ Κοινοτικά Πλαίσια Στήριξης για την απασχόληση, για την περιφέρεια, θα πρέπει να είναι οι κύριοι άξονες. 
     Τώρα, αυτό το οποίο είπατε για την αποτελεσματικότητα και οι προτάσεις τις οποίες κάνατε, γιατί δεν πρόλαβα και στην πρωτομιλία μου να πω περισσότερα πράγματα, για τα θέματα των πέντε υπερπεριφερειών ή των δεκατριών ανώνυμων εταιρειών της περιφέρειας. Κάθε φορά αλλάζοντας τα σχήματα δημιουργούμε μία τεράστια σύγχυση. Αυτό είναι ένα το κρατούμενο. Και αυτή τη στιγμή για το Γ΄ Κ.Π.Σ. βρισκόμαστε σε μια κρίσιμη περίοδο. Πρέπει να διορθώσουμε αυτά που υπάρχουν για να μπορέσουμε να προχωρήσουμε μπροστά. 
     Για το Δ΄ Κ.Π.Σ. εγώ δεν θα διαφωνούσα μ’ ένα αποτελεσματικότερο σχήμα, αλλά έχω πάρα πολλές επιφυλάξεις, βλέποντας την πολιτική της Κυβέρνησης, ακούγοντας ανώνυμες εταιρίες. Φοβάμαι ότι αυτές θα λειτουργήσουν όπως λειτουργεί τώρα πια το θεσμικό πλαίσιο για τα Σ.Δ.Ι.Τ. που είναι εκτός θεσμικού πλαισίου παραγωγής και σχεδιασμού των έργων που υπάρχουν, τα οποία βρίσκονται εκτός του δημοκρατικού προγραμματισμού της χώρας. 
     Φοβάμαι λοιπόν, ότι η αγωνία της αποτελεσματικότητας που έχουμε όλοι θα μας οδηγήσει –διότι αυτές είναι οι πολιτικές επιλογές της Κυβέρνησης- στα σχήματα τα οποία θα έχουν αποδεσμευθεί από τους κανόνες ελέγχου, διαφάνειας, από το νομοθετικό πλαίσιο και τις ρυθμίσεις που έχει η χώρα, προκειμένου να παράξει και να σχεδιάσει τα έργα ανάπτυξης για τις περιοχές της. Αυτό πάτε να κάνετε. 
     Αν μας διασφαλίζατε ότι δεν θα γίνει αυτό, δηλαδή δεν θα αποδυναμωθεί –ήδη είναι αποδυναμωμένος ο προγραμματισμός- το Πρόγραμμα Δημοσίων επενδύσεων, η συμμετοχή της Τοπικής Αυτοδιοίκησης, η συμμετοχή της Νομαρχιακής Αυτοδιοίκησης, η κοινωνική συμμετοχή των πολιτών στη διαμόρφωση αυτών των σχεδίων και θα έχουμε κάποιες κρατικές ανώνυμες εταιρείες που εκτός πλαισίου θα σχεδιάζουν και θα υλοποιούν τα έργα, δεν ξέρω αν θα πετύχουμε αυτό το οποίο εμείς τουλάχιστον θέλουμε. Εμείς θέλουμε την πραγματική κοινωνική σύγκλιση, την πραγματική περιφερειακή και ισόρροπη ανάπτυξη και από τα κοινοτικά προγράμματα, όπως και από το Πρόγραμμα των εθνικών πόρων Δημοσίων Επενδύσεων. 
     Όσον αφορά το πρόβλημα της αποτελεσματικότητας, ξέρετε ότι κατά καιρούς, το 1997, το 1999, το 2002, το 2005 τώρα που έρχεται, το Γ΄ Κοινοτικό Πλαίσιο Στήριξης, η πορεία υλοποίησής του, το Δ΄ Κοινοτικό Πλαίσιο Στήριξης κλπ., λέμε κάθε φορά τι φταίει για όλη αυτήν την ανεπάρκεια που εμφανίζεται στο αναπτυξιακό μοντέλο της Χώρας.
     Το 2002, από κάποιες παρατηρήσεις που είχαμε κάνει, τα μισά κονδύλια που είχαν εισρεύσει  στη χώρα μας από διαρθρωτικά ταμεία της Ευρωπαϊκής Ένωσης επιστρέφονταν πίσω. Γιατί αυτό κάνουμε. Μ’ αυτά τα χρήματα εισάγαμε προϊόντα τα οποία παράγονταν στις άλλες χώρες και το ίδιο κάνουμε και τώρα. Ποτέ η βιομηχανία, οι άλλες υποδομές της χώρας δεν αναπτύχθηκαν. Αυτό θα σήμαινε ουσιαστική αξιολόγηση των κοινοτικών πόρων. Διαφορετικά, όχι μόνο δεν μας τα χαρίζουν, αλλά μας τα παίρνουν και διπλάσια και τριπλάσια οι Ευρωπαίοι εταίροι. Εκεί, λοιπόν, είναι το θέμα.
     Από εκεί και πέρα, πρέπει να δείτε σοβαρά –και δεν μου απαντήσατε σ’ αυτές τις ερωτήσεις που θέτει η επερώτηση- το πώς θα λύσουμε το μεγάλο πρόβλημα της στήριξης των μηχανισμών παραγωγής, ωρίμανσης και υλοποίησης των έργων. Αυτό είναι το βασικότερο πρόβλημα και σ’ αυτό θα ήθελα τις απαντήσεις σας, όπως τις θέτει η επερώτηση, και στο ουσιαστικό θέμα. Και για τα δύο ή τρία αυτά χρόνια, που θα τελειώσει το Γ΄ Κοινοτικό Πλαίσιο Στήριξης και για το Δ΄ Κοινοτικό Πλαίσιο Στήριξης, πρέπει να μας πείτε εδώ πώς θα εξασφαλίσετε την εθνική συμμετοχή, ούτως ώστε αυτά τα πράγματα να πηγαίνουν απρόσκοπτα, και πώς παράλληλα θα εξασφαλίσετε οι μη επιλέξιμες υποδομές που δεν υπάρχουν στη χώρα –έχουμε έλλειψη ακόμα βασικών υποδομών- να μπορούν να προάγονται, να κατασκευάζονται από εθνικούς πόρους, από το Πρόγραμμα Δημοσίων Επενδύσεων. 
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κυρία συνάδελφε.
     Θα ήθελα να ανακοινώσω προς το Σώμα ότι: 
     1. Οι Υπουργοί Υγείας και Κοινωνικής Αλληλεγγύης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα της υγείας».
     2.Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Βουλγαρικής Δημοκρατίας».
     Παραπέμπονται στις αρμόδιες Διαρκείς Επιτροπές.
     Κύριε Λεβέντη, έχετε το λόγο για δύο λεπτά.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Τα μεγάλα ποσά που ήρθαν από τα Κοινοτικά Πλαίσια Στήριξης στη χώρα μας έδιναν την ευκαιρία, για να ξεφύγουμε και να μπορέσουμε να κάνουμε μια σειρά από έργα. Έρχεται η ώρα του απολογισμού, γιατί τελειώνει πια ο χρόνος, και τι βλέπουμε; Βλέπουμε κατ’ αρχήν ότι υπάρχει μια πολύ χαμηλή απορροφητικότητα. Αυτό είναι παραδεκτό από όλους και από τον κύριο Υπουργό. Δεύτερον, οι επιλογές που έγιναν δεν ήταν οι καλύτερες δυνατές. Είπε μάλιστα εδώ και ο κ. Πολύδωρας ότι πρέπει να πάρουμε προβάδισμα, παραδείγματος χάριν την «Κοινωνία της Πληροφορίας». 
     Εγώ θα ήθελα να αναφερθώ ειδικότερα στον τομέα της υγείας. Η πληροφορική στα νοσοκομεία και τα Κέντρα Υγείας, στο υγειονομικό μας σύστημα είναι ανύπαρκτη και το ξέρουμε όλοι πάρα πολύ καλά. Αυτό έχει ως συνέπεια την υποβάθμιση των υπηρεσιών υγείας, κόστος και συνέπειες, αν θέλετε, και για τους ίδιους τους αρρώστους. 
     Επίσης, οι επιλογές των άλλων έργων που κάναμε δεν ήταν οι καλύτερες. Χωροταξικά, παραδείγματος χάριν, η περιφέρεια έμεινε δυστυχώς παραπονεμένη και έχει απόλυτο δίκιο. Αλλά και οι επιλογές που κάναμε, να ρίξουμε όλα αυτά τα χρήματα στο μεγαλύτερο ποσοστό εδώ στο κέντρο και στην Αθήνα ήταν οι καλύτερες δυνατές; Πάλι πήγαν στο τσιμέντο. Και δείτε ότι αυτήν τη στιγμή όλη η περιφέρεια Αττικής, ανατολική και δυτική Αττική, δεν έχει ούτε ένα μέτρο αποχέτευσης. Δεν υπάρχουν βιολογικοί καθαρισμοί, δεν έχουν λυθεί τα μεγάλα προβλήματα των απορριμμάτων και των λυμάτων. Είναι μία κατάσταση που δυστυχώς είναι απαράδεκτη. 
     Και αν θέλετε, τώρα πρέπει να πληρώσουμε και από πάνω, για να διορθώσουμε τις συνέπειες των έργων. Παραδείγματος χάριν, η Μαραθώνια Διαδρομή δεν έχει καθόλου αντιπλημμυρική προστασία, δημιουργεί πρόσθετα προβλήματα και πρέπει να γίνουν τεράστια έργα, για να καλυφθούν όλα αυτά τα κενά. 
     Επομένως εδώ δεν μπορούμε να είμαστε αισιόδοξοι. Ασφαλώς θέλουμε να ελπίζουμε ότι σ’ αυτό το ν+3 που έγινε τώρα θα διορθωθούν μερικά από αυτά που δε διορθώθηκαν και ότι το Δ’ Κοινοτικό Πλαίσιο Στήριξης θα τα αντιμετωπίσει. Όμως, οι αριθμοί ομιλούν από μόνοι τους. Δυστυχώς δεν είναι ό,τι το καλύτερο και ας ελπίσουμε ότι η Κυβέρνηση θα αναλάβει την ευθύνη, για να διορθωθούν όσο το δυνατόν περισσότερα από αυτά που πρέπει και μπορούν να διορθωθούν. Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
     Ο κύριος Υφυπουργός έχει το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
     Θέλω θερμά να ευχαριστήσω την κ. Ξηροτύρη και τους συναδέλφους για την τόσο χρήσιμη συνεισφορά τους σε αυτήν τη συζήτηση, γιατί δίνεται η ευκαιρία να ξεκαθαρίσουμε ορισμένα πράγματα μέσα από εύστοχες παρατηρήσεις και επισημάνσεις.
     Κατ’ αρχήν όσον αφορά τα 20.000.000.000 του Δ΄ Κ.Π.Σ., θέλω να σας διαβεβαιώσω ότι η εθνική συμμετοχή είναι και διασφαλισμένη και εξασφαλισμένη. Η εθνική συμμετοχή στα 20.000.000.000 του Δ΄ Κ.Π.Σ. είναι της τάξεως των 3,6 δισεκατομμυρίων. Το ελάχιστό της. Διότι έχουμε τη δυνατότητα να βάλουμε μεγαλύτερη συμμετοχή και το ογδόντα πέντε να το κάνουμε και λιγότερο. Το μίνιμουν, όμως, που απαιτείται να συνεισφέρουμε σε αυτά τα επτά χρόνια είναι 3,6 δισεκατομμύρια. Είναι αντιληπτό ότι δεν τίθεται θέμα στο να βρούμε αυτά τα κονδύλια. Ως εκ τούτου είναι εξασφαλισμένη ήδη από καιρό η συμμετοχή του Εθνικού Προγράμματος Δημοσίων Επενδύσεων στο Δ΄ Κοινοτικό Πλαίσιο Στήριξης.
     Όσον αφορά τους ελέγχους, για τους οποίους αγωνιάτε, κύριε συνάδελφε –και είναι κοινή η αγωνία- διότι, ας μην κοροϊδευόμαστε, όπως λέμε στα χωριά μας ο φόβος φυλάει τα έρημα, δεν φθάνει όμως ο αγιασμός, πάρε και μια φάκα, θέλω να πω το εξής: Δεν είμαστε διατεθειμένοι να κάνουμε οποιαδήποτε έκπτωση σε θέματα διαφάνειας. Δεν είμαστε διατεθειμένοι να κάνουμε οποιαδήποτε έκπτωση σε θέματα διαχείρισης. Και δεν είμαστε διατεθειμένοι να αφήσουμε να σπαταληθεί ούτε ένα ευρώ στα πλαίσια των δυνατοτήτων. Παίρνουμε, όμως, τα μέτρα μας γι’ αυτό. Έχουμε ήδη φροντίσει να ενισχύσουμε το πρόγραμμα των ελεγκτικών μηχανισμών, αυτό που υπάρχει στο Γ΄ Κοινοτικό Πλαίσιο Στήριξης και που θα συνεχιστεί σαν γέφυρα στο Δ΄ Κοινοτικό Πλαίσιο Στήριξης. Έχουμε προσλάβει εμπειρογνώμονες, οι οποίοι πιστοποιούν το σύστημα ελέγχων για το Δ΄ Κοινοτικό Πλαίσιο Στήριξης σύμφωνα και με τη διεθνή πρακτική, αλλά και τις επιταγές της Ευρωπαϊκής Ένωσης. Ξεκινάει από τώρα το έργο του συμβούλου, ούτως ώστε να μην έχουμε καμία περίπτωση διαρροών από εκεί και πέρα.
     Όσον αφορά δε την υποστήριξη –που κακά τα ψέματα, μια καλή εκτέλεση έργων ελαχιστοποιεί τους κινδύνους, άρα αυξάνει τη διαφάνεια- εκεί έχουμε ολόκληρο μηχανισμό συμβούλων -και τεχνικών και οικονομικών και ελεγκτών- ώστε να έχουμε το καλύτερο δυνατό αποτέλεσμα.
     Έχετε αγωνία, κύριε Κουβέλη, για το ποιες είναι οι προτεραιότητες. Τις ανέφερα επιγραμματικά στη πρωτολογία μου και δεν έχω κανένα πρόβλημα να τις επαναφέρω.
     Πρώτα απ’ όλα είναι η σημαντική ενίσχυση της ισόρροπης περιφερειακής ανάπτυξης, δίνοντας έμφαση στο να αρθούν οι ενδοπεριφερειακές διαφορές. Διότι, ας μην κοροϊδευόμαστε, εάν δεν συγκλίνουν οι περιφέρειες εντός Ελλάδας, δεν υπάρχει περίπτωση να συγκλίνει η οικονομία μας με αυτές των άλλων χωρών-μελών -των πλουσίων, αν θέλετε, ή των δεκατεσσάρων- εταίρων μας της Ευρωπαϊκής Ένωσης των δεκαπέντε. 
     Δεύτερη πρωτοβουλία μας και στοχευμένη στρατηγική είναι η προστασία του φυσικού και του ανθρωπογενούς  περιβάλλοντος και η αειφορική διαχείριση των φυσικών πόρων. Έπρεπε να υπάρχει. Χρωστάμε να το κάνουμε και το έχουμε προγραμματισμένο.
     Τρίτη πρωτοβουλία, τρίτος άξονας, είναι η ενίσχυση των μεταφορικών και των ενεργειακών υποδομών. 
     Επίσης, η προώθηση της στοχευμένης επιχειρηματικότητας και της εξωστρέφειας της οικονομίας μας, έτσι ώστε να στηριχθεί και η επιχείρηση και η προστιθέμενη αξία που μια ανταγωνιστική επιχειρηματικότητα μπορεί να δώσει στον τόπο μας.
     Να βελτιώσουμε την ποιότητα και την ένταση των επενδύσεων σε ανθρώπινο κεφάλαιο. Ας μην κοροϊδευόμαστε, όσο πιο εξειδικευμένους και πιο μορφωμένους  εργαζόμενους διαθέτεις τόσο ανεβαίνει το επίπεδο και η βελτίωση της ανταγωνιστικότητάς μας.
     Τέλος, η προώθηση της ψηφιακής σύγκλισης και η βελτίωση της διοικητικής ικανότητας της Δημόσιας Διοίκησης, η οποία εξακολουθεί να είναι σε χαμηλά επίπεδα.
     Έρχομαι τώρα στο θέμα των πέντε μειζόνων περιφερειών. Θέλω να ξεκαθαρίσουμε ένα πράγμα: Δεν μπλέκουμε τις δεκατρείς με τις πέντε. Οι δεκατρείς παραμένουν ανέπαφες. Όπως σε όλα τα επίπεδα Τοπικής Αυτοδιοίκησης δεν παρεμβαίνουν οι πέντε μείζονες περιφέρειες. Οι δεκατρείς περιφέρειες διατηρούν το διοικητικό τους έργο. Οι πέντε περιφέρειες έχουν το στρατηγικό έργο και το σχεδιασμό. Είναι αυτές οι οποίες θα δώσουν τη στρατηγική ανάπτυξης στην περιφέρεια, έτσι ώστε να έχουμε πραγματική σύγκλιση. Δεν θα χωθούν οι πέντε στα πόδια των δεκατριών και δεν πρόκειται να υπάρχουν επικαλύψεις. Υποστήριξη θέλουμε. Και θέλουμε να δώσουμε τη δυνατότητα οι τελικοί δικαιούχοι να έχουν τη στήριξη της μείζονος περιφέρειας, για να μπορέσουμε να έχουμε όσο το δυνατόν καλύτερες πρακτικές. Η εμπειρία μας μέχρι σήμερα δεν είναι και ό,τι καλύτερο.
     Όσο αφορά στις ανώνυμες εταιρείες, σήμερα έχουμε πάνω από έξι χιλιάδες τελικούς δικαιούχους. Το αποτέλεσμα αυτής της πολυδιάσπασης των τελικών δικαιούχων είναι ορατό διά γυμνού οφθαλμού. Τα είδαμε τα χαΐρια μας, για να το πω πολύ απλά. Τι σημαίνει τούτο; Δεν είναι δυνατόν τις υψηλές απαιτήσεις για την ολοκλήρωση και την εκτέλεση συγχρηματοδοτούμενων έργων να μπορέσουν να τις καλύψουν οι τελικοί δικαιούχοι, οι οποίοι δεν έχουν τους μηχανισμούς, δεν έχουν τις υποδομές, δεν έχουν την τεχνογνωσία, δεν έχουν το ανθρώπινο δυναμικό και το επιστημονικό στελεχικό δυναμικό, που είναι απαραίτητο.
     Τι θέλουμε, λοιπόν, εμείς να κάνουμε; Να καταφέρουμε αυτό που δεν κατάφερε το Γ΄ Κοινοτικό Πλαίσιο Στήριξης, δηλαδή λιγότερους τελικούς δικαιούχους, οι οποίοι θα μπορούν με στήριξη να ολοκληρώνουν έργα. Εάν πούμε ότι θα έχουμε μια χούφτα ανώνυμες εταιρείες αντί των χιλίων εκατό και περισσοτέρων δικαιούχων, που είναι οι νομαρχίες και οι δήμοι, οι οποίες θα ελέγχονται από την Τοπική και τη Νομαρχιακή Αυτοδιοίκηση, όπως η «ΕΓΝΑΤΙΑ Α.Ε.» σήμερα –κακά τα ψέματα, αν δεν ήταν η «ΕΓΝΑΤΙΑ Α.Ε.», θα είχαμε πάρα πολλά προβλήματα και στις υποδομές- εάν κάνουμε κάποιες άλλες Εγνατίες αξιόπιστες και σοβαρές, που θα μπορούν να κάνουν τα έργα όπως πρέπει, θα έχουμε πρόβλημα; Κάθε άλλο! Πάμε να λύσουμε προβλήματα και όχι να δημιουργήσουμε. 
     Και βέβαια μακράν ημών οποιαδήποτε σκέψη ή πρόθεση υποβαθμίσεως των δήμων και των νομαρχιών. Είναι οι φορείς οι οποίοι υλοποιούν έργα και θα συνεχίσουν να υλοποιούν έργα. Είναι οι φορείς οι οποίοι συμμετέχουν στο στρατηγικό σχεδιασμό της Τέταρτης Προγραμματικής Περιόδου. Είναι οι φορείς οι οποίοι θα κληθούν να συνεχίσουν την ουσιαστικότατη συνεισφορά τους στην ανάπτυξη του τόπου. 
     Όσον αφορά στην ανάπτυξη της περιφέρειας, θέλω να σας πω ότι περίπου το 80% των πόρων του Δ΄ Κοινοτικού Πλαισίου Στήριξης στρέφεται, απευθύνεται και κατευθύνεται προς την περιφέρεια.
     Θέλω να σας πω, επίσης, ότι ακόμα και η αναθεώρηση που κάναμε το 2005, αποδέσμευσε κονδύλια της τάξεως περίπου των 350.000.000 ευρώ προς την περιφέρεια. Και αυτά είναι ήδη εγκεκριμένα από την Ευρωπαϊκή Επιτροπή, δεδομένου ότι πήραμε στο ακέραιο την έγκριση της αναθεωρήσεως στις 27.12.2005, πριν από λιγότερο ένα μήνα. Στην περιφέρεια ενισχύουμε την απασχόληση, την ανταγωνιστικότητα και τα ολοκληρωμένα προγράμματα. 
     Όσον αφορά στην καταπολέμηση της γραφειοκρατίας, απλουστεύεται το νομικό πλαίσιο λειτουργίας του Γ΄ Κοινοτικού Πλαισίου Στήριξης και υιοθετούνται οι κοινοτικοί κανονισμοί, συν το γεγονός ότι, όπως προανέφερα, έχουμε πλέον πιστοποιημένα συστήματα ελέγχου και διαχείρισης, που μας δίνουν τη δυνατότητα να έχουμε καλύτερη αποτελεσματικότητα, με λιγότερους μηχανισμούς υλοποίησης και με αποκέντρωση καλών πρακτικών.
     Όσον αφορά τώρα στη μείωση, που ανέφερε η κ. Ξηροτύρη, του Προγράμματος Δημοσίων Επενδύσεων, ήδη αυτό από το 2005 στο 2006 είναι αυξημένο περίπου κατά 10%. Τούτο μας δίνει τη δυνατότητα να λέμε ότι έχει μία σοβαρή αύξηση. Μην κοροϊδευόμαστε.
     ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Ποια αύξηση; Αφού έχει μείωση 25%.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Πέραν τούτου, όμως, δεν θα πρέπει να ξεχνάμε ότι πλέον η χώρα μας και η οικονομία μας διαθέτει και ένα νομικό πλαίσιο για τις συμπράξεις δημοσίου και ιδιωτικού τομέα, το οποίο θα συμπληρώσει αυτήν τη συνολική αναπτυξιακή πορεία μέσα από εν υπνώσει ευρισκόμενα ιδιωτικά κεφάλαια, τόσο εντός όσο και εκτός Ελλάδος.
     Θέλω, λοιπόν, να σας διαβεβαιώσω ότι είμαστε απόλυτα βέβαιοι ότι και το Πρόγραμμα Δημοσίων Επενδύσεων είναι επαρκές και για την υποστήριξη των συγχρηματοδοτούμενων κονδυλίων, αλλά και για την ανάπτυξη των δημοσίων επενδύσεων όπως πρέπει, συν το γεγονός ότι από το 2007 θα έχουμε το πολύ διαφανέστερο πλαίσιο του Εθνικού Πλαισίου Στήριξης, αλλά και οι συμπράξεις δημοσίου και ιδιωτικού τομέα είναι αυτές που θα δώσουν έγκαιρα αυτήν την αναπτυξιακή πορεία, την οποία έχει ανάγκη ο τόπος μας.
     Τώρα όσον αφορά τα όσα είπε ο συνάδελφος ο κ. Βερελής, τον οποίον ευχαριστώ για τις επισημάνσεις του, θέλω να πω πως είναι γνωστό ότι οπωσδήποτε χρειάζεται ένας χρόνος επώασης όταν μπαίνεις σε ένα νέο κοινοτικό πλαίσιο στήριξης. Θέλω όμως να υπενθυμίσω ότι το 2000 η έναρξη του κοινοτικού πλαισίου στήριξης μας βρήκε με έργα - γέφυρες, τα οποία συνεχίζονταν από το Β’ Κοινοτικό Πλαίσιο Στήριξης και υλοποιούνταν και το 2000. Αυτά ήταν επωασμένα, ήταν ώριμα και ήταν εν εξελίξει. Δεν χρειάζονταν επώαση. Τα νέα έργα πράγματι καθυστέρησαν. Αλλά και η απογραφή που έγινε προς το τέλος του 2001 κατέγραψε καθυστερήσεις.
     Όσον αφορά την απορροφητικότητα από τις αρχές μέχρι το τέλος του Δεκεμβρίου: Στο τέλος του Νοεμβρίου ήταν γύρω στο 36%, στο τέλος του Δεκεμβρίου ήταν 42%. Έξι ποσοστιαίες μονάδες σημαίνει ένα ποσό της τάξεως των 2.000.000.00 ευρώ. Είναι αλήθεια –και αυτό συμβαίνει πάντοτε και είναι καταγεγραμμένο- ότι πραγματικά υπάρχει συνωστισμός αιτημάτων στο τέλος κάθε χρονιάς. Και είναι κάτι, το οποίο συνέβη και φέτος. Βεβαίως κάποια έργα, τα οποία είχαν γίνει με εθνικά κονδύλια, τα μεταφέραμε σε κοινοτικά κονδύλια. Είναι μία πρακτική, η οποία έχει ξαναγίνει, είναι μία πρακτική, η οποία επιτρέπεται, είναι μία πρακτική, η οποία προβλέπεται. Και είναι μία πρακτική, την οποία αξιοποιήσαμε, διότι πραγματικά δεν θέλαμε να χαθούν κονδύλια. Ποιος θέλει να χαθούν ελληνικά κονδύλια; Ποιος θέλει να χαθούν κονδύλια φέτος, τα οποία μπορούμε να χρησιμοποιήσουμε του χρόνου;
     Όσον αφορά τις απώλειες, ανέφερε η κ. Χούμπνερ ότι από το ν+2 έχουμε 350.000.000 χαμένα. Μα, το ανέφερα εγώ ήδη στην πρωτολογία μου, λέγοντας όμως ότι πραγματικά η ψαλίδα, παρά το γεγονός ότι προβλεπόταν να χάσουμε 800 ή 1200 εκατομμύρια, έκλεισε στα τριακόσια πενήντα και θα κλείσει δραματικά προς όφελος της εθνικής μας οικονομίας με τις εξαιρέσεις, τις οποίες έχουμε καταθέσει και οι οποίες είμαι βέβαιος ότι σε ένα πολύ μεγάλο ποσοστό θα ελαχιστοποιήσουν τις απώλειες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Πρόεδρε, μισό λεπτό. Αν θέλετε το κόβουμε και από την τριτολογία μου.
     Ήθελα να πω επίσης ότι πραγματικά στο Καλλίδρομο είχαμε μια ατυχία. Παλέψαμε να τη γλιτώσουμε, αλλά δυστυχώς δεν ήταν και τόσο προετοιμασμένοι οι μηχανισμοί, τους οποίους κληρονομήσαμε. Ως εκ τούτου, είχαμε πρόβλημα, το οποίο προσπαθούμε αυτήν τη στιγμή να αντιμετωπίσουμε.
     Μας εγκαλείτε ακόμη γιατί αργήσαμε να αλλάξουμε διοικήσεις σε κάποιους φορείς των τρένων, αφού δεν ήταν καλοί. Αυτούς βρήκαμε, αυτοί είχαν και την ευθύνη των έργων που δεν έγιναν. Από κει και πέρα όμως, όπου αλλάξαμε, κατηγορηθήκαμε για τις αλλαγές, όπου κρατήσαμε, κατηγορούμεθα γιατί τους κρατήσαμε.
     Όσον αφορά το δυτικό σιδηροδρομικό άξονα, αυτός ακόμη και σήμερα είναι «ανώριμος». Δεν είχε ενταχθεί στο Γ’ Κοινοτικό Πλαίσιο Στήριξης, ήταν όμως προτεραιότητα στα χαρτιά των διευρωπαϊκών δικτύων. Ήταν καταγεγραμμένος. Βεβαίως, δεν είναι μόνο ο δυτικός άξονας που πάσχει. Όλα τα έργα των τρένων όλα αυτά τα χρόνια είναι άρρωστα έργα. Να δούμε τη σιδηροδρομική γραμμή Αθηνών - Θεσσαλονίκης; Είναι μία πονεμένη ιστορία και αυτή, την οποία καλό θα είναι όλοι να μπορέσουμε να την αξιοποιήσουμε.
     Τέλος, θέλω να πω ότι το Ταμείο Συνοχής θα είναι περίπου ίσο με το προηγούμενο Ταμείο Συνοχής σε ποσά -δεν θα χάσουμε κονδύλια από κει- αλλά θα ενταχθεί σαν διακριτό εργαλείο, σαν διακριτός άξονας μέσα στο Γ’ Κοινοτικό Πλαίσιο Στήριξης.
     Αυτά επί του παρόντος.
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Δεν επιθυμώ να μιλήσω, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Κυρία και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών»:
     1. Μηνυτήρια αναφορά κατά των Υπουργών Υγείας και Κοινωνικής Αλληλεγγύης και 
     2. Αναφορά της Εισαγγελέως Πρωτοδικών Πειραιά κατά του Υπουργού Εμπορικής Ναυτιλίας.
     Κυρία και κύριοι συνάδελφοι, σας έχουν διανεμηθεί τα Πρακτικά των συνεδριάσεων της Τρίτης 6 Δεκεμβρίου 2005, της Πέμπτης 8 Δεκεμβρίου 2005, της Παρασκευής 9 Δεκεμβρίου 2005, της Τρίτης 13 Δεκεμβρίου 2005, της Τετάρτης 14 Δεκεμβρίου 2005, της Πέμπτης 15 Δεκεμβρίου 2005 και της Παρασκευής 16 Δεκεμβρίου 2005 και ερωτάται το Σώμα, αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 6 Δεκεμβρίου 2005, της Πέμπτης 8 Δεκεμβρίου 2005, της Παρασκευής 9 Δεκεμβρίου 2005, της Τρίτης 13 Δεκεμβρίου 2005, της Τετάρτης 14 Δεκεμβρίου 2005, της Πέμπτης 15 Δεκεμβρίου 2005 και της Παρασκευής 16 Δεκεμβρίου 2005 επικυρώθηκαν.
     Κυρίες και κύριοι συνάδελφοι, έχει ζητήσει το λόγο ο κ. Βερελής.
      Ορίστε, κύριε Βερελή, ένα λεπτό, παρά τον Κανονισμό, για να δώσουμε και το έναυσμα να απαντήσει ο κύριος Υφυπουργός.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, αυτό το οποίο ήθελα κατ’ αρχήν να διορθώσω για να υπάρχει, επειδή τα σιδηροδρομικά έργα είναι εξαιρετικά μεγάλης σημασίας και δυστυχώς φαίνεται ότι πολλοί δεν έχουν αντιληφθεί ποιο ρόλο θα παίξουν τα επόμενα χρόνια, είναι να πω ότι δυστυχώς η γέφυρα Ρίου-Αντιρρίου δεν έχει υποδομή να δεχθεί επάνω σιδηροδρομική συγκοινωνία. Αυτό πρέπει να θυμίσω ότι έγινε, όταν δόθηκαν οι προδιαγραφές της μελέτης από το Υ.ΠΕ.ΧΩ.Δ.Ε. το 1991. Ήταν τότε κάτι που ενδεχομένως δεν είδαν ότι στο μέλλον θα μπορούσε να έχει μία χρήση. Εάν γινόταν γέφυρα με υποδομή, επίσης είναι βέβαιο ότι θα στοίχιζε περίπου 30% ή 35% παραπάνω. Έγινε, λοιπόν, τότε εκείνη η επιλογή. Σήμερα την επιλογή αυτή την πληρώνουμε.
     Το δεύτερο το οποίο θέλω να πω πάλι για τα σιδηροδρομικά έργα είναι ότι η Ευρωπαϊκή Ένωση έχει αντιληφθεί ότι τα επόμενα χρόνια η κίνηση, τόσο η εμπορευματική όσο και η επιβατική, κύριε Υπουργέ, θα φύγει από το δρόμο και θα πάει στις ράγες, γι’ αυτό πρέπει όλοι να αντιμετωπίζουν τα σιδηροδρομικά έργα ως έργα προτεραιότητας και για το λόγο αυτόν ο δυτικός σιδηροδρομικός άξονας θα πρέπει να ενισχυθεί με την αίσθηση πραγματικά ότι φτιάχνουμε την Ελλάδα του μέλλοντος για τους σιδηροδρόμους.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ορίστε, κύριε Υπουργέ, έχετε το λόγο για πέντε λεπτά για να κλείσετε.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
     Κλείνοντας, ζήτησα το λόγο όχι για να μιλήσω επί της ουσίας, αλλά για να ευχαριστήσω το Συνασπισμό για την ευκαιρία που μας έδωσε να κάνουμε μια γόνιμη συζήτηση, είμαι βέβαιος. Θέλω να σας ευχαριστήσω για έναν πρόσθετο λόγο και όλους όσοι συμμετείχαν στη σημερινή συζήτηση, διότι με πολύ μεγάλη μου χαρά μπορώ να πω ότι σήμερα κάναμε μια επίδειξη -αν θέλετε- πολιτικού πολιτισμού. Θεωρώ ότι βάζουμε υποθήκη για να μπορέσουμε να κάνουμε συζήτηση εποικοδομητική, συζήτηση χρήσιμη, συζήτηση επιχειρημάτων και όχι συζήτηση πολιτικού οπαδισμού -αν θέλετε- ή πολιτικού «γηπεδισμού». Θεωρώ, λοιπόν, ότι σήμερα ήταν πραγματικά μία επίδειξη πολιτικού πολιτισμού και θέλω να ελπίζω ότι αρκετοί συμπολίτες μας είχαν την ευκαιρία να παρακολουθήσουν αυτήν τη συζήτηση, γιατί είμαι βέβαιος ότι βγήκαν όλοι πλουσιότεροι, σοφότεροι και κερδισμένοι, όπως και ο θεσμός τον οποίο υπηρετούμε.
     Ευχαριστώ πάρα πολύ όλους.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Κυρία και κύριοι συνάδελφοι, κηρύσσεται περαιωμένη η συζήτηση της με αριθμό 37/22-12-2005 επερωτήσεως των Βουλευτών του Συνασπισμού Ριζοσπαστικής Αριστεράς προς τον  Υπουργό Οικονομίας και Οικονομικών, σχετικά με την υλοποίηση του Γ’ Κοινοτικού Πλαισίου Στήριξης και το σχεδιασμό του Δ’ Κοινοτικού Πλαισίου Στήριξης.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.43’ λύεται η συνεδρίαση για την προσεχή Δευτέρα 23 Ιανουαρίου 2006 και ώρα 18.00’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που θα  διανεμηθεί.
     Η   ΠΡΟΕΔΡΟΣ				ΟΙ   ΓΡΑΜΜΑΤΕΙΣ
Συνεδρίαση Ολομέλειας 20-1-06 		ΣΕΛ.-1-

