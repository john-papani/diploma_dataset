      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΡΚΓ’
      Δευτέρα 28 Φεβρουαρίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το 1ο Λύκειο Χίου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 1 Μαρτίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών σχετικά με την επιλογή των προϊσταμένων Διευθύνσεων στο Υπουργείου Οικονομίας και Οικονομικών, σελ.
      β) Προς τον Υπουργό Δικαιοσύνης σχετικά με τη δημιουργία αδιέξοδης κατάστασης στα διοικητικά δικαστήρια λόγω του αριθμού δικών που εκκρεμούν κ.λπ., σελ.
      γ) Προς τον Υπουργό Υγείας και Κοινωνικής Αλληλεγγύης σχετικά με την καθυστέρηση ολοκλήρωσης της νέας πτέρυγας του Νοσοκομείου Βόλου, σελ.
      δ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την απομάκρυνση της αποθηκευμένης λάσπης από την Ψυτάλλεια κ.λπ., σελ.
      5. Συζήτηση Επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εθνικής Παιδείας και Θρησκευμάτων σχετικά με τη λειτουργία των περιφερειακών πανεπιστημίων, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής ‘Αμυνας και Εθνικής Παιδείας και Θρησκευμάτων, κατέθεσαν σχέδιο νόμου: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΟΠΟΥΛΟΣ Α., σελ.
      ΖΗΣΗ Ρ., σελ.
      ΚΟΥΒΕΛΗΣ Φ., σελ.
      ΞΑΝΘΟΠΟΥΛΟΣ Θ., σελ.
      ΠΑΠΑΛΗΓΟΥΡΑΣ Α., σελ.
      ΠΑΤΣΙΛΙΝΑΚΟΣ Ι., σελ.
      ΡΕΓΚΟΥΖΑΣ Α., σελ.
      ΡΟΒΛΙΑΣ Κ., σελ.
      Β. Επί της Επερώτησης:
      ΔΑΜΑΝΑΚΗ Μ., σελ.
      ΕΞΑΡΧΟΣ Β., σελ.
      ΜΑΝΩΛΙΑ Χ., σελ.
      ΟΘΩΝΑΣ Ε., σελ.
      ΠΟΛΥΔΩΡΑΣ Β., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΑΛΙΑΔΟΥΡΟΣ Σ., σελ.
      ΤΣΟΥΡΗ Ε., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΚΓ΄
     Δευτέρα 28 Φεβρουαρίου 2005
     Αθήνα, σήμερα στις 28 Φεβρουαρίου 2005, ημέρα Δευτέρα και ώρα 18.19΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Προσωπικού Λιμενικού Σώματος Ανατολικής Κρήτης καταγγέλλει ως παράνομες τις πρόσφατες μεταθέσεις λιμενικών υπαλλήλων.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Κίνηση Αδιόριστων πολύτεκνων οικογενειών εκπαιδευτικών με 3 παιδιά ζητεί να ενταχθούν τα μέλη της στο νόμο 3255/2004 και να διοριστούν στα σχολεία εκτός ΑΣΕΠ.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγ. Νικολάου Λασιθίου ζητεί να μην κατασκευασθεί το φράγμα Αποσελέμη λόγω δυσμενών επιπτώσεων στο περιβάλλον.
     4) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Κοινοπραξία ΕΑΣ Τρικάλων – Καλαμπάκας ζητεί την ικανοποίηση αιτήματος που αφορά στον υπολογισμό των ποσοστώσεων καπνών.
     5) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμαρχος Καλυβίων – Θορικού ζητεί την προσωρινή σύνδεση με τον ΟΤΕ των αυθαίρετων κατοικιών  της περιοχής.
     6) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε  αναφορά με την οποία ο Σύλλογος Εργαζομένων στα Προγράμματα «Βοήθεια στο Σπίτι» Νομού Τρικάλων ζητεί τη συνέχιση λειτουργίας και ενίσχυση των προγραμμάτων «Βοήθεια στο Σπίτι».
     7) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ένωση Αγροτικών Δασικών Συνεταιρισμών Κόνιτσας – Ζαγορίου – Μετσόβου ζητεί να δοθεί η δυνατότητα σε όλες τις Ενώσεις να εισπράττουν τις επιδοτήσεις στη γεωγραφική ενότητα που ανήκουν.
     8) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Σωματείο Φορτοταξί Καστοριάς «Ο ΑΓΙΟΣ ΧΡΙΣΤΟΦΟΡΟΣ» ζητεί την ελεύθερη διακίνηση των Φορτοταξί σε όλη τη χώρα, την πάταξη της λαθρομεταφοράς κ.λπ.
     9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Κίνηση Αδιόριστων πολύτεκνων οικογενειών εκπαιδευτικών με 3 παιδιά ζητεί να ενταχθούν τα μέλη της στο νόμο 3255/2004 και να διοριστούν στα σχολεία εκτός ΑΣΕΠ.
     10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Κιλικίδης, κάτοικος Αριδαίας, ζητεί να του αποδοθεί η άδεια κυκλοφορίας του Δ.Χ.Φ. αυτοκινήτου του.
     11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Σαζατζόγλου ζητεί ενημέρωση ως προς τα συνταξιοδοτικά του δικαιώματα.
     12) Οι Βουλευτές κ. ΦΩΤΗΣ ΚΟΥΒΕΛΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Αγροτικός Συνεταιρισμός Καστρίτσας Ιωαννίνων διαμαρτύρεται για τους όρους ρύθμισης οφειλής του προς την ΑΤΕ.
     13) Οι Βουλευτές κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Εθνοφύλακες – Σκοποί Στρατοπέδων – Νομού Καστοριάς ζητούν την άρση της διαταγής απόλυσης εθνοφυλάκων, άνω των 45 ετών.
     14) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Εργατοϋπαλληλικό Κέντρο Μεσολογγίου ζητεί την καθιέρωση κατώτερου μισθού στα 1100 ευρώ, τη χορήγηση επιδόματος  ανεργίας στο 80% του μισθού του ανειδίκευτου εργάτη κ.λπ.
     15) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Εργατοϋπαλληλικό Κέντρο Ρεθύμνου δηλώνει την πλήρη αντίθεσή του στην απελευθέρωση του ωραρίου των  καταστημάτων και ζητεί τη θεσμοθέτηση του 35ώρου κ.λπ.
     16) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Εργατοϋπαλληλικό Κέντρο Ρεθύμνου ζητεί την πλήρη στελέχωση του ΙΚΑ Ρεθύμνου με γιατρούς όλων των ειδικοτήτων.
     17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί να δοθεί στα μέλη του δικαίωμα υποβολής προτάσεων σχετικά με την μεταολυμπιακή αξιοποίηση  των ολυμπιακών ακινήτων κ.λπ.
     18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Υπαλλήλων  Δασικών Υπηρεσιών Περιφέρειας Δυτικής Ελλάδας ζητεί την ένταξη υπαλλήλων του κλάδου ΥΕ Εργατών στην ειδικότητα των Δασικών Υπαλλήλων.
     19) Οι Βουλευτές κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η ΕΛΜΕ Βόρειας Ρηνανίας – Βεστφαλίας ζητεί την ανασύνθεση των κριτηρίων τοποθέτησης των αποσπασμένων εκπαιδευτικών στη Γερμανία.
     20) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την επίλυση αιτημάτων που απασχολούν  τους αγωνιστές της Εθνικής Αντίστασης.
     21) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Σωματείο Εργατοϋπαλλήλων Επιχείρησης Μαλαματίνα διαμαρτύρεται για καταδικαστικές αποφάσεις που αφορούν συνδικαλιστές του κλάδου.
     22) Οι Βουλευτές κ. ΑΘΑΝΑΣΙΟΣ ΛΕΒΕΝΤΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργατοϋπαλλήλων ΚΟΚΑ – ΚΟΛΑ 3 Ε Θεσσαλονίκης ζητεί την καθιέρωση του 35ώρου χωρίς μείωση αποδοχών κ.λπ.
     23) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε αναφορά με την οποία ο Νομάρχης Πρέβεζας ζητεί την αποκατάσταση ζημιών από πλημμύρες σε αντλιοστάσιο.
     24) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε αναφορά με την οποία η Νομαρχιακή Αυτοδιοίκηση Πρέβεζας ζητεί οικονομική επιχορήγηση για λειτουργικές δαπάνες.
     25) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ζητεί την ικανοποίηση αιτήματος της Ένωσης Αγροτικών Συνεταιρισμών Νομού Κιλκίς που αφορά στους όρους δανειοδότησης από την ΑΤΕ.
     26) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία το Επιμελητήριο Κιλκίς διαμαρτύρεται για την καθιέρωση ενιαίου συνεχούς ωραρίου των καταστημάτων σε όλη τη χώρα.
     27) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Δήμαρχος και οι ιδιοκτήτες «διατηρητέων» Γουμένισσας ζητούν την ανάκληση απόφασης περί διατηρητέων κτηρίων.
     28) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύνδεσμος Επιχειρήσεων Πληροφορικής και Επικοινωνιών Ελλάδας εκφράζει την αντίθεσή του προς το πλαίσιο λειτουργίας του Συλλογικού Συστήματος Εναλλακτικής Διαχείρισης Αποβλήτων Ηλεκτρικού και Ηλεκτρονικού Εξοπλισμού.
     29) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί ενημέρωση για τα μέτρα διασφάλισης της αξιοπιστίας της πιστοποίησης γλωσσομάθειας.
     30) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία φορείς και πολίτες Λουτρακίου – Περαχώρας Κορινθίας ζητούν ενημέρωση για τα μέτρα προστασίας του υδροφόρου ορίζοντα και των πηγών του Λουτρακίου.
     31) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Εμπορικός Σύλλογος Καστοριάς ζητεί την αντιμετώπιση προβλημάτων από το υπαίθριο εμπόριο, κινέζικα καταστήματα κ.λπ.
     32) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Δυτικής Μακεδονίας ζητεί την ανακαίνιση του κτηρίου της Πυροσβεστικής Υπηρεσίας  Καστοριάς κ.λπ.
     33) Ο Βουλευτής Α΄Αθήνας κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Συντονιστική Επιτροπή Παλαιοπτυχιούχων Επιτυχόντων Εκπαιδευτικών του ΑΣΕΠ της Δευτεροβάθμιας Εκπαίδευσης ζητεί τον άμεσο διορισμό των μελών της.
     34) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Κίνηση Αδιόριστων Πολυτέκνων Εκπαιδευτικών με 3 παιδιά ζητούν την ένταξή τους στο Ν. 3255/04 και το διορισμό τους στην Πρωτοβάθμια και Δευτεροβάθμια Εκπαίδευση, χωρίς εξετάσεις.
     35) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Δήμαρχος Σκιλλούντος Ηλείας ζητεί την εκτέλεση έργων αντιπλημμυρικής προστασίας  στον Αλφειό ποταμό.
     36) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία Σπουδαστές του ΤΕΕ Βοηθών Νοσηλευτών Υπουργείου Υγείας και Κοινωνικής Αλληλεγγύης Νομού Σερρών ζητούν κατά την πρακτική τους άσκηση να λαμβάνουν  συμβολική ημερήσια αποζημίωση.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1629/22-6-04 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 329/5-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Φ. Πετσάλνικος, σας πληροφορούμε τα εξής:
     Για τις καλυπτόμενες από τον ΕΛ.Γ.Α. ζημιές που προκλήθηκαν από τη χαλαζόπτωση στις 18-6-04 σε διάφορες καλλιέργειες του Ν. Καστοριάς οι Γεωπόνοι του Υποκ/τος ΕΛ.Γ.Α. Κοζάνης διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή δηλώσεων.
     Επλήγησαν κυρίως καλλιέργειες καπνού και μήλων.
     Για τις καλλιέργειες μήλων οι εξατομικευμένες εκτιμήσεις θα διενεργηθούν μόλις σταθεροποιηθούν οι ζημιές.
     Για τις λοιπές καλλιέργειες, το έργο των εξατομικευμένων εκτιμήσεων ήδη έχει αρχίσει και θα ολοκληρωθεί σύντομα;
     Οι αποζημιώσεις θα καταβληθούν στους ενδιαφερόμενους παραγωγούς το συντομότερο δυνατό.
     Ο Υπουργός
     Σ. ΤΣΙΤΟΥΡΙΔΗΣ»
     2. Στην με αριθμό 1648/22-6-04 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 332/6-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Η έκδοση αδειών για την ίδρυση και λειτουργία παλαιών και νέων κτηνοτροφικών μονάδων και η έγκριση περιβαλλοντικών όρων, είναι αρμοδιότητα της Δ/νσης Υγιεινής της Νομαρχίας και της Νομαρχιακής ή Περιφερειακής Δ/νσης Περιβάλλοντος.
     Ο Υφυπουργός
     Α. ΚΟΝΤΟΣ»
     3. Στην με αριθμό 1680/23-6-04 ερώτηση του Βουλευτή κ. Ιωάννου Κεφαλογιάννη δόθηκε με το υπ’ αριθμ. 59404/ΙΗ/7-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1680/23-6-2004 την οποία κατέθεσε ο Βουλευτής κ. Γιάννης Κεφαλογιάννης, σχετικά με το πρόγραμμα χρηματοδότησης των έργων σχολικής στέγης της Νομαρχιακής Αυτοδιοίκησης Ρεθύμνου σας γνωρίζουμε τα ακόλουθα:
     1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα και κατασκευές χωρίς περαιτέρω παρέμβαση μέσα στο Νομό.
     Για τη Νομαρχιακή Αυτοδιοίκηση Ρεθύμνου στην τετραετία 2000 - 2003 το ΥΠ.Ε.Π.Θ. έδωσε εντολή στον ΟΣΚ ΑΕ να επιχορηγήσει τα κατωτέρω ποσά από τις πιστώσεις του Εθνικού Π.Δ.Ε.
     2000
     Για οικόπεδα - μελέτες - κατασκευές	130.000.000 Δρχ.
     Για επισκευές 					  60.000.000 Δρχ.
     2001
     Για οικόπεδα - μελέτες – κατασκευές 	 150.000.000 Δρχ.
     2002
     Για οικόπεδα - μελέτες – κατασκευές 	205.429,20 Ευρώ
     2003
     Για οικόπεδα - μελέτες – κατασκευές 	545.000,00 Ευρώ
     Για το έτος 2004 δεν έχουν γίνει ακόμη οι κατανομές.
     Η διατιθέμενη πίστωση του έργου από το οποίο επιχορηγούνται οι Νομ/κές Αυτ/σεις για το έτος 2004 είναι 39.000.000,00 Ευρώ ενώ για τις επιχορηγήσεις των Νομών μόνο το έτος 2003 διατέθηκαν σε σύνολο 57.000.000,00 Ευρώ.
     Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     4. Στην με αριθμό 1670/23-6-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 59402/Η/7-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1670/23-6-2004 την οποία κατέθεσε ο Βουλευτής κ. Στάθης Κουτμερίδης, σας γνωρίζουμε τα ακόλουθα:
     Οι μεταθέσεις των εκπαιδευτικών της Α/θμιας Εκπ/σης ολοκληρώθηκαν στις 5-5-2004 με την αριθμ. Φ.361.23/25/41631/5-5-04 Υπουργική Απόφαση.
     Σύμφωνα με την ανωτέρω Υπουργική Απόφαση, οι εκπαιδευτικοί όφειλαν να παρουσιαστούν στις Δ/νσεις Α/θμιας Εκπ/σης στις οποίες υπάγονται οι περιοχές μετάθεσής τους μέχρι 21-6-04, ημερομηνία ολοκλήρωσης των τοποθετήσεων των εκπ/κών.
     Με την έναρξη του σxoλ. έτoυς 2004-2005 όλοι οι εκπαιδευτικοί θα είναι στις θέσεις τους και δεν θα υπάρξει πρόβλημα στην ομαλή λειτουργία των σχολείων.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     5. Στην με αριθμό 1563/18-6-04 ερώτηση του Βουλευτή κ. Μανώλη Όθωνα δόθηκε με το υπ’ αριθμ. 57892/ΙΗ/7-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1563/18-6-04, που κατέθεσε ο Βουλευτής κ. Μανώλης Όθωνας, σχετικά με την ίδρυση ΤΕΕ Μυλοποτάμου σας γνωρίζουμε τα εξής:
     Οι προτάσεις για ιδρύσεις ΤΕΕ υποβάλλονται για έγκριση από το Νομαρχιακό Συμβούλιο το πρώτο τρίμηνο κάθε ημερολογιακού έτους μετά από εισήγηση της αρμόδιας Διεύθυνσης Δευτεροβάθμιας Εκπαίδευσης.
     Η ίδρυση νέας σχολικής μονάδας ΤΕΕ γίνεται με κοινή Υπουργική Απόφαση των Υπουργών Εθνικής Παιδείας και Θρησκευμάτων και Οικονομίας και Οικονομικών, αφού μελετηθούν οι προτάσεις από την αρμόδια Υπηρεσία του ΥΠΕΠΘ και συνεκτιμηθούν οι εξής παράγοντες-προϋποθέσεις: Εξασφαλισμένη στέγαση ικανού αριθμού μαθητών -άνω των 20 μαθητών ανά τμήμα, ανεξαρτήτως του συνολικού αριθμού μαθητών – και δημιουργία νέων οργανικών θέσεων καθηγητών, εγκατάσταση εργαστηρίων και απαραίτητου εξοπλισμού.
     Τέλος, σας γνωρίζουμε ότι σύμφωνα με τη μελέτη της αρμόδιας υπηρεσίας του ΥΠΕΠΘ το προτεινόμενο Τ.Ε.Ε. δεν πληρεί τις προϋποθέσεις αυτές ώστε να λειτουργήσει εύρυθμα και απρόσκοπτα. Επίσης, στο Ν. Ρεθύμνου λειτουργούν δύο ΤΕΕ με τμήματα των Τομέων Γεωπονίας Τροφίμων και Περιβάλλοντος, Εφαρμοσμένων Τεχνών, Κατασκευών, Οικονομίας. Τα τμήματα αυτά είναι ολιγομελή αν και έχουν μαθητές απ' όλο το Νομό Ρεθύμνου και ως εκ τούτου η ίδρυση νέας σχολικής μονάδας με ίδιο περιεχόμενο σπουδών δε θα έχει την ανάλογη ανταπόκριση.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     6. Στην με αριθμό 1515/16-6-04 ερώτηση του Βουλευτή κ. Ζέτας Μακρή δόθηκε με το υπ’ αριθμ. 57143/ΙΗ/7-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1515/16-6-04, την οποία κατέθεσε η Βουλευτής κα Ζέττα Μ. Μακρή και αφορά στο σχολικό συγκρότημα που στεγάζει το 1ο ΤΕΕ Νέας Ιωνίας Μαγνησίας, σας γνωρίζουμε τα ακόλουθα:
     Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παρ. 6β του άρθρου 55 του Ν. 1946/91.
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     	Οι ΟΤΑ Α΄ βαθμίδας έχουν την αρμοδιότητα της επισκευής και συντήρησης των διδακτηρίων.
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π. Ε. Π. (Γ΄ Κ.Π.Σ.).
     Το ΥΠ.Ε.Π.Θ. ετησίως επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων ΣΑΕ 047/6 «μέσω του ΟΣΚ ΑΕ.» για οικόπεδα, μελέτες και κατασκευές, χωρίς περαιτέρω παρέμβαση στην κατανομή των πιστώσεων.
     Σύμφωνα με τις διατάξεις του Ν. 2880/2001 οι ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων γίνονται από το αρμόδιο Υπουργείο Εσωτερικών Δημόσιας Διοίκησης και Αποκέντρωσης.
     Τέλος, σας γνωρίζουμε ότι το ΥΠ.Ε.Π.Θ. βρίσκεται σε συνεργασία με το ΥΠΕΣΔΔΑ για την εφαρμογή ορθολογικής βάσεως (αλγόριθμος) ετησίων κατανομών αυτών των επιχορηγήσεων για την καλύτερη αντιμετώπιση των αναγκών των σχολικών μονάδων.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     7. Στην με αριθμό 1461/15-6-04 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 60899/8-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Aπαντώντας στην με αρ. 1461/15-6-2004 ερώτηση που κατατέθηκε στη Βουλή από τον Βουλευτή κ. Γ. Κoυτσoύκο σχετικά με το ποσοστό θνησιμότητας των αγροτών από καρκίνο, σας γνωρίζουμε τα εξής:
     Η εκπόνηση επιδημιολογικών ερευνών, όπως αυτή στην οποία αναφέρεται ο κ. Κουτσούκος, έχει απαραίτητη προϋπόθεση τη συλλογή αξιόπιστων δεδομένων όσον αφορά τον αριθμό και τον τύπο των νεοπλασιών που παρατηρούνται στη συγκεκριμένη πληθυσμιακή ομάδα.
     Στην κατεύθυνση αυτή το Υπουργείο Υγείας και Κοινωνικής Αλληλεγγύης στο άρθρο 29 του Ν. 3209/24-12-03 συστήνει σε κάθε Νοσοκομείο του Δημόσιου Τομέα και σε κάθε ιδιωτική κλινική «Ογκολογική Επιτροπή Νοσοκομείου» (ΟΕΝ), με κύρια αρμοδιότητα την εφαρμογή της αντικαρκινικής πολιτικής του Υπουργείου Υγείας και Κοινωνικής Αλληλεγγύης. Επίσης, στη Διεύθυνση Δημόσιας Υγιεινής του Υπουργείου Υγείας και Κοινωνικής Αλληλεγγύης συστήθηκε αυτοτελές γραφείο με την ονομασία «Εθνικό Αρχείο Νεοπλασιών» (ΕΑΝ).
     Το ΕΑΝ είναι η υπηρεσία που σύμφωνα με τον παραπάνω Νόμο πρoβλέπεται να καταγράφει σε ετήσια βάση όλες τις νέες περιπτώσεις καρκίνου στην Ελλάδα, στο δημόσιο και τον ιδιωτικό τομέα, καθώς και τα αποτελέσματα της θεραπείας και την έκταση της νόσου.
     Ο Υφυπουργός
     Α. ΓΙΑΝΝΟΠΟΥΛΟΣ»
     8. Στην με αριθμό 1549/18-6-04 ερώτηση των Βουλευτών κυρίων Βασιλείου Οικονόμου, Κωνσταντίνου Σπηλιόπουλου, Μιχάλη Καρχιμάκη και Τόνιας Αντωνίου δόθηκε με το υπ’ αριθμ. Φ900α/4110/7282/29-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1549/18-06-04 ερώτησης, που κατέθεσαν οι Βουλευτές κύριοι Βασίλης Οικονόμου, Κώστας Σπηλιόπουλος, Μιχάλης Καρχιμάκης και η κα. Τόνια Αντωνίου, με θέμα τη χρηματοδότηση των έργων κοινής υποδομής ΝΑΤΟ, σας γνωρίζουμε τα ακόλουθα:
     Η χρηματοδότηση των έργων κοινής υποδομής ΝΑΤΟ γίνεται από το NSIP (ΝΑΤΟ SECURITY INVESTMENT PROGRAMME). Κάθε χώρα υποβάλλει στο ΝΑΤΟ, δύο φορές το χρόνο (Άνοιξη και Φθινόπωρο) την εξαμηνιαία αναφορά έργων κοινής υποδομής για τα έργα που εκτελούνται στην χώρα αυτή. Στην εν λόγω αναφορά περιέχονται στοιχεία οικονομικής φύσεως επί των εκτελουμένων έργων από τα Γενικά Επιτελεία.
     Μετά την επεξεργασία των στοιχείων από την Επιτροπή Υποδομής του ΝΑΤΟ εγκρίνεται η χρηματοδότηση των εκτελουμένων έργων για το εξεταζόμενο εξάμηνο. Η εκταμίευση των χρημάτων που έχουν εγκριθεί γίνεται κάθε τρίμηνο. Με αποφάσεις της Επιτροπής Υποδομής καθορίζονται οι χώρες και τα ποσά που συνεισφέρουν αντίστοιχα. Τα εν λόγω ποσά για την χώρα μας κατατίθενται στην Τράπεζα της Ελλάδος στον λογαριασμό έργων κοινής υποδομής. Στην συνέχεια αποδεσμεύονται προς τα Γενικά Επιτελεία λαμβάνοντας υπόψη τις απαιτήσεις αυτών.
     Τυχόν εμφανιζόμενες μικρές καθυστερήσεις που παρατηρούνται στην μεταβίβαση των πιστώσεων και οι οποίες συνήθως δεν υπερβαίνουν το καθορισμένο τρίμηνο, οφείλονται στο πολύπλοκο διατραπεζικό σύστημα μεταξύ των χωρών μελών και κυρίως μετά την διεύρυνση του ΝΑΤΟ, χωρίς όμως να επηρεάζουν την ομαλή υλοποίηση των έργων ΝΑΤΟ.
     Τονίζεται, ότι δεν υφίσταται καμία περίπτωση απώλειας των πιστώσεων δεδομένου ότι αυτές αποτελούν ανειλημμένες υποχρεώσεις μιας χώρας μέλους προς μία άλλη και δεν τίθενται υπό αμφισβήτηση.
     Τέλος, διευκρινίζεται, ότι οι πιστώσεις αφορούν έργα υποδομής ΝΑΤΟ που εκτελούνται στη χώρα μας, δεν έχουν καμία σχέση με τα έργα που χρηματοδοτούνται από Εθνικές πιστώσεις και ειδικότερα με έργα που αφορούν τους Ολυμπιακούς Αγώνες 2004.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     9. Στην με αριθμό 3145/15-9-04 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 609/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Γ. Μανιάτης, σας πληροφορούμε τα εξής:
     Στο πλαίσιο του Γ΄ ΚΠΣ , ο Νομός Αργολίδας έχει ενταχθεί στα Ολοκληρωμένα Προγράμματα Ανάπτυξης Αγροτικού Χώρου (ΟΠΑΑΧ) και συγκεκριμένα οι Δήμοι Κρανιδίου και Ερμιόνης.
     Στα Ολοκληρωμένα Προγράμματα Ανάπτυξης Αγροτικού Χώρου (ΟΠΑΑΧ) της Περιφέρειας Πελοποννήσου, έχουν ενταχθεί επίσης οι Δήμοι Μυκηναίων, Μιδέας, Επιδαύρου και Ασκληπείου.
     Στο πλαίσιο της 4ης Προγραμματικής Περιόδου 2007-2013, για την οποία έχει ξεκινήσει ήδη η κατάρτιση των σχεδίων Κανονισμών, σύμφωνα με τους οποίους θα προωθηθούν προγράμματα σε συνεργασία με τους περιφερειακούς, τοπικούς, οικονομικούς και κοινωνικούς εταίρους.
     Ο Υπουργός
     Ε. ΜΠΑΣΙΑΚΟΣ»
     10. Στην με αριθμό 612/6-10-04 ερώτηση του Βουλευτή κ. Αθανασίου Σιδηρόπουλου δόθηκε με το υπ’ αριθμ. 612/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Τ. Σιδηρόπoυλος, σας πληροφορούμε τα εξής:
     Το Διοικητικό Συμβούλιο του ΕΛΓΑ με την 161/23-7-2004 απόφασή του χορήγησε 16ήμερη προθεσμία υποβολής δηλώσεων ζημιάς στον ΕΛΓΑ από 26-7-2004 μέχρι και 10-8-2004 στους καλλιεργητές επιτραπέζιων και συμπύρηνων ροδάκινων και νεκταρινιών των Νομών Ημαθίας, Πέλλας, Πιερίας, Φλώρινας και Λάρισας, που οι καλλιέργειές τους υπέστησαν ζημιές από χαλαζοπτώσεις και βροχοπτώσεις των προηγούμενων μηνών, οι οποίες δεν έγιναν έγκαιρα αντιληπτές ή διευρύνθηκαν από τις καιρικές συνθήκες που επικράτησαν, μετά το ζημιογόνο αίτιο.
     Η διατύπωση αυτή της απόφασης του Δ.Σ. περιλαμβάνει και κάθε προσβολή των ανωτέρω αγροτικών προϊόντων από οποιαδήποτε αιτία και επομένως έχει ληφθεί απόφαση για την αποζημίωσή τους, σύμφωνα και με τη βούληση και τις εξαγγελίες της ηγεσίας του Υπουργείου Αγροτικής Ανάπτυξης και Τροφίμων. Γι΄ αυτό και στις εκθέσεις των εκτιμητών έχει γίνει αποτίμηση και ποσοστού ζημιάς από οποιαδήποτε αιτία, ώστε σύντομα να αρχίσει η σύνταξη των πορισμάτων και η κοινοποίησή τους στους παραγωγούς εντός του Οκτωβρίου για να ακολουθήσει; η καταβολή των αποζημιώσεων.
     Προστίθεται ότι για την αποζημίωση των ζημιωθέντων από τις ανωτέρω αιτίες η Κυβέρνηση έχει εξασφαλίσει και τους απαιτούμενους χρηματικούς πόρους.
     Ο Υπουργός
     Ε. ΜΠΑΣΙΑΚΟΣ»
     11. Στην με αριθμό 3166/15-9-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 615/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου σας πληροφορούμε τα εξής:
     Σύμφωνα με το άρθρο 16 του Καν. (Ε.Κ.) 2366/98:
     α) η προκαταβολή της ενίσχυσης ελαιολάδου καταβάλλεται από τις 16 Οκτωβρίου κάθε περιόδου και
     β) το υπόλοιπο της ενίσχυσης καταβάλλεται εντός 90 ημερών από τον καθορισμό, εκ μέρους της Επιτροπής, της πραγματικής παραγωγής καθώς και του ενιαίου ποσού της ενίσχυσης για την σχετική περίοδο. Για την περίοδο 2002/03 η πραγματική παραγωγή ελαιολάδου, καθώς και το ποσό της μοναδιαίας ενίσχυσης στην παραγωγή, καθορίστηκε με τον Καν. (ΕΚ) 1299/04 της 15ης Ιουλίου 2004.
     Ως εκ τούτου, καταληκτική ημερομηνία χορήγησης της ενίσχυσης (εκκαθάριση) στην παραγωγή ελαιολάδου ορίζεται η 15η Οκτωβρίου 2004. Δυνατότητα χορήγησης του υπολοίπου της ενίσχυσης πέραν της 15/10/2004 δίδεται για πληρωμές που ανέρχονται μέχρι το 4% (ρεζέρβα) των πληρωμών που έχουν ήδη πραγματοποιηθεί.
     Ο έλεγχος των ενστάσεων πραγματοποιείται τμηματικά στο σύνολο των Οργανώσεων Παραγωγών της χώρας. Έγινε προοδευτική εξέταση των αιτήσεων θεραπείας σε πέντε φάσεις ταυτόχρονα σε όλους τους Νομούς της χώρας, συμπεριλαμβανομένων και των Νομών Ηρακλείου και Ρεθύμνου.
     Η διαδικασία ελέγχου των ενστάσεων δεν έχει ολοκληρωθεί λόγω του μεγάλου αριθμού των ενιστάμενων παραγωγών και δεν επηρεάζει την καταβολή της προκαταβολής της ενίσχυσης περιόδου 2003/2004.
     Ο Υπουργός
     Ε. ΜΠΑΣΙΑΚΟΣ»
     12. Στην με αριθμό 3071/13-9-04 ερώτηση της Βουλευτού κ. Ευαγγελίας Σχοιναράκη –Ηλιάκη δόθηκε με το υπ’ αριθμ. 7017/4/4531/6-10-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ε. Σχοιναράκη –Ηλιάκη σε ό,τι μας αφορά, σας γνωρίζουμε ότι το ελικόπτερο, τύπου Μi-26, που σταθμεύει στον Κρατικό Αερολιμένα Ηρακλείου, για την κάλυψη των αναγκών της αντιπυρικής περιόδου στην Κρήτη, έχει μισθωθεί από το Πυροσβεστικό Σώμα για το χρονικό διάστημα από 25-6 έως 5-10-2004 και επομένως δεν υπάρχει δυνατότητα παραμονής του στον εν λόγω αερολιμένα μετά τη λήξη της μίσθωσης (5-10-2004).
     Πάντως το Πυροσβεστικό Σώμα, για την κάλυψη έκτακτων αναγκών, εκτός δασοπυρόσβεσης, που μπορεί να προκόψουν σε οποιοδήποτε σημείο της επικράτειας κατά τους χειμερινούς μήνες, έχει μισθώσει για όλο το χρόνο ένα ελικόπτερο ίδιου τύπου, το οποίο κυρίως σταθμεύει στο στρατιωτικό αεροδρόμιο Ελευσίνας. Τυχόν δε συμβάντα, όπως τα αναφερόμενα στην ερώτηση, στην Κρήτη θα αντιμετωπισθούν επαρκώς από το ελικόπτερο αυτό, καθώς και από τα λοιπά εναέρια μέσα του Πυροσβεστικού Σώματος.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     13. Στην με αριθμό 3064/13-9-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 579/5-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Λ. Γρηγοράκο, σας πληροφορούμε τα εξής:
     Ο Νόμος 1650/86 για το περιβάλλον, με εξουσιοδοτική του διάταξη δίνει τη δυνατότητα στους Υπουργούς ΠΕ.ΧΩ.ΔΕ. και Αγροτικής Ανάπτυξης και Τροφίμων, να καθορίσουν με την έκδοση Π.Δ/τος, τους όρους και τις προϋποθέσεις χορήγησης οικονομικών ενισχύσεων για τις ζημιές που υφίστανται τα αλιευτικά εργαλεία από προστατευόμενα είδη της υδρόβιας πανίδας ή αντισταθμίσεων για την απώλεια του εισοδήματος των επαγγελματιών αλιέων.
     Η Ευρωπαϊκή Επιτροπή για το ίδιο θέμα, έχει αποσαφηνίσει τα εξής:
     Για την αποκατάσταση των ζημιών των αλιευτικών εργαλείων, δεν είναι δυνατό να χορηγηθούν οικονομικές ενισχύσεις, είτε αυτές περιλαμβάνουν κοινοτική συμμετοχή, είτε δίνονται από εθνικές πιστώσεις, καθώς τα αλιευτικά εργαλεία δεν αποτελούν πάγιο εξοπλισμό, ενώ μια τέτοιου είδους ενίσχυση δεν είναι συμβατή με τις αρχές της Κοινής Αγοράς.
     Για την αποζημίωση των αλιέων λόγω απώλειας του εισοδήματός τους, πρέπει να συντρέχουν οι εξής προϋποθέσεις:
     - Το φαινόμενο να μη θεωρείται επαναλαμβανόμενο.
     - Να συντρέχουν εξαιρετικές περιστάσεις, όπως π.χ. υπέρμετρη αύξηση του πληθυσμού κάποιου προστατευόμενου είδους.
     Για τη χορήγηση τέτοιου είδους αποζημίωσης απαιτείται η γνωστοποίηση των στοιχείων στην Ευρωπαϊκή Επιτροπή, που να τεκμηριώνουν τις παραπάνω προϋποθέσεις, καθώς και η εξασφάλιση σχετικής έγκρισης.
     Σε κάθε περίπτωση, τα αιτήματα θα πρέπει να αντιμετωπιστούν κατά περίπτωση, βάσει στοιχείων που θα αποδεικνύουν το απρόβλεπτο, μη επαναλαμβανόμενο και εξαιρετικό γεγονός. Παρόμοια στοιχεία για τη Λακωνία δεν έχουν υποβληθεί στην αρμόδια Υπηρεσία του Υπουργείου Αγροτικής Ανάπτυξης και Τροφίμων.
     Σημειώνεται ότι το Υπουργείο έχει γνωστοποιήσει σχετικά στοιχεία στον ΕΛΓΑ, ούτως ώστε να εξεταστεί η δυνατότητα ένταξης των αλιέων σε καθεστώς ασφάλισης ανάλογο μ' αυτό των αγροτών ή και σε καθεστώς αποζημιώσεών τους, λόγω εξαιρετικών συμβάντων.
     Ο Υπουργός
     Ε. ΜΠΑΣΙΑΚΟΣ»
     14. Στην με αριθμό 3082/13-9-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 586/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
     Έχει ήδη αποσταλεί πρόταση στην Ε.Ε. για την αναθεώρηση του Επιχειρησιακού Προγράμματος: Αγροτική Ανάπτυξη Ανασυγκρότηση της Υπαίθρου 2000 - 2006 και αναμένεται η έγκρισή της. Αμέσως μετά θα πραγματοποιηθεί η νέα προκήρυξη του Μέτρου 2.1 που αφορά τη Μεταποίηση και Εμπορία των Αγροτικών Προϊόντων.
     Όσον αφορά τα Προγράμματα των Νέων Αγροτών και των Σχεδίων Βελτίωσης στα πλαίσια των Μέτρων 3.1 και 1.1, αντίστοιχα, ολοκληρώνονται άμεσα οι διαδικασίες έκδοσης των απαραίτητων Κοινών Υπουργικών Αποφάσεων και το Υπουργείο θα προχωρήσει στις σχετικές προκηρύξεις.
     Τα προαναφερθέντα Μέτρα εφαρμόζονται στο Νομό Αιτωλοακαρνανίας καθώς και σε όλη την Επικράτεια.
     Ο Υπουργός
     Ε. ΜΠΑΣΙΑΚΟΣ»
     15. Στην με αριθμό 3060/13-9-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 576/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσε ο Βουλευτής κ. Μ. Καρχιμάκη, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων δύναται να συμμετέχει στις δαπάνες αποκατάστασης ζημιών, από πλημμύρες ή άλλη ανωτέρα βία, από τις πιστώσεις που εγγράφονται στο έργο «Έργα αντιμετώπισης εκτάκτων αναγκών Κ.Α. 2003 ΣΕ08100000» του Προγράμματος Δημοσίων Επενδύσεων. Κάθε έτος πραγματοποιείται καταγραφή και αξιολόγηση των αιτημάτων από ολόκληρη τη χώρα και εν συνεχεία γίνεται κατανομή των διαθέσιμων πιστώσεων.
     Στα πλαίσια του παραπάνω έργου και εντός των οικονομικών δυνατοτήτων του για το έτος 2004, το Υπουργείο Αγροτικής Ανάπτυξης και Τροφίμων διέθεσε στη Νομαρχιακή Αυτοδιοίκηση Λασιθίου για λογαριασμό του ΤΟΕΒ Μεραμβέλλου πίστωση 20.000 € για τη συμμετοχή του Δημοσίου στην αποκατάσταση ζημιών από πλημμύρες των έργων δικαιοδοσίας του.
     Ο Υπουργός
     Ε. ΜΠΑΣΙΑΚΟΣ»
     16. Στην με αριθμό 3089/14-9-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 590/5-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Φωτιάδης σας πληροφορούμε ότι το έργο υλοποίησης της κατασκευής και λειτουργίας του «Πολυδύναμου Κέντρου Στήριξης Κτηνοτροφίας» είναι αρμοδιότητα των Τεχνικών Υπηρεσιών της Περιφέρειας Ανατολικής Μακεδονίας- Θράκης, η οποία και θα περατώσει το έργο στα πλαίσια εφαρμογής του ΠΕΠ- Α.Μ.Θ. 2000-2006 του Γ΄ ΚΠΣ.
     Ο Υπουργός
     Ε. ΜΠΑΣΙΑΚΟΣ»
     17. Στην με αριθμό 3084/13-9-04 ερώτηση της Βουλευτού κ. Ασημίνας Ξηροτύρη –Αικατερινάρη δόθηκε με το υπ’ αριθμ. 588/5-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη -Αικατερινάρη, σας πληροφορούμε τα εξής:
     1. Στη Διαχειριστική Επιτροπή στις 23-7-04 η Ευρωπαϊκή Επιτροπή έφερε προς ψήφιση Σχέδιο Κανονισμού στο οποίο καθορίζονταν για τα ξηρά σύκα η ελάχιστη τιμή παραγωγού και το ποσοστό ενίσχυσης στην παραγωγή. Για την περίοδο εμπορίας 2004 - 2005 προτάθηκε η ελάχιστη τιμή παραγωγού να παραμείνει η ίδια με την προηγούμενη περίοδο και το ποσοστό ενίσχυσης στην παραγωγή να μειωθεί σε ποσοστό 47% περίπου.
     Η Επιτροπή, προκειμένου να υπολογίσει τις τιμές αυτές, στηρίχθηκε αποκλειστικά σε τιμές Τουρκίας, που είναι και η κύρια ανταγωνίστρια τρίτη χώρα. Η Ελληνική αντιπροσωπεία αντέδρασε έντονα και καταψήφισε τον Κανονισμό.
     Στη συνέχεια το Υπουργείο προχώρησε στην ενεργοποίηση όλων των νόμιμων διαδικασιών προκειμένου να τροποποιήσει την παραπάνω απόφαση. Ήδη πραγματοποιήθηκε παρέμβαση στις αρμόδιες αρχές της Commission με σύμφωνη γνώμη της Ισπανίας, με σκοπό την αναθεώρηση της παραπάνω τιμής.
     Το θέμα συζητήθηκε εκ νέου στη Διαχειριστική Επιτροπή στις 14-9-04, με τη δέσμευση από την Επιτροπή να επανεξετάσει το θέμα με την υποβολή πρόσθετων στοιχείων από τις ενδιαφερόμενες χώρες (Ελλάδα και Ισπανία).
     2. Σχετικά με το Προεδρικό Διάταγμα 966/77 η αρμόδια υπηρεσία του Υπουργείου ανταποκρίθηκε στην πρόταση της Κεντρικής Συνεταιριστικής Ένωσης Σύκων και Ξηρών Καρπών Ο.Π.ΣΥΝ.Π.Ε. για τροποποίησή του, έχει ήδη επεξεργαστεί νέο σχέδιο και το έχει στείλει για περαιτέρω επεξεργασία σε συναρμόδιες υπηρεσίες.
     Ο Υπουργός
     Ε. ΜΠΑΣΙΑΚΟΣ»
     18. Στην με αριθμό 1947/2-7-2004 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 8062/27-7-2004 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 1947/2004 ερώτηση, που κατατέθηκε στη Βουλή από το Βουλευτή κ. Κ. Τσιπλάκη, σχετικά με την άδεια παραμονής αλλοδαπών, σας πληροφορούμε τα εξής:
     Το άρθρο 25 του ν. 3242/2004 αφορά στους αλλοδαπούς, των οποίων οι άδειες διαμονής είχαν παραταθεί, σύμφωνα με το άρθρο 23 του ν. 3103/2003, μέχρι τις 30-6-2003 καθώς και αυτούς που οι άδειες παραμονής έληγαν μετά την ανωτέρω ημερομηνία και όπως ρητά αναφέρεται στη διάταξη μέχρι την ημερομηνία δημοσίευσης του προαναφερόμενου νόμου, δηλαδή μέχρι 24-5-2004.
     Στην εν λόγω ρύθμιση καθορίζεται με σαφήνεια το πεδίο εφαρμογής της και δεν δίνεται η δυνατότητα προέκτασης και στις περιπτώσεις των αλλοδαπών, οι οποίοι είναι κάτοχοι αδειών διαμονής, οι οποίες λήγουν μετά τη δημοσίευση του προαναφερόμενου νόμου.
     Συνεπώς οι αλλοδαποί, των οποίων οι άδειες διαμονής λήγουν μετά τις 24-5-2004, εφόσον δεν υπάγονται στην παραπάνω ευνοϊκή ρύθμιση, οφείλουν να έχουν εκπληρώσει τις ασφαλιστικές τους υποχρεώσεις, (παρ. 8 άρθρο 19 ν. 29190/2001).
     Η αρμόδια Υπηρεσία του Υπουργείου μας, από την αρχή ισχύος του ν. 2910/2001 έχει εκδώσει τις αριθμ.31221/26-9-2001, 31372/20-8-2002, 32093/6-12-2003, 32992/5-8-2003 και 33249/14-10-2003 εγκυκλίους, στις οποίες ερμήνευσε την«εκπλήρωση των ασφαλιστικών υποχρεώσεων» των αλλοδαπών και ουδέποτε οριοθέτησε αριθμό ενσήμων και τούτο, διότι με την ενέργεια αυτή θα αντιστρατευόταν βασικές διατάξεις, τόσο της εργατικής, όσο και της ασφαλιστικής νομοθεσίας.
     Συνεπώς για τους αλλοδαπούς, των οποίων οι άδειες διαμονής λήγουν μετά τις 24-5-2004 δεν απαιτείται ο διπλάσιος αριθμός ημερομισθίων.
     Διευκρινιστικά αναφέρεται ότι, οι αλλοδαποί που επιθυμούν την ανανέωση της άδειας εργασίας τους, καλούνται να αποδείξουν ότι, έχουν τόσες ημέρες ασφάλισης, όσες αντιστοιχούν στη χρονική διάρκεια της άδειας εργασίας τους, μη συμπεριλαμβανομένων των ημερών που μπορούν να αποδείξουν απολύτως τεκμηριωμένα την αποχή τους από την εργασία.
     Αν όμως έχουν απασχοληθεί, μικρότερο χρονικό διάστημα κατά τη διάρκεια της άδειας παραμονής τους θα πρέπει να αποδείξουν, απολύτως τεκμηριωμένα. τον λόγο για τον οποίο δεν εργάσθηκαν το συγκεκριμένο χρονικό διάστημα.
     Στις περιπτώσεις αυτές θα ζητηθούν μόνον οι πραγματοποιηθείσες ημέρες ασφάλισης της απασχόλησής τους.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     19. Στην με αριθμό 1961/5-7-2004 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΓΠ/68443/30-7-2004 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 1961/5-7-2004 ερώτηση που κατατέθηκε στη Βουλή από τον Βουλευτή κ. Α. Μακρυπίδη σχετικά με τη λειτουργία του Κέντρου Υγείας Μύτικα, Ν. Αιτωλοακαρνανίας, σας γνωρίζουμε τα εξής:
     Στην παρούσα φάση στο Κέντρο Υγείας Μύτικα υπηρετούν ένας ειδικευμένος Γενικός Ιατρός και τέσσερις ιατροί υπόχρεοι υπηρεσίας υπαίθρου (δύο στο Κ.Υ. Μύτικα, ένας στο Π.Ι. Καστού και ένας στο Π.Ι. Καλάμου). Από τον Ιούλιο του 2004 στο Κέντρο Υγείας Μύτικα καθημερινά εφημερεύει ιατρός που προέρχεται είτε από το εν λόγω Κ.Υ. είτε από το Κέντρο Υγείας Αστακού. Τα Περιφερειακά Ιατρεία Καστού και Καλάμου λειτουργούν ως Κέντρα Εφημερίας Σαββατοκύριακου.
     Η έλλειψη νοσηλευτικού και διοικητικού προσωπικού πρoβλέπεται να αντιμετωπισθεί αρχικά με την πρόσληψη (1) ατόμου, Νοσηλευτικό προσωπικό, με σχέση εργασίας Ιδιωτικού Δικαίου Ορισμένου Χρόνου, που έχει ήδη εγκριθεί από το Υπουργείο Υγείας και Κοινωνικής Αλληλεγγύης και στη συνέχεια με την πρόσληψη μόνιμου προσωπικού. Καταρτίζονται ήδη οι κατάλογοι για την ιεράρχηση αναγκών προσωπικού, όπως ζητήθηκε από το Υπουργείο Υγείας και Κοινωνικής Αλληλεγγύης με σχετικό έγγραφο (25-5-2004).
     Σε περίπτωση που χρειαστεί μεταφορά ασθενούς με ασθενοφόρο αυτό κινείται από το Κέντρο Υγείας Αστακού, στο οποίο υπάγεται υγειονομικά η ευρύτερη περιοχή, έως την πλήρη λειτουργία του Κέντρου Υγείας Μύτικα.
     Ο Υπουργός
     Ν. ΚΑΚΛΑΜΑΝΗΣ»
     20. Στην με αριθμό 1959/5-7-2004 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 395/30-7-2004 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ντ. Βρεττός, σας πληροφορούμε τα εξής:
     Τα. Προβλήματα που περιγράφονται στην ερώτηση επιβεβαιώνουν την κατά καιρούς κριτική στο νόμο και τους συντάκτες του για. προχειρότητα, ατέλειες και αδυναμία εφαρμογής του.
     Καταγράφουμε και μελετούμε τα προβλήματα αυτά και εξετάζουμε συστηματικά διάφορα σενάρια για την ουσιαστική και με σύνεση επίλυσή τους συντομότατα.
     Ο Υφυπουργός
     Ε. ΜΠΑΣΙΑΚΟΣ»
     21. Στις με αριθμό 1948/2-7-2004 και 2007/6-7-2004 ερωτήσεις των Βουλευτών κυρίων Κωνσταντίνου Τσιπλάκη και Μάρκου Μπόλαρη δόθηκε με το υπ’ αριθμ. 8063/27-7-2004 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις υπ’ αριθμ. 1948/2004 και 2007/2004 ερωτήσεις, που κατατέθηκαν στη Βουλή από τους Βουλευτές κ.κ. Κ. Τσιπλάκη και Μ. Μπόλαρη, σχετικά με τον προγραμματισμό του Κοινωνικού Τουρισμού από τον Οργανισμό Εργατικής Εστίας με προορισμό το Νομό Σερρών, σας πληροφορούμε τα εξής:
     Ο Οργανισμός Εργατικής Εστίας (ΟΕΕ), στα πλαίσια υλοποίησης των σκοπών του και εκτελώντας το κοινωνικό του έργο προς τους δικαιούχους του, πραγματοποιεί εκδρομές σε διάφορες περιοχές της Ελλάδας, μεταξύ των οποίων και στη Βόρεια Ελλάδα.
     Σχετικά με την επίσκεψη σε διάφορες περιοχές του Νομού Σερρών, όπως επισημαίνεται στο ως άνω σχετικό έγγραφο, σας γνωρίζουμε ότι επί σειρά ετών, το πρόγραμμα του Ο.Ε.Ε. προέβλεπε, μεταξύ άλλων περιοχών, και την επίσκεψη στο Σπήλαιο Αλιστράτης κάθε εβδομάδα και για όσο χρονικό διάστημα διαρκούσε το θερινό εκδρομικό πρόγραμμα για τους δικαιούχους του Ν. Αττικής.
     Είναι προφανές ότι ο ΟΕΕ, με το κοινωνικό του έργο προς τους δικαιούχους του, ασκεί παράλληλα και ευρύτερο αναπτυξιακό έργο, που ενδιαφέρει, όχι μόνο εργαζόμενους και επαγγελματίες στον τομέα του τουρισμού, αλλά έμμεσα και όλους τους άλλους παραγωγικούς τομείς της οικονομίας.
     Για τους λόγους αυτούς καταβάλλεται διαρκής προσπάθεια εξισορρόπησης των διαφόρων αναγκών της ελληνικής περιφέρειας, μέσα στα πλαίσια των οικονομικών διαθεσίμων του Ο.Ε.Ε. Προς την κατεύθυνση αυτή είμαστε υποχρεωμένοι να ενισχύσουμε τουριστικούς προορισμούς, που δεν βρίσκονται στην πρώτη γραμμή του τουριστικού ενδιαφέροντος, αντί για άλλους, που όχι μόνο έχουν πολλές εναλλακτικές επιλογές τουριστικής πελατείας, αλλά και είχαν συγκριτικά με άλλες περιοχές, ευνοηθεί από τα εκδρομικά προγράμματα του Ο.Ε.Ε.
     Πρέπει να τονίσουμε, όμως ότι, το θερινό εκδρομικό πρόγραμμα δεν αποτελεί τη μόνη δραστηριότητα του Ο.Ε.Ε, και θα ήταν λάθος να εξετασθεί αποσπασματικά.
     Άλλο πολύ ενδιαφέρoν πρόγραμμα, είναι το Πρόγραμμα του Κοινωνικού Τουρισμού, που είναι πολύ δημοφιλές και απευθύνεται στους δικαιούχους του Ο.Ε.Ε. σε όλη την Ελλάδα.
     Το Πρόγραμμα αυτό είναι ανοικτό σε κάθε ενδιαφερόμενη τουριστική μονάδα, που με τη συνεργασία της το στηρίζει και το αξιοποιεί, αφού δίνεται η δυνατότητα στους δικαιούχους του Ο.Ε.Ε. να επισκέπτονται κάθε αξιοθέατο του Νομού Σερρών, όπως και όλης της χώρας, αν και από το Νομό Σερρών δεν υπάρχει η αναμενόμενη και επιθυμητή ανταπόκριση, αφού συμμετέχουν μόνο δύο (2) τουριστικές μονάδες.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     22. Στην με αριθμό 3255/17-9-2004 ερώτηση των Βουλευτών κυρίων Μανόλη Στρατάκη και Στυλιανού Ματζαπετάκη δόθηκε με το υπ’ αριθμ. 99647/ΙΗ/11-10-2004 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 3255/17.9.04 και 3329/21.9.04, που κατέθεσαν οι Βουλευτές κ.κ .Μανόλης Σοφ. Στρατάκης και Στέλιος Ε. Ματζαπετάκης σχετικά με την Ανωτατοποίηση της Ανωτέρας Εκκλησιαστικής Σχολής Κρήτης σας γνωρίζουμε τα εξής:
     Οι Ανώτερες Εκκλησιαστικές Σχολές που λειτουργούν στη χώρα μας είναι τέσσερις: της Αθήνας, της Θεσσαλονίκης, της Κρήτης και της Βελλάς. Συνεπώς, η όποια ρύθμιση θα αφορά και τις τέσσερις.
     Το αίτημα Ανωτατοποίησης των παραπάνω Σχολών απασχολεί το ΥΠΕΠΘ, οι αρμόδιες Υπηρεσίες του οποίου μελετούν με σοβαρότητα και μεγάλη προσοχή όλες τις παραμέτρους που θα παίξουν καθοριστικό ρόλο για την ικανοποίησή του.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     23. Στην με αριθμό 3065/13-9-2004 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. ΓΠ/91920/8-10-2004 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 3065/13-9-2004 ερώτηση που κατατέθηκε στη Βουλή από τον Βουλευτή κ. Ν. Ρόβλια σχετικά με την ακύρωση του διαγωνισμού «Δημιουργία και διαχείριση Διαδικτυακής Πύλης του Υπουργείου Υγείας και Κοινωνικής Αλληλεγγύης», για θέματα της αρμοδιότητάς μας, σας πληροφορούμε τα παρακάτω:
     Σχετικά με το ερώτημα 2, σας γνωρίζουμε ότι βάσει της Υ.Α. ΔΥ6β/76085/6-9-04 αναβλήθηκε η διενέργεια του ανωτέρω διαγωνισμού, σύμφωνα με τις διατάξεις της παρ. 4, άρθρο 10 του Π.Δ. 394/96.
     Όσον αφορά τα ερωτήματα 1 και 3, σας πληροφορούμε ότι η πρόσφατη αναβολή του διαγωνισμού του Υπουργείου Υγείας και Koινωνικής Αλληλεγγύης για το έργο «Δημιουργία και Διαχείριση Διαδικτυακής Πύλης (portal) του Υπουργείου Υγείας και Κοινωνικής Αλληλεγγύης» έγινε προκειμένου να εξασφαλιστεί η ισότιμη μεταχείριση όλων των συμμετεχόντων.
     Συγκεκριμένα, ζητήθηκε και παρασχέθηκε από τον Τεχνικό Σύμβουλο του Υπουργείου Υγείας και Κοινωνικής Αλληλεγγύης διευκρίνιση εκ μέρους ενός εκ των συμμετεχόντων σχετικά με τις άδειες χρήσης εμπορικού πακέτου λογισμικού (πλατφόρμα Βάσεων Δεδομένων).
     Η παραπάνω διευκρίνιση για τη δυνατότητα χρήσης τέτοιων αδειών δόθηκε μία (1) εργάσιμη μέρα (συγκεκριμένα την Παρασκευή 3/9/04) πριν από την ημερομηνία λήξης (Δευτέρα 6/9/04) προθεσμίας υποβολής προσφορών όπως προκύπτει από την αναφορά του Τεχνικού Συμβούλου του Υπουργείου Υγείας και Κοινωνικής Αλληλεγγύης για το θέμα, καθιστώντας πρακτικά αδύνατη την τροποποίηση των οικονομικών προσφορών όσων διαγωνιζομένων είχαν ήδη ετοιμάσει τις προτάσεις τους.
     Υπογραμμίζεται ότι οι αρμόδιες υπηρεσίες του Υπουργείου Υγείας και Κοινωνικής Αλληλεγγύης παρέλαβαν τέσσερις (4) προσφορές από αντίστοιχους ενδιαφερόμενους για το συγκεκριμένο διαγωνισμό, χωρίς όμως να τις αποσφραγίσουν.
     Μετά από έγγραφη ειδοποίησή τους, εκ μέρους της αρμόδιας υπηρεσίας του Υπουργείου Υγείας και Κοινωνικής Αλληλεγγύης, στις 8/9/04, οι παραπάνω εταιρίες εκλήθησαν να παραλάβουν τις προσφορές αυτές, διαδικασία που ολοκληρώθηκε άμεσα.
     Επίσης υπογραμμίζεται ότι δεν υπάρχει κίνδυνος απώλειας των κονδυλίων που προβλέπονται για το παραπάνω έργο στο Επιχ. Πρόγραμμα "ΚτΠ" του Γ΄ ΚΠΣ, καθώς οι νομικές δεσμεύσεις του έργου αυτού προβλέπεται να έχουν ολοκληρωθεί σε εύλογο χρονικό διάστημα.
     Ο Υπουργός
     Ν. ΚΑΚΛΑΜΑΝΗΣ»
     24. Στην με αριθμό 2884/6-9-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Δ13/Β./Φ 5.25/17856/11-10-2004 έγγραφο από τον Υφυπουργό Απασχόλησης η ακόλουθη απάντηση:
     «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Γ. Παπαγεωργίου, σχετικά με την πρόσληψη προσωπικού στο Πολυϊατρείο του Οργανισμού Aσφάλιση Προσωπικού ΔΕΗ (ΟΑΠ-ΔΕΗ) και η οποία διαβιβάστηκε στην Υπηρεσία μας από το Υπουργείο Υγείας και Κοινωνικής Αλληλεγγύης με το υπ' αριθ. 89718/15-9-2004 έγγραφο, σας γνωρίζουμε ότι το θέμα εμπίπτει στην αρμοδιότητα του Υπουργείου Απασχόλησης και Κοινωνικής Προστασίας προς το οποίο κοινοποιείται η εν λόγω Ερώτηση.
     Ο Υφυπουργός
     Γ. ΣΑΛΑΓΚΟΥΔΗΣ»
     25. Στην με αριθμό 3262/20-9-2004 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 2/51853/8-10-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Επί της ερώτησης με αρ. πρωτ. 3262/20-9-04 που κατέθεσε ο Βουλευτής κ. Pήγας Παναγιώτης και κατά το μέρος που μας αφορά, σας γνωρίζουμε ότι, σύμφωνα με την παρ. 24 του άρθρου 2 του Ν.2621/23-06-98, οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό των Περιφερειών.
     Η κατανομή της συνολικής εγγεγραμμένης πίστωσης στις νομαρχιακές αυτοδιοικήσεις εκάστης Περιφέρειας γίνεται από τα αρμόδια όργανα των Περιφερειών, με γνώμονα την πλήρη κάλυψη των σχετικών αναγκών, μέσα στα πλαίσια, όμως, των εγγεγραμμένων πιστώσεων, αφού ληφθούν υπ' όψη οι ιδιαιτερότητες κάθε νομού.
     Για την κάλυψη των σχετικών δαπανών τέθηκαν, με πρόσφατη απόφασή μας στη διάθεση των Περιφερειών συμπληρωματικά κονδύλια, κυρίως για την εξόφληση παλαιών υποχρεώσεων. Στην Περιφέρεια Νοτίου Αιγαίου διατέθηκε συμπληρωματική πίστωση 500.000 ευρώ.
     Ο Υφυπουργός
     ΠΕΤΡΟΣ ΔΟΥΚΑΣ»
     26. Στην με αριθμό 793/17.5.04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 151/9.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι για το οδικό Δίκτυο του Δήμου Παρακαμπυλίων και συγκεκριμένα τον άξονα Αγρινίου-Καρπενησίου στο ύψος των περιοχών Αγ. Βλασίου και Χούνης, ισχύουν τα παρακάτω:
     Κατά το πρόσφατο παρελθόν (έτη 2001 και 2002), στα πλαίσια αντιμετώπισης κατολισθητικών φαινομένων στις παραπάνω περιοχές, εκτελέστηκε - βάσει εγκεκριμένης μελέτης της Δ/νσης Μελετών του ΥΠΕΧΩΔΕ- η εργολαβία: «Εκτέλεση άμεσων έργων αποκατάστασης κατολίσθησης Αγ. Βλασίου στη χ.θ. 36+1000 της Ε.Ο. Αγρινίου -Καρπενησίου» με μέριμνα της ΔΕΣΕ, Περιφέρειας Δυτ. Ελλάδος, χωρίς ν' αποκατασταθεί ο λοβός κατολίσθησης προς Αγρίνιο.
     Αυτό είχε σαν αποτέλεσμα μετά τις έντονες βροχοπτώσεις της 11ης Οκτωβρίου 2002,την πραγματοποίηση νέας καθίζησης στην οδό, όπου μετά τα άμεσα αναγκαία μέτρα που έλαβε η ΔΕΣΕ ανετέθηκε προ μηνών εκπόνηση μελέτης με τίτλο: «Αποκατάσταση κατολισθήσεων στην Ε.Ο. Αγρινίου -Καρπενησίου, στις περιοχές Αγ. Βλασίου (χ.θ.36+1000) και χούνης (χ.θ. 41+500)» και βρίσκεται στο στάδιο της ολοκλήρωσης.
     Από τα αποτελέσματα της προαναφερθείσας μελέτης, θα προκύψει ο τρόπος της πλήρους και οριστικής αντιμετώπισης του προβλήματος στην περιοχή καθώς και ο προϋπολογισμός της νέας εργολαβίας.
     Ο Υπουργός
     Γ. ΣΟΥΦΛΙΑΣ»
     27. Στις με αριθμό 1514/16.6.04, 1565/18.6.04 και 1618/21.6.04 ερωτήσεις των Βουλευτών κυρίων Χρήστου Πρωτόπαπα, Εύης Χριστοφιλοπούλου, Αθανασίου Αλευρά και Αθανασίου Λεβέντη δόθηκε με το υπ’ αριθμ. 8002/8.7.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις υπ’ αριθμ. 1514/2004, 1565/2004 και 1618/2004 ερωτήσεις, που κατατέθηκαν στη Βουλή από τους Βουλευτές κ.κ. Χρ. Πρωτόπαπα, Ε. Χριστοφιλοπούλου, Αθ. Αλευρά και Αθ. Λεβέντη, σχετικά με τη διαδικασία κλήρωσης των κατοικιών του Ολυμπιακού Χωριού, σας πληροφορούμε τα εξής:
     Σύμφωνα με τη σύμβαση, οι ανάδοχοι του έργου, έχουν υποχρέωση να παραδώσουν τις κατοικίες στον Οργανισμό Εργατικής Κατοικίας (ΟΕΚ), το Νοέμβρη του 2005. Η σημερινή Διοίκηση έχει τη βούληση και θα εξαντλήσει κάθε δυνατότητα, ώστε να επισπευθεί ο χρόνος παράδοσης, προς όφελος των δικαιούχων.
     Στον πολεοδομικό προγραμματισμό παρότι είχε προβλεφθεί η κατασκευή κτιρίων προσχολικής ηλικίας (4 βρεφονηπιακοί σταθμοί, 4 νηπιαγωγεία) και εμπορικών καταστημάτων, τα κτίρια αυτά δεν υλοποιήθηκαν με ευθύνη των προηγούμενων Διοικήσεων.
     Μέλημα της νέας Διοίκησης είναι η άμεση αρμονική σύνδεση του οικισμού με τον κοινωνικό και πολεοδομικό ιστό της πόλης, σε συνεργασία με τους αρμόδιους φορείς.
     Σύμφωνα με τα μέχρι στιγμής στοιχεία, το κόστος θα υπερβεί κατά πολύ το σύνηθες που είναι μικρότερο των 580 €/M2 (200.000 δρχ./Μ2). Ήδη έχει ξεπεράσει τα 1.100 €/M2 (400.000 €/M2, αγγίζει τις 500.000 δρχ./Μ2).
     Θα πρέπει να τονισθεί ότι οι επισκευές και μετατροπές, οι οποίες θα γίνουν μετά το πέρας των Ολυμπιακών Αγώνων είναι χρονοβόρες και δαπανηρές.
     Αυτό είναι το μεγαλύτερο πρόβλημα και θα πρέπει να αντιμετωπιστεί με τέτοιο τρόπο ώστε και οι δικαιούχοι να είναι ικανοποιημένο και ο Ο.Ε.Κ. να μη ζημιωθεί.
     Ο Κανονισμός λειτουργίας του οικισμού «ΟΛΥΜΠΙΑΚΟ ΧΩΡΙΟ» θα πρέπει να συνταχθεί πριν από την κλήρωση, αφού θα συμπεριλαμβάνει και τις υποχρεώσεις των οικιστών και τη συντήρηση του πρασίνου και ηλεκτροφωτισμού πέραν των καθορισμένων ορίων για τα οποία θα φέρει ευθύνη ο οικείος Δήμος.
     Όπως είναι γνωστό η αναγνώριση ως δικαιούχων αποζημίωσης της απαλλοτριωθείσης έκτασης για την ανέγερση του Ολυμπιακού Χωριού, έχει ανατεθεί σε «Διοικητική Επιτροπή» που λειτουργεί σύμφωνα με τις διατάξεις του άρθρου 39 του v.3130/2003.
     Η διάρκεια λειτουργίας της Επιτροπής η οποία άρχισε τις εργασίες της στις 12-6-2003 έληξε τυπικά στις 3-3-2004.
     Εργάζεται όμως άτυπα και με εντατικούς ρυθμούς, ώστε με την επικείμενη ψήφιση στη Βουλή διάταξης νόμου που θα ρυθμίζει τα θέματα λειτουργίας της «Διοικητικής Επιτροπής» αλλά και που θα βελτιώνει άλλες του ν. 3130/2003 θα είναι σε θέση να αναγνωρίσει ως δικαιούχους αποζημίωσης ένα μεγάλο αριθμό από αυτούς.
     Επιπλέον σας ενημερώνουμε ότι ο Υφυπουργός Απασχόλησης και Κοινωνικής Προστασίας, ενημέρωσε την Εθνική Αντιπροσωπεία κατά τη διάρκεια συζήτησης της αριθμ. 212/2004 Επίκαιρης Ερώτησης, πρακτικά της οποίας σας επισυνάπτουμε για ενημέρωσή σας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     28. Στην με αριθμό 1468/15.6.04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 105443/2717/359 Β/8.704 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω Ερώτησης, σας γνωρίζουμε ότι: 
     Για την περιοχή της Λίμνης Παμβώτιδας ισχύει η υπ. αριθμ. 22943/5-6-2003 ΚΥΑ (ΦΕΚ 649Δ/25-6-2003) «Χαρακτηρισμός της χερσαίας και λιμναίας περιοχής της λίμνης Παμβώτιδας Ιωαννίνων, ως περιοχής οικοανάπτυξης, καθορισμός περιφερειακής ζώνης προστασίας αυτής, χρήσεων, όρων και περιορισμών δόμησης» Η εν λόγω ΚΥΑ τροποποιήθηκε με την υπ. αριθμ. 46003/19-11-2003 ΚΥΑ (ΦΕΚ 1250Δ/26-11-2003) ως προς την περιφερειακή ζώνη.
     Το όριο της ζώνης Α 1 που είναι η υδάτινη περιοχή, οι παραλίμνιες εκτάσεις, οι καλαμώνες και το νησί Ιωαννίνων, καθορίζεται από τη στάθμη του υπερχειλιστή με υψόμετρο το μέγιστο του υδροφράκτη (469,54).
     Ο Φορέας Διαχείρισης Λίμνης Παμβώτιδας Ιωαννίνων συστάθηκε με το Ν. 3010/2002 (ΦΕΚ 91/Α), με την ΥΑ 135074/5193/28-11-02 (ΦΕΚ 1531Β/9-12-02) καθορίσθηκε ο αριθμός των μελών του Διοικητικού Συμβουλίου και με την ΥΑ 135389/5670/31-12-02 στελεχώθηκε το Δ.Σ.
     Με το περιφερειακό Πλαίσιο Χωροταξικού Σχεδιασμού και Αειφόρου Ανάπτυξης Ηπείρου, που εγκρίθηκε με την με αρ. 25301/25-6-2003 Απόφαση ΥΠΕΧΩΔΕ (ΦΕΚ 1451/Β/03) δίνονται γενικές κατευθύνσεις περί προστασίας του φυσικού περιβάλλοντος, που αφορούν μεταξύ άλλων και την προστασία των λιμναίων υδάτων από τη διάθεση αστικών λυμάτων κλπ.
     Προτείνονται επίσης, η δημιουργία Οργανισμού Ρυθμιστικού Σχεδίου Ιωαννίνων με αρμοδιότητες και στα ζητήματα προστασίας και διαχείρισης της λίμνης Παμβώτιδας, όπως και γενικές κατευθύνσεις περί του Ρυθμιστικού σχεδίου Ιωαννίνων.
     Σας γνωρίζουμε επίσης ότι:
     -Λειτουργεί η Εγκατάσταση Επεξεργασίας Λυμάτων Ιωαννίνων που διαθέτει δευτεροβάθμια επεξεργασία, ενώ η τριτοβάθμια είναι υπό κατασκευή. Η εκροή της Ε.Ε.Λ. Ιωαννίνων δεν καταλήγει στη λίμνη Παμβώτιδα. Οι παραλίμνιοι οικισμοί είτε έχουν συνδεθεί με την ανωτέρω εγκατάσταση ή ενδέχεται να συνδεθούν στο μέλλον. Τα βοθρολύματα των οικισμών καταλήγουν στην Ε.Ε.Λ. Ιωαννίνων για επεξεργασία.
     -Στο πλαίσιο του Εθνικού Δικτύου Παρακολούθησης της Ποιότητας των επιφανειακών νερών της χώρας πραγματοποιούνται συστηματικές δειγματοληψίες και αναλύσεις στη λίμνη Παμβώτιδα.
     -Για την προστασία και αποκατάσταση της λίμνης (Παμβώτιδας) ολοκληρώθηκε μελέτη με τίτλο: «Εκτίμηση μέτρων εξυγίανσης της λίμνης Παμβώτιδας Ιωαννίνων». Η εν λόγω μελέτη κατέληξε στη δημιουργία ενός μοντέλου προσομοίωσης των ποιοτικών και ποσοτικών χαρακτηριστικών του οικοσυστήματος της λίμνης. Η βάση αυτή θα χρησιμοποιηθεί ως διαχειριστικό εργαλείο για μελλοντικές παρεμβάσεις αποκατάστασης και λήψη μέτρων προστασίας, διαχείρισης και ανάπτυξης.
     Σε ό, τι αφορά στο έργο μεταφοράς νερού στο λεκανοπέδιο Ιωαννίνων σας γνωρίζουμε ότι η σχετική μελέτη είναι υπό ανάθεση από την Γ.Γ. Περιφέρειας Ηπείρου.
     Ο Υπουργός
     Γ. ΣΟΥΦΛΙΑΣ»
     29. Στην με αριθμό 1484/15.6.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 164/9.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή για θέματα της αρμοδιότητάς μας τα εξής:
     1. Στα πλαίσια του Β' ΚΠΣ - Επιχειρησιακό Πρόγραμμα «Προσβάσεις και Οδικοί Άξονες» χρηματοδοτήθηκε το λιμάνι Σούδας με αντικείμενο την κατασκευή 200μ. εμπορικού κρηπιδώματος, την εκσκαφή λιμενολεκάνης στα -12μ. επιχώσεις και διαμόρφωση χερσαίων χώρων.
     2. Στα πλαίσια του Β' ΚΠΣ εντάχθηκε στο Ταμείο Συνοχής το έργο «Λιμάνι Ηρακλείου» με το οποίο χρηματοδοτούνται:
     -Η κατασκευή του προβλήτα IV που εκτελέσθηκε σε δύο φάσεις: η απόφαση ολοκληρώθηκε το 2001 και η β΄ φάση βρίσκεται στο στάδιο εκκαθάρισης.
     -Η προμήθεια μηχανολογικού εξοπλισμού απαραίτητων για τη λειτουργία προβλήτα 
     . Η κατασκευή υποσταθμού ηλεκτρικής ενέργειας, ο οποίος ολοκληρώνεται εντός του 2004.
     3. Επίσης με συγχρηματοδότηση από το Interreg κατασκευάσθηκε επιβατικός σταθμός.
     Στα πλαίσια του Γ΄ ΚΠΣ - Επιχειρησιακό Πρόγραμμα «Οδικοί Άξονες, Λιμάνια και Αστική Ανάπτυξη (ΕΠ.-ΟΑΛΑΑ) έχει προταθεί η χρηματοδότηση του Λιμανιού Σούδας και περιλαμβάνει την επέκταση του επιβατικού προβλήτα ΑΔΡΙΑ, εργασίες για την κατασκευή 430 μ. κρηπιδότοιχων, με διαμόρφωση δύο θέσεων πλαγιοπρυμνοδέτησης ΟΓ-ΕΓ, εργασίες εκβάθυνσης λιμενολεκάνης, την κατασκευή δικτύων Η/Μ, καθώς και των αναγκαίων μελετών.
     4. Τα υπόλοιπα έργα που κατασκευάστηκαν ήσαν αρμοδιότητας των συνερωτώμενων Υπουργείων Εμπορικής Ναυτιλίας και Αγροτικής Ανάπτυξης και Τροφίμων καθώς και του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο αποστέλλεται η σχετική ερώτηση.
     Ο Υπουργός
     Γ. ΣΟΥΦΛΙΑΣ»
     30. Στην με αριθμό 1472/15.6.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-690/9.7.04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ’ αριθμ. 1472/15-6-2004 ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Έκδοση προεδρικών διαταγμάτων εφαρμογής του Ν. 3190/2003», σας γνωστοποιούμε ότι τα ανωτέρω αναφερόμενα προεδρικά διατάγματα βρίσκονται στην τελική φάση επεξεργασίας τους και αναμένεται σύντομα να εκδοθούν.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρόβλια.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 1 Μαρτίου 2005.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 4506/26-10-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την παραχώρηση του κτηρίου Ηλεκτρικής Ηρακλείου στο Δήμο Ηρακλείου. 
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 3780/5-10-2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χρηματοδότηση των έργων οδοποιίας Ηρακλείου-Μεσαράς και Ηρακλείου-Βιάννου.
     Επίσης έχω την τιμή να σας ανακοινώσω ότι οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας και Εθνικής Παιδείας και Θρησκευμάτων, κατέθεσαν σχέδιο νόμου: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις».
     Παραπέμπεται στην αρμόδια Διαρκή Επιτροπή.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 677/21-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με την επιλογή των προϊσταμένων Διευθύνσεων στο Υπουργείο Οικονομίας και Οικονομικών.
     Το ειδικότερο περιεχόμενο της επίκαιρης ερώτησης του κ. Ρόβλια έχει ως εξής:
     «Το Α΄ Υπηρεσιακό Συμβούλιο του Υπουργείου Οικονομίας και Οικονομικών, επιλέγοντας Προϊσταμένους Διευθύνσεων (Συνεδρίαση της 11 και 23-11-2004), απαξίωσε να ελέγξει, ως όφειλε, το σύνολο των υπηρεσιακών φακέλων, ομολογώντας (!) και μάλιστα δύο (2) φορές στα Πρακτικά της 11/11/04 ότι «μελέτησε ικανοποιητικό αριθμό υπηρεσιακών φακέλων» (σελ 2) και ότι μελέτησε «σχεδόν το σύνολο των υπηρεσιακών φακέλων»!!! (σελ.4). Η, για προφανείς κομματικούς λόγους, παρανομία και κυνική ομολογία ελέγχου μέρους(!) των υπηρεσιακών φακέλων, δεν έχει προηγούμενο… Το ίδιο Υπηρεσιακό, στις ίδιες Συνεδριάσεις του επέλεξε ως Διευθύντρια υπάλληλο με προϋπηρεσία 19 χρόνια, 8 μήνες και 29 ημέρες, αντί για 23 χρόνια τουλάχιστον που απαιτεί ο δικός σας νόμος 3260/2004 (άρθρο 11.2) και μάλιστα παρ΄ ότι η υπάλληλος αυτή δεν περιλαμβάνεται στις καταστάσεις που ετέθησαν υπόψη του Υπηρεσιακού Συμβουλίου!
     Ερωτώνται οι Υπουργοί:
     1.Τι μέτρα προτίθενται να πάρουν για την αποκατάσταση της νομιμότητας και τον πειθαρχικό έλεγχο των εμπλεκομένων;
     2.Εάν οι πρακτικές αυτές μπορεί να θεωρηθεί ότι εντάσσονται σε μια ευρεία έννοια «επανίδρυσης του κράτους»…
     Το λόγο έχει ο Υπουργός κ. Ρεγκούζας για τρία λεπτά.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριοι συνάδελφοι, η ερώτηση έχει δύο σκέλη. Κατ’ αρχάς αφορά τον τρόπο επιλογής των προϊσταμένων. Σε αυτό μπορώ να απαντήσω κατηγορηματικά ότι πάνω από χίλιες πεντακόσιες μεταβολές έγιναν στο Υπουργείο Οικονομικών τελευταία, λειτούργησαν με άψογο τρόπο. Τα υπηρεσιακά συμβούλια λειτούργησαν αντικειμενικά, είχαν στη διάθεσή τους και μελέτησαν όλους τους φακέλους και μάλιστα σε πολλές συνεδριάσεις πριν αρχίσει η επιλογή και μέχρι στιγμής ελάχιστες είναι οι αντιδράσεις γι’ αυτές τις επιλογές, γιατί δεν λειτούργησε ο κομματισμός, αλλά το αντικειμενικό σύστημα της επιλογής και τα τυπικά και ουσιαστικά προσόντα. Αυτό είναι το ένα σκέλος.
     
     
     Το δεύτερο σκέλος αφορά τη συγκεκριμένη επιλογή. Είναι γεγονός ότι από λάθος έγινε ένα μπέρδεμα μεταξύ των δύο πινάκων, των διευθυντών και των τμηματαρχών και κατά λάθος αυτό το όνομα, αντί να τεθεί στον κατάλογο των τμηματαρχών, μπήκε στον κατάλογο των διευθυντών. Και επειδή ο συγκεκριμένος υπάλληλος είναι ΔΕ κατηγορίας, δηλαδή απόφοιτος λυκείου, βεβαίως δεν είχε τις προϋποθέσεις για διευθυντής.
     Το ιστορικό, χρονικά, έχει ως εξής. Στις 2 Νοεμβρίου έγινε η επιλογή του προϊσταμένου. Η τοποθέτηση έγινε στις 11 Νοεμβρίου. Όταν διαπιστώθηκε εγκαίρως το λάθος, αμέσως γίνεται ανάκληση της απόφασης επιλογής στις 31-12-2004 και σε είκοσι μία μέρες, στις 21-01-2005 έγινε η ανάκληση της τοποθέτησης. 
     Απορώ πραγματικά για την ερώτηση του κυρίου συναδέλφου, η οποία υπεβλήθη στις 21 Φεβρουαρίου, δηλαδή ενάμιση μήνα μετά τη διόρθωση του λάθους, η οποία μας εγκαλεί ότι καταλύσαμε τη νομιμότητα και μας ερωτά, τι προτιθέμεθα να κάνουμε, εάν πρόκειται να πάρουμε μέτρα ή όχι. 
     Όταν ένα λάθος δεν είναι ηθελημένο και όταν διαπιστώνεται εκ των υστέρων και διορθώνεται, νομίζω ότι ο όποιος κοινοβουλευτικός έλεγχος γίνεται μόνο για να γίνει και τίποτα περισσότερο. Επομένως νομίζω ότι η ερώτηση αυτεπάγγελτα απαντάται, χωρίς να γίνεται καμία προσπάθεια αιτιολόγησης από την πλευρά της Κυβέρνησης.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ο κ. Ρόβλιας έχει το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, εάν ανακαλέσατε αυτήν την παράνομη πράξη, μπράβο, καλά κάνατε και την ανακαλέσατε, αλλά ουδείς το εγνώριζε, τουλάχιστον μέχρι σήμερα που μας το λέτε στην Αίθουσα της Ολομέλειας της Βουλής. Αυτό είναι το πρώτο. 
     Δεύτερον, στο ίδιο αυτό πρακτικό του υπηρεσιακού συμβουλίου, ομολογούν δύο φορές ότι ήλεγξαν σχεδόν το σύνολο των φακέλων, ενώ έχουν υποχρέωση να ελέγξουν το σύνολο των φακέλων, όπως πολύ καλά γνωρίζετε. Αυτό θα το αφήσετε να περάσει έτσι; Δεν πρέπει να καλέσετε αυτούς, οι οποίοι ομολογούν ότι ήλεγξαν σχεδόν το σύνολο των φακέλων και επιλέγουν διευθυντές και τμηματάρχες; Θα τους αφήσετε να ακολουθούν τέτοιες πρακτικές; 
     Μας είπατε ότι οι επιλογές έγιναν με αξιοκρατικά κριτήρια και όχι για κομματικούς λόγους. Βεβαίως, τα δημοσιεύματα, τα οποία συγκεντρώνονται και για τα οποία θα υποβληθεί κάποια στιγμή μια επερώτηση, αποδεικνύουν τελείως το αντίθετο. Αποδεικνύουν ότι αυτοί οι οποίοι επελέγησαν είναι οι κομματικά ευνοούμενοι, για να μην πω οι κομματικά εγκάθετοι. 
     Θα επανέλθω στο συγκεκριμένο υπηρεσιακό συμβούλιο. Περίμενα ότι η Κυβέρνηση θα ζητούσε, τουλάχιστον, συγγνώμη, διότι επέτρεψε να εξελιχθεί μια διαδικασία με την οποία επιλέγονται διευθυντές και τμηματάρχες, χωρίς να έχουν ελεγχθεί όλοι οι φάκελοι, αλλά ένα μέρος αυτών. Ποιος ξέρει άραγε, στους φακέλους, που δεν ελέγχθησαν, τι υποψήφιοι μπορεί να ήσαν, τι προσόντα μπορεί να είχαν και οι οποίοι απεκλείσθησαν εκ μόνου του λόγου ότι ουδείς ησχολήθη με τους φακέλους τους. 
     Οφείλετε, λοιπόν, ένα κοινοβουλευτικό συγγνώμη γι’ αυτήν τη συμπεριφορά, όπως επίσης νομίζω ότι οφείλετε να ελέγξετε πειθαρχικά όλο αυτό το υπηρεσιακό συμβούλιο ή τουλάχιστον τους υπεύθυνους του υπηρεσιακού συμβουλίου που προχώρησαν σε κρίσεις, επαναλαμβάνω, έχοντας ελέγξει ένα μέρος των φακέλων, μία πρακτική, που είναι μοναδική και δεν έχει προηγούμενο. 
     Κατά τα άλλα το ότι ανακαλέσατε αυτήν την παράνομη πράξη -εσείς επικαλείσθε λάθος, εμείς λέμε ότι ήταν σκοπιμότητα- είναι ευχάριστο. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Ρεγκούζας έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, κατ΄ αρχάς τα υπηρεσιακά συμβούλια είναι συλλογικά όργανα, τα οποία απαρτίζονται από πέντε μέλη, τρία ορίζονται από την Κυβέρνηση και βέβαια υπάρχουν και δύο εκπρόσωποι των εργαζομένων. Οι εκπρόσωποι των εργαζομένων θα μπορούσαν να εγκαλέσουν την Κυβέρνηση, εάν υπήρχε αυτή η τυπική παράλειψη της μη εξέτασης όλων  των φακέλων. Κανένας δεν εμπόδισε το υπηρεσιακό συμβούλιο να δει όλους τους φακέλους και πράγματι το έκανε.
     ΚΩΝΣΤΑΝΤΙΝΟΣ ΡΟΒΛΙΑΣ: Σχεδόν το σύνολο λέει. 
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Αυτό προκύπτει εξάλλου από το ίδιο το υπηρεσιακό συμβούλιο και κυρίως από τους δύο εκπροσώπους των εργαζομένων, που ουσιαστικά συμμετέχουν για να διασφαλίσουν ακριβώς την αντικειμενική λειτουργία του οργάνου. Δεν διαμαρτυρήθηκε κανένας. Υπήρξαν πάνω από δέκα συνεδριάσεις, πριν αρχίσουν οι επιλογές που διατέθηκαν ακριβώς για να μελετηθούν αυτοί οι φάκελοι. 
     Έγινε η επιλογή και θέλω να πιστέψετε ότι πράγματι έγινε λάθος. Εάν υπήρχε σκοπιμότητα να είστε βέβαιος ότι εμείς θα είχαμε ξεκινήσει διαδικασίες για να τιμωρήσουμε τους υπευθύνους. 
     Υπάρχει, όμως, ένα ζήτημα. Όταν ο κοινοβουλευτικός έλεγχος ασκείται, μετά τη διορθωτική πράξη και μάλιστα ενάμιση μήνα μετά τη διορθωτική πράξη...
     ΚΩΝΣΤΑΝΤΙΝΟΣ ΡΟΒΛΙΑΣ: Πού την κοινοποιήσατε αυτή; 
     
     
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Οι αποφάσεις των οργάνων καταγράφονται στα πρακτικά. Δεν ξέρω ποιος σας ενημέρωσε και σας είπε ότι έγινε σκόπιμο λάθος ή ότι δεν έχει διορθωθεί. Πάντως, όταν η υπηρεσία διαπίστωσε το λάθος, προχώρησε, έκανε τη διόρθωση και αποκατέστησε τα πράγματα. 
     Άρα, λοιπόν, δεν πρέπει να υπάρχουν αιτιάσεις για τον τρόπο λειτουργίας του οργάνου ή για κομματισμό. Θα μπορούσαμε, βλέποντας τα πολιτικά πιστεύω του κάθε υπαλλήλου, να σας αναφέρουμε από τη δραστηριότητά τους κάποιους προϊσταμένους που δεν ανήκουν στο δικό μας κόμμα. Δεν το κάνουμε, γιατί εμείς δεν λειτουργούμε έτσι. Θεωρούμε ότι η Δημόσια Διοίκηση θα πρέπει να απεξαρτηθεί από τον κομματισμό και τη λειτουργία των κομμάτων και να υπηρετεί το κοινωνικό σύνολο και τους πολίτες. Με αυτήν την έννοια, οι επιλογές μας ήταν όσο γινόταν αντικειμενικές και με ευθύνη των υπηρεσιακών συμβουλίων. 
     Από εκεί και πέρα, ευθύνες καταλογίζονται, όταν πράγματι υπάρχει πρόθεση και δόλος. Στην προκειμένη περίπτωση ούτε το ένα ούτε το άλλο υπήρξε. 
     ΠΡΟΕΔΡΕΥΩΝ (Σωτήρης Χατζηγάκης): Η δεύτερη, η με αριθμό 684/22-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικά με τη μείωση της τιμής των εισιτηρίων και των ναύλων των εμπορευμάτων στην ακτοπλοΐα κλπ. διαγράφεται λόγω κωλύματος του κυρίου Υπουργού.
     Εισερχόμαστε στη συζήτηση της τρίτης, της με αριθμό 685/22-2-005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Δικαιοσύνης, σχετικά με τη δημιουργία αδιέξοδης κατάστασης στα διοικητικά δικαστήρια λόγω του μεγάλου αριθμού δικών που εκκρεμούν κλπ.
     Η επίκαιρη ερώτηση του κυρίου συναδέλφου έχει ως εξής:
     «Στα διοικητικά δικαστήρια όλης της χώρας έχει συγκεντρωθεί μεγάλος αριθμός εκκρεμών υποθέσεων για εκδίκαση. Η κατάσταση δε αυτή θα επιδεινωθεί ακόμα περισσότερο εάν προστεθούν στις υποθέσεις αυτές και οι δεκάδες χιλιάδες νέες αγωγές που θα αφορούν τους συμβασιούχους και τους συνταξιούχους για την επιστροφή των αναδρομικών τους από το Λ.Α.Φ.Κ.Α.
     Το διαπιστωμένο αυτό πρόβλημα αφ΄ενός μεν δημιουργεί δυσοίωνες προοπτικές για την απονομή της δικαιοσύνης στο αμέσως προσεχές χρονικό διάστημα, αφ΄ετέρου συμβάλλει στη δημιουργία δυσμενούς και αρνητικού κλίματος για την ποιότητα της παρεχόμενης δικαστικής προστασίας, που αναμένουν οι πολίτες από τα δικαστήρια, καθόσον οι υποθέσεις τους για να εισαχθούν προς συζήτηση αρμοδίως θα χρειαστούν να περάσουν δυόμισι με τρία χρόνια.
     Επειδή η αδιέξοδη αυτή κατάσταση κρίνεται ότι δεν διασφαλίζει μία αποτελεσματική δικαστική προστασία στους πολίτες, αλλά ούτε και την ομαλή λειτουργία και έγκαιρη απονομή της δικαιοσύνης, ερωτάται ο κύριος Υπουργός:
     Ποια συγκεκριμένα μέτρα προτίθεται να λάβει για την άμεση αντιμετώπιση του οξυμένου αυτού προβλήματος της μη έγκαιρης απονομής της δικαιοσύνης»;
     Θα απαντήσει ο Υπουργός Δικαιοσύνης κ. Παπαληγούρας.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, κύριοι συνάδελφοι, η ερώτηση του κ. Κουβέλη φέρνει ξανά στο προσκήνιο το μείζον θέμα της καθυστέρησης στην απονομή τόσο της διοικητικής, όσο και της πολιτικής, αλλά και της ποινικής δικαιοσύνης από τα ελληνικά δικαστήρια και μου δίνει τη δυνατότητα να αναφερθώ στα σχέδια του Υπουργείου Δικαιοσύνης, αναφορικά με την επιτάχυνση της διαδικασίας ενώπιον των διοικητικών δικαστηρίων. 
     Θυμίζω ότι τα διοικητικά δικαστήρια ιδρύθηκαν το 1958, ως φορολογικά δικαστήρια, και σήμερα έχουν εξελιχθεί σε δικαιοδοτικά όργανα ευρείας αρμοδιότητος, προστατεύοντας τον Έλληνα πολίτη από την αυθαιρεσία της Δημόσιας Διοίκησης. Για να επιτελέσουν το έργο τους απρόσκοπτα και για να επιβεβαιωθεί η εμπιστοσύνη των πολιτών στο έργο της δικαιοσύνης, δεν αρκεί μόνο να διασφαλίσουμε τη συνταγματικά, άλλωστε, κατοχυρωμένη ανεξαρτησία της δικαιοσύνης, δεν αρκεί να την αποκαθάρουμε από τα περιστατικά που κηλιδώνουν την υπόστασή της, αλλά οφείλουμε να εξασφαλίσουμε σε κάθε Έλληνα πολίτη πρόσβαση στην έγκαιρη και αποτελεσματική δικαιοσύνη, που είχε επί χρόνια εγκαταλειφθεί στην τύχη της.
     Πράγματι αυτήν τη στιγμή στα διοικητικά δικαστήρια εκκρεμεί μεγάλος αριθμός διοικητικών διαφορών. 
     Είναι ακριβές ότι η κατάσταση αυτή, όπως έχει δημιουργηθεί επί σειρά ετών  απειλείται πράγματι, κύριε Κουβέλη, να επιδεινωθεί με την κατάθεση μεγάλου αριθμού αγωγών ομοίου περιεχομένου, που αφορούν στην αναδρομική επιστροφή παρακρατηθέντων ποσών υπέρ του Λογαριασμού Αλληλεγγύης Φορέων Κοινωνικής Ασφάλισης, του γνωστού μας ΛΑΦΚΑ. Όμως, η υπόθεση του ΛΑΦΚΑ δεν θα αποτελέσει, ευτυχώς, μόνιμη, αλλά πρόσκαιρη επιβάρυνση στο σύστημα απονομής της δικαιοσύνης από τα διοικητικά δικαστήρια, καθώς οι αγωγές αυτές αφορούν στην παρακράτηση ποσών μέχρι τον Ιούνιο του 2004. Έκτοτε με τη διάταξη του άρθρου 1 του ν. 3245/2004 η παρακράτηση υπέρ του ΛΑΦΚΑ σταμάτησε. Άλλωστε θέλω να σημειώσω ότι πρόθεση της Κυβέρνησης, είναι εφόσον εκδοθεί έστω και μία αμετάκλητη απόφαση που να δικαιώνει ένα συνταξιούχο, να αποδοθούν τα αναδρομικά της εισφοράς του ΛΑΦΚΑ από τους ασφαλιστικούς φορείς στο σύνολο των δικαιούχων. Η ευδοκίμηση δηλαδή έστω και μιας αγωγής θα επιλύσει με τρόπο οριστικό το σύνολο όλων των ομοειδών διαφορών. 
     Στο Υπουργείο Δικαιοσύνης είναι γνωστά τα χρόνια προβλήματα, που ταλανίζουν την ελληνική δικαιοσύνη. Και γνωρίζετε ότι έχουμε αναλάβει την πρωτοβουλία με την κατάρτιση νομοσχεδίου για την επιτάχυνση της διαδικασίας ενώπιον των πολιτικών και των ποινικών δικαστηρίων να εξασφαλιστεί ότι θα υπάρξει μία σημαντική ανάσα σε πολλές διαδικασίες με την ψήφιση του σχετικού νομοσχεδίου που θα έρθει σε λίγες μέρες στη Βουλή. Για τα διοικητικά δικαστήρια –και αντιλαμβάνεστε ότι είναι διαφορετικό το πρόβλημα εκεί και ότι έχει ιδιαιτερότητες- το Υπουργείο Δικαιοσύνης επέλεξε να προωθήσει χωριστές ρυθμίσεις και ήδη από πενταμήνου έχει συσταθεί σχετική νομοπαρασκευαστική επιτροπή για την επιτάχυνση της απονομής της διοικητικής δικαιοσύνης, η οποία αποτελείται από ανώτατους δικαστικούς, εκπροσώπους της ακαδημαϊκής κοινότητας, δικηγόρους, και επεξεργάζεται τις νομοθετικές ρυθμίσεις για την επιτάχυνση της διαδικασίας ενώπιον των διοικητικών δικαστηρίων. Το πόρισμά της δεν έχει ακόμα ολοκληρωθεί. Μόλις λάβει υπόψη του το Υπουργείο Δικαιοσύνης το σχετικό πόρισμα και τις προτάσεις της επιτροπής, θα καταθέσει άμεσα νομοσχέδιο, ανάλογο αυτού που έχει ήδη καταθέσει για την επιτάχυνση της απονομής της τακτικής και ποινικής δικαιοσύνης. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κουβέλης.
     ΦΩΤΗΣ ΚΟΥΒΕΛΗΣ: Κύριε Υπουργέ, είναι διακόσιες εξήντα επτά χιλιάδες οι εκκρεμείς δίκες στα διοικητικά δικαστήρια σε όλη την Ελλάδα. Με τους πιο μέτριους υπολογισμούς οι υποθέσεις αυτές δεν θα έχουν εκδικαστεί, δεν θα έχουν ολοκληρωθεί μέσα στα επόμενα τρία χρόνια. Αντιλαμβάνεστε ότι εδώ βρισκόμαστε μπροστά σε μία οιονεί αρνησιδικία. Ο πολίτης βρίσκεται στην εξαιρετικά δύσκολη θέση να μην τυγχάνει παροχής εννόμου προστασίας, διότι, όταν και αυτή επέλθει μετά από τρία ή τέσσερα χρόνια αντιλαμβάνεστε ότι καθίσταται εκ των πραγμάτων ανεπίκαιρη. Διότι και το έγκαιρον είναι στοιχείο της ορθά απονεμόμενης δικαιοσύνης. Θα σας έλεγα να μη βραδύνετε να φέρετε καινούργιες ρυθμίσεις, αναφορικά με τις διοικητικές υποθέσεις, διότι εκτός από το ΛΑΦΚΑ –και κρατώ αυτό που είπατε αναφορικά με τη ρύθμιση του ΛΑΦΚΑ, ότι, εάν εκδοθεί μία απόφαση, θα ρυθμίσετε όλα τα άλλα χωρίς δικαστήριο- πιθανολογώ έντονα, και όχι μόνο εγώ, αλλά και πάρα πολλοί, ότι θα έχουμε ένα πρόσθετο φορτίο των διοικητικών δικαστηρίων από δίκες που θα ανοίξουν, αναφορικά με το προεδρικό διάταγμα 164, που αφορά στη λεγόμενη μονιμοποίηση των συμβασιούχων.
     
     
     Επομένως πρέπει να σπεύσετε να φέρετε τις προτάσεις σας να τις δούμε προκειμένου να υπάρξουν οι ρυθμίσεις εκείνες που σ΄ ένα βαθμό τουλάχιστον θα ανακουφίσουν τα διοικητικά δικαστήρια.
     Επίσης θα ήθελα να σας πω και το εξής, κύριε Υπουργέ. Αν μιλάμε χωρίς να γενικεύουμε για διαφθορά στο χώρο της δικαιοσύνης, έχω τη βεβαιότητα ότι και οι απαράδεκτες συνθήκες απονομής της δικαιοσύνης τροφοδοτούν διαθέσεις παρανομίας, διαφθοράς και παράβαση καθήκοντος, για να επιλέξω επιεικείς εκφράσεις.
     Η δικαιοσύνη, κύριοι συνάδελφοι, δεν εξασφαλίζει κανένα στοιχείο υπόληψης και αξίας εκ μέρους του Έλληνα πολίτη. Διότι ο Έλληνας πολίτης πρέπει να περιμένει πέντε με επτά χρόνια για να εκδικαστούν υποθέσεις. Ο Άρειος Πάγος προσδιορίζει για τις αρχές του 2007, το Πρωτοδικείο Αθηνών προσδιορίζει για το 2007. Και προστίθεται σ’ αυτό το κλίμα απαξίας και η διαφθορά.
     Επομένως μία χώρα, η οποία δεν έχει μια δικαιοσύνη που να λειτουργεί αποτελεσματικά, να παρέχει έννομη προστασία την κατάλληλη στιγμή, είναι μια πολιτεία που πρέπει να σκύψει, να δει τι ακριβώς πρέπει να γίνει.
     Ολοκληρώνοντας επιμένω, κύριε Υπουργέ, ότι οι συνθήκες απονομής της δικαιοσύνης πρέπει να αντιμετωπιστούν ως ένα εξαιρετικά καίριο μέγεθος και ζήτημα. Διότι αυτές οι υπάρχουσες απαράδεκτες συνθήκες απονομής της δικαιοσύνης δυνάμει μπορούν να λειτουργούν ως εκτροφείο παρανομιών. 
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Συμφωνώ απόλυτα με την τελευταία σας παρατήρηση, κύριε Κουβέλη. 
     Θα ήθελα, όμως, να προσθέσω αυτά τα οποία δεν πρόλαβα να αναφέρω στην πρωτολογία μου, δηλαδή κάποια νούμερα σε σχέση με τον αριθμό των δικαστικών λειτουργών, που οπωσδήποτε είναι ένας κρίσιμος παράγοντας για την επιτάχυνση της διαδικασίας στη διοικητική δίκη. 
     Θέλω να σας γνωρίσω ότι μέχρι 30.6.2005 θα έχουν αποχωρήσει από την υπηρεσία επτά διοικητικοί δικαστές, ενώ ταυτόχρονα αναμένεται ότι θα αποφοιτήσουν από τη Σχολή Δικαστών εβδομήντα νέοι διοικητικοί δικαστές. 
     Ακόμα βρίσκεται σε εξέλιξη ο διαγωνισμός για την εισαγωγή στη Σχολή Δικαστών άλλων είκοσι εννέα δοκίμων δικαστών διοικητικής κατεύθυνσης. Με την επικείμενη αποφοίτησή τους θα στελεχώσουν τα διοικητικά δικαστήρια και ουσιωδώς θα τα αποσυμφορήσουν.  Σε κάθε περίπτωση, όμως, πρέπει να επισημάνω ότι η πρόσληψη νέων δικαστών για την αντιμετώπιση του προβλήματος δεν αποτελεί άμεση λύση, δεδομένου ότι η θητεία των φοιτητών στην Εθνική Σχολή Δικαστών και η πρακτική εξάσκηση αμέσως μετά διαρκούν περί τα δύο έτη. 
     Επισημαίνω ξανά ότι το Υπουργείο Δικαιοσύνης επεξεργάζεται σε επίπεδο νομοπαρασκευαστικής επιτροπής δέσμη μέτρων με σκοπό την επιτάχυνση της διαδικασίας και στη διοικητική δικαιοσύνη.
     Θα ήθελα ακόμα να σας πω μερικές ιδέες μεταξύ των ρυθμίσεων, που ειδικότερα εξετάζονται για την αντιμετώπιση της περίπτωσης εισαγωγής μεγάλου αριθμού ενδίκων βοηθημάτων με ομοειδές αντικείμενο, όρα ΛΑΦΚΑ. Είμαι ήδη πρόχειρος να αναφερθώ επιγραμματικά σ’ αυτές: Δυνατότητα προσδιορισμού ομοίου αντικειμένου υποθέσεων κατά την ίδια δικάσιμο, ώστε να διεκπεραιώνονται με συντομία. Η δεύτερη ιδέα που θέλω να σας αναφέρω, και θα τη κουβεντιάσουμε εδώ αναλυτικά, αλλά αυτήν τη στιγμή σας λέω κάποιες πρώτες ιδέες της επιτροπής, είναι η δυνατότητα διατύπωσης από το διοικητικό δικαστήριο προδικαστικού ερωτήματος στο Συμβούλιο της Επικρατείας για το τιθέμενο κοινό ζήτημα επί του οποίου το Συμβούλιο της Επικρατείας θα αποφαίνεται με σύντομη διαδικασία. 
     
     
     Και ακόμα μια άλλη ιδέα: Δυνατότητα πιλοτικής εφαρμογής ταχείας διαδικασίας, σύμφωνα με την οποία θα επιλέγεται τυχαία μια υπόθεση, από πλειάδα ομοίου αντικειμένου υποθέσεων, η οποία και θα προσδιορίζεται υποχρεωτικά και θα εκδικάζεται με μεγάλη συντομία τόσο σε πρώτο όσο και σε δεύτερο βαθμό, ώστε τρόπον τινά να ρυμουλκήσει νομικά και τις υπόλοιπες ομοειδείς υποθέσεις. 
     Επαναλαμβάνω ότι η επιτάχυνση της απονομής δικαιοσύνης αποτελεί πράγματι θεμελιώδη -την πρώτη μετά από τη σύγκρουση με τη διαφθορά, κύριε Κουβέλη- προτεραιότητα του Υπουργείου Δικαιοσύνης. Αναφορικά με τη διαδικασία ενώπιον των πολιτικών και ποινικών δικαστηρίων, θα εισαχθεί σχετικό νομοσχέδιο -όπως είπα- εντός των προσεχών ημερών προς ψήφιση στη Βουλή. 
     Επαναλαμβάνω ακόμα ότι σχετικά με το νομοσχέδιο, το οποίο θα έλθει στη Βουλή για την επιτάχυνση της διαδικασίας ενώπιον των διοικητικών δικαστηρίων, η επιτροπή διαβεβαιώνει ότι υπολογίζει μέσα στο προσεχές δίμηνο να έχει καταλήξει στο οριστικό προσχέδιο νόμου. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
     	Επίκαιρες ερωτήσεις δεύτερου κύκλου:
     Πρώτη είναι η με αριθμό 674/21-2-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση ολοκλήρωσης της νέας πτέρυγας του Νοσοκομείου Βόλου.
     Η επίκαιρη ερώτηση της κ. Ροδούλας Ζήση έχει ως εξής:
     «Έντονη ανησυχία επικρατεί στην κοινή γνώμη της Μαγνησίας, ύστερα από την είδηση για διακοπή των εργασιών στο έργο κατασκευής της νέας πτέρυγας του Νοσοκομείου Βόλου.
     Η ίδια ανησυχία επικρατεί και στους γιατρούς του ιδρύματος. Εκείνο που όμως είναι περισσότερο ανησυχητικό, είναι ότι η ΔΕΠΑΝΟΜ ισχυρίζεται ότι δεν γνωρίζει τίποτα και ότι ουδεμία ενημέρωση έχει από την εταιρεία «ΕΜΠΕΔΟΣ» περί διακοπής των εργασιών.
     Σοβαρό πρόβλημα αντιμετωπίζουν και οι εργαζόμενοι στο έργο, καθ’ ότι επί μήνες παραμένουν απλήρωτοι.
     Ένα ακόμη πρόβλημα που υπάρχει στο κτηριακό συγκρότημα του νοσοκομείου, είναι η σύνδεση του παλαιού νοσοκομείου με τη νέα πτέρυγα και ο εκσυγχρονισμός της παλαιάς πτέρυγας.
     Παρά το γεγονός ότι υπάρχει έτοιμη μελέτη και υπήρξε κυβερνητική δέσμευση για υλοποίηση του έργου, καθυστερεί αδικαιολόγητα η δημοπράτησή του. Μεγάλη καθυστέρηση υπάρχει και στην παράδοση του συνόλου του ιατροτεχνολογικού εξοπλισμού.
     Κατόπιν των ανωτέρω ερωτάται ο κύριος Υπουργός:
     1. Γιατί καθυστερεί η ολοκλήρωση της νέας πτέρυγας του Νοσοκομείου Βόλου και πότε θα δημοπρατηθεί το έργο σύνδεσης του παλαιού νοσοκομείου με τη νέα πτέρυγα αυτού, καθώς και το έργο ανακατασκευής και εκσυγχρονισμού του παλαιού νοσοκομείου;
     2. Πότε θα παραδοθεί το σύνολο του ιατροτεχνολογικού εξοπλισμού και πώς θα αντιμετωπισθεί το πρόβλημα πληρωμής των εργαζομένων στο έργο;»
     Ο Υφυπουργός, ο κ. Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι, προς αποκατάσταση της ιστορικής αλήθειας, πρέπει να κάνω μια μικρή αναδρομή στην όλη περιπέτεια του στοιχειωμένου αυτού, θα έλεγα, νοσοκομείου. 
     Είναι γεγονός ότι η κοινωνία της πόλεως και γενικότερα του Νομού Μαγνησίας προβληματίστηκε έντονα τη δεκαετία του ’80 για τη δημιουργία ενός νοσοκομειακού συγκροτήματος υψηλών προδιαγραφών. Πράγματι το 1985 γίνεται η μελέτη αυτού του έργου, αλλά μένει ανενεργός ως το 1990. Το 1990 εντάσσεται στο Α΄ Κοινοτικό Πλαίσιο Στήριξης μ΄ έναν αρχικό προϋπολογισμό 2.000.000 ευρώ. Το 1992 ως φορέας υλοποίησης αναλαμβάνει η ΔΕΠΑΝΟΜ και ως ανάδοχος κάποια εταιρεία «ΠΑΝΔΟΜΙΚΗ». Το 1993 ξεκινούν οι εργασίες. Περί το τέλος του 1993, το υπόλοιπο του έργου δεν εντάσσεται στο Β΄ Κοινοτικό Πλαίσιο Στήριξης και -όπως θα γνωρίζετε- υπήρξε μάλιστα και μια έντονη διαμάχη στην πόλη. Είπαν κάποιοι γι’ αυτό το έργο, επί υπουργίας του Γιώργου Σούρλα, ότι ήταν μια λακκούβα και δεν θα έπρεπε να έχει γίνει. Προχωράει το έργο, το υπόλοιπο του έργου δεν εντάσσεται στο Β΄ Κοινοτικό Πλαίσιο Στήριξης και το 1996, πλέον, γίνεται μια πρόταση νέας μελέτης και αντί ενός νοσοκομείου τετρακοσίων πενήντα κλινών, όπως είχε προγραμματιστεί στην πρώτη μελέτη, βγαίνει πια, με τη νέα μελέτη, ένα νοσοκομείο τριακοσίων κλινών. 
     
     
     Το 1997 η ΔΕΠΑΝΟΜ προκηρύσσει διαγωνισμό για την ολοκλήρωση του σκελετού που είχε σταματήσει στον τέταρτο όροφο και ως ανάδοχο αναλαμβάνουν οι κοινοπραξίες «ΓΝΩΜΩΝ», «ΜΕΤΡΟΝ» κλπ.. 
     Το έτος 1999 αποπερατώνεται με τελική δαπάνη 6.500.000 ευρώ. 
     Το 1999-2001 όλη η εργολαβία παραμένει ως γιαπί. 
     Το 1992 γίνεται μία μετατροπή του διοικητικού συμβουλίου της αναδόχου εταιρείας. 
     Το  2003 πλέον η ανάδοχος εταιρεία, βλέποντας ότι δεν μπορεί να ολοκληρώσει το έργο ενόψει και των Ολυμπιακών Αγώνων, εφόσον ήδη το Νοσοκομείο Βόλου σ΄ ένα επίπεδο είχε μπει στα ολυμπιακά νοσοκομεία, ζητάει μία παράταση του χρόνου αποπεράτωσης, η οποία και δίδεται από τη ΔΕΠΑΝΟΜ και από το γενικό γραμματέα της περιφέρειας μέχρι την 31η Δεκεμβρίου του 2004. 
     Σε συσκέψεις που είχαμε στο νοσοκομείο –είχαμε μάλιστα και συνάντηση τότε με όλους τους φορείς και συμμετείχατε και εσείς- είχατε διαπιστώσει τις κάποιες αδυναμίες στο έργο και από πλευράς χρηματοδότησης εκ μέρους της εταιρείας, αλλά και από πλευράς προβλημάτων κατασκευαστικών όσον αφορά την ανάδοχο εταιρεία και τους επιβλέποντες.
     Αυτή η παράταση, η οποία δόθηκε μέχρι τις 31 Δεκεμβρίου, δεν έφτανε στην εταιρεία και ζητάει τώρα νέα παράταση, η οποία θα έχει καταληκτική ημερομηνία –ευχόμαστε- στις 31.5.2005.
     Στη δευτερολογία μου θα σας απαντήσω στα ερωτήματα τα οποία έχετε θέσει για το συνδετήριο και για την αποπεράτωση του παλαιού νοσοκομείου.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
     Η συνάδελφος κ. Ροδούλα Ζήση έχει το λόγο.
     ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
     Κύριε Πρόεδρε, δεν ήξερα ότι ο κύριος Υπουργός θα απαντούσε στην πρωτομιλία του με το ιστορικό του έργου σε μία Βουλευτή του Νομού Μαγνησίας, που είχα την τιμή και την τύχη το 1993 να είναι η πρώτη φορά που θέτω υποψηφιότητα για Βουλευτής και να παρακολουθήσω από κοντά τα εγκαίνια της λακκούβας, πραγματικά, του Νοσοκομείου του Βόλου. Άρα, λοιπόν, δεν πρόκειται για κάτι καινούργιο. 
     Γνωρίζω όλη την ιστορία, κύριε Υπουργέ και αυτό που έχει σημασία, είναι ότι σήμερα δεν απαντάτε στα ερωτήματα που ανησυχούν όλο το Νομό Μαγνησίας. Μάλιστα σας έχω επισυνάψει αρκετές φορές σε ερωτήσεις μου και την αγωνία και την ανησυχία και τις προτάσεις του Τεχνικού Επιμελητηρίου της Μαγνησίας, του Εργατικού Κέντρου του Βόλου, των θεσμών της Αυτοδιοίκησης, αλλά και όλων των φορέων. Διότι όπως ξέρετε, το Νοσοκομείο του Βόλου μπήκε στα ολυμπιακά έργα ακριβώς για να ολοκληρωθεί.
     Επίσης γνωρίζετε ότι μέχρι τις εκλογές, μέχρι το Μάρτη του 2004, υπήρχε επιτροπή παρακολούθησης, που κάθε δεκαπέντε ημέρες έδινε σαφή χρονοδιαγράμματα και παρακολουθούσαμε όλοι μαζί την πορεία του έργου. Και κάναμε ένα follow up, μία επικαιροποίηση όλων αυτών των δεσμεύσεων που είχε η Κυβέρνηση.
     Ένα χρόνο τώρα και μετά τη σύσκεψη που κάναμε, κύριε Υπουργέ, την άνοιξη του 2004 στο Νοσοκομείο του Βόλου –δηλαδή έχει περάσει ένας χρόνος- δεν γίνεται τίποτα. Η εταιρεία έχει σταματήσει. Η ΔΕΠΑΝΟΜ δεν δίνει εξηγήσεις. Είναι έτοιμη η μελέτη για τη σύνδεση της παλαιάς πτέρυγας με την καινούργια αλλά δεν δημοπρατείται. Η νέα πτέρυγα στο 5% δεν ολοκληρώνεται. Για την ανακατασκευή της παλαιάς πτέρυγας δεν υπάρχει σχέδιο, πρόταση. Έχουν γίνει και άλλες συσκέψεις. Ανησυχεί και ο κύριος ΠεΣΥΠάρχης και η κυρία διοικητής του νοσοκομείου και όλοι οι φορείς εκεί. Και δεν έχουμε απαντήσεις. Και δεν είναι τυχαίο, γιατί ακούω, κύριε Υπουργέ, ότι σε άλλες περιοχές -στο Αγρίνιο παραδείγματος χάρη- έχουν σταματήσει οι εργασίες στα νοσοκομεία. Φαίνεται ότι είναι μία πολιτική της Κυβέρνησης να σταματάει τα νοσοκομεία, να σταματάει την υλοποίηση των υποδομών, χωρίς να έχει, όμως, τεκμηριώσει το γιατί το κάνει αυτό.
     Οι εργαζόμενοι, κύριε Πρόεδρε, διαμαρτύρονται. Υπάρχουν στάσεις εργασίας. Δεν έχουν πάρει τα χρήματά τους. Δεν υπάρχουν απαντήσεις.
     Εγώ κάνω την ερώτηση, κύριε Υπουργέ, με όλο το σεβασμό και την εκτίμηση που σας έχω, γιατί περιμένω από εσάς όχι το ιστορικό του έργου, αλλά εδώ και τώρα συγκεκριμένες, σαφείς απαντήσεις με χρονοδιαγράμματα, με απαντήσεις στα γιατί και στα ερωτηματικά, για ένα έργο, κύριε Πρόεδρε, που στο 95% έχει τελειώσει. Ο ιατροτεχνολογικός εξοπλισμός υπάρχει στο 60%. Τι γίνεται, όμως, με τον υπόλοιπο; Διότι όλα αυτά τα χρήματα ήταν και δεσμευμένα και η ροή της εκταμίευσής τους προχωρούσε κανονικά για την ολοκλήρωση του έργου.
     Η παράταση, κύριε Πρόεδρε, δόθηκε για το Δεκέμβριο του 2004, μετά για το Μάρτιο του 2005. Τώρα μας μιλούν για Μάιο του 2005. 
     
     
     Ακόμη και οι εκλεκτοί συμπατριώτες μου, οι φίλοι του νοσοκομείου, παρακαλούν συνεχώς να έχουν μια απάντηση. Είναι εκείνοι οι οποίοι συμμετείχαν και σ΄ εκείνη τη σύσκεψη, κύριε Υπουργέ, γιατί είχατε πει ότι θα δείτε και την εταιρεία. Επιτέλους θα πρέπει από το Υπουργείο, από τη ΔΕΠΑΝΟΜ και από τα υπεύθυνα χείλη των αρμοδίων που κυβερνούν αυτόν τον τόπο, να ακούσουμε συγκεκριμένες απαντήσεις, διότι για να σταματούν τα έργα ένα χρόνο τώρα, κάτι συμβαίνει. Δεν μπορούμε, όμως, εμείς να «κυνηγούμε μάγισσες». Θέλουμε σαφείς απαντήσεις από μία υπεύθυνη Κυβέρνηση. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, την εργολήπτρια εταιρεία εμείς τη βρήκαμε. Μετά και από τη συνάντηση που είχαμε για την ολοκλήρωση της φάσεως του έργου στο ολυμπιακό επίπεδο, το μείον ένα ισόγειο συν ένα ολοκληρώθηκε στη συγκεκριμένη ημερομηνία. 
     Το συνδετήριο είχε ένα πρόβλημα όσον αφορά τα επίπεδα. Η μελέτη έχει ολοκληρωθεί. Περί το τέλος Απριλίου εντάσσεται στις δημόσιες επενδύσεις και θα δημοπρατηθεί άμεσα το συνδετήριο. 
     Η ρυθμιστική μελέτη για τη χρήση του παλαιού νοσοκομείου ήταν σε αναντιστοιχεία με τον οργανισμό του νοσοκομείου. Ο οργανισμός ήταν για τετρακόσιες εβδομήντα κλίνες. Η ρυθμιστική μελέτη έγινε για εξήντα τρία κρεβάτια. Το Νοσοκομείο Βόλου επικαιροποιεί τη μελέτη αυτή, για να μπορέσουμε κατ’ αυτόν τον τρόπο στην καταληκτική ημερομηνία να προχωρήσουμε στη χρηματοδότηση και στην ολοκλήρωση της χρήσεως και του παλαιού νοσοκομείου. 
     Η προμήθεια του ιατροτεχνολογικού εξοπλισμού δεν έχει ολοκληρωθεί κατά ένα μικρό ποσοστό, λόγω ακριβώς των οικονομικών δυσχερειών που αντιμετωπίζει η ανάδοχος  εταιρεία «ΕΜΠΕΔΟΣ». Δεν θέλω να αναφερθώ πώς είχαν δοθεί τα έργα εκείνη την εποχή σε κάποιους. Αυτήν τη στιγμή βρίσκεται υπό επιτροπεία όλη η κοινοπραξία. Και γνωρίζετε πολύ καλά, επειδή είστε και μηχανικός, ότι η προσπάθεια η οποία καταβάλλεται για να παραδοθεί το έργο, είναι μεγάλη. Το κτηριακό μέρος και ο ιατροτεχνικός εξοπλισμός είναι στην τελική φάση κατά 92%. Το υπόλοιπο ποσοστό έχει δύο λύσεις. Η μία λύση είναι κάποιος άλλος να αναλάβει ή η ίδια η εταιρεία, αφού χρηματοδοτηθεί, ώστε να μπορέσει να τελειώσει το έργο. Ξέρετε τους χειρισμούς οι οποίοι υπάρχουν σε τέτοιες περιπτώσεις, δηλαδή όταν υπάρχει ασυνέπεια εκ μέρους της εταιρείας προς το ελληνικό δημόσιο. Πρέπει να δεσμευτούν οι εγγυητικές προκαταβολές κλπ., αλλά καταλαβαίνετε σε τι βάθος χρόνου θα τράβαγε όλη αυτή η διαδικασία. 
     Καταβάλλονται προσπάθειες εκ μέρους της ΔΕΠΑΝΟΜ και του Υπουργείου, όπως η εταιρεία αναλάβει αυτές τις δεσμεύσεις τις οποίες έχει ή κάποιες τράπεζες, στις οποίες είναι καταχωρημένα και δεσμευμένα τα έργα της, ώστε να μπορέσουν κατά κάποιο τρόπο να χρηματοδοτήσουν την περαιτέρω φάση. Ευελπιστούμε ότι θα πετύχουμε σ΄ αυτές τις διαδικασίες, προκειμένου να δώσουμε το νοσοκομείο σε πλήρη λειτουργία στο λαό της Μαγνησίας. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Προχωρούμε στη δεύτερη, στη με αριθμό 683/22-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την απομάκρυνση της αποθηκευμένης λάσπης από την Ψυττάλεια κλπ.. 
     Το περιεχόμενο της επίκαιρης ερώτησης του κυρίου  συναδέλφου έχει ως εξής: 
     «Το τελευταίο διάστημα η Κυβέρνηση έχει δημιουργήσει, σε συνεργασία προφανώς με την ΕΥΔΑΠ, ηθελημένη σύγχυση τόσο ως προς την άμεση όσο και ως προς τη μακροπρόθεσμη αντιμετώπιση της λάσπης στην Ψυττάλεια. Ο Υπουργός ΠΕΧΩΔΕ συνεχίζει να διαβεβαιώνει ότι «προχωράει ο διαγωνισμός του ΥΠΕΧΩΔΕ για την οριστική λύση του προβλήματος», που προβλέπει τη ξήρανση της λάσπης, δηλώνοντας παράλληλα ότι η ΕΥΔΑΠ έχει επιλέξει ανάδοχο για την «προσωρινή» λύση (δύο έως τρία χρόνια), δηλαδή για την απομάκρυνση της αποθηκευμένης λυματολάσπης και αυτής που παράγεται καθημερινά. Αυτό όμως που αποκρύπτει ο κύριος Υπουργός, είναι ότι η «προσωρινή» λύση, που επιλέχτηκε, προβλέπει όχι την απομάκρυνση της λυματολάσπης από την Ψυττάλεια, όπως επανειλημμένα έχει δεσμευτεί, αλλά και πάλι την επί τόπου ξήρανση και στη συνέχεια την καύση της με τη μέθοδο της αεριοποίησης, με ό,τι αυτό συνεπάγεται σε βάρος του περιβάλλοντος και της υγείας των κατοίκων της ευρύτερης περιοχής. 
     Με ποια δικαιοδοσία ο Υπουργός ΠΕΧΩΔΕ αποδέχεται και προωθεί την εγκατάσταση μιας τεράστιας καύσης (αεριοποίηση) της αποξηραμένης λάσπης (εκτιμάται σε οκτακόσιους τόνους την ημέρα, όταν ολοκληρωθεί η β΄ φάση βιολογικού καθαρισμού) στην καρδιά των δήμων Πειραιά, Κερατσινίου, Δραπετσώνας, Νίκαιας, Περάματος, Σαλαμίνας και Αμπελακίων, σε πλήρη αντίθεση με τα οριζόμενα ως προς τη λάσπη, στον ισχύοντα Περιφερειακό Σχεδιασμό Διαχείρισης Στερεών Αποβλήτων της Αττικής;
     Ύστερα από τα πιο πάνω, ερωτάται ο κύριος Υπουργός ποια μέτρα προτίθεται να πάρει ώστε:
     Να υλοποιηθεί άμεσα η δέσμευση της Κυβέρνησης για την ταχεία απομάκρυνση των τεραστίων ποσοτήτων της αποθηκευμένης στην Ψυττάλεια λάσπης (εκατόν πενήντα χιλιάδες – διακόσιες χιλιάδες τόνοι), η οποία εγκυμονεί σοβαρούς κινδύνους για το Σαρωνικό αλλά και για τη δημόσια υγεία, υποβαθμίζοντας έτσι μια εγκατάσταση (ΚΕΛΨ), η οποία συγχρηματοδοτήθηκε και με κοινοτικούς πόρους;
     Να συνεχιστεί απρόσκοπτα και να ολοκληρωθεί ο διεθνής διαγωνισμός του ΥΠΕΧΩΔΕ για την ξήρανση της λάσπης, ως οριστική λύση του προβλήματος, χωρίς καύση (αεριοποίηση); ».
     Θα απαντήσει ο Υφυπουργός κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και  Δημοσίων Έργων): Κύριε Πρόεδρε, υπάρχει ένα βεβαρημένο ιστορικό στο όλο θέμα και απορώ πώς ο κύριος Βουλευτής το ξεχνάει. 
     Το 1998 προκηρύχθηκε η β΄ και η γ΄ φάση του καθαρισμού των λυμάτων όλου του Λεκανοπεδίου και μετά από επτά χρόνια ο προϋπολογισμός του έργου διπλασιάστηκε και κυρίως δεν κατασκευάστηκε η αρχικώς προβλεπόμενη μονάδα ξήρανσης του προϊόντος, απαραίτητη για τη διάθεση αυτών των περίφημων οκτακοσίων περίπου τόνων λάσπης την ημέρα, μετά την ολοκλήρωση και του δευτερογενούς καθαρισμού και του τριτογενούς.
     Συνεπώς υπήρχε ένα μείζον πρόβλημα, το οποίο κράτησε περί τα επτά χρόνια. Το πρόβλημα αυτό έγινε ακόμα οξύτερο το 2003, όταν έγινε η κατολίσθηση στο ΧΥΤΑ Άνω Λιοσίων. Ο ΧΥΤΑ έπαψε να παίρνει λάσπη και η τότε λάσπη άρχισε να συσσωρεύεται στην Ψυττάλεια, μια διαδικασία η οποία αν θέλετε είχε κάποιες εγγυήσεις για τη μη μόλυνση της θαλάσσιας περιοχής, αλλά οπωσδήποτε –και εδώ έχετε δίκιο- κάθε άλλο παρά δόκιμη ήταν για την πέριξ περιοχή, λόγω κυρίως των οσμών και της ενδεχόμενης ανάπτυξης ορισμένων εντόμων.
     Συνεπώς οξύ πρόβλημα παρελήφθη το Μάρτιο του 2004, το οποίο δεν είχε καν δρομολογημένες λύσεις για την αντιμετώπισή του. Και παράλληλα υπήρχαν καταγγελίες από την Ευρωπαϊκή Ένωση, λόγω του γεγονότος ότι κόπηκε στο δρόμο η μονάδα ξήρανσης, εξ ου και αφαιρέθηκαν πιστώσεις από τη μονάδα που κατασκευάστηκε από τους κοινοτικούς πόρους και δεύτερον βέβαια για την περιβαλλοντικά απαράδεκτη προσωρινή λύση της απόθεσης λάσπης στην Ψυττάλεια.
     Δράσεις τώρα του Υπουργείου: Πρώτον, προκηρύχθηκε αμέσως ο διαγωνισμός για την ξήρανση της λάσπης, που ήταν και αρμοδιότητος του ΠΕΧΩΔΕ σαν έργο. Έχει προχωρήσει ο διαγωνισμός, έχουν ήδη αντιμετωπισθεί σε πρώτη φάση οι επτά προσφορές, όσον αφορά τη νομιμότητά τους και προχωρούμε στη δεύτερη φάση της εξέτασης των τεχνικών χαρακτηριστικών τους. Συνεπώς καμία καθυστέρηση δεν υπάρχει. Προχωρούμε κανονικά για την ανακήρυξη του μειοδότη της οριστικής λύσης ξήρανσης.
     Δεύτερον, η ΕΥΔΑΠ -ως καθ’ ύλην αρμόδια για τη διαχείριση της λάσπης- προκήρυξε διαγωνισμό για το τι θα γίνει με τη λάσπη έως ότου ολοκληρωθεί η ξήρανση, δηλαδή γι’ αυτά τα περίφημα δύο-τρία χρόνια που χρειάζονται για να γίνει το εργοστάσιο ξήρανσης.
     Μειοδότης ανεδείχθη μία λύση και κάποιος όμιλος ο οποίος πρότεινε αντί της μεταφοράς των επτακοσίων τόνων σε κάποια χωματερή για θάψιμο ή για άλλη χρήση, την προσωρινή ξήρανση και αεριοποίηση επί τόπου με εγκαταστάσεις οι οποίες είναι μεταφερόμενες, βάσει μίας ορισμένης τεχνολογίας που εφαρμόζεται ήδη εν μέρει σε μερικές περιοχές του κόσμου.
     Λόγω ακριβώς ευαισθησίας, ο Υπουργός όχι μόνο αυτό δεν το έχει αποκρύψει, αλλά συνεκάλεσε -όπως θα ξέρετε ασφαλώς- την προηγούμενη εβδομάδα μια ευρύτερη σύσκεψη, παρουσία όλων των δημάρχων της περιοχής και ανακοίνωσε δύο πράγματα: 
     Πρώτον, ότι η μόνιμη ξήρανση προχωρεί απρόσκοπτα και θα ολοκληρωθεί και δεύτερον, ότι η όποια λύση του μειοδότη πρέπει να πληροί τους περιβαλλοντικούς όρους της οδηγίας 2000/77, οι οποίοι ορίζουν τα όρια των εκπομπών, ώστε να μη ρυπαίνεται η περιοχή έστω και κατ’ ελάχιστο. 
     Αναμένουμε, λοιπόν, την εξέλιξη των έργων της διαχείρισης από την ΕΥΔΑΠ, όντας κι εσείς κι εγώ ασφαλώς βέβαιοι ότι σε περίπτωση οποιασδήποτε αδυναμίας της λύσης αυτής να καλύψει τα περιβαλλοντικά αναγκαία ή οποιαδήποτε άλλη ουσιώδη αδυναμία, θα ακυρωθεί και θα προχωρήσουμε σε μιαν άλλη λύση μεταφοράς. Επισημαίνω, όμως, ότι δεν καταλαβαίνω αυτήν την υπερβολική διακριτική ευαισθησία μεταξύ δύο λύσεων, εκ των οποίων η μία, αν είναι περιβαλλοντικά δόκιμη, καλύπτει πλήρως –επαναλαμβάνω- τις προδιαγραφές των εκπομπών χωρίς να κουβαλάει επτακόσιους τόνους λάσπη την ημέρα, με τα φορτηγά που ξέρετε, ανά το Λεκανοπέδιο. Η δε άλλη λύση τα κουβαλάει, τα πηγαίνει κάπου και τα αποθέτει, με αποτέλεσμα προφανώς την ταλαιπωρία όλων των πέριξ της περιοχής δήμων και βεβαίως τη μεταφορά της ρύπανσης, με μια ωραία βόλτα πολλών χιλιομέτρων, σε όλο το Λεκανοπέδιο.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Πατσιλινάκος έχει το λόγο.
     ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
     Κύριε Υπουργέ, εμείς και να θέλουμε να ξεχάσουμε, δεν μπορούμε γιατί μένουμε ακριβώς απέναντι από την Ψυττάλεια. Οι κάτοικοι του Περάματος, του Κερατσινίου, της Δραπετσώνας, του Πειραιά και της Σαλαμίνας κάθε μέρα αντιμετωπίζουν αυτήν την κατάσταση. Πιστεύουμε ότι είμαστε μπροστά σε μια μεγάλη συμπαιγνία. Η Κυβέρνηση, δηλαδή, στηρίχθηκε στις μεγάλες καθυστερήσεις, υπερβάσεις, που είχε το έργο της Ψυττάλειας και προσπαθεί να περάσει την καύση με τη μορφή της αεριοποίησης. Και αυτό δεν θα γίνει μόνο για τη λάσπη της Ψυτάλλειας, αλλά έχουν σκοπό να γίνεται και για τα στερεά απορρίμματα καύσιμη αεριοποίηση.
     Είναι γνωστό ότι οι Γερμανοί, εδώ και είκοσι χρόνια, παλεύουν να μας επιβάλλουν αυτή τη λύση. Πολλά χρόνια ο Δήμος Φυλής μοίραζε κασέτες σχετικά με τη γερμανική τεχνολογία και έκανε συνέδρια για την καύση των απορριμμάτων. Ταυτόχρονα στην Κεφαλονιά, στο συνέδριο της ΚΕΔΚΕ, ήρθε ο ίδιος ο Επίτροπος της Κοινότητας για να μας πείσει ότι πρέπει να κάνουμε καύση. Αυτό, όμως, είναι αντίθετο με τον περιφερειακό σχεδιασμό που υπάρχει μέχρι και σήμερα και που απαγορεύει την καύση για τα στερεά απόβλητα, ιδίως της Αττικής. Ο πλήρης βιολογικός καθαρισμός δεν έχει λειτουργήσει ακόμα, ένα μέρος του μόνο. Πρέπει, λοιπόν, να γίνει άμεσα η μεταφορά της λάσπης, να αποτραπεί ο κίνδυνος της καύσης και να ξεχάσουμε και την κοινοτική οδηγία, την οποία σωστά δεν έχουμε κυρώσει. 
     Κύριε Υπουργέ, εγώ θα επικαλεστώ και την επιστημονική σας ιδιότητα και την προηγούμενη ιδιότητά σας σαν διοικητή της ΔΕΗ και Πρύτανη του Πολυτεχνείου. Θυμάστε το «θηρίο», το φουγάρο της ΔΕΗ. Να μην έχουμε ένα παρόμοιο «θηρίο», που καθημερινά θα μολύνει τις περιοχές μας.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πατσιλινάκο.
     Κύριε Υπουργέ, έχετε το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, ξεκινάω από το μείζον θέμα της ενδιάμεσης περιόδου, τι γίνεται ωσότου η κάποια λύση –η προσωρινή επαναλαμβάνω πάντα- αρχίσει να εφαρμόζεται. Σήμερα ήδη μεταφέρεται λάσπη, η οποία σιγά-σιγά απαλλάσσει την Ψυττάλεια από το πράγματι βαρύ φορτίο των εκατόν τριάντα χιλιάδων τόνων περίπου, που υπάρχει. Με κάποιες διακοπές ελπίζουμε να συνεχιστεί. 
     Πάμε τώρα στην καύση και στην αεριοποίηση. Ρητά δήλωσε ο κ. Σουφλιάς ενώπιον όλων ότι η όποια λύση δεν αποτελεί πρόκριμα για καύση και αεριοποίηση γενικώς αποβλήτων, στερεών ή υγρών, στο Λεκανοπέδιο. Το δήλωσε ρητά δύο φορές και ανακοινώθηκε μετά και στους δημοσιογράφους στην συνέντευξη που ακολούθησε. 
     Συνεπώς συμμερίζομαι την ευαισθησία σας. Η καύση και η αεριοποίηση δεν αποτελούν λύση για περιοχές με κάποιες δύσκολες κλιματολογικές συνθήκες. Και πρέπει, μόνο εφόσον πληρούνται στην ουσία οι προδιαγραφές και όχι μόνο από τις οδηγίες, να εφαρμόζονται και μάλιστα επιλεκτικά.
     Και τρίτον, για να κλείσω, νομίζω ότι οι φόβοι σας δεν είναι δικαιολογημένοι, διότι, επαναλαμβάνω, ότι καμία λύση δεν οριστικοποιήθηκε ακόμα. Υπάρχει ένας μειοδότης. Δεν υπάρχει καμία συμπαιγνία. Με έκπληξη όλοι είδαμε μειοδοσία στη λύση αυτή -οι άλλες δύο λύσεις προέβλεπαν μεταφορά- και συνεπώς περιμένουμε τα αποτελέσματα, για να τηρήσουμε και την ουσία των πραγμάτων, δηλαδή, την οικονομικότερη δυνατή διαχείριση λάσπης, ώστε να οριστικοποιηθεί ή να ακυρωθεί η προκριθείσα λύση.
     Και με τη δική σας και με τη δική μας περιβαλλοντική ευαισθησία, ας περιμένουμε, ενώ παράλληλα προχωρούμε ταχύτατα στην οριστική ξήρανση, έτσι ώστε το πρόβλημα αυτό να λυθεί μετά από δύο χρόνια και να μην υπάρχει πλέον θέμα αεριοποίησης ή άλλης ανάλογης λύσης επί τόπου.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Η τελευταία επίκαιρη ερώτηση με αριθμό 686/22-2-2005 της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με το χρονοδιάγραμμα ολοκλήρωσης των υδραυλικών και των έργων αντιπλημμυρικής προστασίας στην περιοχή του Έβρου κλπ διαγράφεται λόγω κωλύματος της κυρίας Βουλευτού.
     Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 55/28/9.2.2005 επερώτηση των Βουλευτών του ΠΑΣΟΚ κυρίων Μαρίας Δαμανάκη, Βασιλείου Έξαρχου, Χρύσας Μανωλιά, Ελπίδας Τσουρή, Ευαγγελίας Σχοιναράκη- Ηλιάκη, Εμμανουήλ Φραγκιαδουλάκη, Χρήστου Αηδόνη, Αθανάσιου Αλευρά, Δημητρίου Ανδρουλάκη, Μιλτιάδη Βέρρα, Αγγελικής (Άντζελας) Γκερέκου, Ιωάννη Διαμαντίδη, Ροδούλας Ζήση, Κωνσταντίνου Καϊσερλή, Μιχαήλ Καρχιμάκη, Απόστολου Κατσιφάρα, Βασιλείου Κεγκέρογλου, Ελένης Κούρκουλα, Δημητρίου Λιντζέρη, Στυλιανού Ματζαπετάκη, Αθανασίας Μερεντίτη, Μάρκου Μπόλαρη, Έκτορα Νασιώκα, Εμμανουήλ Όθωνα, Βασιλείου Οικονόμου, Μιχαήλ Παντούλα, Ιωάννη Παρασκευά, Γεωργίου Πασχαλίδη, Φίλιππου Πετσάλνικου, Αναστασίας (Συμβάνας) Ράπτη, Παναγιώτη Ρήγα, Κωνσταντίνου Ρόβλια, Νικολάου Σαλαγιάννη, Παναγιώτη Σγουρίδη, Εμμανουήλ Σκουλάκη, Εμμανουήλ Στρατάκη, Θεοδώρας Τζακρή, Βασιλείου Τόγια, Απόστολου Φωτιάδη, Χρήστου Χαΐδου, Φώτη Χατζημιχάλη, Νικολάου Χριστοδουλάκη, Τηλέμαχου Χυτήρη, προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με τη λειτουργία των Περιφερειακών Πανεπιστημίων.
     Πριν δώσω το λόγο στον πρώτο επερωτώντα, ήθελα να σας γνωρίσω ότι ως Κοινοβουλευτική Εκπρόσωπος του ΠΑΣΟΚ ορίζεται η κ. Μαρία Δαμανάκη, με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημητρίου Ρέππα.
     Το λόγο έχει ο πρώτος εκ των επερωτώντων κ. Βασίλειος Έξαρχος.
     ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, είναι αλήθεια ότι ζούμε σε μια εποχή έντονου ανταγωνισμού, σε μια παγκοσμιοποιημένη κοινωνία, γι’ αυτό είμαστε υποχρεωμένοι να κάνουμε κρίσιμες επιλογές τώρα, έτσι ώστε αξιοποιώντας όλα τα συγκριτικά μας πλεονεκτήματα και ξεπερνώντας υπαρκτές αδυναμίες, να συμμετάσχουμε ενεργά στο διεθνή καταμερισμό εργασίας, πλούτου και κυρίως γνώσης. Η επένδυση στη γνώση και στην έρευνα, η επένδυση στην παιδεία, πρέπει να είναι η μεγάλη προτεραιότητα για τη χώρα μας. Είναι θετικό ότι δεν υπάρχει πλέον καμία αμφιβολία σε κανέναν πως η επένδυση στην παιδεία αποτελεί το πιο ισχυρό συγκριτικό πλεονέκτημα σε ατομικό και κοινωνικό επίπεδο για το σήμερα και το αύριο, όχι μόνο σε εθνικό, αλλά και σε ευρωπαϊκό και σε παγκόσμιο επίπεδο.
     Κυρίες και κύριοι συνάδελφοι, η παιδεία μας είναι αυτή που θα δημιουργήσει νέες δυνατότητες στην παραγωγή. Η παιδεία είναι αυτή που θα δώσει νέα δυναμική στην περιφερειακή ανάπτυξη, στην αγροτική οικονομία, στην προώθηση των επενδύσεων, στην αναβάθμιση του τουρισμού, εξασφαλίζοντας εργασία, εξασφαλίζοντας απασχόληση στις νέες και στους νέους όχι μόνο στα μεγάλα αστικά κέντρα, αλλά σε κάθε γωνιά της ελληνικής υπαίθρου, σε κάθε γωνιά της χώρας μας.
     Συγχρόνως, η παιδεία μας, πέρα από τη σύνδεσή της με τις ανάγκες της παραγωγής, οφείλει να συμβάλλει στην προώθηση αξιών, να παρέχει εφόδια ζωής στους πολίτες, απελευθερώνοντας δημιουργικές δυνάμεις, αναδεικνύοντας τον πολιτισμό μας, την ιστορία μας, την κοινωνική μας αλληλεγγύη και αυτογνωσία, προωθώντας νέες πρακτικές στις σχέσεις κράτους και πολίτη, προωθώντας ένα νέο ήθος στη δημόσια ζωή, στηρίζοντας μια νέα, σύγχρονη εθνική αυτοπεποίθηση.
     Για να μπορέσει όμως η παιδεία μας να ανταποκριθεί σ’ αυτόν τον πολύ σημαντικό ρόλο απαιτείται ένα εκπαιδευτικό σύστημα υψηλού επιπέδου που παρέχει σε όλες και σε όλους ίσες ευκαιρίες, που παρέχει πραγματικά δωρεάν παιδεία. Στη χώρα μας τα τελευταία χρόνια έγιναν σοβαρά βήματα σε ό,τι αφορά στις βασικές υποδομές της εκπαίδευσης. Διευρύνθηκαν τα πεδία σπουδών. Σχεδόν κάθε περιφέρεια έχει πλέον το δικό της πανεπιστήμιο ή τεχνολογικό ίδρυμα. Και ενώ ο στόχος πλέον θα έπρεπε να είναι όχι απλά η εύρυθμη λειτουργία των ιδρυμάτων τριτοβάθμιας εκπαίδευσης κυρίως –αυτό αφορά το αντικείμενο της επερώτησης- αλλά η διασφάλιση και η εμβάθυνση της ποιότητας της εκπαίδευσης, η αξιολόγηση των παρεχόμενων γνώσεων και η αποκέντρωση του συγκεντρωτικού γραφειοκρατικού μοντέλου διοίκησης που έχει αγγίξει τα όριά του, παρατηρείται μία οπισθοχώρηση. Γίνονται βήματα προς τα πίσω. 
     Η Κυβέρνηση ένα χρόνο περίπου τώρα δείχνει αμήχανη. Δεν έχει σχέδιο. Λείπει το όραμα. Το μόνο που έκανε και κάνει συστηματικά είναι μία προσπάθεια οργανωτικού ελέγχου του συστήματος διοίκησης της εκπαίδευσης για να υπηρετήσει μικροκομματικές, μικροπαραταξιακές σκοπιμότητες. Ο τόσο απαραίτητος εθνικός διάλογος για την παιδεία καρκινοβατεί, ναρκοθετείται και είναι μεγάλη η ευθύνη της Κυβέρνησης. 
     Βλέπουμε κάθε μέρα, κυρίες και κύριοι συνάδελφοι, ότι το Εθνικό Συμβούλιο φυλλορροεί και γι’ αυτό είναι ευκαιρία σήμερα και από τη Βουλή να καλέσουμε την Κυβέρνηση να ακούσει τις προτάσεις των φορέων, διότι δεν μπορεί να υπάρξει διάλογος χωρίς τη συμμετοχή όλων των φορέων της εκπαίδευσης. Δεν μπορεί να γίνει νηφάλιος, ουσιαστικός, ανοιχτός διάλογος για την παιδεία με κατάσταση έκτακτης ανάγκης, ιδιαίτερα στην τριτοβάθμια εκπαίδευση, κυρίως λόγω των περικοπών στις χρηματοδοτήσεις. Δεν μπορεί να γίνει ουσιαστικός εθνικός διάλογος για την αξιολόγηση των πανεπιστημιακών τμημάτων και των ΤΕΙ, όταν αδυνατούν ορισμένα τμήματα να πληρώσουν φως, νερό και τηλέφωνο, όπως συμβαίνει σε πολλές περιπτώσεις, όταν αδυνατούν να προσλάβουν έκτακτο προσωπικό λόγω έλλειψης πόρων. Όλα τα περιφερειακά πανεπιστήμια, αλλά ιδιαίτερα αυτά της Θράκης, της Θεσσαλίας, του Αιγαίου και της Κρήτης, λόγω της υποχρηματοδότησης έχουν περιέλθει σε αδιέξοδο, με αποτέλεσμα την αδυναμία να λειτουργήσουν τα προβλεπόμενα τμήματα του δεύτερου εξαμήνου, να κάνουν περικοπές σε προγράμματα σπουδών και να ταλαιπωρούνται χιλιάδες οικογένειες σ’ όλη τη χώρα. 
     Όταν είναι γνωστή, κυρίες και κύριοι συνάδελφοι, η αδυναμία των περιφερειακών πανεπιστημίων να λειτουργήσουν με μόνιμο διδακτικό προσωπικό, η περικοπή της χρηματοδότησης για την πρόσληψη συμβασιούχων είναι βέβαιο ότι τα οδηγεί σε αδιέξοδο, μειώνει το κύρος τους, καθηλώνει την ποιότητα των παρεχόμενων γνώσεων και δημιουργεί πολύ μεγάλα προβλήματα. Εξαιτίας αυτών των περικοπών, η Σύγκλητος του Πανεπιστημίου της Κρήτης αποφάσισε πριν από μερικές μέρες την αναστολή της έναρξης του εαρινού εξαμήνου, επειδή -όπως είπα- λόγω της μείωσης των χρηματοδοτήσεων υπάρχουν μεγάλες ελλείψεις διδακτικού προσωπικού. Συγκεκριμένα καλείται να λειτουργήσει το πανεπιστήμιο με εξήντα διδάσκοντες λιγότερους απ’ όσους χρειάζεται. Επίσης, με ευθύνη του Υπουργείου δεν έχουν ολοκληρωθεί οι διορισμοί ήδη εκλεγμένων μελών ΔΕΠ.
     Η ίδια κατάσταση υπάρχει και στο Πανεπιστήμιο Θεσσαλίας, όπου η περικοπή σε σχέση με πέρυσι φθάνει στο ένα τρίτο των πιστώσεων. Επιπλέον από τις πενήντα οκτώ θέσεις μόνιμου προσωπικού που ζητήθηκαν το Υπουργείο ενέκρινε μόνο είκοσι μία θέσεις. Στα ελλείμματα διδασκόντων θα πρέπει ακόμη να προστεθούν και είκοσι έξι θέσεις που κενώθηκαν λόγω συνταξιοδότησης και δεν επαναπροκηρύχθηκαν. 
     Αλλά μήπως και στο Πανεπιστήμιο Αιγαίου δεν είναι ανάλογη η κατάσταση; Μήπως και στο Πανεπιστήμιο Θράκης επίσης δεν υπάρχουν σοβαρές ελλείψεις, αφού από τις εκατόν είκοσι θέσεις έκτακτου διδακτικού προσωπικού που απαιτούνται για την εύρυθμη λειτουργία μόνο ογδόντα προσλήψεις έχουν γίνει;
     Και έχουμε και σ’ αυτό το πανεπιστήμιο καθυστερήσεις σ’ ό,τι αφορά την ολοκλήρωση διαδικασιών για την πρόσληψη μονίμου προσωπικού. 
     Είναι σαφές, κυρίες και κύριοι συνάδελφοι, ότι μ’ αυτή την κατάσταση, μ’ αυτήν την εικόνα στα περιφερειακά πανεπιστήμια δεν μπορούμε να σταθούμε, δεν μπορούμε να συμμετάσχουμε ενεργά στον ενιαίο ακαδημαϊκό χάρτη ανώτατης εκπαίδευσης της Ευρωπαϊκής Ένωσης. 
     Βεβαίως ύστερα από τις διαμαρτυρίες, ύστερα από τις κινητοποιήσεις, ύστερα και από την επερώτηση δόθηκαν κάποιες χρηματοδοτήσεις. Δόθηκε η πρώτη δόση της επιχορήγησης για τη νέα χρονιά. Αλλά αυτά τα χρήματα, κύριε Υπουργέ, είναι σταγόνα στον ωκεανό μπροστά στις πραγματικές ανάγκες που έχουν τα πανεπιστήμια και ιδιαίτερα τα περιφερειακά. 
     Γι’ αυτό, κυρίες και κύριοι συνάδελφοι, εάν θεωρούμε τα περιφερειακά πανεπιστήμια ως ένα κρίσιμο κρίκο στην αλυσίδα που πρέπει να συνδέει τη διάχυση της γνώσης και της έρευνας με την περιφερειακή ανάπτυξη –και έτσι είναι- θα πρέπει τώρα, άμεσα η Κυβέρνηση να εξασφαλίσει τους πρόσθετους πόρους για τις κατεπείγουσες ανάγκες. Και συγχρόνως, Κυβέρνηση και Αντιπολίτευση, εμείς, κύριε Υπουργέ, είμαστε έτοιμοι να συμφωνήσουμε ότι αυτό που προέχει πλέον στη χώρα δεν είναι η ίδρυση νέων τμημάτων με βάση τοπικιστικές διεκδικήσεις, πλην βεβαίως περιπτώσεων τμημάτων που είναι απαραίτητα να έχουμε στη χώρα για να μπορέσουμε να παρακολουθήσουμε τις διεθνείς εξελίξεις στους τομείς της γνώσης και της έρευνας.
     Αυτό που προέχει, λοιπόν, τώρα είναι η στήριξη των ήδη λειτουργούντων πανεπιστημίων, η προκήρυξη θέσεων μόνιμου και βοηθητικού προσωπικού. Διότι νομίζω δεν τιμά τη  χώρα μας το φαινόμενο των περιφερόμενων καθηγητών, των συμβασιούχων καθηγητών οι οποίοι δίκην τσιγγάνων περιφέρονται στα διάφορα πανεπιστήμια της χώρας για να μπορέσουν να καλύψουν διδακτικές τρύπες και να έχουν κάποιες ώρες διδασκαλίας, ενώ είναι βέβαιο ότι έχουμε διαπιστώσει –και νομίζω ότι σ’ αυτό θα συμφωνήσουμε- ότι αυτό το φαινόμενο πρέπει να εκλείψει. Και σ’ αυτό είμαστε έτοιμοι να ακούσουμε τις προτάσεις σας. 
     Αυτό που προέχει επίσης είναι να βελτιώσουμε τις κτιριακές και εργαστηριακές υποδομές των περιφερειακών πανεπιστημίων, να βελτιώσουμε τις εκπαιδευτικές και ερευνητικές υπηρεσίες που παρέχουν. 
     Κύριε Υπουργέ, επειδή είσθε και Θεσσαλός και, κύριε Πρόεδρε, απ’ ό,τι διαπιστώνω εδώ θα έχουμε συμφωνία γιατί προεδρεύει επίσης Θεσσαλός, καταθέτω στα Πρακτικά της Βουλής μια ανακοίνωση της γενικής συνέλευσης του Ιατρικού Τμήματος του Πανεπιστημίου Θεσσαλίας, ενός τμήματος με πολύ μεγάλη προσφορά όπου Πρόεδρος είναι ο καθηγητής κ. Σταθάκης, το οποίο τμήμα με απόφασή του κρούει τον κώδωνα του κινδύνου για την ανάγκη βελτίωσης των υποδομών στο πανεπιστημιακό νοσοκομείο. Και δεν είναι νοσοκομείο της Λάρισας, δεν είναι νοσοκομείο της Θεσσαλίας, αλλά είναι νοσοκομείο της κεντρικής Ελλάδας. Η ανακοίνωση  αναφέρεται στην ανάγκη και πρόσληψης προσωπικού που είναι απαραίτητο για να λειτουργήσει καλύτερα η εκπαίδευση των φοιτητών της Ιατρικής και ανοίγματος νέων κλινικών που επίσης είναι απαραίτητες αλλά και γενικότερα στη βελτίωση της εργαστηριακής υποδομής, γιατί νομίζω ότι αυτό θα συμβάλλει στην αναβάθμιση και του επιπέδου σπουδών που παρέχει η Ιατρική Σχολή του Πανεπιστημίου Θεσσαλίας.
     (Στο σημείο αυτό ο Βουλευτής κ. Βασίλειος Έξαρχος  καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Βεβαίως, κύριε Υπουργέ, είμαστε έτοιμοι να δούμε, να αξιολογήσουμε μέσα από ανοικτές και διαφανέστατες θα έλεγα διαδικασίες και την προσφορά του εκπαιδευτικού δυναμικού στα περιφερειακά πανεπιστήμια, όχι όμως με μια λογική την οποία είδαμε στον Τύπο από την κυρία Υπουργό, υποβάθμισης του κύρους, της προσωπικότητας και του έργου που παράγεται σ’ αυτά τα πανεπιστήμια. Διότι η συντριπτική πλειοψηφία των καθηγητών και των περιφερειακών πανεπιστημίων κάνει καλά την δουλειά του και ορισμένοι έχουν πρωτιές όχι μόνο σε ευρωπαϊκό αλλά και σε παγκόσμιο επίπεδο. Άρα, η όποια αξιολόγηση είναι απαραίτητη πρέπει να συνδέεται και με τη στήριξη προκειμένου να μπορέσουν να ανταποκριθούν σ’ αυτόν τον κρίσιμο ρόλο τα περιφερειακά πανεπιστήμια.
     Κυρίες και κύριοι συνάδελφοι, είναι σαφές ότι οι διαμαρτυρίες των πανεπιστημίων, αυτό που διεκδικεί σύσσωμη η εκπαιδευτική κοινότητα, φοιτητές, καθηγητές, γονείς, αυτό που εμείς στηρίζουμε, αυτό για το οποίο ελέγχουμε την Κυβέρνηση, αυτό που αποτελεί κοινή απαίτηση όλων, είναι να δείξει εμπράκτως η Κυβέρνηση το ενδιαφέρον της για το κοινωνικό αγαθό της δημόσιας δωρεάν παιδείας και να της δώσει προτεραιότητα, να τη θωρακίσει απέναντι σε συμφέροντα που επιθυμούν την υποβάθμισή της. 
     Δεν μπορούμε να μιλάμε για ποιοτικά άλματα στην τριτοβάθμια εκπαίδευση χωρίς αύξηση της δημόσιας χρηματοδότησης. 
     Εμείς πιστεύουμε:
     Πρώτον, ότι το ποσοστό χρηματοδότησης της παιδείας από τον κρατικό προϋπολογισμό πρέπει να ανέλθει στο 5% του ΑΕΠ.
     Δεύτερον, στο νέο Κοινοτικό Πλαίσιο Στήριξης το 40% να επενδυθεί στον άνθρωπο, στην παιδεία και στην καινοτομία. 
     Τρίτον, οι δαπάνες για την παιδεία και την έρευνα δεν πρέπει να υπολογίζονται στο δημόσιο έλλειμμα με βάση το Σύμφωνο Σταθερότητας, διότι αλλιώς είναι βάσιμος ο φόβος μας ότι τις οδυνηρές συνέπειες της περίφημης απογραφής που ήδη είναι ορατές, θα τις πληρώσει –τις πληρώνει και σήμερα- αύριο και η παιδεία. 
     Κυρίες και κύριοι συνάδελφοι, δώδεκα περίπου μήνες τώρα, η κοινωνία ολόκληρη περιμένει από την Κυβέρνηση σαφείς απαντήσεις, περιμένει έργα και πράξεις, περιμένει προτάσεις, ολοκληρωμένη πολιτική. Τα ωραία λόγια, οι επικοινωνιακοί χειρισμοί, η μίζερη διαχείριση με στόχο τον έλεγχο της παιδείας, δεν οδηγούν σε λύσεις και απογοητεύουν τους πολίτες.
     Εμείς, ιδιαίτερα στα θέματα της παιδείας, που είναι θέματα υψηλής προτεραιότητας για τη χώρα, ασκούμε και θα ασκήσουμε εποικοδομητική κριτική, ασκούμε και θα ασκήσουμε αξιόπιστη προγραμματική, μαχητική αντιπολίτευση, γιατί πιστεύουμε ότι απαιτούνται άλματα, απαιτούνται πρωτοβουλίες με έμπνευση και σχέδιο.
     Εμείς, κυρίες και κύριοι συνάδελφοι, θέλουμε να αναμετρηθούμε με τις ανάγκες του σήμερα και του αύριο. Πρέπει όλοι μας, σύσσωμη η Βουλή, να πάρουμε αποφάσεις με το βλέμμα στραμμένο στο μέλλον.
     Ένα είναι βέβαιο, ότι η παιδεία μας αξίζει μια καλύτερη προοπτική. Φαίνεται από τα πρώτα δείγματα γραφής ότι η Κυβέρνηση δεν μπορεί να διασφαλίσει αυτήν την καλύτερη προοπτική. Αυτή όμως την καλύτερη προοπτική τη ζητούν οι σπουδαστές, τη ζητούν οι εκπαιδευτικοί, τη ζητούν οι γονείς, η κοινωνία ολόκληρη. Και γι’ αυτήν την καλύτερη προοπτική εμείς θα αγωνιστούμε με όλες μας τις δυνάμεις.
     Σας ευχαριστώ, κύριε Πρόεδρε.
     ( Χειροκροτήματα από την πτέρυγα του ΠΑΣΟΚ )
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Το λόγο έχει η κ. Χρύσα Μανωλιά.
     ΧΡΥΣΑΝΘΗ  ΜΑΝΩΛΙΑ: Ευχαριστώ, κύριε Πρόεδρε.
     Είναι οφθαλμοφανής στον καθένα, κύριοι συνάδελφοι, η φοβερή έξαρση υποχρηματοδότησης των πανεπιστημίων μας που βιώνουμε σήμερα. Για παράδειγμα, ξέρετε ότι το ’99 η χρηματοδότηση του πανεπιστημίου της περιοχής μου, του Δημοκρίτειου Πανεπιστημίου Θράκης, αντιστοιχούσε ανά φοιτητή σε 960 ευρώ, 9.000.000 ευρώ η χρηματοδότηση σε εννιά χιλιάδες περίπου φοιτητές και σήμερα αντιστοιχεί σε 500 ευρώ αφού έχουμε 11.000.000 ευρώ χρηματοδότηση και είκοσι χιλιάδες περίπου φοιτητές;
     Ποια λογική εξήγηση υπάρχει στο ότι ενώ στον περσινό προϋπολογισμό η χρηματοδότηση του Δημοκρίτειου Πανεπιστημίου Θράκης ήταν 11.700.000 ευρώ, όταν –και να το λάβουμε αυτό υπόψη- τα τμήματα διεύρυνσης του πανεπιστημίου χρηματοδοτούνταν από το πρόγραμμα ΕΠΕΑΕΚ –και σημειώνω ότι η λειτουργία τους απαιτούσε 3.600.000 ευρώ- και φέτος η χρηματοδότηση είναι 11.000.000 ευρώ, μειωμένη ακόμη και σε απόλυτο αριθμό όταν η λειτουργία και των τμημάτων διεύρυνσης θα πληρώνεται πλέον από τον κρατικό προϋπολογισμό, αφού τελείωσε το ΕΠΕΑΕΚ; Ουσιαστικά καλείται να λειτουργήσει το Δημοκρίτειο Πανεπιστήμιο Θράκης φέτος με 35% μειωμένη χρηματοδότηση.
     Ξέρετε, κύριε Υπουργέ, πόσο θα πάτε το χρέος του Δημοκρίτειου Πανεπιστημίου Θράκης μ’ αυτόν τον τρόπο αντιμετώπισης στο τέλος του 2005; Από 8.000.000 ευρώ που είναι τώρα θα το πάτε στα 12.000.000 ευρώ, όπως εγγράφως και αναλυτικά σας έκαναν γνωστό και οι πρυτανικές αρχές. Το τελευταίο δεκαήμερο άλλη κουβέντα και άλλη αγωνία δεν υπήρχε εκτός από το πώς θα αντιμετωπισθεί η κατάσταση μετά από το τελεσίγραφο που ήρθε από τη ΔΕΗ που έλεγε ότι θα προχωρήσει σε διακοπή παροχής ρεύματος αν δεν πληρωθούν τα χρωστούμενα. Και να τα παρακαλετά και να πάλι το χτύπημα των θυρών του Υπουργείου! Πρωτάκουστα πράγματα! Οποίος ευτελισμός, κάθε λίγο να αποσπώνται από τα καθήκοντά τους οι πρυτανικές αρχές και όχι μόνο για να απασχοληθούν επί ημέρες αν θα κόψει η ΔΕΗ το ρεύμα. Και στο τέλος το μαγικό χέρι του Υπουργείου επεμβαίνει μεγαλόψυχα και ο κίνδυνος αποσοβείται. Όμως ο επόμενος λογαριασμός δεν θα αργήσει και θα έχουμε πάλι τα ίδια. Μια κακόγουστη φάρσα. 
     Έλεος, κύριε Υπουργέ. Δεν μπορεί να ευτελίζονται έτσι υψηλοί θεσμοί, γιατί δεν μπορείτε να διαχειριστείτε και να αντιμετωπίσετε τα προβλήματα που εσείς δημιουργήσατε στην οικονομία με τον τρόπο που αποφασίσατε να προχωρήσετε στην περιβόητη απογραφή. Μία-μία προβάλλουν οι επιπτώσεις της και είναι οδυνηρές παντού. Αυτό γίνεται και στα πανεπιστήμια με την περικοπή των πιστώσεων, που στην επερώτησή μας τη χαρακτηρίσαμε αυθαίρετη. Μπορείτε να μας εξηγήσετε πώς προέβητε σ’ αυτήν την περικοπή; Με ποιο σκεπτικό; Είναι αποτέλεσμα κάποιας διαφανούς διαδικασίας που το αποτέλεσμά της κατέδειξε ότι για παράδειγμα υπήρχαν σπατάλες και ότι μπορούν τα πανεπιστήμια να λειτουργήσουν σωστά και μ’ αυτήν τη χρηματοδότηση που τους δίδετε; Υπάρχει τέτοια διαδικασία; Όχι, βέβαια. Άρα η περικοπή των πιστώσεων, άλλη σκοπιμότητα εξυπηρετεί, όπως φάνηκε ξεκάθαρα και από τον προϋπολογισμό που κατατέθηκε.
     Αλήθεια, κύριε Υπουργέ, πώς μ’ αυτήν την υπό χρηματοδότηση που σημαίνει αρνητικές επιπτώσεις σε μια σειρά λειτουργιών και δεδομένων των πανεπιστημίων, (αναλογία μελών ΔΕΠ -φοιτητών, αριθμό και ποιότητα συνεδρίων, υποδομές, μεταπτυχιακές σπουδές κλπ.), θα κάνουμε το τολμηρό βήμα της αξιολόγησής τους και δεν θα μας γυρίσει αυτό μπούμερανγκ; Πώς θα καλύψουμε τους απαιτούμενους δείκτες; Πώς θα ανταποκριθούμε στα κριτήρια; Και πώς ετοιμάζεστε για το ναι στη συνάντηση του Μπέργκεν; Έχετε συγκεκριμένο σχέδιο-πρόταση για το τι θα αξιολογείται, ποιος θα αξιολογεί, με ποια μέθοδο και ποια θα είναι η χρήση του αποτελέσματος της αξιολόγησης; Για παράδειγμα, θα τιμωρήσετε ένα πανεπιστήμιο αν δεν καλύπτει τα κριτήρια; Πώς όμως αφού υποχρηματοδοτείται; 
     Μήπως αλήθεια μοναδική σας στόχευση είναι ένα συγκεκριμένο αποτέλεσμα της αξιολόγησης, τέτοιο που να απαξιώνει τα πανεπιστήμιά μας, τέτοιο που να δείχνει μαραζωμένα κάποια πανεπιστήμια για να περάσετε εύκολα στα ιδιωτικά πανεπιστήμια; 
     Κύριε Υπουργέ, με τους χειρισμούς σας τα πανεπιστήμιά μας δυσλειτουργούν. Δεν μπορούν να υλοποιήσουν το πρόγραμμα λόγω έλλειψης διδακτικού προσωπικού. Δεν μπορούν να σχεδιάσουν. Υπάρχει αρρυθμία και αναταραχή. Μπορεί να χαθεί το εξάμηνο. Γι’ αυτό να αναλάβετε τις ευθύνες σας, να κάνετε κάτι για να διορθωθεί η κατάσταση, γιατί η ευθύνη όλων μας είναι μεγάλη για την όλο και καλύτερη λειτουργία των πανεπιστημίων μας, τα οποία σημειωτέον δεν είναι μόνο εκπαιδευτικά ιδρύματα, αλλά είναι και συστατικά κομμάτια της ανάπτυξής μας και δη της περιφερειακής ανάπτυξης. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Η κ. Τσουρή έχει το λόγο.
     ΕΛΠΙΔΑ ΤΣΟΥΡΗ: Κύριε Πρόεδρε, δεν μπορώ να αφήσω ασχολίαστο το γεγονός ότι η απουσία της αρμοδίας Υπουργού από συζήτηση επερώτησης η οποία υπάγεται στην αρμοδιότητά της, δεν είναι κάτι που είθισται στην κοινοβουλευτική πρακτική. Αν αυτό είναι δείγμα σεμνότητας και ταπεινότητας, σοβαρότητας και σεβασμού στους θεσμούς, τότε ο καθένας μπορεί να βγάλει τα συμπεράσματά του.
     Κύριοι συνάδελφοι, τα αδιέξοδα τα οποία με ευθύνη της Κυβέρνησης ταλανίζουν καθημερινά την ελληνική κοινωνία, είναι πλέον αναμφισβήτητα και στον τομέα της οικονομίας και στον τομέα της εξωτερικής πολιτικής και στον τομέα της λεγόμενης καθημερινότητας και βέβαια στην παιδεία.
     Ειδικά στο χώρο της παιδείας μετά από ένα χρόνο αποτυχημένων παρεμβάσεων, η ελληνική κοινωνία παρακολουθεί με έκπληξη τις τραγικές εξελίξεις αφ’ ενός με τον περίφημο εθνικό διάλογο ο οποίος βέβαια τείνει να εξελιχθεί σε μονόλογο, αφού ο ένας μετά τον άλλο οι εμπλεκόμενοι φορείς αποχωρούν και αφ’ ετέρου με τον κίνδυνο πριν από λίγες μέρες να μπει λουκέτο σε σχολές των περιφερειακών πανεπιστημίων εξαιτίας των οικονομικών περικοπών στις οποίες προχώρησε η Κυβέρνηση. 
     Εξαρχής, θέλω να επισημάνω ότι η συρρίκνωση των περιφερειακών πανεπιστημίων εμπλέκει τις τοπικές οικονομίες και κοινωνίες της περιφέρειας. Δημιουργεί αρνητικές επιπτώσεις σε ευαίσθητες περιοχές, όπως είναι τα νησιά του Αιγαίου και όπου το πανεπιστήμιο εκτός από τον εκπαιδευτικό του ρόλο επιτελεί και ευρύτερο κοινωνικό, αναπτυξιακό και εν τέλει εθνικό ρόλο. 
     Θέλω, κύριε Υπουργέ, για ιστορικούς λόγους να επισημάνω ότι αμέσως μετά την ίδρυση του Πανεπιστημίου του Αιγαίου από την κυβέρνηση του ΠΑΣΟΚ και τον αείμνηστο Ανδρέα Παπανδρέου, το Πανεπιστήμιο της Σμύρνης μετονομάστηκε επίσης σε Πανεπιστήμιο Αιγαίου. 
     Ασφαλώς το Πανεπιστήμιο Αιγαίου δεν είναι το μόνο που λειτουργεί σε ακριτικές περιοχές ούτε είναι το μόνο το οποίο έχει τμήματα και σχολές τα οποία είναι διασκορπισμένα σε πέντε διαφορετικούς νομούς και βέβαια δεν είναι το μόνο το οποίο είναι εγκατεστημένο σε νησιωτικές περιοχές. Είναι όμως το μόνο που έχει ταυτόχρονα αυτά τα ιδιαίτερα χαρακτηριστικά και νομίζω ότι αυτό το γεγονός από μόνο του είναι αυτό το οποίο μας ωθεί στο συμπέρασμα ότι η πολιτεία οφείλει περισσότερη ευαισθησία στο Πανεπιστήμιο Αιγαίου, πολύ περισσότερο αν συνυπολογίσουμε ότι το μέγεθός του έχει σχεδόν υπερδιπλασιαστεί την τελευταία οκταετία. 
     Παρ’ όλα αυτά, στο πλαίσιο των ευρύτερων περικοπών τις οποίες επιχειρήσατε στο χώρο της παιδείας και παρά τις προεκλογικές σας δεσμεύσεις, περικόψατε, δραματικά, τις πιστώσεις στο Πανεπιστήμιο Αιγαίου, εγκρίνατε ελάχιστες θέσεις μόνιμου προσωπικού. Επίσης καθυστερεί η αύξηση του αριθμού των οργανικών θέσεων, αλλά και ο διορισμός των εκλεγμένων μελών ΔΕΠ. Να σας αναφέρω ενδεικτικά εδώ, κύριε Υπουργέ, ότι μία μόνο σχολή κεντρικού πανεπιστημίου, η Ιατρική Σχολή του Πανεπιστημίου των Αθηνών, έχει τριπλάσιο αριθμό μελών ΔΕΠ απ’ ό,τι συνολικά το Πανεπιστήμιου Αιγαίου. 
     Και βέβαια, ούτε κουβέντα για τη μονιμοποίηση των συμβασιούχων διδασκόντων και συμβασιούχων διοικητικών οι οποίοι μένουν απλήρωτοι για αρκετούς μήνες. Στην ουσία χρειάστηκε να απειληθεί η αναστολή της λειτουργίας του πανεπιστημίου, προκειμένου να ευαρεστηθεί η Κυβέρνηση να καταβάλει κάποιο ποσό το οποίο με νύχια και με δόντια μπορεί να εξασφαλίσει τη λειτουργία του πανεπιστημίου μόνο για το εαρινό εξάμηνο, δηλαδή, για το εξάμηνο που διανύουμε. Και βέβαια, αναρωτιόμαστε όλοι το εξής: Το γεγονός ότι χρειάστηκε να φτάσουμε κυριολεκτικά ένα βήμα πριν τη λήψη τέτοιου είδους ακραίων αποφάσεων είναι τυχαίο ή είναι σαφές δείγμα της γενικότερης πολιτικής της Κυβέρνησης για τη συρρίκνωση των περιφερειακών πανεπιστημίων; 
     Προσωπικά θα πρέπει να υπενθυμίσω ότι είχα προειδοποιήσει την Κυβέρνηση για τα προβλήματα στα οποία οδηγεί η πολιτική της με επίκαιρη ερώτηση από το Μάιο του 2004. 
     Κύριε Υπουργέ, θα πρέπει να γίνει κατανοητό ότι οι πανεπιστημιακοί των περιφερειακών ιδρυμάτων δεν διεκδικούν και δεν υπερασπίζονται θέματα τα οποία αφορούν στην προσωπική επαγγελματική τους κατάσταση. Αντιδρούν στην περικοπή των μισθώσεων η οποία θα έχει σαν αποτέλεσμα τη μείωση του διδακτικού προσωπικού και άρα την περικοπή των μαθημάτων τα οποία παρέχονται στους φοιτητές και κατά συνέπεια, την πτώση του επιπέδου σπουδών και τη μείωση της ανταγωνιστικότητάς τους σε επίπεδο παροχής ποιότητας εκπαίδευσης και επαγγελματικής ανταγωνιστικότητας.
     Η συλλογική αντίδραση διδασκόντων και φοιτητών στην υποβάθμιση των σπουδών τους στα περιφερειακά πανεπιστήμια εκπέμπει ένα ξεκάθαρο μήνυμα το οποίο δεν είναι συντεχνιακό. Αφορά στην ίδια την ουσία της εκπαίδευσης και η Κυβέρνηση οφείλει να το λάβει. 
     Σας ευχαριστώ. 
       (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Τσουρή. 
     Το λόγο έχει η κ. Σχοιναράκη. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
     Κύριε Πρόεδρε, κυρίες και κύριοι συνάδελφοι, τελικά η Κυβέρνηση με την πολιτική της συμπεριφορά στα ζητήματα της παιδείας δείχνει ξεκάθαρα το πώς αντιλαμβάνεται αυτά τα θέματα παιδείας, αλλά και τα θέματα της αποκέντρωσης και ισχυροποίησης της περιφέρειας στην πράξη. 
     Και στα δυο αυτά ζητήματα που εκ των πραγμάτων έχω, όπως και όλοι οι πολίτες και, ιδιαίτερα, εμείς που είμαστε πολίτες της περιφέρειας, ιδιαίτερες ευαισθησίες και όσον αφορά το θέμα της επίκαιρης ερώτησής μας, επανειλημμένα έχω προειδοποιήσει την κυρία Υπουργό, πολύ πριν προκύψουν αυτά τα προβλήματα, ότι με την υφιστάμενη πολιτική και χρηματοδότηση δεν θα μπορέσουν ποτέ να λειτουργήσουν σωστά τα περιφερειακά πανεπιστήμια. 
     Αντί το ζητούμενο να είναι η αναβαθμισμένη τριτοβάθμια εκπαίδευση σε σχέση με το παρελθόν, βρισκόμαστε στο άχαρο σημείο να αγωνιζόμαστε να λειτουργήσουν τα πανεπιστήμια όπως κατά το παρελθόν. Ιδιαίτερα στην περιφέρεια, η πολιτική της παρούσας Κυβέρνησης που είναι–περιφερειακή πολιτική και λογική- αν κρίνουμε από το προεκλογικό της πρόγραμμα, έπρεπε να στοχεύει στην ισχυροποίηση της περιφέρειας. 
     Τελικά, όμως, τα πανεπιστήμια είναι υπό διάλυση. Πώς, αλλιώς, μπορούμε να περιγράψουμε τις εικόνες των οποίων εμείς, ως Βουλευτές της περιφέρειας, γινόμαστε μάρτυρες, δηλαδή το φαινόμενο πως το Πανεπιστήμιο Κρήτης καλείται να λειτουργήσει με πολύ λιγότερους διδάσκοντες απ’ όσους έχει ανάγκη, με περικοπές στις πιστώσεις τους σε όλα τα περιφερειακά πανεπιστήμια και, τελικά, να δημιουργούνται προσκόμματα μέσω γραφειοκρατικών διαδικασιών για την επιλογή των μελών ΔΕΠ;
     Επιπλέον, μπαίνει ένα πολύ μεγάλο ερωτηματικό, σχετικά, με τις απαράδεκτες καθυστερήσεις στους διορισμούς του μόνιμου διδακτικού προσωπικού, που, βεβαίως, θα λύσει ένα μεγάλο θέμα σε σχέση με τους «ιπτάμενους», όπως λένε, καθηγητές, κάτι που κανείς δεν επιθυμεί να συνεχιστεί, αφού και οι θέσεις που αδειάζουν είτε λόγω συνταξιοδότησης είτε  για οποιοδήποτε άλλο λόγο δεν επαναπροκηρύσσονται. 
     Τι σημαίνουν όλα αυτά; Γιατί φθάσαμε στο πρωτοφανές σημείο τα Πανεπιστήμια της Κρήτης και της Θεσσαλίας να αναστείλουν, τελικά, τη λειτουργία τους; Μήπως είναι πολιτικά τα κίνητρα αυτής της απόφασης, όπως δήλωσε η ίδια  Υπουργός σε πρόσφατη συνέντευξή της, χωρίς κανένα, μα κανένα πρόβλημα; Εδώ θα πρέπει να μας εξηγήσει. Γι’ αυτόν, ακριβώς, το λόγο έπρεπε να βρίσκεται σήμερα σε αυτήν την Αίθουσα. Τι εννοεί μ’ αυτήν τη δήλωση, την ιδιαίτερα απαξιωτική –επιτρέψτε μου να πω- για τα πανεπιστημιακά όργανα και την πανεπιστημιακή κοινότητα στο σύνολό της, ιδιαίτερα όταν αναφέρεται σε ένα πανεπιστήμιο, όπως το Πανεπιστήμιο Κρήτης, το οποίο παρά το νεαρό της εκπαιδευτικής του ηλικίας, στα είκοσι πέντε – είκοσι έξι χρόνια που βαδίζει τώρα, έχει καταφέρει να είναι πολύ ψηλά και να έχει κρατήσει ψηλά το επίπεδο τόσο των σπουδών όσο και της έρευνας;
     Κυρίες και κύριοι συνάδελφοι, η ουσία είναι ότι το ΠΑΣΟΚ και προώθησε όσο κανείς άλλος την υπόθεση των περιφερειακών πανεπιστημίων, αλλά και τα στελέχωσε με επιστημονικό και διδακτικό προσωπικό. Έρχεται τώρα η Κυβέρνηση να απαξιώσει και να υποβαθμίσει αυτό το έργο για λόγους που η ίδια γνωρίζει. Όμως επιβάλλεται να εξηγήσει στο Κοινοβούλιο και σε ολόκληρο τον ελληνικό λαό. Διότι τελικά το αποτέλεσμα μετράει. 
     Ο πολίτης χρεώνει σ’ αυτήν την Κυβέρνηση την αδυναμία να λειτουργήσουν στοιχειωδώς, όπως θα έπρεπε, τα περιφερειακά πανεπιστήμια. Για του λόγου το αληθές θα αναφερθώ συγκεκριμένα στο Πολυτεχνείο Κρήτης. Τελικά ως τεχνολογικό πανεπιστήμιο έχει αυξημένες και ιδιαίτερες ανάγκες σε εργαστηριακό προσωπικό. Όμως, δεν εγκρίνονται οι απαραίτητες πιστώσεις, προκειμένου να διοριστεί αυτό το εργαστηριακό προσωπικό, ενώ έντονο είναι το θέμα έλλειψης τεχνιτών για τη συντήρηση των κτηρίων και των μηχανολογικών εγκαταστάσεων, αλλά και όσα μεγάλα έργα του ιδρύματος βρίσκονται σε εξέλιξη με την υποχρηματοδότηση βαλτώνουν και σταματούν. Το ίδιο συμβαίνει και με το κτηριολογικό πρόγραμμα του Πανεπιστημίου Κρήτης που βρίσκεται σε εξέλιξη, αφού έχουν κοπεί οι χρηματοδοτήσεις και δεν προχωρεί η ολοκλήρωση των κτηριακών υποδομών. 
     Πολύ μεγάλο πρόβλημα έχει, επίσης, δημιουργηθεί στο Πολυτεχνείο Κρήτης, εξαιτίας της αδυναμίας προώθησης των διαδικασιών με την πλήρωση τριών θέσεων ΔΕΠ που είχαν εγκριθεί. Όμως, επειδή οι διαδικασίες δεν είχαν ολοκληρωθεί μέχρι τον Ιούλιο του 2004, ανατρέπεται, τελικά, ο προγραμματισμός του ιδρύματος. 
     Το ίδιο συμβαίνει και στο ΤΕΙ Κρήτης. Γνωρίζουμε ότι αυτό έχει αναπτυχθεί σε έξι πόλεις σε ολόκληρη την Κρήτη. Να σημειωθεί ότι οι έκτακτοι δεν έχουν ακόμη πληρωθεί από τον Απρίλη του 2004 και ότι ακόμα και οι περικοπές που γίνονται από άλλες δράσεις και που υποβαθμίζουν την εκπαιδευτική διαδικασία στο ΤΕΙ Κρήτης δεν φθάνουν για να πληρωθούν αυτοί οι άνθρωποι που έχουν κάνει πρόγραμμα ζωής το ΤΕΙ και με βάση αυτό τον οικογενειακό τους προγραμματισμό. 
     Να τονιστεί δε ότι ακόμη και αν δοθεί αυτή η έκτακτη επιχορήγηση ή μάλλον το πρώτο ποσό του 2005, το οποίο να σημειωθεί ότι έχει μεταφερθεί από το 2004, ούτως ώστε να υπολογιστεί στον προϋπολογισμό του 2005 –ένα τερτίπι, δηλαδή, της πολιτικής ηγεσίας του Υπουργείου Παιδείας που δεν το διευκρινίζει και θα ήθελα περισσότερες λεπτομέρειες- ακόμα και αυτές οι πιστώσεις να δοθούν, οι έκτακτοι δεν θα πληρωθούν, παρά μόνο έως τον περασμένο Νοέμβριο. 
     Σε όλα αυτά καλείται να δώσει απαντήσεις η πολιτική ηγεσία του Υπουργείου Παιδείας απέναντι στους χιλιάδες φοιτητές που σπουδάζουν στα Περιφερειακά ανώτατα εκπαιδευτικά ιδρύματα, να απαντήσει απέναντι στους εκπαιδευτικούς των ιδρυμάτων αυτών και, βεβαίως, στην ελληνική κοινωνία για τη συνεχιζόμενη υποβάθμιση των σπουδών στην τριτοβάθμια εκπαίδευση.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Σχοιναράκη.
     Ο κ. Όθωνας έχει το λόγο.
     ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
     Νομίζω ότι είναι φανερό από τις τοποθετήσεις των συναδέλφων που προηγήθηκαν ότι η πρωτοβουλία μας αυτή στα πλαίσια της άσκησης του κοινοβουλευτικού ελέγχου έρχεται να εκφράσει μια αγωνία κυρίως και όχι να αξιοποιήσει την όποια αντιπολιτευτική διάθεση, αγωνία για τα επιμέρους προβλήματα που υπάρχουν στα ελληνικά περιφερειακά πανεπιστήμια. Να εκφράσει μια αγωνία για τα πολύ σοβαρά προβλήματα που αντιμετωπίζουν στη λειτουργία τους, μια σειρά περιφερειακά πανεπιστήμια της χώρας που οφείλονται, κυρίως, στην υποχρηματοδότηση από την παρούσα Κυβέρνηση των ιδρυμάτων αυτών, αλλά κυρίως θα έλεγα να εκφράσει την αγωνία για την ολοφάνερη έλλειψη ενός ολοκληρωμένου στρατηγικού σχεδιασμού στήριξης, ανάπτυξης, αλλά και αναδιάρθρωσης όπου απαιτείται των περιφερειακών πανεπιστημιακών ιδρυμάτων.
     Για να συμμεριστεί όμως κανείς αυτήν την αγωνία υπάρχει μία προϋπόθεση. Η προϋπόθεση αυτή έχει να κάνει με το να μπορεί να κατανοήσει κατ’ αρχήν, αλλά και να συμφωνήσει πολιτικά στη συνέχεια στο ρόλο που πραγματικά, στη σύγχρονη εποχή μπορεί και πρέπει να διαδραματίζουν τα εκπαιδευτικά ιδρύματα και, ιδιαίτερα, αυτά της ελληνικής περιφέρειας. Να συμφωνεί δηλαδή, πολιτικά ότι πέρα από τον καθαρά εκπαιδευτικό τους ρόλο τα πανεπιστημιακά ιδρύματα που φιλοξενεί η ελληνική περιφέρεια μπορούν να γίνουν πυλώνες που θα στηριχθεί μια άλλου τύπου περιφερειακή ανάπτυξη ο σχεδιασμός και η υλοποίησή της, αλλά και μπορούν να αποτελέσουν πηγή πρωτοβουλιών επιμορφωτικών, πολιτιστικών, κοινωνικών που θα ενισχύουν μια οργανική διασύνδεση των εκπαιδευτικών ιδρυμάτων με τις τοπικές κοινωνίες. 
     Έχει άραγε η Κυβέρνηση τέτοιους προβληματισμούς; Φαίνεται να έχει ιεραρχημένες τέτοιες προτεραιότητες; Φοβάμαι πως η απάντηση είναι πάρα πολύ καθαρή και είναι αρνητική. Η Κυβέρνηση και η πολιτική ηγεσία του Υπουργείου Παιδείας είναι και στον τομέα αυτό μια κυβέρνηση που αποδεικνύεται κυβέρνηση των αλόγιστων και ανεκπλήρωτων προεκλογικών υποσχέσεων και κυβέρνηση που έχει αδυναμία επεξεργασίας ενός ολοκληρωμένου σχεδίου παρέμβασης στα προβλήματα που αντιμετωπίζει ο χώρος. Και φοβάμαι ότι όσο αποτελεσματική αποδείχτηκε η πολιτική ηγεσία του Υπουργείου Παιδείας στον οργανωτικό έλεγχο της εκπαίδευσης, σε όλα τα επίπεδα, τόσο αναποτελεσματική αποδεικνύεται καθημερινά στην αντιμετώπιση των ουσιαστικών προβλημάτων συνολικά της εκπαίδευσης και, ιδιαίτερα, των προβλημάτων που αντιμετωπίζει η τριτοβάθμια εκπαίδευση στη χώρα μας, στην ελληνική περιφέρεια.
     Δε νομίζω ότι χρειάζεται να κάνω μια ιδιαίτερη αναφορά στο Πανεπιστήμιο Κρήτης. Η συνάδελφος, η κ. Σχοιναράκη, παρέθεσε όλα εκείνα τα στοιχεία που καταδεικνύουν ότι ένα Περιφερειακό Εκπαιδευτικό Ίδρυμα, το οποίο θα μπορούσε υπό προϋποθέσεις να λειτουργεί και ως πρότυπο και στον παιδαγωγικό και στον εκπαιδευτικό και στον ερευνητικό του χαρακτήρα, κινδυνεύει να έχει σημαντικά βήματα υποχώρησης εξαιτίας της ανεπάρκειας της πολιτικής σας και της ανεπάρκειας να του δώσετε εκείνα τα μέσα είτε μέσω χρηματικών πόρων είτε μέσω άλλων εργαλείων στήριξης και ενίσχυσης, για να συνεχίσει το έργο του.
     Θέλω, κύριε Πρόεδρε, να καταστήσω σαφές ότι από την πλευρά μας δεν υπάρχει καμία πρόθεση να μην αναγνωρίσουμε προβλήματα που υπήρχαν σε σχέση με τα εκπαιδευτικά ιδρύματα της χώρας και τα πανεπιστήμια της περιφέρειας. 
     Δεν μπορούν όμως σε καμία περίπτωση αυτά να λυθούν με κλειστά ή υπολειτουργούντα πανεπιστήμια. Δεν μπορούν τέτοια προβλήματα να λυθούν, που και η Υπουργός έκανε «σημαία» με μια πρόσφατη, κατά την άποψή μου πολιτικά απαράδεκτη, δήλωσή της, με επιλεκτική χρήση κάποιων ζητημάτων, που υφίστανται στα πανεπιστήμια της περιφέρειας, αλλά και δεν μπορούν να χρησιμοποιούνται σε μια λογική «κλεφτοπολέμου» απέναντι στους διδάσκοντες, όταν μάλιστα εγείρουν ζητήματα που αφορούν τη λειτουργία των πανεπιστημίων και όχι συντεχνιακά τους ζητήματα.
     Και ήταν λάθος η επιλογή να ανοίξει η Υπουργός τέτοια συζήτηση και να επισείει την απειλή κυρώσεων για θέματα, για τα οποία θα έπρεπε ήδη, αν υπάρχουν και αν έχει στοιχεία, να έχει πάρει ήδη πρωτοβουλίες. Γιατί είναι Υπουργός και όχι δημοσιογράφος ή σχολιαστής για το εάν είναι συνεπή τα μέλη του ΔΕΠ στις υποχρεώσεις τους απέναντι στα πανεπιστήμια. Να πάρει, λοιπόν, πρωτοβουλίες και να πάρει μέτρα.
     Κλείνοντας, θέλω να δηλώσω ότι από την πλευρά μας αυτή η πρωτοβουλία, όπως και στην αρχή είπα, είναι μια προσπάθεια αφύπνισης της πολιτικής ηγεσίας του Υπουργείου, που θα τη φέρει ενώπιον αν όχι των προεκλογικών προσδοκιών που δημιούργησε, ενώπιον έστω των πραγματικών, πιεστικών προβλημάτων, που αντιμετωπίζουν τα πανεπιστήμια.
     Φοβάμαι ότι και ο παριστάμενος Υπουργός, που θα πάρει αμέσως το λόγο, αντί να επιλέξει την οδό της αφύπνισης, για να δει κατάματα τα προβλήματα, κατά πάσα πιθανότητα και σύμφωνα με την πεπατημένη της Κυβέρνησης μέχρι τώρα, θα υπνοβατήσει πάλι στο παρελθόν, ψαχουλεύοντας ή εφευρίσκοντας σημεία, στα οποία θα οδηγήσει την αντιπαράθεση για το αν κάποια πράγματα –και ποια είναι αυτά- έγιναν σωστά ή λάθος στο πρόσφατο ή απώτερο παρελθόν.
     Θα κάνω μια τελευταία έκκληση, κύριε Υπουργέ, κλείνοντας. Ας ανοίξουμε τη συζήτηση επί της ουσίας για το ρόλο των περιφερειακών πανεπιστημίων και των αναγκών τους για το παρόν και το μέλλον.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Όθωνα.
     Κυρίες και κύριοι συνάδελφοι, ολοκληρώθηκε ο κατάλογος των επερωτώντων Βουλευτών.
     Το λόγο έχει ο Υφυπουργός Παιδείας κ. Ταλιαδούρος.
     Ορίστε, κύριε Υφυπουργέ.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, το Υπουργείο Παιδείας έχει αναλάβει τη δέσμευση για τη χάραξη και την υλοποίηση μιας ολοκληρωμένης στρατηγικής για την αναβάθμιση του πάσχοντος ελληνικού εκπαιδευτικού συστήματος.
     Ειδικότερα, για την τριτοβάθμια εκπαίδευση ο στόχος μας και το όραμά μας είναι να ενισχύσουμε τις ισότιμες ευκαιρίες πρόσβασης όλων των Ελλήνων πολιτών στην ανώτατη πανεπιστημιακή και τεχνολογική εκπαίδευση, το επίπεδο της οποίας πρέπει να γίνει εφάμιλλο προς τα ευρωπαϊκά και διεθνή πρότυπα, για να αποτελέσει αναπόσπαστο κομμάτι του ενιαίου ευρωπαϊκού χώρου εκπαίδευσης, έρευνας και τεχνολογίας. Στον πρώτο χρόνο ανάληψης των καθηκόντων μας καταβάλαμε μεγάλη προσπάθεια διευθέτησης χρόνιων προβλημάτων στη λειτουργία των ιδρυμάτων της ανώτατης εκπαίδευσης.
     Είναι χαρακτηριστικό ότι εκθέσεις της επιτροπής της Ευρωπαϊκής Ένωσης την άνοιξη του 2004, πριν παραλάβουμε τη διακυβέρνηση, επιβεβαίωσαν την υστέρηση, την τραγική υστέρηση της ελληνικής τριτοβάθμιας εκπαίδευσης σε πόρους και υποδομές. Είναι χαρακτηριστικό αυτό που λέγεται στην έκθεση πριν από ένα χρόνο, ότι δεν είναι τα πανεπιστήμιά μας ελκυστικά σε ξένους φοιτητές. Και διαπιστώνουν και μια σειρά μεγάλων προβλημάτων.
     Είναι βέβαιο ότι η δημιουργία νέων τμημάτων σε περιφερειακά πανεπιστήμια, ενώ εκ πρώτης όψεως στηρίζει την αναπτυξιακή διαδικασία και την ανάπτυξη της ελληνικής περιφέρειας, επειδή δεν συνοδεύτηκε με ανάλογη χρηματοδότηση, δεν μπορεί να πετύχει το σκοπό της. Για παράδειγμα, δεν είχαν προβλεφθεί πιστώσεις από το ΕΠΕΑΕΚ για τα νέα τμήματα στα περιφερειακά πανεπιστήμια μετά τις 31 Αυγούστου του 2004. Ενώ η προηγούμενη κυβέρνηση του ΠΑΣΟΚ είχε την ευθύνη της κατάρτισης του προϋπολογισμού του 2004 και ενώ γνώριζε ότι λήγει η χρηματοδότηση από το ΕΠΕΑΕΚ αυτών των τμημάτων των περιφερειακών πανεπιστημίων, για τα οποία κάνετε, σήμερα, την επερώτηση, δεν υπήρξε πρόβλεψη από πού θα χρηματοδοτηθούν, από πού θα πληρωθούν οι καθηγητές, από πού θα πληρωθεί το διοικητικό προσωπικό.
     Εμείς τα αντιμετωπίσαμε. Το πρόβλημα επελύθη με πράξη της διαχειριστικής αρχής και δόθηκε ειδική ρύθμιση μέσω της χρονικής επέκτασης της υλοποίησης του φυσικού αντικειμένου. Και εδώ ούτε λίγο ούτε πολύ με την επερώτηση δόθηκε η αίσθηση ότι το πρόβλημα ξεκίνησε στις 7 Μαρτίου του 2004, ότι το πρόβλημα του Πανεπιστημίου Θράκης, για παράδειγμα, ξεκίνησε πριν από ένα χρόνο. 
     Εγώ θα σας διαβάσω μια συνέντευξη του Πρύτανη του Πανεπιστημίου, του κ. Σχοινά, την οποία έδωσε χθες. Σε αυτήν λέει ότι το έλλειμμα το 1999 ήταν 900.000 ευρώ και οφειλόταν στην πρώτη διεύρυνση του Δημοκριτείου Πανεπιστημίου με τρία τμήματα και σταδιακά έφτασε τα 9.000.000 ευρώ το 2004 με την ολοκλήρωση και της δεύτερης διεύρυνσης με επτά νέα τμήματα. 
     Ποιος ευθύνεται για το χρέος του πανεπιστημίου από το 1999 μέχρι το 2004, που από 900.000 ευρώ πήγε στα 9.000.000 ευρώ, δηλαδή σχεδόν δεκαπλασιάστηκε; Φταίει η Κυβέρνηση της Νέας Δημοκρατίας ή φταίνε εκείνες οι κυβερνήσεις του ΠΑΣΟΚ, οι οποίες ανέβασαν ως εκεί το χρέος και καλούμαστε εμείς να το αντιμετωπίσουμε και θα το αντιμετωπίσουμε; 
     Αναφορικά με τον ισχυρισμό για την περικοπή των πιστώσεων, θέλω να σας πω ότι το Υπουργείο Παιδείας το 2005 με τον προϋπολογισμό αύξησε τις δαπάνες στα πανεπιστήμια σε σχέση με την πρόβλεψη του 2004. Σε ό,τι αφορά τα συγγράμματα κατά 53%, σε ό,τι αφορά τη σίτιση κατά 9,6%, σε ό,τι αφορά τη μισθοδοσία του εκτάκτου διδακτικού προσωπικού κατά 80%, σε ό,τι αφορά τις λειτουργικές δαπάνες κατά 6%, σύνολο στα πανεπιστήμια πάνω από 15%. Και σε σχέση με το ΑΕΠ, από το 3,51% που ήταν το 2004, πήγε στο 3,72% το 2005. Είναι δέσμευσή μας ότι η αύξηση των δαπανών μέχρι το τέλος της τετραετίας θα πάει στο 5% επί του ΑΕΠ. 
     Πέραν των αυξήσεων συγκριτικά με το 2004, πρέπει να πω τα ακόλουθα. Το Σεπτέμβριο του 2004 δόθηκε στα πανεπιστήμια μια έκτακτη επιχορήγηση ως εξής: Για λειτουργικές δαπάνες 14.000.000 ευρώ, για συγγράμματα 5.000.000 ευρώ, για ηλεκτρονική βιβλιοθήκη 7.000.000 ευρώ, για σίτιση 3.000.000 ευρώ. Και αυτά δόθηκαν από εμάς, από τη νέα διακυβέρνηση, στην προσπάθεια αντιμετώπισης του μεγάλου οικονομικού προβλήματος που δημιουργήθηκε τα προηγούμενα χρόνια. 
     Δημιουργήθηκε, διότι το 1993 εισάγονταν 43.000 φοιτητές και το 2004 εισάγονται 83.000 φοιτητές, δηλαδή έχουμε μια αύξηση 100%. Υπήρξε χρηματοδότηση αυξημένη κατά 100% κατά τη διάρκεια της δεκαετίας που είχατε την ευθύνη της διακυβέρνησης της χώρας ή όχι; Δεν υπήρξε. 
     Και έρχεστε σήμερα εδώ στη Βουλή και λέτε ότι όλα αυτά τα προβλήματα, που δημιουργήθηκαν με ευθύνη της προηγούμενης κυβέρνησης, μέσα σε ένα χρόνο θα πρέπει να λυθούν όλα αυτόματα. Και δεν αναγνωρίζετε την προσπάθεια που κάνουμε να αυξήσουμε σταδιακά τη χρηματοδότηση και παράλληλα να εξορθολογίσουμε τις δαπάνες. 
     Έχοντας, λοιπόν, εμείς εκτιμήσει την ανάγκη της ορθής χρήσης των πόρων, που από το υστέρημα του ελληνικού λαού δίδονται στα πανεπιστήμια, έχουμε προχωρήσει και θα ζητήσουμε -με βάση τις ιδιαιτερότητες, την ανάπτυξη, τη χωροταξική κατανομή των ιδρυμάτων- αξιολόγηση και απολογιστικά στοιχεία για να μπορέσουμε να κάνουμε καλύτερη την κατανομή. 
     Στα πλαίσια της συνόδου των πρυτάνεων συζητάμε για ένα νέο αλγόριθμο κατανομής των πιστώσεων, ο οποίος θα λαμβάνει υπόψη του τα κριτήρια των περιφερειακών πανεπιστημίων, της διασποράς, όπως είναι το Πανεπιστήμιο της Θράκης, όπως είναι το Πανεπιστήμιο Αιγαίου, όπως είναι το Πανεπιστήμιο Θεσσαλίας.
     Έτσι θα επιχειρήσουμε να καλύψουμε τα προβλήματα της ελλιπούς χρηματοδότησης.
     Σε ό,τι αφορά τον ισχυρισμό που ακούστηκε εδώ στην Αίθουσα, ότι υπάρχουν καθυστερήσεις στο διορισμό μελών ΔΕΠ, θα καταθέσω στα Πρακτικά και θα σας διαβάσω σημείωμα του Γενικού Λογιστηρίου του Κράτους, το οποίο λέει: «Πρώτον, δεν έχουν «παγώσει», όπως αναφέρεται στην επερώτησή σας, από 1ης Ιουλίου 2004 οι διαδικασίες πρόσληψης μελών ΔΕΠ σε πανεπιστήμια. Όλα τα αιτήματα για πρόσληψη μελών ΔΕΠ υποβάλλονταν στην Υπηρεσία μας –δηλαδή στο Γενικό Λογιστήριο- καθ’ όλη τη διάρκεια του οικονομικού έτους και εγκρίθηκαν χωρίς περιορισμό. Από 1ης Ιουλίου 2004 -που αναφέρεται στην επερώτησή σας ότι έχουν «παγώσει» οι εγκρίσεις- εγκρίθηκαν περίπου 290 θέσεις μελών ΔΕΠ και συνεχίζονται. Ήδη, από την έναρξη του οικονομικού έτους 2005 και μέχρι σήμερα, από το Υπουργείο Παιδείας έχουν ζητηθεί και εγκριθεί 160 νέοι διορισμοί σε πανεπιστήμια». 
     Θα το καταθέσω στα Πρακτικά, για να το δείτε ως στοιχείο.
     (Στο σημείο αυτό ο Υφυπουργός Εθνικής Παιδείας και Θρησκευμάτων, κ. Σπυρίδων Ταλιαδούρος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σε ό,τι αφορά το έκτακτο διδακτικό προσωπικό του προεδρικού διατάγματος 407: Κατανείμαμε οκτακόσιες πιστώσεις σ’ επίπεδο αναπληρωτού καθηγητού το 2005 έναντι των πεντακόσιες πενήντα που ήταν -από τον τακτικό προϋπολογισμό- το 2004. 
     Παράλληλα, χορηγήθηκαν συμπληρωματικές πιστώσεις από το ΕΠΕΑΕΚ, τριακόσιες είκοσι για δύο ειδικότητες: της πληροφορικής και της πρωτοβάθμιας εκπαίδευσης και προωθείται απόφαση –ήδη έχει εγκριθεί- για άλλες 100 θέσεις μελών ΔΕΠ, που θα κατανεμηθούν άμεσα σ’ όλα τα πανεπιστήμια, σύμφωνα άλλωστε και με τα αιτήματά τους. 
     Θα ήθελα επίσης να πω σχετικά με το ζήτημα που ετέθη ότι έχουν «παγώσει» οι διορισμοί, ότι δεν γίνονται νέοι διορισμοί μελών ΔΕΠ στα πανεπιστήμιά μας, να σας  απαντήσω με συγκεκριμένα στοιχεία. 
     Το 2004-2005 εγκρίθηκαν και ολοκληρώθηκαν τριακόσιοι πενήντα νέοι διορισμοί μελών ΔΕΠ, ενώ εγκρίθηκαν στον προγραμματισμό άλλες τριακόσιες είκοσι έξι θέσεις μονίμου προσωπικού, οι οποίες κατανεμήθηκαν ήδη στα πανεπιστήμια. 
     Σε ό,τι αφορά τη δήλωση της Υπουργού, την οποία χαρακτηρίσατε –και την κατηγορήσατε- ως απαξιωτική, θα ήθελα να σας πω ότι ήταν μια δήλωση νομιμότητας. Διότι στα πανεπιστήμια λέει ο νόμος, ότι οι ώρες διδασκαλίας είναι έξι  τουλάχιστον την εβδομάδα. Δεν σημαίνει ότι όλοι θα πρέπει να διδάσκουν έξι ώρες. Και αν διδάσκουν παραπάνω ώρες, αντιλαμβάνεστε ότι οι θέσεις για έκτακτο προσωπικό θα είναι λιγότερες και οι δαπάνες που θα πληρώσει ο Έλληνας φορολογούμενος πολίτης από το υστέρημά του θα είναι επίσης λιγότερες. Αυτό είναι το νόημα και γι’ αυτό κάναμε έκκληση στις πρυτανικές αρχές για ορθολογική κατανομή των διαθέσιμων πιστώσεων, για να καλύπτονται καλύτερα οι πραγματικές ελλείψεις και όχι οι εικονικές ελλείψεις στα πανεπιστήμια. 
     Θα ήθελα όμως να πω και μερικά στοιχεία σχετικά με την χρηματοδότηση του διδακτικού προσωπικού. Διότι και αυτό ακούστηκε πριν, ότι δηλαδή δεν χρηματοδοτούμε, ότι μειώθηκε η χρηματοδότηση στα πανεπιστήμια για διδακτικό προσωπικό.
     Το Πανεπιστήμιο Κρήτης έχει τετρακόσια σαράντα δύο μέλη ΔΕΠ και εγκρίναμε την πρόσληψη ογδόντα ενός επιπλέον. Ογδόντα μία νέες θέσεις εγκρίθηκαν και κατανεμήθηκαν στα πανεπιστήμια. 
     Παράλληλα, οι πιστώσεις για έκτακτο προσωπικό το 2004 ήταν 1.400.000 ευρώ και το 2005 το Πανεπιστήμιο Κρήτης θα πάρει 2.300.000 ευρώ για έκτακτο προσωπικό, συν τη συμπληρωματική επιχορήγηση που δόθηκε το Σεπτέμβριο, τα 560.000 ευρώ, είναι μια σημαντική αύξηση την οποία έδωσε η δική μας κυβέρνηση και δεν την είχε δώσει η προηγούμενη κυβέρνηση.
     Στο Πανεπιστήμιο Κρήτης ολοκληρώθηκε, όπως προείπα, ο διορισμός σαράντα επτά μελών ΔΕΠ και εγκρίθηκαν και είκοσι τέσσερις νέες θέσεις για τον προγραμματισμό του 2004-2005. 
     
     
     Στο Πανεπιστήμιο Θεσσαλίας επί τριακοσίων εικοσιτεσσάρων μονίμων μελών ΔΕΠ εγκρίθηκαν ή ολοκληρώθηκαν εβδομήντα οκτώ, δηλαδή άλλες εβδομήντα οκτώ θέσεις, περίπου το ? ή 20%-25% του μονίμου προσωπικού μέσα σε ένα χρόνο. 
     Επιπλέον η χρηματοδότηση, σε ό,τι αφορά τους εκτάκτους το 2004, ήταν 560.000 ευρώ. Το 2005 θα είναι 2.200.000 ευρώ και το Σεπτέμβριο του 2004 δόθηκε πρόσθετη επιχορήγηση για τους εκτάκτους 240.000 ευρώ. Νομίζω λοιπόν, ότι έτσι πραγματικά επιχειρούμε να αντιμετωπίσουμε τα προβλήματα των πανεπιστημίων.
     Το ίδιο και στο Πανεπιστήμιο Θράκης. Σε τετρακόσιες τριάντα πέντε θέσεις μονίμου εκπαιδευτικού προσωπικού ογδόντα επτά είναι οι θέσεις νέου προσωπικού που εγκρίθηκαν ή ολοκληρώθηκαν οι διαδικασίες. Ομοίως για τους εκτάκτους. Ενώ ήταν 800.000 ευρώ το ποσό το οποίο εδίδετο, το 2005 προβλέπεται να είναι 2.500.000 ευρώ. Προσθέστε σε αυτά και τα 300.000 ευρώ που διατέθηκαν το Σεπτέμβριο του 2004 και θα δείτε, ότι μέσα στις δυνατότητες του προϋπολογισμού δίδονται χρήματα στα Πανεπιστήμια.
     Στο Πανεπιστήμιο Αιγαίου από τις διακόσιες εικοσιπέντε θέσεις μονίμου προσωπικού που έχει εγκρίθηκαν το 2004-5 και εν μέρει καλύφθηκαν ογδόντα τρεις θέσεις. 
     Σε ό,τι αφορά τα κτήρια, γιατί έγινε αναφορά και στο κτηριακό, ότι δεν κτίζονται και ότι εγκαταλείφθηκαν τα προγράμματα, θα σας δώσω στοιχεία και για το 2004 και για το 2005. 
     Για το Πανεπιστήμιο Κρήτης που ελέχθη σχεδιάστηκαν έργα ύψους 36.000.000 ευρώ και απορροφήθηκαν 26.000.000 ευρώ. Δεν είναι ευθύνη της όποιας ηγεσίας του Υπουργείου Παιδείας της προηγούμενης ή της σημερινής, γιατί το Πανεπιστήμιο Κρήτης δεν μπόρεσε να απορροφήσει τα 10.000.000 ευρώ. Υπήρχαν αυτά τα χρήματα.
     Για το Πανεπιστήμιο Θεσσαλίας είχαν σχεδιαστεί και εγκριθεί στην τριετία 2000-2004 έργα ύψους 53.000.000 ευρώ και υλοποιήθηκαν έργα ύψους 25.000.000 ευρώ. Για το Πανεπιστήμιο Θράκης σχεδιάστηκαν έργα ύψους 42.000.000 ευρώ και υλοποιήθηκαν έργα ύψους 27.000.000 ευρώ. Για το Πανεπιστήμιο Αιγαίου σχεδιάστηκαν έργα ύψους 35.000.000 ευρώ και υλοποιήθηκαν έργα ύψους 25.000.000 ευρώ.
     Γι’ αυτό είπα πριν, ότι πέραν των άλλων, εδώ θα πρέπει και οι διοικήσεις των Ιδρυμάτων να συνεργαστούν, να δουν πώς αξιοποιούνται καλύτερα τα κονδύλια, πώς αξιοποιούνται και κατανέμονται καλύτερα οι θέσεις, πώς κανείς είναι περισσότερες ώρες παρών στην αίθουσα διδασκαλίας, για να προσφέρει στους φοιτητές τις γνώσεις τις οποίες η νέα εποχή χρειάζεται.
     Για το νέο τριετές πρόγραμμα στα πανεπιστήμια ο σχεδιασμός είναι πάνω από 170.000.000 με 180.000.000 ευρώ. Αυτήν τη στιγμή στο Υπουργείο Παιδείας γίνεται συζήτηση, υπάρχει συνεργασία για πρώτη φορά με τους πρυτάνεις. Οι πρυτανικές αρχές των πανεπιστήμιων έρχονται, θέτουν τις προτεραιότητες και συζητούμε την κατανομή. 
     Για το Πανεπιστήμιο Θεσσαλίας προτεραιότητα είναι η ολοκλήρωση του Πανεπιστημιακού Νοσοκομείου της Λάρισας. Ετέθη από τον κύριο Πρύτανη και προχωρεί προς αυτήν την κατεύθυνση.
     Νομίζω λοιπόν ότι ο ισχυρισμός ότι τα πανεπιστήμια, η ανωτάτη εκπαίδευση έχει εγκαταλειφθεί στην τύχη της, ότι δεν υπάρχει όραμα, ότι δεν υπάρχει σχεδιασμός και ότι για όλα φταίει η απογραφή, δεν στέκεται από τα πράγματα.
     Πρώτα απ’ όλα –επειδή ετέθη και το θέμα της απογραφής- δεν νομίζω ότι ευθύνεται εκείνος ο οποίος κάνει απογραφή. Ευθύνεται εκείνος ο οποίος δημιουργεί τα ελλείμματα που απογράφει ο απογράφων! Είναι πρωτόγνωρο να θεωρείται ότι ευθύνεται αυτός που κάνει απογραφή και όχι εκείνος που έκανε τη διασπάθιση του χρήματος όλα αυτά τα χρόνια!
     Θα ήθελα λοιπόν, να επισημάνω, ότι μέσα στα πλαίσια των δυνατοτήτων του προϋπολογισμού και μέσα στα πλαίσια της αυξήσεως του προϋπολογισμού για τα πανεπιστήμια και γενικότερα για την εκπαίδευση τα επόμενα χρόνια, θα κάνουμε κάθε δυνατή προσπάθεια για την καλύτερη διανομή των πόρων. Εδώ επαναλαμβάνω ότι σημαντικό μερίδιο ευθύνης έχουν τα ίδια τα εκπαιδευτικά ιδρύματα, τα οποία οφείλουν να διαχειρίζονται τους πόρους κατά τον καλύτερο τρόπο, καλύπτοντας τις πλέον επείγουσες και πραγματικές ανάγκες και καταγράφοντας εγκαίρως τις ανάγκες τους.
     
     
     Εμείς θέλουμε την ποιοτική αναβάθμιση του εκπαιδευτικού συστήματος της πατρίδας μας, γι’ αυτό και έχουμε προχωρήσει στον εθνικό διάλογο, παρά κάποιες ακραίες συντηρητικές φωνές, οι οποίες δεν θέλουν φαίνεται διάλογο, προτιμούν μονολόγους. Εμείς όμως, προχωράμε στο διάλογο και προχωράμε καλά. 
     Ήδη σήμερα συνεδρίασαν τα δύο συμβούλια της ανωτάτης εκπαίδευσης, των πανεπιστημίων και των ΤΕΙ και συμφωνήθηκαν οι διαδικασίες και το οργανόγραμμα. Τέλος Μαρτίου θα συνεδριάσουν όλα τα τμήματα, θα συνεδριάσει και η ολομέλεια του ΕΣΥΠ και καλούμε εκ νέου και εκείνους οι οποίοι απεχώρησαν οικειοθελώς από το διάλογο, να έλθουν στο διάλογο. Άλλωστε, μόνο μέσα από μία διαδικασία διαλόγου παλεύεις, διεκδικείς, δίνεις στην ελληνική κοινωνία το στίγμα των θεμάτων, των αιτημάτων, της προοπτικής και των προτάσεων που έχεις. Άμα δεν έχεις προτάσεις βεβαίως, ενδεχομένως να μη θέλεις το διάλογο.
     Εμείς θα πάμε στο διάλογο, θα συνεχίσουμε και μέσα στο Εθνικό Συμβούλιο, αλλά και με τους κοινωνικούς εταίρους, διότι δεν είναι τυχαίο ότι για πρώτη φορά πήγαμε και συζητήσαμε το σχέδιο νόμου για τη δια βίου μάθηση στην Οικονομική και Κοινωνική Επιτροπή και συζητήσαμε με όλους τους κοινωνικούς εταίρους, με την ελληνική κοινωνία, η οποία αγωνιά για το τι είδους εκπαίδευση θα έχουν τα παιδιά της στη νέα εποχή που έχουμε μπει: Στην εποχή της κοινωνίας της πληροφορίας, στην εποχή της οικονομίας της γνώσης, που σε αυτήν την εποχή τις καλύτερες δυνατότητες επιτυχίας έχουν τα κράτη και οι λαοί που επενδύουν στην εκπαίδευση, που στηρίζουν την εκπαίδευση και έχουν ποιοτική εκπαίδευση. Γι’ αυτό και από τα πρώτα θέματα συζήτησης θα είναι και το ζήτημα της ποιότητας της εκπαίδευσης, τουλάχιστον σε πρώτη φάση στην ανώτατη εκπαίδευση, στα ΤΕΙ και στα πανεπιστήμιά μας.
     Το Υπουργείο Παιδείας, η Κυβέρνηση έχει δεδηλωμένη, λοιπόν, βούληση, απόφαση και όραμα για την αναβάθμιση του ελληνικού εκπαιδευτικού συστήματος και καλεί όλους τους πολιτικούς και κοινωνικούς φορείς να συμβάλλουν με τις προτάσεις τους στον εθνικό διάλογο για την παιδεία. Ένα διάλογο με συναίνεση και σύνθεση των απόψεων, για να έχουμε ένα σχεδιασμό μακροχρόνιο, ένα σχεδιασμό ετών. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Υπουργέ.
     Κυρίες και κύριοι συνάδελφοι, έχω την τιμή να σας κάνω γνωστό ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση για τα «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, το 1ο  Λύκειο Χίου αποτελούμενο από 64 μαθητές και μαθήτριες και 5 συνοδούς καθηγητές. 
     Τους καλωσορίζουμε. 
     (Χειροκροτήματα απ’ όλες τις πτέρυγες της Βουλής)
     Βλέπω σήμερα ότι εκτός από τη Θεσσαλία και η Χίος είναι στην πρώτη γραμμή.
     ΕΛΠΙΔΑ ΤΣΟΥΡΗ: Πάντα, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Η Κοινοβουλευτική Εκπρόσωπος του ΠΑΣΟΚ κυρία Μαρία Δαμανάκη, έχει το λόγο.
     ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
     Ακούγοντας τον κύριο Υπουργό αναρωτήθηκα, πραγματικά, αν έπρεπε να απαντήσω, κύριε Πρόεδρε. Ακούσαμε μία πλημμύρα εκατομμυρίων ευρώ, μία κατάσταση ειδυλλιακή στο χώρο της ανώτατης εκπαίδευσης, μία κατάσταση όπου όλα τα προβλήματα έχουν λυθεί. 
     Δεν ξέρω αν αυτά έχουν πολλή σχέση με την πραγματικότητα διότι, εντάξει, να δεχτώ ότι όλοι εμείς οι Βουλευτές του ΠΑΣΟΚ, εξαιτίας της αντιπολιτευτικής μας διάθεσης, είμαστε εκτός πραγματικότητας, αλλά αναρωτιέμαι, κύριε Υπουργέ: Αν όλα είναι τόσο καλά, τα πανεπιστήμια γιατί κλείνουν; Είναι τρελοί οι άνθρωποι εκεί; Πραγματικά δεν το καταλαβαίνω. 
     Άκουσα, ας πούμε, να μιλάτε για το Πανεπιστήμιο Κρήτης, όπου έχετε εξαιρετική συνεργασία –όπως μας είπατε- με τις πρυτανικές αρχές, όπου έχετε δώσει διπλάσια και τριπλάσια από τα προηγούμενα έτη, όπου έχετε δώσει εκατομμύρια ευρώ για τη μισθοδοσία του προσωπικού και όπου έχετε δώσει παραπάνω απ’ όσα ζητούν και δεν μπορούν να τα απορροφήσουν. 
     Ρωτώ, λοιπόν. Ας αφήσουμε προς στιγμή το κακό ΠΑΣΟΚ. Η Σύγκλητος του Πανεπιστημίου Κρήτης που αποφάσισε να κλείσει το Πανεπιστήμιο λόγω έλλειψης πόρων, εκεί οι άνθρωποι έχουν σώας τας φρένας, κατά την άποψή σας; 
     Παρακαλώ να έχουμε μία απάντηση. Γιατί το έκαναν; Ζουν μέσα σε ένα απόλυτο παραλογισμό; 
     Άκουσα για το Πανεπιστήμιο της Θεσσαλίας ότι όλα είναι καλά, ότι όλα έχουν χρηματοδοτηθεί –αναφερθήκατε μάλιστα και στην Ιατρική Σχολή- και αναρωτιέμαι τώρα αν όλα είναι καλά, γιατί έκλεισε το Πανεπιστήμιο της Θεσσαλίας;
     
     
     Η ιατρική σχολή, στην οποία αναφερθήκατε, γιατί καταθέτει το υπόμνημα το οποίο κατέθεσε πριν ο συνάδελφος κ. Έξαρχος; Γιατί λέει εδώ ότι το νοσοκομείο βρίσκεται σε δυσχερέστατη κατάσταση; Γιατί, εφόσον συνεργάζεστε καθημερινά, αναφέρει στο υπόμνημα γραπτά, ότι το σχέδιο που έχετε για το νοσοκομείο δεν ανταποκρίνεται στις ανάγκες τους και καλούν τους φορείς της Θεσσαλίας να συμπαρασταθούν, για να βρουν λύση στα προβλήματά τους; 
     Τι συμβαίνει σ’ αυτόν τον τόπο; Πραγματικά, εδώ η συζήτηση με τον τρόπο που μιλήσατε, θυμίζει το λιγότερο θεατρικό έργο του Ιονέσκο. Δεν είναι δυνατόν. Πρέπει επιτέλους να συνεννοηθούμε. Και για να συνεννοηθούμε, κύριε Πρόεδρε, εγώ λέω με μεγάλη σαφήνεια το εξής: Προβλήματα υπάρχουν στα πανεπιστήμια. Επιτέλους, κύριε Υπουργέ, δεν κρίνεται το ΠΑΣΟΚ για μία ακόμη φορά σ’ αυτήν τη συζήτηση. 
     Εν πάση περιπτώσει, χρονίσατε, όπως λένε και στο χωριό μου. Χρονίσατε, έχετε ένα χρόνο που είστε Κυβέρνηση. Δεν πρέπει πια να συζητούμε. Τον πρώτο μήνα, εντάξει. Το δεύτερο μήνα, το «κακό ΠΑΣΟΚ», το παρελθόν, τα προβλήματα, τα ελλείμματα. Εσείς είστε Κυβέρνηση ένα χρόνο. Το ότι το Πανεπιστήμιο Θράκης δεν έχει να πληρώσει το ρεύμα, αυτό είναι θέμα της Κυβέρνησής σας. Πώς να το κάνουμε; Μπορεί η προηγούμενη κυβέρνηση να έκανε πολλά στραβά και γι’ αυτό δεν είναι σήμερα κυβέρνηση. 
     Εν πάση περιπτώσει, ξέρουμε ότι δεν υπάρχουν πια τα προγράμματα από την Ευρωπαϊκή Ένωση, όπως θα θέλαμε. Κάποια λύση πρέπει να βρεθεί, διότι εγώ δεν θα πω για εμάς, αλλά θα πω για τον απλό πολίτη, κύριε Πρόεδρε. Θέλω να σας πω γι’ αυτό που εισπράττει ο απλός πολίτης και θέλω να το καταλάβετε. Εμείς αυτό αντιλαμβανόμαστε. 
     Επί των ημερών σας, το Πανεπιστήμιο Θράκης, επειδή δεν έχει να πληρώσει το λογαριασμό της Δ.Ε.Η., κινδύνεψε να κλείσει και χρειάστηκαν οι κινητοποιήσεις και οι φωνές, οι ερωτήσεις και οι επερωτήσεις, για να πληρώσετε το λογαριασμό, τον οποίο πληρώσατε εκ των υστέρων και μετά από όλα αυτά. Δεν μιλώ για να λυθούν τα προβλήματα της παιδείας μέσα σε δέκα μήνες, όπως είπατε, αλλά μιλώ για μία στοιχειώδη συνεννόηση με τα πανεπιστήμια, ώστε να εξασφαλίζονται οι τρέχουσες ανάγκες. 
     Ο κύριος Υπουργός μας ανέφερε ένα πολύ μεγάλο κατάλογο καθηγητών που έχουν εγκριθεί, κ.λ.π. Αυτά είναι στα χαρτιά, κύριε Πρόεδρε. Για το Πανεπιστήμιο Κρήτης που μας είπε για τις ογδόντα δύο θέσεις –το έχω και σε γραπτή απάντηση που έδωσε στην κυρία Σχοιναράκη, τη Βουλευτή μας, που ερωτούσε σχετικά- έχω να πω ότι οι ογδόντα δύο θέσεις που λέει δεν είναι πραγματικότητα, αλλά είναι αυτά τα οποία θα γίνουν. 
     Γι’ αυτό και κλείνουν τα πανεπιστήμια. Δεν είναι επειδή κάποιοι εκεί φέρονται παράλογα ούτε επειδή έχουν ιδιαίτερο αντιπολιτευτικό μένος ούτε επειδή, εάν θέλετε, η κομματική τους τοποθέτηση είναι τέτοια. Η Ελλάδα είναι μικρή χώρα και γνωριζόμαστε όλοι μεταξύ μας. Είναι επειδή υπάρχουν σοβαρά προβλήματα. Και εάν ο Υπουργός έρχεται εδώ και απαντά με αυτό το ύφος, ότι όλα έχουν λυθεί και όλα έχουν δρομολογηθεί και περιγράφει μία ειδυλλιακή κατάσταση, πραγματικά δεν θέλω να είμαι μάντης κακών, αλλά έχω μία εντύπωση ότι ενδεχομένως και αυτοί που έμειναν στον εθνικό διάλογο για την παιδεία, δεν θα μακροημερεύσουν, εάν η Κυβέρνηση συνεχίσει με αυτόν τον τρόπο να μιλά, χωρίς να μπορούμε να συνεννοηθούμε. 
     Όσον αφορά στις περίφημες δαπάνες και τη συνολική χρηματοδότηση της εκπαίδευσης, έγινε πολύ αναλυτική συζήτηση εδώ, στον προϋπολογισμό, γι’ αυτά τα ζητήματα. Οι δαπάνες για την παιδεία ως ποσοστό του ΑΕΠ είναι 3,58% και ήταν 3,61%. Το 3,61% που ήταν την προηγούμενη χρονιά είναι αρκετό; Όχι, κύριε Πρόεδρε, ούτε συζήτηση. Όμως, την επόμενη χρονιά μειώθηκε και γι’ αυτό δεν φταίει το κακό ΠΑΣΟΚ. 
     Είναι επιλογή δική σας, κύριε Υπουργέ. Πώς θα γίνει τώρα; Είναι επιλογή της Κυβέρνησης της Νέας Δημοκρατίας. Απ’ αυτά που έχετε –εγώ βγάζω έξω την απογραφή, τη δύσκολη οικονομική κατάσταση- επιλέξατε να δώσετε στην παιδεία 3,58%. Και σας θυμίζω ότι ο Πρωθυπουργός, ο κύριος Καραμανλής, έχει δεσμευθεί ότι, με ορίζοντα τετραετίας, οι δαπάνες θα φτάσουν το 5% ως ποσοστό του ΑΕΠ. Μπορείτε, ευκόλως, να μου πείτε ότι θα το πάμε στα επόμενα χρόνια. Ναι, αλλά έχουμε καθόλου σκεφτεί, πόσο πρέπει να ανέβει τα επόμενα χρόνια το ποσοστό των δαπανών για να φτάσει το 5% του ΑΕΠ; 
     Πού θα βρεθούν αυτά, όταν η επόμενη χρονιά φαίνεται ότι θα είναι πιο δύσκολη από τη φετινή; Μπορείτε να ανεβάσετε τον επόμενο χρόνο, έτσι απλά, ολόκληρο 1% του ΑΕΠ; Εδώ, για να υπάρξει αυτή η αύξηση, χρειάστηκε να γίνει αυτή η περικοπή στρατιωτικών δαπανών που έγινε τα τελευταία χρόνια, χρειάστηκε να υπάρξει και μια ορισμένη αύξηση του χρέους της χώρας. Για όλους όσοι καταλαβαίνουν στοιχειωδώς τα οικονομικά, αυτά είναι προφανή. 
     
     
     Άρα, πώς θα πάμε έτσι, όταν την πρώτη χρονιά, που έρχεστε, μειώνετε τις δαπάνες ως ποσοστό του ΑΕΠ;
     Είπατε ότι οι δαπάνες έχουν αυξηθεί. Μα, αν είναι έτσι, κύριε Υπουργέ, τότε γιατί η κυρία Υπουργός Παιδείας, όταν ρωτήθηκε γιατί κλείνουν τα πανεπιστήμια, δεν είπε ότι έχουν άφθονα χρήματα; Δεν είπε αυτό. Είπε η κυρία Υπουργός Παιδείας ότι το πρόβλημα παρουσιάζεται, επειδή οι μόνιμοι καθηγητές δεν θέλουν να διδάξουν περισσότερο από τις έξι ώρες που τους αντιστοιχούν εβδομαδιαίως. Δεν έδωσε την απάντηση του κυρίου Υπουργού, ότι εμείς καλύψαμε όλα τα κενά. Αντίθετα, είπε ότι το υπάρχον προσωπικό πρέπει να διδάσκει περισσότερο, ομολογώντας ότι υπάρχουν και κενά και ελλείψεις.
     Τώρα, εάν ο κύριος Υπουργός θεωρεί ότι αυτή είναι μία δήλωση νομιμότητας, πολύ εύκολα θα μπορούσα να του πω: Και γιατί τη δήλωση νομιμότητας τη θυμηθήκαμε όταν τα Πανεπιστήμια κλείνουν ελλείψει πόρων; Γιατί, εν πάση περιπτώσει, δεν την κάναμε πριν για να πάρουμε και τα αναγκαία μέτρα; 
     Και εν πάση περιπτώσει, δεν είμαστε εμείς που τα λέμε αυτά. Η ανακοίνωση της Συγκλήτου του Πανεπιστημίου της Κρήτης λέει πολύ συγκεκριμένα: «Το Πανεπιστήμιο Κρήτης, παρά τα σοβαρά προβλήματα στις υποδομές και τις ελλείψεις σε προσωπικό, έχει κατορθώσει να διατηρήσει το υψηλό του επίπεδο στις σπουδές και στην έρευνα. Αυτές τις επιτυχίες τις θέτουν σε κίνδυνο…» -τώρα τις θέτουν σε κίνδυνο- «…η συνεχιζόμενη μείωση της χρηματοδότησης, η συνεχής υποβάθμιση των υποδομών, ο εμπαιγμός της Κυβέρνησης». Αυτά λένε, κύριε Υπουργέ.
     Με βάση τη δική σας ομιλία πρέπει να ζουν σε άλλη χώρα οι άνθρωποι αυτοί, διότι αναφερθήκατε στους ίδιους. Είπατε για τη Σύγκλητο, η οποία συνεργάζεται μαζί σας. Πώς η Σύγκλητος, που συνεργάζεται μαζί σας, μιλά για συνεχιζόμενη μείωση της χρηματοδότησης, για συνεχή υποβάθμιση των  υποδομών και για εμπαιγμό από την Κυβέρνηση; Πώς γίνεται αυτό; Παρακαλώ να έχουμε μία εξήγηση. Διότι εδώ μας παρουσιάσατε μία εικόνα ότι όλα αυτά είναι εφευρέσεις δικές μας. Όπως είπε κάποιος συνάδελφος, με βάση την ομιλία του Υπουργού εμείς είμαστε όλοι τρελοί εδώ.
     Η Σύγκλητος έκλεισε, επειδή υπάρχουν αυτά τα προβλήματα. Και πράγματι δώσατε την πρώτη δόση από τη χρηματοδότηση της επόμενης χρονιάς, η οποία ανακούφισε εν μέρει το πρόβλημα. Δεν θα παρουσιαστεί, όμως, πρόβλημα στο μέλλον; 
     Μας είπατε για τις θέσεις του μονίμου εκπαιδευτικού προσωπικού, οι οποίες προκηρύσσονται συνεχώς. Το ερώτημα είναι: Γίνονται τελικά οι διορισμοί και πόσοι γίνονται, κύριε Υπουργέ; Πόσοι γίνονται; Διότι μπορεί να προκηρύσσονται θέσεις, να εκλέγονται άνθρωποι και μέσω γραφειοκρατικών ή άλλων διαδικασιών και άλλων επιλογών –αναπομπών κατά περίπτωση, δεν θέλω να ανοίξω τώρα αυτό το κεφάλαιο, ας μείνουμε στα γενικά- να προχωρείτε σ’ ένα δρόμο όπου εν τέλει τα πανεπιστήμια συνεχώς θα έχουν λιγότερο προσωπικό. 
     Εν πάση περιπτώσει, αφού είπα και για τις αναπομπές, να πω ότι χρειάζεται και το Υπουργείο, κάποιος να δει αυτό το θέμα. Βεβαίως το Υπουργείο έχει δικαίωμα να αναπέμπει εκλογές καθηγητών. Να σοβαρευτούμε, όμως, κύριε Υπουργέ, στο ποιους αναπέμπουμε. 
     Είναι γνωστό, παραδείγματος χάρη, ότι στο Πανεπιστήμιο Αθηνών έγινε αναπομπή θέση καθηγητή στο θέμα της Πολιτικής Επιστήμης και της Κοινωνιολογίας επειδή στην επιτροπή συμμετείχε ο Κωνσταντίνος Τσουκαλάς, ο οποίος εθεωρήθη από το Υπουργείο ότι δεν έχει απόλυτη συνάφεια με το αντικείμενο της εκλογής. Εδώ, δηλαδή, είναι η απόλυτη παράνοια. Ο πιο σοβαρός επιστήμονας ή εν πάση περιπτώσει ο πιο γνωστός στο χώρο, θεωρείται ότι δεν είναι ικανός να εκλέξει.
     Εν πάση περιπτώσει, αυτά τα λέω παρενθετικά. Σημασία έχει ότι με τον τρόπο και τις μεθόδους που ακολουθείτε, τα πανεπιστήμια βρίσκονται σε αδιέξοδο.
     Εάν, λοιπόν, θέλουμε να κάνουμε μία σοβαρή συζήτηση, να ξεκινήσουμε  από αυτό. Εάν ξεκινούμε από το ότι το Υπουργείο τα έχει επιτελέσει όλα καλά και η μόνη σας αγωνία είναι να μας πείσετε εδώ ότι δώσατε περισσότερα από την προηγούμενη κυβέρνηση, επιτρέψτε μου να πω ότι αυτή η συζήτηση ουδόλως μας συγκινεί. Ουδόλως μας συγκινεί! Η προηγούμενη και η νυν κλπ. Εδώ τα πανεπιστήμια κλείνουν, οι άνθρωποι βρίσκονται στο δρόμο, εμείς… η προηγούμενη κυβέρνηση και η νυν.
     Κύριε Πρόεδρε, θέλω να πω ότι ο εθνικός διάλογος για την παιδεία, στον οποίο αναφέρθηκε ο κύριος Υπουργός, αντιμετωπίζει σοβαρά προβλήματα. Και δεν έχω την αίσθηση ότι η Κυβέρνηση τα αντιλαμβάνεται. Οι πιο μαζικοί φορείς της εκπαιδευτικής κοινότητας έχουν αποχωρήσει από το διάλογο. Η Διδασκαλική Ομοσπονδία έχει αποχωρήσει. Η Ομοσπονδία Λειτουργών Μέσης Εκπαίδευσης έχει αποχωρήσει. Η ΠΟΣΔΕΠ, οι πανεπιστημιακοί έχουν αποχωρήσει. Αποχωρούν κόμματα πλέον, άκουσα σήμερα. Πού θα πάμε;
     Το ΠΑΣΟΚ χειρίστηκε το θέμα με πολύ μεγάλη ευθύνη. Είπε από την αρχή ότι θέλει να συμβάλει και νομίζω ότι με την παρουσία μας έχουμε δείξει ότι θέλουμε να συμβάλουμε. Αλλά δεν είναι δυνατόν να αντιμετωπιζόμαστε με τον τρόπο που αντιμετωπιστήκαμε σήμερα από την ομιλία του κυρίου Υπουργού.
     Παρακαλώ, λοιπόν, να συζητήσουμε σοβαρά, διότι με βάση την ομιλία του κυρίου Υπουργού, η δική μας προσπάθεια στο Εθνικό Συμβούλιο Παιδείας να θέσουμε το ζήτημα της χρηματοδότησης σε πρώτη γραμμή δεν έχει νόημα. Αδίκως προσπαθούμε. Δεν έχει νόημα να προσπαθούμε, διότι τα έχουμε ρυθμίσει τα οικονομικά. Όλα είναι καλά, το Υπουργείο δίνει περισσότερα από όσα έδινε η προηγούμενη κυβέρνηση, άρα τι λέμε; 
     Αν το Υπουργείο δεν δεχθεί ότι υπάρχει σοβαρό πρόβλημα υποχρηματοδότησης και πρέπει να το συζητήσουμε, δεν κάνουμε τίποτα. Εμείς δεν λέμε να δώσει τα χρήματα, όπως λένε οι πανεπιστημιακοί. Διότι οι πανεπιστημιακοί γι’ αυτό υποχώρησαν, κύριε Πρόεδρε, από το διάλογο. Η ανακοίνωσή τους λέει ότι ζητούν να σταματήσει το θέμα της υποχρηματοδότησης, να λυθεί στην πράξη για να συζητήσουν. Εμείς δεν λέμε να τα δώσει όλα η Κυβέρνηση τώρα, αλλά αν δεν δεχθεί ότι υπάρχει σοβαρό πρόβλημα υποχρηματόδοτησης, το οποίο πρέπει να λύσουμε μαζί με τις αλλαγές, τι να συζητήσουμε για αξιολογήσεις και τα υπόλοιπα; Πρέπει να πάρει πολύ σοβαρά υπ’ όψιν αυτό που λέω ο κύριος Υπουργός.
     Και για να έχουμε και μια εικόνα της κατάστασης, ο κ. Ξανθόπουλος, ο Υπουργός που ήταν πριν σ’ αυτά τα έδρανα –απεχώρησε πριν από λίγο- έχει γράψει ένα βιβλίο το οποίο κυκλοφορεί εντός των ημερών, το οποίο έχει ορισμένα στοιχεία τα οποία είναι πασιφανή. Λέει, δηλαδή ότι οι δαπάνες για την παιδεία ανά φοιτητή στην Ελλάδα παραμένουν στο χειρότερο επίπεδο, σε σχέση με όλη την Ευρώπη. Είναι 3.340 ευρώ, όταν η Ευρώπη δαπανά ετησίως 7.400 ευρώ. 
     Ο κύριος Υπουργός ενδεχομένως να σπεύσει να πει ότι φταίει γι’ αυτό το ΠΑΣΟΚ. Φταίει και το ΠΑΣΟΚ, κύριε Υπουργέ, διότι το ΠΑΣΟΚ πέτυχε μεν την άνετη πρόσβαση πολλών φοιτητών στα πανεπιστήμια, ικανοποίησε δηλαδή ένα δημοκρατικό δικαίωμα, δεν πέτυχε όμως, όσον αφορά τα θέματα της ποιότητας και γι’ αυτό κρίθηκε. 
     Αλλά εσείς τι κάνετε, κύριε Υπουργέ; Άκουσα πριν ότι το ΠΑΣΟΚ ίδρυσε πανεπιστήμια αφειδώς. Να δεχθώ ότι πρέπει κάποια στιγμή αυτό να σταματήσει, παρόλο που για την ίδρυση των πανεπιστημιακών σχολών υπήρχαν μελέτες στο Υπουργείο Παιδείας και μελέτες που είχαν εκπονηθεί από ανεξάρτητους φορείς. Η απόφαση του Υπουργείου Παιδείας να ιδρυθεί σχολή στη Σπάρτη, πού ακουμπάει παρακαλώ; Ενημερώστε μας, ποια είναι η ανάγκη της Λακωνίας για να φτιάξουμε εκεί πανεπιστήμιο; Είναι απόφαση, η οποία πάρθηκε επί των ημερών σας. ΄Η νομίζετε ότι εν πάση περιπτώσει, δεν αντιλαμβάνονται όλοι τι συμβαίνει;
     Κύριε Πρόεδρε, ύψωσα τους τόνους και να με συγχωρείτε, διότι το θέμα της παιδείας θέλει πράγματι πιο νηφάλια συζήτηση, αλλά επιτρέψτε μου να πω ότι η παρουσία του κυρίου Υπουργού δεν ακουμπούσε στα πραγματικά προβλήματα της εκπαίδευσης. Εγώ δεν θα σχολιάσω το γεγονός ότι η κυρία Υπουργός δεν είναι εδώ. Εμένα μ’ ενδιαφέρει τι λέει το Υπουργείο. Και το Υπουργείο οφείλει να αντιληφθεί ότι η κατάσταση είναι πολύ σοβαρή, όχι για να κάνουμε όλα αυτά που είπε ο κύριος Υπουργός, να φτιάξουμε την παιδεία του μέλλοντος, αλλά για να υπάρξει στοιχειώδης λειτουργία της ανώτατης εκπαίδευσης. Να το πάρει υπ’ όψιν πολύ σοβαρά το Υπουργείο, αν θέλει μάλιστα να συνεχίσει διάλογο για αλλαγές και μεταρρυθμίσεις. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Δαμανάκη.
     Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, καλός ο λόγος και αντίλογος που ακούστηκε σ’ αυτή τη συζήτηση, σε επερώτηση των συναδέλφων του ΠΑΣΟΚ για την παιδεία, αλλά νομίζω ότι από την οπτική γωνία τη δική μου κάπως σαν αστόχημα βολής έμοιαζε.
     Προτάσσω μια κριτική μου παρατήρηση ότι είναι άχαρο αυτό που συχνά σαν ύφος και σαν τρόπος ολισθαίνει η συζήτησή μας στις επερωτήσεις, στην άσκηση του κοινοβουλευτικού ελέγχου, ποιος έφταιξε λιγότερο ή περισσότερο.
     
     
     Από τη δική μου σκοπιά, εγώ προτάσσω αυτό το κριτικό στοιχείο, για να πω ότι αλλού θέλω να κατευθύνω τις σκέψεις των επερωτώντων συναδέλφων και επερωτωσών κυριών συναδέλφων και του Υπουργού. Προ ημερών, διάβαζα ότι ένας ακαδημαϊκός όμιλος της Σαγκάης της Κίνας έκανε μία μελέτη για τα πανεπιστήμια του κόσμου με βάση τα κριτήρια αξιολόγησης της ΟΥΝΕΣΚΟ και της λεγόμενης λίγκας των αμερικανικών πανεπιστημίων. Στον κατάλογο των εκατό καλύτερων πανεπιστημίων του κόσμου η Ελλάς έλαμπε δια της απουσίας της. Στο δε μεγαλύτερο κατάλογο των πεντακοσίων πανεπιστημίων του κόσμου τα δύο ελληνικά Πανεπιστήμια Αθηνών και Θεσσαλονίκης καταλάμβαναν δύο από τις τελευταίες θέσεις, όχι τις απολύτως τελευταίες.
     Κατά συνέπεια αυτό είναι το πρόβλημα και απ’ αυτό θα βρουν έδαφος όλες οι ενστάσεις που προβάλλουν οι επερωτώντες συνάδελφοι στην επερώτησή τους ή και άλλες χίλιες που εγώ μπορώ να διατυπώσω ευθέως στρεφόμενος προς τον Υπουργό που είναι τώρα στην Κυβέρνηση. Με άλλα λόγια, θα είμαι εγώ ή και εσείς, κύριε Ταλιαδούρο, οι επερωτώντες εαυτούς και αλλήλους στο τέλος της τετραετίας, εάν δεν υπάρχουν ελληνικά πανεπιστήμια στον κατάλογο των εκατό καλύτερων πανεπιστημίων του κόσμου. Αυτό θα συμβεί, έστω και εάν, κύριε επινεύοντα Χυτήρη, έχουμε πληρώσει τον όρο του 5% -τη δέσμευσή μας- του Ακαθάριστου Εγχώριου Προϊόντος για την παιδεία στο τέλος της τετραετίας.
     Εάν θέλουμε να είμαστε -ο κ. Έξαρχος το έθεσε ως όρο- υπαγόμενοι ως τόπος και ως ελληνική παιδεία στο κριτήριο ή στη θέση της νέας σύγχρονης εθνικής αυτοπεποίθησης, δεν μπορεί να είμαστε με τη νέα σύγχρονη εθνική αυτοπεποίθηση απόντες από το διεθνές ακαδημαϊκό γίγνεσθαι. 
     Ασφαλώς αυτός δεν είναι ο κανόνας και δεν θέλω να εμφανίσω την ελληνική τριτοβάθμια παιδεία ως ακαδημαϊκό παρία της οικουμένης. Όμως, η επερώτησή σας συρρικνώνει το θέμα στους πόρους και το προσωπικό, δηλαδή, τις μη εγκρίσεις εκλεγμένων ΕΔΠ. 
     Ο κ. Ταλιαδούρος έδωσε ικανοποιητικές απαντήσεις και για τα δύο θέματα. Δεν ξέρω αν το παρείδε αυτό η κ. Δαμανάκη, η οποία επέμεινε ότι ο κ. Ταλιαδούρος παρουσίασε ειδυλλιακή εικόνα. Όχι, αλλά η επερώτηση έχει τέσσερις παραγράφους που και οι τέσσερις αφορούν τις μη εγκρίσεις για το διορισμό προσωπικού. Ο κύριος Υπουργός απήντησε και έδωσε ένα στοιχείο. Είπε ότι από τους εκλεγμένους προς διορισμό ΔΕΠ έχουν εγκριθεί από την 1η Απριλίου 2004 μέχρι σήμερα διακόσιες ενενήντα θέσεις. Νομίζω ότι αυτός ο αριθμός είναι ικανοποιητικός για μία διάταξη και διασπορά εγκεκριμένου για διορισμό προσωπικού σε λιγότερο από ένα χρόνο και δήλωσε ότι εκκρεμούν ακόμα εκατόν εξήντα εγκρίσεις που έχουν ζητηθεί για εκλεγμένα πρόσωπα του ΕΔΠ.
     (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Όσον αφορά τα κονδύλια, έδωσε αναλυτική απάντηση σε αριθμούς για την κατάσταση της χρηματοδότησης των πανεπιστημίων της περιφέρειας. 
     Η ακαδημαϊκή ανάταση της περιφέρειας είναι το ένα επιδιωκόμενο με τις σχολές. Δε θέλω να θεωρήσω ότι η Λακωνία είναι υπολελειμένης αξίας, ώστε να μην έχει μία σχολή ή ένα τμήμα. 
     ΜΑΡΙΑ ΔΑΜΑΝΑΚΗ: Δεν είπαμε αυτό. Η Κυβέρνηση είπε ότι θα σταματήσει…
     ΒΥΡΩΝ ΠΟΛΥΔΩΡΑΣ: Κάπως το διατυπώσατε με μία άδικη κρίση για τη Λακωνία. Έτσι το προσέλαβα εγώ. 
     Εγώ θέλω να σας πω ότι και ως αγωγό «αιμοδοσίας» οικονομικά, κοινωνικά, πολιτιστικά, της περιφέρειας εκλαμβάνω –και είναι στο συστατικό ορισμό του περιφερειακού πανεπιστημίου- το περιφερειακό πανεπιστήμιο, ως αγωγό «αιμοδοσίας» κοινωνικής, οικονομικής και πολιτιστικής. Έτσι πρέπει να θεωρούμε το πανεπιστήμιο της περιφέρειας.
     Συνεπώς οδηγώ τη συζήτηση σε μία πρόσθετη αυτοδέσμευση από πλευράς κυβερνητικής πλειοψηφίας που μιλώ εγώ, ότι δηλαδή αν θέλουμε πραγματικά ο ρόλος να ανατεθεί στην περιφέρεια και να εννοήσουμε ότι οι προτεραιότητες της Κυβέρνησης Καραμανλή είναι η περιφέρεια –εκεί περιλαμβάνεται- καταλαμβάνει αυτοδίκαια τη θέση του το περιφερειακό πανεπιστήμιο ως «μοχλός» και λοκομοτίβα, θα έλεγα, για την ανάπτυξη στους τομείς κοινωνίας, οικονομίας, πολιτισμού της περιφέρειας των δεκατριών περιφερειών μας ονομαστικά.
     Καταλήγω με μία παρατήρηση, κύριε Πρόεδρε, προς τους συναδέλφους του ΠΑΣΟΚ. Πρέπει να καταβάλουμε όλοι μία προσπάθεια να στηρίξουμε το διάλογο κι όχι να αναζητούμε το πρόσχημα ή την αφορμή για να τον «γκρεμίσουμε», γιατί υπηρετούμε ένα σκοπό ο οποίος αφορά το μέλλον της πατρίδος, αφορά το δρόμο που θα ανοίξουμε για τα παιδιά μας, ουσιαστικά τον τρόπο με τον οποίο θα κατακτήσουμε το μέλλον. Δεν υπάρχει χώρος και περιθώριο για προσχήματα κομματικού καυγά, ο οποίος θα βλάπτει το διάλογο. Πρέπει στο διάλογο να είμαστε ουσιαστικοί όχι μόνο με τους γενικούς τίτλους των χορηγήσεων και του προσωπικού. 
     Ακόμη, έδωσε πολύ καλές απαντήσεις και για το κτηριακό. Ουσίας θέσεις, αντιθέσεις και αντιπαραθέσεις θέλω στο διάλογο, παραδείγματος χάρη να πάρει θέση το ΠΑΣΟΚ σ’ ένα ζήτημα να είναι η πολιτεία ευχαριστημένη με μία συντεχνιακή αντίληψη ότι θα διδάσκουν έξι ώρες μόνο κι όχι επτά, οκτώ ή δέκα οι καθηγητές του κεντρικού ή του περιφερειακού πανεπιστημίου. Είναι αυτό. Εάν είναι αληθές, εάν δεν είναι αληθές, το αποσύρω. 
     ΤΗΛΕΜΑΧΟΣ ΧΥΤΗΡΗΣ: Αυτό είναι το θέμα;	
     ΜΑΡΙΑ ΔΑΜΑΝΑΚΗ: Υπάρχει νόμος.
     ΒΥΡΩΝ ΠΟΛΥΔΩΡΑΣ: Ηρεμήστε. Εάν είναι αληθές ότι εδώ η συντεχνία λέει: Έξι ώρες θα δουλεύουμε. Αυτό το υποστηρίζετε; Εάν το υποστηρίζετε, εσείς θέτετε τον εαυτό σας όχι εκτός διαλόγου, αλλά εκτός λογικής για την αντιμετώπιση της τριτοβάθμιας παιδείας στην Ελλάδα και να είστε πολύ περισσότερο υπεύθυνοι όταν ενίστασθε με τέτοιες θέσεις. Δε θα παίρνουμε όλα τα συντεχνιακά, θα τα υιοθετούμε και θα βρίσκουμε πολιτικό ρόλο. Είσαστε Αξιωματική Αντιπολίτευση. Αυτό σημαίνει ότι έχετε περισσότερες ευθύνες για ορθολογισμό και υπευθυνότητα.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα.
     Το λόγο έχει ο κ. Έξαρχος για να δευτερολογήσει.
     ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, ύστερα από την τοποθέτηση του κυρίου Υπουργού, για άλλη μια φορά στη Βουλή βρεθήκαμε στο ίδιο έργο θεατές. Παρακολουθήσαμε μετάθεση ευθυνών στο ΠΑΣΟΚ και μια ειδυλλιακή εικόνα το είπε η κ. Δαμανάκη, για το τεράστιο έργο που έχει κάνει η κυβέρνηση αυτό τον ένα χρόνο στο χώρο της εκπαίδευσης και ειδικότερα σε ό,τι αφορά τη στήριξη των περιφερειακών πανεπιστημίων.
     Αν έχετε αυτή την εντύπωση, κύριε Υπουργέ, θα πρέπει να σας το πω με κάθε ειλικρίνεια ότι αρμενίζετε στραβά. Αν επίσης έχετε την εντύπωση ότι με κάποια νούμερα που αναφέρατε θα διαψεύσετε αυτό στο οποίο συμφωνούν όλοι οι παράγοντες της εκπαίδευσης –έχω όλα τα δημοσιεύματα των εφημερίδων που τα ξέρετε- κάνετε λάθος. Στο ερώτημα γιατί κλείνουν τα πανεπιστήμια όλοι οι παράγοντες της εκπαιδευσης συμφωνούν ότι αυτό γίνεται λόγω της μειωμένης  χρηματοδότησης. Σ’ αυτό υπάρχει ταύτιση όλων των παραγόντων. Και δεν κινούνται όλοι αυτοί από πολιτική σκοπιμότητα γιατί δεν είναι ενταγμένοι όλοι αυτοί που διαφωνούν και διαμαρτύρονται στο ΠΑΣΟΚ. 
     Βεβαίως μέσα στην τοποθέτησή σας είχατε και μια αντίφαση, γιατί ενώ λέγατε ότι το  ΠΑΣΟΚ οδήγησε τα περιφερειακά πανεπιστήμια σ’ αυτή την κατάσταση που την περιγράφατε με πολύ μελανά χρώματα, είπατε ότι τα συγκεκριμένα πανεπιστήμια που αναφέρατε  δεν απορρόφησαν τους πόρους που προβλέπονταν με βάση το πρόγραμμα 2000-2004.  ‘Αρα εδώ η αντίφαση είναι φανερή. Και εμείς επειδή δεχόμαστε την πρόκληση του κ. Πολύδωρα μιλήσαμε επί της ουσίας. Δεν μείναμε μόνο στο ζήτημα της χρηματοδότησης. Αλλά είναι δυνατό να προχωρήσει εθνικός διάλογος όταν τα πανεπιστήμια δεν μπορούν να πληρώσουν ρεύμα και τηλέφωνο; Είναι δυνατό να προχωρήσει ο εθνικός διάλογος όταν σχεδόν όλοι οι φορείς της εκπαίδευσης αποχωρούν από το Εθνικό Συμβούλιο; Αυτό πρέπει να προβληματίσει την κυβέρνηση.
     Εμείς με πολύ σαφήνεια και υπευθυνότητα, επειδή δεν είμαστε απλά Αξιωματική Αντιπολίτευση είμαστε και εν δυνάμει Κυβέρνηση, έχουμε πει ότι  έχει σημασία να προχωρήσει αυτός ο διάλογος. Γιατί εμείς θεωρούμε ότι τα θέματα της παιδείας είναι ύψιστης προτεραιότητας για τη χώρα και σ’ αυτό θα επιμείνουμε μέχρι το τέλος. 
     Είναι όμως μόνο θέμα χρηματοδότησης; Σας το είπαμε και στην πρωτολογία ότι είμαστε έτοιμοι σαν Αντιπολίτευση, αν θα πάρει την πρωτοβουλία η Κυβέρνηση, να συζητήσουμε για το ρόλο των περιφερειακών πανεπιστημίων, στην προώθηση της περιφερειακής ανάπτυξης. Πώς θα φύγουν απ’ το καβούκι τους, πώς θα συνδεθούν με τις ανάγκες της παραγωγής στον αγροτικό τομέα; Πώς θα προχωρήσουν στην Κρήτη, στο Αιγαίο την στήριξη του τουρισμού, πώς θα παρέχουν υπηρεσίες στην τοπική ανάπτυξη τα περιφερειακά πανεπιστήμια; Γιατί τα περιφερειακά πανεπιστήμια δεν είναι μόνο κάποιοι καθηγητές, οι οποίοι κατά την Υπουργό δεν συμπληρώνουν τις έξι ώρες. Και εμείς είμαστε σαφείς. Η νομιμότητα πρέπει να τηρείται. Αυτό είναι αυτονόητο. Τα περιφερειακά πανεπιστήμια έχουν να παίξουν ρόλο σημαντικό στην τοπική ανάπτυξη, στην προώθηση ενός δικτύου κοινωνικής αλληλεγγύης και προστασίας. Αυτό σας ανέφερα και κατέθεσα το έγγραφο του προέδρου του ιατρικού τμήματος του Πανεπιστημίου Θεσσαλίας, που θίγει πολύ συγκεκριμένα θέματα για τα οποία έγινε συνάντηση στη Θεσσαλία που ήταν παρών και ο Πρόεδρος κ. Σούρλας όπου πραγματικά οι ανάγκες είναι διαπιστωμένες. Αλλά δεν μπορεί να μιλάμε για αναβάθμιση του ιατρικού τμήματος όταν δεν ανοίξουν οι κλινικές που προβλέπονται, όταν δεν έχουμε τα εργαστήρια που προβλέπονται, όταν δεν έχουμε και το προσωπικό, που το βάζω τελευταίο για να μην κατηγορηθούμε ότι μιλάμε μόνο για προσλήψεις και για χρηματοδότηση. 
     Αλλά για να λειτουργήσουν τα περιφερειακά πανεπιστήμια σε μια άλλη λογική, γιατί εμείς θέλουμε να μιλήσουμε για το μέλλον, κύριε Υπουργέ, θα πρέπει να αποκεντρωθούν συγκεκριμένες αρμοδιότητες για να μπορέσουν και τα προγράμματα σε ό,τι αφορά τις υποδομές να τα υλοποιούν πιο γρήγορα, αλλά και να γίνει πιο ουσιαστική η συμμετοχή τους σ’ όλες αυτές τις διαδικασίες τις αναπτυξιακές στο επίπεδο της περιφέρειας.
     Κύριε Πρόεδρε, είναι σαφές ότι το πρόβλημα της χρηματοδότησης δεν αγγίζει μόνο τα περιφερειακά πανεπιστήμια. Είναι σαφές ότι η χώρα έχει μπει σε μια περίοδο μεταολυμπιακής μελαγχολίας γιατί οι αδέξιοι και ερασιτεχνικοί χειρισμοί στο ζήτημα της απογραφής που ακόμα δεν έχει έρθει ο τελικός λογαριασμός, επηρεάζουν και το χώρο της παιδείας. 
     Έχω εδώ ένα έγγραφο με ημερομηνία 3.2.2005 της ΟΛΜΕ.
     Τι λέει το έγγραφο αυτό; Σας διαβάζω τον τίτλο: «Σιωπηρή κατάργηση της ενισχυτικής διδασκαλίας;». Λέει συγκεκριμένα ότι από την αρχή του Σεπτέμβρη έπρεπε να έχει ξεκινήσει η λειτουργία της ενισχυτικής διδασκαλίας. Και ενώ ορίστηκαν οι υπεύθυνοι, ενώ συγκροτήθηκαν τα τμήματα, αναφέρει για παράδειγμα ότι στο Ηράκλειο μόνο το 30% των τμημάτων –και έχουμε φθάσει στο πρώτο εξάμηνο- λειτουργεί. Μπορώ να σας αναφέρω και άλλες περιοχές. 
     Και υπάρχει το ερώτημα, κύριε Υπουργέ. Το πάγωμα της ενισχυτικής διδασκαλίας θα οδηγήσει στην ακύρωση; Πρέπει να απαντήσετε. Να γιατί εμείς σας λέμε ότι τα προβλήματα της χρηματοδότησης αγγίζουν όλο το χώρο της παιδείας. Και σας είπαμε ότι η Βουλή –και σ’ αυτό να συμφωνήσουμε-  πρέπει να έχει μία ομόφωνη θέση και στάση. Δεν αρκεί το 5% του ΑΕΠ του προϋπολογισμού. Χρειάζεται να υπάρξει το 40% του Δ΄ ΚΠΣ  για την χρηματοδότηση της παιδείας, της έρευνας και της καινοτομίας στη χώρα. Χρειάζεται να αποφασίσει το Κοινοβούλιο. Να το διεκδικήσουμε.  Δεν είναι εύκολο. Να διεκδικήσουμε ότι δεν θα υπολογίζονται οι δαπάνες για την παιδεία, την έρευνα και την καινοτομία στο ποσοστό του ελλείμματος, για να μπορέσουμε να ανταποκριθούμε και στο σύμφωνο σταθερότητας. 
     Αυτές είναι πολύ συγκεκριμένες προτάσεις. Εμείς είμαστε διατεθειμένοι να μιλήσουμε για το μέλλον, αλλά η Κυβέρνηση πρέπει να θέσει υψηλούς στόχους, γιατί αυτό περιμένει η εκπαιδευτική κοινότητα σύσσωμη, καθηγητές, γονείς και σπουδαστές. Θέλει πράξεις και έργα. Οι κυβερνήσεις δεν κρίνονται από τις προθέσεις. Ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Χρύσα Μανωλιά. 
     ΧΡΥΣΑΝΘΗ ΜΑΝΩΛΙΑ: Κύριε Υπουργέ, ακούγοντάς σας μου δημιουργήθηκε η αίσθηση ότι υπάρχουν δύο πραγματικότητες. Η δική σας, όπως την περιγράψατε και αυτή που βιώνουμε εμείς στη Θράκη, που απέχει παρασάγγας απ’ αυτή που περιγράψατε, γιατί εμείς εκεί πάνω στη Θράκη με το πανεπιστήμιό μας βιώνουμε την έντονα ελλειμματική κατάσταση που αφορά στο διδακτικό προσωπικό. Εμείς εκεί πάνω βιώνουμε τα αποτελέσματα της υποχρηματοδότησης του Δημοκρίτειου Πανεπιστημίου. Γι’ αυτό μην εκτίθεστε, κύριε Υπουργέ. 
     Εσείς δεν ήσασταν, που στην πραγματικότητα εξαναγκάσατε το πανεπιστήμιό μας να καταθέσει δύο προϋπολογισμούς; Ένα πραγματικό με βάση τις πραγματικές τους ανάγκες, που ανέρχονταν στο ύψος περίπου των 19.000.000 ευρώ και έναν δεύτερο, καθ’ υπόδειξή σας, του ύψους των 13.900.000 ευρώ, γιατί αυτό τους είχατε υποσχεθεί. Και παρόλο που έκαναν ό,τι μπορούσαν για να χωρέσουν τις ανάγκες του σ’ αυτό, τελικά τους χρηματοδοτήσατε με 11.000.000 ευρώ! 
     Και πώς μας λέτε ότι επιλύθηκε το πρόβλημα των τμημάτων διεύρυνσης, αφού μέσα στον προϋπολογισμό, κύριε Υπουργέ, δεν υπάρχουν εγγεγραμμένες πιστώσεις για τα τμήματα διεύρυνσης, τα οποία μέχρι πέρυσι πληρώνονταν από το ΕΠΕΑΕΚ; Και μην κάνετε επιλεκτικές αναφορές, σ’ αυτό που αναφερθήκατε ότι είπε ο Πρύτανης κ. Σχοινάς, ότι το έλλειμμα υπήρχε. Δεν αναφέρατε όμως –και γιατί να αναφέρετε- ότι κάνει νύξη ότι πήρε φέτος δραματικές διαστάσεις αυτό το έλλειμμα και ότι «το κράτος» –διαβάζω επί λέξει- «κάνει λάθος, γιατί και ένας κακός οικονομολόγος θα πίστευε ότι δεν πρέπει το κράτος να τσιγκουνεύεται να επενδύσει 8,5 εκατομμύρια ευρώ για ένα σίγουρο ετήσιο όφελος 160.000.000 ευρώ.» 
     Θα επιμείνω σ’ αυτό. Σαφώς και υπήρχε έλλειμμα. Αλλά, κύριε Υπουργέ, γινόταν διαχείριση του ελλείμματος. Έτσι έκρυθμη κατάσταση δεν υπήρχε ποτέ, όπως την ζούμε φέτος. Τέτοια εκτίναξη του ελλείμματος δεν υπήρχε ποτέ.
     Και ξέρετε τι μας ανησυχεί παραπάνω; Το ότι δεν ακούμε και σχέδιο – πρόταση ουσιαστικής αντιμετώπισής του. Και εμείς ζούμε την αγωνία εκεί πάνω και του πανεπιστημίου, των πανεπιστημιακών για το πώς θα μπορέσουν να υλοποιήσουν το πρόγραμμά τους και των φοιτητών για το ότι θα χάσουν εξάμηνα και σχετικά με την ποιότητα των σπουδών τους, αλλά και της κοινωνίας που βλέπουν ότι ένας φάρος καταλύτης ανάπτυξης, πλήττεται. Γι’ αυτό και μια που πέρασε ο χρόνος μου, θέλω να κλείσω με τούτο μόνο: Απ’ ό,τι φαίνεται, εσάς δεν σας ανησυχεί που φυλλορροεί, που φεύγει ένας -ένας από τους συμμετέχοντες στον εθνικό διάλογο για την παιδεία. Αλλά τα πανεπιστήμια, απ’ ό,τι φαίνεται, θα αντιδράσουν. Και θα αντιδράσουν και οι φοιτητές και θα αντιδράσουν και οι καθηγητές, θα αντιδράσει και η κοινωνία. Γιατί το πανεπιστήμιο είναι πνεύμονας ανάπτυξης και γιατί, πέρα από εφόδια, φτιάχνει ανθρώπους και πρέπει να φτιάχνει ανθρώπους που σκέπτονται. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλιά.
     Το λόγο έχει η κ. Ελπίδα Τσουρή.
     ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε. Θα συμφωνήσω με την εκτίμηση της κ. Δαμανάκη ότι ο κύριος Υπουργός δεν συμφωνεί με την πραγματικότητα ή η πραγματικότητα δεν συμφωνεί με τον κύριο Υπουργό. 
     Προσωπικά θα περιμένω, κύριε Υπουργέ, να καταθέσετε στα Πρακτικά -διαφορετικά θα το ζητήσω εγώ με αίτηση κατάθεσης εγγράφων- την έγκριση των ογδόντα πέντε θέσεων μονίμου προσωπικού εντός του 2004, στην οποία αναφερθήκατε. Και επειδή στην πρωτολογία σας μιλήσατε και επικαλεσθήκατε κάποιο σχετικό έγγραφο περί διορισμού των ήδη εκλεγέντων μελών ΔΕΠ, διαβάζω από την απόφαση της Συγκλήτου του Πανεπιστημίου Αιγαίου, αριθμός συνεδρίασης 16/17-2-2005, ένα από τα δύο αιτήματα της Συγκλήτου είναι η άμεση ολοκλήρωση των διαδικασιών διορισμού των ήδη εκλεγέντων μελών ΔΕΠ που βρίσκονται στο Υπουργείο και εκκρεμούν για αρκετούς μήνες.
     Και να περάσουμε στις προτάσεις μας: Το Πανεπιστήμιο Αιγαίου, λόγω της μοναδικότητάς του, έχει και ειδικότερες ανάγκες σε θεσμικό, λειτουργικό, διοικητικό και οικονομικό επίπεδο, οι οποίες ανάγκες αφορούν σε όλους τους συντελεστές της ακαδημαϊκής ζωής, στο διδακτικό προσωπικό, στο διοικητικό προσωπικό και στους φοιτητές. 
     Όσον αφορά στο διδακτικό προσωπικό, γνωρίζετε ότι ένα μεγάλο μέρος του διδακτικού έργου καλύπτεται από συμβασιούχους διδάσκοντες. Ενώ λοιπόν κατά το προηγούμενο ακαδημαϊκό έτος είχαν εγκριθεί εκατόν είκοσι επτά τέτοιες πιστώσεις, το τρέχον ακαδημαϊκό έτος, με πέντε μεταπτυχιακά προγράμματα σπουδών περισσότερα και με δύο τμήματα του πανεπιστημίου να δέχονται για πρώτη φορά πέμπτο έτος φοιτητών, εγκρίθηκαν μόλις ενεννήντα επτά πιστώσεις αντί των εκατόν τριάντα οκτώ που είχε ζητήσει το πανεπιστήμιο. Είναι προφανές λοιπόν ότι επείγει η ενίσχυση του ακαδημαϊκού προσωπικού, η οποία μπορεί να επιτευχθεί με έγκριση των αναγκαίων πιστώσεων διδασκόντων με βάση το π.δ. 407/80 από το Μάιο και για όλο το επόμενο ακαδημαϊκό έτος. Άμεση ολοκλήρωση των διαδικασιών διορισμού των ήδη εκλεγέντων μελών ΔΕΠ, άμεση έγκριση των οργανικών θέσεων μελών ΔΕΠ που έχουν ζητηθεί, ώστε να είναι δυνατή η προκήρυξη των θέσεων για τις οποίες υπάρχουν και εγκεκριμένες πιστώσεις και αύξηση των διατιθεμένων στο ίδρυμα θέσεων ΔΕΠ, αναλογικά με το μέγεθός τους και το μέγεθος των φοιτητικών πληθυσμών.
     Κύριε Υπουργέ, διαμαρτυρόσασταν γιατί, όπως ισχυριζόσασταν, οι δημόσιες δαπάνες επί κυβερνήσεων του ΠΑΣΟΚ ήταν μειωμένες σε σχέση με τις αντίστοιχες των υπολοίπων χωρών της Ευρωπαϊκής Ένωσης.
     Υποσχεθήκατε 5% του ΑΕΠ προεκλογικά, δώσατε 3,6% του ΑΕΠ μετεκλογικά, περιορίζοντας τον αριθμό της αύξησης από 11% πέρσι σε 6,6% φέτος.
     Τελειώνοντας, αναφέρω μία φράση. Την αναφέρω αυτούσια από το προεκλογικό πρόγραμμα της Νέας Δημοκρατίας. Οι προτάσεις μας είναι επεξεργασμένες και συγκεκριμένες και κυρίως άμεσα εφαρμόσιμες, μακριά από αοριστολογίες και γενικότητες. Εάν οι άμεσα εφαρμόσιμες προτάσεις σας, κύριε Υπουργέ, είναι αυτές τις οποίες ζήσαμε τον τελευταίο χρόνο, αυτόν το χρόνο που μας πέρασε με διακυβέρνηση της Νέας Δημοκρατίας, νομίζω ότι η κατάσταση μπορεί να μιλήσει από μόνη της. Περικοπή πιστώσεων, υποβάθμιση σπουδών, ψευδεπίγραφος διάλογος. Όλα αυτά είναι όψεις της πραγματικότητας, την οποία η πολιτική σας δημιούργησε  στο χώρο της ανώτατης εκπαίδευσης. Φθάνοντας μάλιστα στην περίπτωση των περιφερειακών πανεπιστημίων να απειλεί την ίδια την ύπαρξή τους. Άρα η πολιτική αυτή πρέπει να αλλάξει. Πρέπει να αλλάξει το συντομότερο δυνατόν πριν οδηγήσει σε ανεπανόρθωτα αποτελέσματα. 
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τσουρή.
     Το λόγο έχει η κ. Ευαγγελία Σχοιναράκη - Ηλιάκη.
     ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Βαριά και ασήκωτη, κυρίες και κύριοι συνάδελφοι, ήταν η κουβέντα του Κοινοβουλευτικού Εκπροσώπου της Νέας Δημοκρατίας σε ό,τι αφορά το ότι στο τέλος της τετραετίας με το πρόγραμμα που έχει η Νέα Δημοκρατία θα πρέπει να υπάρχουν υποχρεωτικά πανεπιστήμια στα εκατό πρώτα του κόσμου. Εμείς το ευχόμαστε και το θέλουμε. Εδώ θα είμαστε όλοι στο τέλος της τετραετίας, για να το κρίνουμε. Σε συνδυασμό δε με τα όσα ο Υπουργός είπε σε τούτη εδώ την Αίθουσα θα έπρεπε να πω τη φράση που λένε στο χωριό μου «Με τα λόγια χτίζω ανώγια και κατώγια» και θα έπρεπε να καθίσω. Γιατί, κύριε Υπουργέ, εμείς ζούμε και εσείς, κυρίες και κύριοι συνάδελφοι, ζείτε στις περιφέρειές σας, έστω και αν θέλετε να λέτε διαφορετικά τα πράγματα, μια διαφορετική πραγματικότητα. Και δεν φταίνε οι κυβερνήσεις του ΠΑΣΟΚ για το γεγονός ότι είστε αναξιόπιστοι, κύριε Υπουργέ, και ασυνεπείς σε σχέση με τις προεκλογικές σας εξαγγελίες. 
     Σε τούτη εδώ την Αίθουσα -θέλω να πιστεύω, επειδή προέρχεστε από το χώρο της εκπαίδευσης, ότι έχετε προφανώς τις ίδιες ευαισθησίες με όλους εμάς και με όλη την ελληνική κοινωνία- προσπαθήσατε όμως να μας παραπλανήσετε λέγοντάς μας ότι ο προϋπολογισμός φέτος για την παιδεία είναι αυξημένος σε σχέση με πέρυσι. Μα εκείνο που έγινε κουβέντα κατά κόρον τις ημέρες που συζητούσαμε τον προϋπολογισμό και ουδέποτε διαψεύσατε ήταν το γεγονός ότι ο προϋπολογισμός μειώθηκε για την παιδεία σε σχέση με πέρυσι. Έτσι, είναι αδύνατον η προεκλογική σας εξαγγελία για 5% για την παιδεία επί του ΑΕΠ στο τέλος της τετραετίας να γίνει πραγματικότητα. 
     Επίσης, κύριε Υπουργέ, εάν αυτό είναι η δεδηλωμένη βούλησή σας και το όραμά σας για την παιδεία του ελληνικού λαού, εάν αυτό το μέλλον οραματίζεστε για την παιδεία των παιδιών του ελληνικού λαού, εμάς δεν θα μας βρείτε συμπαραστάτες. Θα μας βρείτε απέναντι και θα μας βρείτε συναγωνιστές με την κοινωνία που αγωνίζεται  πραγματικά για μια παιδεία που θα διαμορφώνει ελεύθερους ανθρώπους και όχι χειραγωγημένους. Γιατί και μέσα από το διάλογο αυτό ακριβώς προσπαθήσατε να πετύχετε. Γι’ αυτό ακριβώς σιγά -σιγά ένας -ένας οι άνθρωποι, οι φορείς, που κάθισαν με «θέλω» δυνατό να κουβεντιάσουν για την παιδεία αποχωρούν και γι’ αυτό ακριβώς, κύριε Υπουργέ, οργανώνουν παράλληλους διαλόγους έχοντας πάρει δυνατά μαθήματα από εσάς από εκείνες τις παράλληλες προεδρίες για την Ευρωπαϊκή Ένωση και όλα όσα ως αντιπολίτευση πραγματοποιούσατε.
     Και να συνεχίσω, για να δείξω την αναξιοπιστία και την απόσταση των λόγων και των έργων. Πριν από ένα μήνα σ’ αυτήν εδώ την Αίθουσα κουβεντιάζαμε το κτηριακό πρόβλημα για την πρωτοβάθμια και τη δευτεροβάθμια εκπαίδευση στο Ηράκλειο. Στη συνέχεια, σε μια συνάντηση της Υπουργού Παιδείας με όλους τους Βουλευτές του Νομού Ηρακλείου, τον περιφερειάρχη, τον περιφερειακό διευθυντή και το νομάρχη, η Υπουργός υποσχέθηκε άμεσα να δώσει τα χρήματα. Έχει περάσει ένας και πλέον μήνας και αυτό όχι μόνο δεν έχει γίνει πράξη, αλλά ο περιφερειάρχης λέει –και θα το καταθέσω αυτό στα Πρακτικά, για να το δείτε και για να ενημερωθεί η Βουλή- ότι δεν μπορεί να καλύψει αυτά τα χρήματα και, από την άλλη, τώρα ζητούν να μάθουν τι υποχρεώσεις υπάρχουν στο Νομό Ηρακλείου, ενώ όλα αυτά τεκμηριωμένα είναι κατατεθειμένα και στην Υπουργό Παιδείας και σε κάθε αρμόδια αρχή.
     Αλλά είστε ασυνεπείς και με κάτι άλλο πιο σημαντικό, το οποίο θα θυμίζω κάθε φορά που θα αναφερόμαστε σε θέματα παιδείας και σε ζητήματα που έχουν να κάνουν με την κοινωνική πολιτική. Στη σελίδα 107 του προγράμματος, αφού διασύρετε το δημόσιο, λέτε ότι η χώρα μας σύμφωνα με μελέτη διαθέτει το πιο σπάταλο κράτος σε σχέση με τις υπόλοιπες αναπτυγμένες χώρες και κάθε χρόνο πετά στο καλάθι των αχρήστων περίπου 10 δισεκατομμύρια ευρώ, περίπου 3,4 τρισεκατομμύρια δραχμές. Έχετε τώρα και παρελθόν, κύριε Υπουργέ. Τι κάνατε ούτως, ώστε να βρεθούν αυτά τα χρήματα, να εξασφαλιστούν, όπως είχατε υποσχεθεί, προκειμένου να αυξηθούν κατά 35% περισσότερο οι δαπάνες για κοινωνική πολιτική και να έχει ο ελληνικός λαός καλύτερες υπηρεσίες στην παιδεία, στην υγεία, στη δημόσια διοίκηση κλπ.;
     (Στο σημείο αυτό η Βουλευτής κ.  Ευαγγελία Σχοιναράκη – Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Γι’ αυτό ακριβώς ζητούμε να ενημερωθούμε και μέσω του ελληνικού Κοινοβουλίου ολόκληρη η ελληνική κοινωνία. 
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Εμμανουήλ Όθωνας.
     ΕΜΜΑΝΟΥΗΛ ΟΘΩΝΑΣ: Κλείνοντας, κύριε Πρόεδρε, την πρωτολογία μου είχα προβλέψει ότι στην απάντησή του ο κύριος Υπουργός αντί να ανταποκριθεί στο κάλεσμα αφύπνισης, που η πρωτοβουλία μας αυτή είχε ως στόχο, θα επιχειρούσε να υπνοβατήσει στο παρελθόν ψαχουλεύοντας και εφευρίσκοντας δικαιολογίες και άλλοθι.
     Εν μέρει, νομίζω, ότι δικαιώθηκα σ’ αυτήν την πρόβλεψή μου. Αυτό που δεν μπόρεσα να προβλέψω ήταν ότι ταυτόχρονα με την υπνοβασία στο παρελθόν, θα επιχειρούσε και αυτήν την απόδραση στο χώρο του ονείρου. Όταν ξεκίνησε ο κύριος Υπουργός προσπάθησα να τον παρακολουθήσω. Μετά εγκατέλειψα την προσπάθεια. Ήταν πέρα από τις δυνάμεις μου να αναγνώσω αυτήν τη μαγική εικόνα της ευμάρειας των ελληνικών πανεπιστημίων που επιχείρησε να μας παρουσιάσει. 
     Πράγματι, η απάντηση δεν ήταν απλά αποστομωτική, κύριε Υπουργέ, ήταν αποσβολωτική για όλους μας. Και θέλω να κατανοήσετε και την αμηχανία που πολλούς από εμάς μας διακατέχει ακόμα, προσπαθώντας να καταλάβουμε αν αυτό ήταν μια συνειδητή επιλογή παραπλάνησης της Εθνικής Αντιπροσωπείας. Έχετε πράγματι αυτήν την αίσθηση της πραγματικότητας που περιγράψατε; Βιώνετε αυτήν την αντίφαση με το σύνολο της εκπαιδευτικής κοινότητας όλων των ιδρυμάτων της χώρας; Τι άραγε απ’ όλα αυτά συμβαίνει; 
     Επίσης, μου προξένησε ιδιαίτερη εντύπωση η παρέμβαση του Κοινοβουλευτικού Εκπροσώπου της Νέας Δημοκρατίας, όπου σας προειδοποίησε εσάς μεν ότι στο τέλος της τετραετίας θα είναι αυτός που θα σας επερωτά αν δεν έχετε κάνει τα ελληνικά πανεπιστήμια να είναι στους καταλόγους των καλών διεθνών πανεπιστημιακών ιδρυμάτων, αλλά δεν ξέρω αν αυτό υπέκρυπτε και μια έμμεση παρότρυνση και προς εμάς να μην επερωτούμε μέχρι το τέλος της τετραετίας, να έχουμε την υπομονή και την καλή διάθεση που ο κ. Πολύδωρας έχει και να περιμένουμε τα αποτελέσματα αυτής της πολιτικής που φαίνεται ότι διαπνέεται από ένα σχεδιασμό που έχει οδηγήσει ένα σύστημα σχεδόν στα πρόθυρα της κατάρρευσης. 
     Κύριε Υπουργέ, ειλικρινά δεν περιμένω τίποτα από τη δευτερολογία σας μετά από αυτά που άκουσα. Θα κλείσω επισημαίνοντάς σας ότι αφού δεν σας αφυπνίζει η βοή των γεγονότων του μέλλοντος που έφτασε, θα σας αφυπνίσει η βοή διαμαρτυρίας των κοινωνικών κινημάτων που θα συγκροτηθούν –να είστε σίγουρος- τις επόμενες εβδομάδες και μήνες. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ολοκληρώθηκαν οι αγορεύσεις των επερωτώντων Βουλευτών. 
     Αισθάνομαι την ανάγκη να ευχαριστήσω τους επερωτώντες Βουλευτές για το γεγονός ότι εξέθεσαν τις απόψεις τους με ένα ήρεμο και προσήκον ύφος προς την διαδικασία του κοινοβουλευτικού ελέγχου. 
     Κύριε Υπουργέ, έχετε το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, στην πρωτολογία μου δεν επιχείρησα να παρουσιάσω ρόδινη την κατάσταση στα πανεπιστήμια, στα ΤΕΙ και τα περιφερειακά πανεπιστήμια. Κάθε άλλο. Παρουσίασα όμως την πραγματική κατάσταση με συγκεκριμένα στοιχεία και νούμερα τα οποία κανείς από εσάς ούτε αντέκρουσε ούτε διέψευσε. Τα νούμερα είναι εδώ. Τα στοιχεία είναι εδώ. Ουδείς έφερε κάποιο αντίθετο στοιχείο να πει ότι οι αριθμοί των διορισμών, οι πιστώσεις που διατέθηκαν, δεν είναι αυτές. 
     Βεβαίως έχουμε προβλήματα. Και γι’ αυτό επεχείρησα να ανατρέξω στην αιτία των προβλημάτων, στους λόγους για τους οποίους δημιουργήθηκαν τα προβλήματα και βεβαίως να διατυπώσω την προοπτική λύσης, το πώς θα επιλυθούν. Και η επίλυση των προβλημάτων που δημιουργήθηκαν όλα αυτά τα χρόνια θα γίνει με δύο τρόπους. 
     Ο ένας είναι η σταδιακή αύξηση της χρηματοδότησης. Βεβαίως θα γίνει. Και αν εσείς αμφισβητείτε, εδώ είμαστε και θα δούμε πού θα φτάσει μέχρι το τέλος της τετραετίας. Βεβαίως θα υπάρχει σταδιακή αύξηση της χρηματοδότησης. Και δεν μπορούν μέσα σε ένα χρόνο να επιλυθούν τα χρόνια προβλήματα που δημιούργησε μια εσφαλμένη πολιτική. Θα αντιμετωπιστούν όμως με τη σταδιακή αύξηση. 
     Αλλά και με κάτι άλλο: με τον εξορθολογισμό των δαπανών. Και εδώ κυρίαρχο και πρωτεύοντα ρόλο έχουν τα ίδια τα πανεπιστήμια. Πώς θα κάνουν την κατανομή των πιστώσεών τους, πώς θα κάνουν την αξιοποίηση των πιστώσεων για κτήρια, πώς θα χρησιμοποιήσουν όλο το προσωπικό τους, πώς το εκπαιδευτικό προσωπικό  θα είναι στις αίθουσες διδασκαλίας να διδάσκει και να μην είναι εκτός αιθουσών, ιπτάμενοι όπως προβλέπεται στο νόμο που ψήφισε το ΠΑΣΟΚ, το ν. 2530. Και όλα αυτά, εξορθολογισμός και αύξηση δαπανών, βεβαίως θα αποτελέσουν αντικείμενο του εθνικού διαλόγου. Δεν υπάρχει καμία αμφιβολία. 
     Και κάτι ακόμα: Τα πανεπιστήμια είναι ανοιχτά αυτή τη στιγμή διότι η εικόνα που παρουσιάστηκε είναι ότι τα πανεπιστήμια έχουν κλείσει. Τα πανεπιστήμια λειτουργούν.
     Σε ό,τι αφορά τους διορισμούς: Οι αναπομπές που έγιναν είναι όσες αναπομπές οφείλονταν στη μη τήρηση της νομιμότητας ή σε ζητήματα του ΕΠΕΑΕΚ, που δεν προβλεπόταν να γίνουν προσλήψεις μονίμων καθηγητών μέσα από το ΕΠΕΑΕΚ. Θα σας δώσω ορισμένα στοιχεία και πάλι: Ολοκληρώθηκαν τριακόσιοι πενήντα ένας νέοι διορισμοί, επαναπροκηρύχθηκαν διακόσιες είκοσι οκτώ θέσεις, που κενώθηκαν, εγκρίθηκαν για τον προγραμματισμό του έτους αυτού τριακόσιες είκοσι έξι νέες θέσεις. Ειδικώς δε για το Πανεπιστήμιο του Αιγαίου έγιναν πενήντα τέσσερις νέοι διορισμοί και εγκρίθηκαν άλλες είκοσι εννέα θέσεις για προκήρυξη. Με το π.δ. 407 έχουμε την έγκριση πιστώσεων για ενενήντα επτά θέσεις από τον κρατικό προϋπολογισμό έναντι σαράντα οκτώ, που υπήρχαν το 2004 και δώδεκα πιστώσεις -τα στοιχεία είναι στη διάθεσή σας– μέσα από το πρόγραμμα του ΕΠΕΑΕΚ. Επιπλέον, άλλες είκοσι πιστώσεις από το π.δ. 407 από τις επιπλέον εκατό, οι οποίες εγκρίθηκαν.
     Συνεπώς αντιμετωπίστηκε και αυτό το ζήτημα. Βεβαίως το ζήτημα της διεύρυνσης, που δεν υπήρχε πρόβλεψη, είναι ένα θέμα. Σταδιακά θα ενσωματώσουμε μέσα στους τακτικούς προϋπολογισμούς, όπως αποδεικνύεται αυτό, μέσα από τις πιστώσεις του π.δ. 407 που είναι αυξημένες. 
     Σε ό,τι αφορά την ίδρυση των νέων τμημάτων: Εμείς θέλουμε η ίδρυση των νέων τμημάτων και ο σχεδιασμός να γίνει μέσα από το Εθνικό Συμβούλιο Παιδείας, ούτως ώστε να δούμε ποια τμήματα έχει πραγματικά ανάγκη η χώρα μας, να δούμε πώς αυτά τα τμήματα συνδέονται με την οικονομία, πόσοι πτυχιούχοι θα έχουν εργασία για να μην κρεμάνε τα διπλώματα στον τοίχο. Γιατί η ανεργία ιδιαίτερα στους πτυχιούχους των πανεπιστημίων είναι πολύ μεγάλη. Θα ήθελα λοιπόν να πω ότι μέσα από τον εθνικό διάλογο, συγκροτημένα, ολοκληρωμένα και με τη συμμετοχή των αρμοδίων φορέων θα προχωρήσουμε στην ίδρυση των νέων τμημάτων, εκεί όπου υπάρχουν ανάγκες στην πατρίδα μας. 
     Σε ό,τι αφορά το θέμα της ανάπτυξης του Πανεπιστημιακού Νοσοκομείου της Λάρισας, έχω στοιχεία. 
     Κύριε Έξαρχε, θα σας τα δώσω για να δείτε ότι δεν είναι ακριβώς έτσι τα πράγματα, να δείτε ότι προχωράει, υπάρχουν προβλήματα. Εδώ τα έχω, τώρα τα ζήτησα και μου ήρθαν, θα τα θέσω στη διάθεσή σας για να έχετε μία πληρέστερη και σφαιρικότερη ενημέρωση επί του ζητήματος. Θα τα καταθέσω και στη Βουλή.
     (Στο σημείο αυτό ο Υφυπουργός Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΒΑΣΙΛΕΙΟΣ ΕΞΑΡΧΟΣ: Δώστε τα και στον πρόεδρο του Ιατρικού Τμήματος.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως, θα τα στείλω και στον πρόεδρο του Ιατρικού Τμήματος. 
     Αυτό το οποίο είπα, ότι έγινε συζήτηση με τις πρυτανικές αρχές, το Υπουργείο Παιδείας, με έμφαση το Πανεπιστημιακό Νοσοκομείο της Λάρισας, ισχύει και έτσι είναι τα πράγματα. 
     Νομίζω λοιπόν –για να ολοκληρώσω- ότι η κατάσταση βεβαίως δεν είναι ρόδινη, βεβαίως υπάρχουν υπαρκτά προβλήματα που είναι εκεί, αλλά δεν μπορεί κανείς να αμφισβητήσει τη σοβαρή και την ουσιαστική προσπάθεια που έγινε αυτόν το χρόνο για την αντιμετώπιση αυτών των προβλημάτων, για τον εξορθολογισμό των δαπανών, για τη βελτίωση της ποιότητας της εκπαίδευσης που παρέχουν τα πανεπιστήμιά μας. Από κει και πέρα μέσα από τον εθνικό διάλογο θα βγουν εκείνα τα πορίσματα και εκείνες οι διατάξεις που θα έρθουν εδώ στη Βουλή για ψήφιση που πραγματικά θα ανοίξουν νέους ορίζοντες και θα κάνουν τομές. Γιατί χρειάζεται τομή στο θεσμικό πλαίσιο των πανεπιστημίων μας, χρειάζεται ποιοτική αναβάθμιση, χρειάζεται μέτρηση της ποιότητας, για να υπάρχει ακριβώς η συνεργασία των πανεπιστημίων με την πολιτεία, με τον εξορθολογισμό των δαπανών. Και πιστεύουμε ότι όλη η ελληνική κοινωνία θα είναι παρούσα και οι κοινωνικοί εταίροι. Και είπα και πριν ότι ήδη έχουν οριστεί και οι νέες ημερομηνίες για τη συνέχιση και των τμημάτων των επί μέρους συμβουλίων του εθνικού διαλόγου και της Ολομέλειας, όπου εκεί θα συζητηθούν και θα γνωμοδοτήσουν στην Κυβέρνηση για τα μεγάλα θέματα της εκπαίδευσης μας. 
     Όσοι θέλουν και δεν φοβούνται το διάλογο, ας έρθουν εκεί. Θα είναι ανοιχτός, δημόσιος, δημοκρατικός διάλογος. Όσοι διαπνέονται από συντηρητικές και ακραίως συντηρητικές απόψεις και φοβούνται το διάλογο σε ανοιχτό και δημοκρατικό πεδίο και επίπεδο, ας προτιμήσουν τους σκοτεινούς μονολόγους. Εμείς δεν θα τους ακολουθήσουμε. 
     Εμείς θέλουμε να υπάρξει στην παιδεία σύνθεση, συναίνεση και συνεννόηση με όλους τους φορείς της εκπαίδευσης από τη μία πλευρά και της κοινωνίας από την άλλη, γιατί έτσι μόνο μπορούμε να έχουμε μια παιδεία καλή για το μέλλον του τόπου μας.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει η Κοινοβουλευτική Εκπρόσωπος του ΠΑΣΟΚ κ. Μαρία Δαμανάκη.
     ΜΑΡΙΑ ΔΑΜΑΝΑΚΗ: Κύριε Πρόεδρε, δεν θέλω να σχολιάσω όσα είπε ο κύριος Υπουργός, γιατί νομίζω ότι έχουμε απαντήσει επαρκώς. Επειδή, όμως, τελευταία αναφέρθηκε στο θέμα του εθνικού διαλόγου για την παιδεία, θέλω να πω μόνο μία φράση. Η Κυβέρνηση, εάν θέλει να πάει καλά ο εθνικός διάλογος, δεν αρκεί να ορίζει ημερομηνίες αλλά χρειάζεται να προσέχει και τα λόγια της. 
     Αυτά τα περί «σκοτεινών μονολόγων» που είπε ο κύριος Υπουργός, δεν βοηθούν, κύριε Πρόεδρε. Εδώ μιλούμε για εκπαιδευτική κοινότητα. Υπάρχουν ανησυχίες, υπάρχουν απαιτήσεις. Είναι ένας δύσκολος διάλογος αυτός. Εάν η Κυβέρνηση ξεκινά με το ότι «όλα τα κάνω καλά, όποιος δεν φοβάται το διάλογο θα έρθει και όποιος δεν έρθει κάνει σκοτεινούς μονολόγους», πολύ φοβούμαι ότι δυναμιτίζει παραπέρα το κλίμα και μας φέρνει όλους σε δύσκολη θέση.
     Αυτό ήθελα να πω μόνο, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μήπως θέλετε να απαντήσετε σε αυτό που αναφέρθηκε η κ. Δαμανάκη, δηλαδή τι εννοείτε με τους «σκοτεινούς μονολόγους»; 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν χρειάζεται. Έχω απαντήσει.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 55/28/9-2-2005 επίκαιρης επερώτησης Βουλευτών του ΠΑΣΟΚ προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με τη λειτουργία των περιφερειακών πανεπιστημίων. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.12΄, λύεται η συνεδρίαση για αύριο ημέρα Τρίτη 1η Μαρτίου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Μέτρα ενίσχυσης του εσωτερικού ελέγχου και της διαφάνειας στη Δικαιοσύνη», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ



3


ΣΥΝΕΔΡΙΑΣΗ 28/02/2005

