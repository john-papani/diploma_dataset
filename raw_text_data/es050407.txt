     
     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ’
     ΣΥΝΟΔΟΣ Α’
     ΣΥΝΕΔΡΙΑΣΗ ΡΜΖ’
     
     Πέμπτη 7 Απριλίου 2005
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     
     1. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Ραφήνας και το Γυμνάσιο Πελοπίου Ηλίας, σελ.
     2. Επί Προσωπικού θέματος, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Παρασκευής 8 Απριλίου 2005, σελ.
     4. Συζήτηση επικαίρων ερωτήσεων:
     α) Προς τον Υπουργό Εξωτερικών σχετικά με την πορεία των ελληνοτουρκικών σχέσεων, τις υποχρεώσεις της Τουρκίας έναντι της Ευρωπαϊκής ‘Ενωσης κ.λπ., σελ.
     β) Προς τον Υπουργό Υγείας και Κοινωνικής Αλληλεγγύης σχετικά με την ανάθεση πληρωμών του Οργανισμού Περίθαλψης Ασφαλισμένων του Δημοσίου (ΟΠΑΔ) σε ιδιωτική τράπεζα, σελ.
     γ) Προς τον Υπουργό Εθνικής Παιδείας και Θρησκευμάτων σχετικά με την ημερίδα της ΔΑΠ στο ΤΕΙ Αθήνας με θέμα τη «Νεανική Επιχειρηματικότητα» κ.λπ., σελ.
     Γ. ΝΟΜΟΘΕΤΙΚΗ ΕΡΓΑΣΙΑ
     1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομίας: «Εναρμόνιση της Ελληνικής νομοθεσίας προς την Οδηγία 2003/96/Ε.Κ. του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις», σελ.
     2. Αίτηση ονομαστικής ψηφοφορίας Βουλευτών του Πανελλήνιου Σοσιαλιστικού Κινήματος επί των τροπολογιών με γεν. αρ. 302 και ειδ. 75 και με γεν. αρ. 307 και ειδ. 80 του σχεδίου νόμου του Υπουργείου Οικονομίας και Οικονομικών, σελ.
     ΟΜΙΛΗΤΕΣ
     Α. Επί Προσωπικού θέματος:
     ΣΟΥΡΛΑΣ Γ. , σελ.
     ΦΛΩΡΙΔΗΣ Γ., σελ.
     
     Β. Επί των επικαίρων ερωτήσεων:
     ΑΛΑΒΑΝΟΣ Α., σελ.
     ΑΝΤΩΝΑΚΟΠΟΥΛΟΣ Π., σελ.
     ΓΙΑΝΝΟΠΟΥΛΟΣ Α., σελ.
     ΔΡΑΓΑΣΑΚΗΣ Ι., σελ.
     ΚΟΛΟΖΩΦ Ο., σελ.
     ΜΟΛΥΒΙΑΤΗΣ Π., σελ.
     ΤΑΛΙΑΔΟΥΡΟΣ Σ., σελ.
     ΦΩΛΙΑΣ Χ., σελ.
     ΧΡΥΣΟΧΟΙΔΗΣ Μ., σελ.
     Γ. Επί του σχεδίου νόμου του Υπουργείου Οικονομίας και Οικονομικών:
     ΑΛΑΒΑΝΟΣ Α., σελ.
     ΑΛΟΓΟΣΚΟΥΦΗΣ Γ., σελ.
     ΒΑΣΙΛΕΙΟΥ Γ., σελ.
     ΒΟΥΛΤΕΨΗ Σ., σελ.
     ΓΕΙΤΟΝΑΣ Κ., σελ.
     ΔΡΑΓΑΣΑΚΗΣ Ι., σελ.
     ΚΑΚΛΑΜΑΝΗΣ Α., σελ.
     ΚΑΡΑΟΓΛΟΥ Θ., σελ.
     ΚΕΓΚΕΡΟΓΛΟΥ Β., σελ.
     ΚΩΣΤΟΠΟΥΛΟΣ Α., σελ.
     ΛΙΝΤΖΕΡΗΣ Δ., σελ..
     ΜΑΓΚΡΙΩΤΗΣ Ι., σελ.
     ΜΑΚΡΥΠΙΔΗΣ Α., σελ.
     ΜΑΝΟΣ Σ., σελ.
     ΠΑΠΑΝΔΡΕΟΥ Β., σελ.
     ΡΕΓΚΟΥΖΑΣ Α., σελ.
     ΣΚΟΠΕΛΙΤΗΣ Σ., σελ.
     ΣΠΗΛΙΟΠΟΥΛΟΣ Κ., σελ.
     ΣΤΡΑΤΑΚΗΣ Ε., σελ.
     ΦΛΩΡΙΔΗΣ Γ., σελ.
     ΦΟΥΡΑΣ Α., σελ.
     ΧΡΙΣΤΟΔΟΥΛΑΚΗΣ Ν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΜΖ΄
     Πέμπτη 7 Απριλίου 2004
     Αθήνα, σήμερα στις 7 Απριλίου 2005, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Παναγιώτη Αντωνακόπουλο, Βουλευτή Ηλείας, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην παρουσία μυστικών υπηρεσιών στο Λιμάνι της Πάτρας λόγω φημολογίας για άφιξη του Βαβύλη.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση που επικρατεί στο Πάρκο της περιοχής Ρομάντζας.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Αποστράτων Συνταξιούχων – Εφέδρων Σωμάτων Ασφαλείας Αιγιαλείας «Η ΠΑΤΡΙΣ» ζητεί την ικανοποίηση βαθμολογικού – οικονομικού αιτήματος, κατηγορίας αποστράτων των Σωμάτων Ασφαλείας.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία η Ένωση Ποδοσφαιρικών Σωματείων Αχαΐας ζητεί την καταβολή στα μέλη της των τακτικών οικονομικών ενισχύσεων για τις ποδοσφαιρικές περιόδους από το 2001 έως το 2005.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η ΔΑΚΕ ΕΤΕ διαμαρτύρεται για τη μη αξιοκρατική αξιοποίηση του προσωπικού της ΕΤΕ και τη γενικότερη πορεία της που αφορά στη βιωσιμότητά της.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία υπάλληλοι της Διεύθυνσης Κοινωνικής Πρόνοιας Ν.Α. Αχαΐας ζητούν τη χορήγηση επιδόματος.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε μη Κυβερνητικές Οργανώσεις  οι οποίες δεν ανταποκρίθηκαν στις υποχρεώσεις τους το 2004.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους προβληματισμούς για το φράγμα Πείρου – Παραπείρου.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αυτοκινητοδρόμιο Χαλανδρίτσας.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη λειτουργία πάρκινγκ στο κέντρο της πόλης.
     11) Οι Βουλευτές Α΄ Αθηνών και Β΄ Αθηνών κ. ΛΙΑΝΑ ΚΑΝΕΛΛΗ και κ. ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία η Επιτροπή 6ου Διαμερίσματος της Δημοτικής Κίνησης «Συμπαράταξη για την Αθήνα» ζητεί να ανακληθεί η άδεια οικοδόμησης στο χώρο του Αγίου Αθανασίου στην Άνω Κυψέλη Αθηνών.
     12) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Δημοτική Κίνηση Μαρουσίου «Δημοτική Ενότητα» καταγγέλλει την απόλυση συνδικαλιστή – εργαζόμενου στη δημοτική συγκοινωνία στο Μαρούσι.
     13) Οι Βουλευτές Α΄ Θεσσαλονίκης και Α΄ Αθηνών κ. ΓΕΩΡΓΙΟΣ ΧΟΥΡΜΟΥΖΙΑΔΗΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Ένωση Γονέων και Κηδεμόνων του Δήμου Κερκυραίων ζητεί την αναβάθμιση της παρεχόμενης εκπαίδευσης στο Νομό Κέρκυρας.
     14) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία τα Σωματεία Συνταξιούχων της Χίου ζητούν την αύξηση των συντάξεων πάνω από 10% κ.λπ.
     15) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία οι Συνεργαζόμενες Ομοσπονδίες Συνταξιούχων Θεσσαλονίκης ζητούν την αύξηση των συντάξεων πάνω από 10% κ.λπ.
     16) Οι Βουλευτές Α΄ Πειραιώς και Β΄ Πειραιώς κ. ΕΛΠΙΔΑ ΠΑΝΤΕΛΑΚΗ και κύριοι ΙΩΑΝΝΗΣ ΠΑΤΣΙΛΙΝΑΚΟΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνια Ένωση Συνταξιούχων ΝΑΤ ζητεί την αύξηση των κατωτέρων συντάξεων των ναυτεργατών.
     17) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εργατοτεχνιτών Γούνας, Δέρματος, Ιματισμού και Κλωστοϋφαντουργίας Νομού Καστοριάς ζητεί την οικονομική και ασφαλιστική στήριξη των ανέργων  γουνεργατών.
     18) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο κ. Κων/νος Πουργουτζίδης, αγρότης, καταγγέλλει καταστροφές στις γεωργικές καλλιέργειες της περιοχής Αγίου Αντωνίου Κορεστειών από υβρίδια αγριογούρουνα.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται σε θέματα του θεσμού Πάτρα Πολιτιστική Πρωτεύουσα.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κοινοποίηση διαβαθμισμένου εγγράφου σε προμηθευτή.
     21) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας στο οποίο οι υπάλληλοι στην προγραμματική σύμβαση Υπ. Πολιτισμού – ΤΑΠ του Δήμου Κω, διαμαρτύρονται γα την εκκρεμότητα της εργασιακής τους σχέσης.
     22) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Συμβούλιο Απόδημου Ελληνισμού ζητεί την προστασία των περιουσιών και των ανθρωπίνων δικαιωμάτων των Ελλήνων της Κοινότητας Τσάλκας της Δημοκρατίας της Γεωργίας.
     23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Εργατικό Κέντρο Μήλου ζητεί τη στελέχωση του Τμήματος Κοινωνικής Επιθεώρησης Μήλου.
     24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πανναξιακός Α.Ο. ζητεί οικονομική ενίσχυση.
     25) Οι Βουλευτές Κυκλάδων και Β΄ Πειραιώς κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Πρόεδρος της Κοινότητας Φολεγάνδρου ζητεί την πύκνωση των ακτοπλοϊκών δρομολογίων με τον Πειραιά κατά την περίοδο του Πάσχα.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6425/10.1.05 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 1114/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κ. Ε. Σχoιναράκη – Ηλιάκη  σας διαβιβάζουμε συνημμένα το με αριθμ. πρωτ. 865/17-1-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     2. Στην με αριθμό 6428/10.1.05 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 1115/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Koυτμερίδης, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων βρίσκεται σε συνεχή διαδικασία διαλόγου και ανταλλαγής απόψεων με τους εκπροσώπους των αγροτών για το βαμβάκι, από την αρχή της τρέχουσας εμπορικής περιόδου, με στόχο την καλύτερη διαχείρισή του.
     Συγκεκριμένα στις 13 και 17 Ιανουαρίου τρέχοντος έτους, όπου έλαβαν χώρα δύο συσκέψεις για το βαμβάκι, με την παρουσία Βουλευτών, Νομαρχών και Συνεταιριστών και αφού εξετάστηκαν όλα τα ενδεχόμενα και όλες οι προτάσεις που κατατέθηκαν στο τραπέζι, συμφωνήθηκε η εντατικοποίηση των ελέγχων σε τρία επίπεδα: στις Ενώσεις Αγροτικών Συνεταιρισμών, τις Νομαρχιακές Αυτοδιοικήσεις και τον ΟΠΕΚΕΠΕ, με περισσότερους δειγματοληπτικούς ελέγχους, ώστε να αποδειχθούν όσοι παράνομα καλλιέργησαν στρέμματα και να περικοπεί η ποσότητα που δόθηκε στα εκκοκκιστήρια με συνέπεια να αυξηθεί το ποσοστό της επιστροφής, το ποσό δηλαδή που περιμένουν οι αγρότες ως τελευταία δόση, η καταβολή της οποίας θα επισπευθεί. Οι κατ’ εξοχήν αρμόδιοι για αυτούς τους επανελέγχους είναι οι EAΣ, οι Νομαρχιακές Αυτοδιοικήσεις και ο ΟΠΕΚΕΠΕ, ως αρμόδιος Οργανισμός Πληρωμών.
     Είναι βέβαιο ότι η ένταση των ελέγχων θα αποδώσει καρπούς, με εύλογο αποτέλεσμα την αύξηση του ποσού της επιστροφής, που προβλέπεται ότι θα φτάσει τις 23 δραχμές ανά κιλό, γεγονός που θα ικανοποιήσει τη μεγαλύτερη μερίδα των αγροτών, αφού σε σύνολο 82.000 βαμβακοπαραγωγών, εκείνοι που διαμαρτύρονται είναι ενδεχομένως 5.000 ή 6.000.
     Στις 21-1-05 έχει προγραμματιστεί ειδική σύσκεψη με το σύνολο των εκπροσώπων των αγροτικών φορέων και των Νομαρχιακών Αυτοδιοικήσεων των βαμβακοπαραγωγικών περιοχών για να συμφωνηθεί η διαδικασία και το χρονοδιάγραμμα υλοποίησης του στόχου των επανελέγχων. Οι εν λόγω επανέλεγχοι γίνονται σε συνέχεια των πολλών πρωτόγνωρων ελέγχων που έχουν πραγματοποιηθεί φέτος για την βαμβακοκαλλιέργεια. Σημειώνεται ότι έχουν ελεγχθεί 52.000 βαμβακοπαραγωγοί. Ενδεικτικά αναφέρονται 7.300 περιπτώσεις που έχουν περικοπεί, αφού ενώ υπήρχαν αποθέματα, ενώ είχε δηλωθεί ότι υπήρχαν.
     Σε σχέση με το αίτημα που αφορά την οικονομική στήριξη με εθνικούς πόρους, επισημαίνεται ότι, όπως είναι γνωστό η Κυβέρνηση έχει απορρίψει τέτοιες μεθόδους οι οποίες είναι παράνομες και επισύρουν με βεβαιότητα υψηλά κοινοτικά πρόστιμα, τα οποία δεν αντέχει η οικονομία και δεν μπορούν να καταβάλλουν οι Έλληνες φορολογούμενοι και ιδιαίτερα οι χαμηλοεισοδηματίες.
     Πιθανό αίτημα προς την Ε.Ε. θα προσέκρουε στην βέβαιη αντίδρασή της, αφού φέτος η χώρα μας εισπράττει για το βαμβάκι το μεγαλύτερο ποσό κοινοτικών εισροών, ύψους 690 εκατ. Ευρώ από οποτεδήποτε άλλοτε. Αυτό είναι ένα σημαντικό επιχείρημα που δείχνει ότι και οι αγρότες παίρνουν περισσότερες κοινοτικές εισροές, παρά την σημαντική μείωση της εμπορικής τιμής διεθνώς. Ως εκ τούτου, είναι βέβαιο (και με την άρνηση της Δανίας κατά κύριο λόγο) ότι η Ε.Ε. δεν πρόκειται να συμφωνήσει σε τέτοιου είδους ρύθμιση, μέσω εθνικών ενισχύσεων, αλλά και με μια σειρά παρόμοιων αιτημάτων στήριξης άλλων προϊόντων μας. Κατά συνέπεια δεν είναι δυνατόν η χώρα να εκτίθεται με τέτοιου είδους προτάσεις, οι οποίες δεν οδηγούν σε θετικό αποτέλεσμα. Πολύ δε περισσότερο όταν έχουμε μπροστά μας κρίσιμες διαπραγματεύσεις διεκδίκησης διατήρησης της στήριξης, αλλά και επαύξησης της κοινοτικής στήριξης των προϊόντων μας που αφορούν το σύνολο των 800.000 παραγωγών.
     Ο Υφυπουργός
     Α. ΚΟΝΤΟΣ»
     3. Στην με αριθμό 6448/10.1.05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1119/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
     Το θέμα της τακτοποίησης των εκτάσεων του αγροκτήματος «Πάτημα» Δημοτικού Διαμερίσματος Παναγίτσας στο Δήμο Βεγορίτιδας, ερευνάται από την αρμόδια Υπηρεσία του Υπουργείου Αγροτικής Ανάπτυξης και Τροφίμων προς την κατεύθυνση έκδοσης της σχετικής απόφασης, σύμφωνα με την παρ. 5 του άρθρου 11 του ν. 3147/2003, με την οποία θα δίδεται οριστική λύση για την άρση της υφιστάμενης εκκρεμότητας επί του ιδιοκτησιακού ζητήματος.
     Ο Υφυπουργός
     Α. ΚΟΝΤΟΣ»
     4. Στην με αριθμό 6473/11.1.05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 1124/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 1203/18-1-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Γ. Μανιάτη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 6480/11.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1127/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 1074/18-1-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Σ. Ματζαπετάκη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     6. Στην με αριθμό 6420/10.1.05 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 2696/27.1.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 6420/10.1.2005 ερώτηση που κατατέθηκε στη Boυλή από το Βουλευτή κ. Σ. Κουτμερίδη σχετικά με έλλειψη Παιδοψυχιάτρου στο ΚΕΠΕΠ Σιδηροκάστρου Νομού Σερρών, σας γνωρίζουμε τα εξής:
     Το ΚΕΠΕΠ Σιδηροκάστρου Σερρών (παράρτημα του πρώην ΠΙΚΠΑ) είναι αποκεντρωμένη μονάδα κοινωνικής φροντίδας του Α΄ ΠεΣΥΠ Κεντρικής Μακεδονίας.
     Το Υπουργείο Υγείας και Κοινωνικής Αλληλεγγύης προτίθεται να συμπεριλάβει σε προκήρυξη την πλήρωση κενών οργανικών θέσεων των αποκεντρωμένων μονάδων κοινωνικής φροντίδας των ΠεΣΥΠ, οι οποίες μέχρι της εφαρμογής των διατάξεων του Ν. 3106/03 λειτουργούσαν ως παραρτήματα του ΕΟΚΦ (ΠΙΚΠΑ, ΕΟΠ), αμέσως μετά την ολοκλήρωση της διαδικασίας έκδοσης Οργανισμών αυτών των μονάδων.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     7. Στην με αριθμό 6425/10.1.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 665/ΔΕ-157/28.1.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την παραπάνω ερώτηση της Βουλευτού κ. Ευαγγελίας Σχοιναράκη-Ηλιάκη για τις καταστροφές στην Έμπαρο Βιάννου από την θεομηνία της 5ης και 6ης Νοεμβρίου 2004 σας γνωρίζουμε ότι θα απαντήσουν τα συνερωτώμενα Υπουργεία, Εσωτερικών, Δημόσιας Διοίκησης και Αποκέντρωσης, Αγροτικής Ανάπτυξης και Τροφίμων.
     Σημειώνουμε ότι η Κοινή Υπουργική Απόφαση με θέμα «Οριοθέτηση περιοχών και πιστωτικές διευκολύνσεις για την αποκατάσταση των ζημιών στους Νομούς Χανίων και Ηρακλείου» προωθείται προς υπογραφή στο Υπουργείο μας.
     Ο Υφυπουργός
     ΧΡΗΣΤΟΣ ΦΩΛΙΑΣ»
     8. Στην με αριθμό 6440/10.1.05 ερώτηση των Βουλευτών κυρίων Ιωάννου Δραγασάκη και Αθανασίου Λεβέντη δόθηκε με το υπ’ αριθμ. 90022/562/127/27.1.05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της με Α.Π. 6440/10-1-2005 ερωτήσεως των Βουλευτών κ.κ. Γιάννη Δραγασάκη και Αθανάσιου Λεβέντη, σχετικά με τις οφειλές του Ι.Κ.Α. - Ε.Τ.Α.Μ. στο Ε.Τ.Ε.Α.Μ., σας γνωρίζουμε τα εξής:
     1. Με τις διατάξεις του άρθρου 6 του Ν.3029/2002 έχει συσταθεί το Ενιαίο Ταμείο Επικουρικής Ασφάλισης Μισθωτών (Ε.Τ.Ε.Α.Μ.) ως διάδοχος φορέας του Τομέα Επικουρικής Ασφάλισης Μισθωτών του Ι.Κ.Α. (τ. Ι.Κ.Α.-Τ.Ε.Α.Μ.) που άρχισε να λειτουργεί από 1/6/2003.
     Δεδομένου ότι μέχρι σήμερα δεν έχει ολοκληρωθεί η πλήρης εσωτερική οργάνωση του Ταμείου, με την Υ. Α. 20021/12403/579/6-6-2003 που έχει εκδοθεί κατ’ εξουσιοδότηση της παρ. 16 του άρθρου 6 του Ν. 3029/2004, έχει ανατεθεί η είσπραξη των εισφορών του Ε.Τ.Ε.Α.Μ. στο Ι.Κ.Α. - Ε.Τ.Α.Μ., τα οποία βεβαίως παραμένουν έσοδα του Ε.Τ.Ε.Α.Μ. Για τον ίδιο λόγο δεν έχει πραγματοποιηθεί και η προβλεπόμενη από την παρ. 12 του άρθρου 6 του Ν.3029/2002 απόδοση της οφειλής του Ι.Κ.Α.- Ε.Τ.Α.Μ. στο Ε.Τ.Ε.Α.Μ., η οποία έχει διαμορφωθεί σε 2.000.000.000 € περίπου.
     Ήδη μετά το διορισμό του νέου Διοικητικού Συμβουλίου του Ε.Τ.Ε.Α.Μ. λαμβάνονται όλα τα αναγκαία μέτρα που κρίνονται απαραίτητα για τη λειτουργία του ως αυτοτελούς φορέα. Παράλληλα λόγω του ύψους της προαναφερόμενης οφειλής θα προωθηθεί σχετική ρύθμιση για την τμηματική καταβολή του οφειλομένου ποσού.
     2. Όσον αφορά γενικότερα το θεσμό της επικουρικής ασφάλισης με τις διατάξεις του άρθρου 17 του άρθρου 6 του Ν. 3029/2002 έχει καθορισθεί το πλαίσιο εντός του οποίου θα προσδιορισθεί το σύνολο των επικουρικών ταμείων που θα λειτουργούν ως Ν.Π.Δ.Δ. κατά επαγγελματικές κατηγορίες και κλάδους, όπως επίσης τα κριτήρια, οι προϋποθέσεις και οι όροι ενοποίησης των υφιστάμενων επικουρικών ταμείων κατά ομοειδείς επαγγελματικές κατηγορίες.
     Πρόθεση πάντως της Κυβέρνησης είναι η αναδιάρθρωση και εξέλιξη του χώρου της επικουρικής ασφάλισης εντός των ανωτέρω πλαισίων, προκειμένου οι αντίστοιχοι φορείς να λειτουργούν σε υγιείς βάσεις και να εξασφαλίζεται με τον τρόπο αυτό και η βιωσιμότητά τους.
     Ο Υφυπουργός
     Ν. ΑΓΓΕΛΟΠΟΥΛΟΣ»
     9. Στην με αριθμό 2240/16-7-04 ερώτηση των Βουλευτών κυρίων Γιάννη Πατσιλινάκου και Ελπίδας Παντελάκη δόθηκε με το υπ’ αριθμ. Α.Π. Φ4/13714/1269/3-8-04  έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης με Α.Π. 2240/16-7-04 των κ.κ. Βουλευτών Γ. Πατσιλινάκου και Ε. Παντελάκη, σχετικά με τη μετεγκατάσταση των δεξαμενών καυσίμων από το Δήμο Περάματος Αττικής, σας πληροφορούμε τα ακόλουθα:
     Κατά την αρχική κατάρτιση του Ε.Π. «Ανταγωνιστικότητα» είχε προβλεφθεί Δράση για την μεταφορά ή/και υπογείωση μεγάλων εγκαταστάσεων και δεξαμενών αποθήκευσης καυσίμων που βρίσκονται σήμερα στην περιοχή του Περάματος Αττικής.
     Στο πλαίσιο της Τεχνικής Βοήθειας του Τομέα Ενέργειας του ΥΠΑΝ εκπονήθηκε από την ΑΣΠΡΟΦΟΣ Α.Ε. προμελέτη σκοπιμότητας για την υπογείωση των δεξαμενών πετρελαίου στο Πέραμα, η οποία ολοκληρώθηκε στις 22/8/2003.
     Σύμφωνα με τη μελέτη προκύπτει ότι η δημιουργία υπόγειων δεξαμενών καυσίμων είναι μία τεχνικά εφικτή λύση και θα μπορούσε, με σχετικά παραπλήσιο κόστος 28 - 34 εκατ. Ευρώ (€), να υλοποιηθεί είτε στο Πέραμα είτε στον Ασπρόπυργο (περιοχή λίμνης Κουμουνδούρου). Στο κόστος αυτό δεν συμπεριλαμβάνονται δαπάνες αποξηλώσεων και μετεγκατάστασης των υφιστάμενων κτιρίων και δεξαμενών που εκτιμώνται σε 13 εκατ. Ευρώ (€) περίπου, καθώς και δαπάνες για απαλλοτριώσεις ή απόκτηση γης για δρόμους πρόσβασης, διέλευση αγωγών, κλπ έργα υποδομής για εξυπηρέτηση των εγκαταστάσεων.
     Η διάρκεια του έργου κατασκευής εκτιμάται σε 24 έως 36 μήνες. 
     Ωστόσο, για την υλοποίηση του έργου έπρεπε να επιλυθούν μια σειρά από διαδικαστικά θέματα όπως έγκριση από την Ευρωπαϊκή Επιτροπή του καθεστώτος ενίσχυσης προς τις ιδιωτικές επιχειρήσεις, σύσταση φορέα υλοποίησης του έργου, απόκτηση γης, αδειοδοτήσεις κλπ.
     Εναλλακτικά αποφασίσθηκε να εξεταστεί η λύση της αξιοποίησης της περίσσειας αποθηκευτικής δυναμικότητας άλλων μονάδων στην περιοχή Αττικής (εγκαταστάσεις PETROLA και ΕΛΠΕ), προκειμένου να μην είναι πλέον αναγκαίες και να πάψουν να λειτουργούν οι εγκαταστάσεις αποθήκευσης στο Πέραμα.
     Στο πλαίσιο της ενδιάμεσης αναθεώρησης του ΕΠΑΝ και δεδομένων αφενός της ανωριμότητας του μεγάλου αυτού έργου και αφετέρου του κινδύνου απώλειας πόρων, λόγω των πολύ αυστηρών χρονοδιαγραμμάτων για την υλοποίηση του Γ΄ ΚΠΣ (κανόνας Ν+2), προτιμήθηκε να αποδεσμευτούν σε αυτήν τη φάση τα σχετικά κονδύλια και να εξεταστεί η υλοποίηση του έργου στο πλαίσιο της επόμενης προγραμματικής περιόδου.
     Τέλος σημειώνεται ότι στην περίπτωση που τελικά επιλεγεί η λύση της αξιοποίησης της περίσσειας αποθηκευτικής δυναμικότητας άλλων μονάδων στην περιοχή Αττικής αντί της λύσης της υπογείωσης, η υλοποίηση της λύσης αυτής μπορεί να προχωρήσει ανεξάρτητα από την ένταξή της σε χρηματοδοτούμενο πρόγραμμα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     10. Στην με αριθμό 2448/27-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1064501/4774/Φ.26/0016 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 2448/27.07.2004 ερώτηση που κατέθεσε στη Βουλή των Ελλήνων ο Βουλευτής κ. Βασίλειος Κεγκέρογλου που αναφέρεται στην καταβολή προστίμων ανέγερσης και διατήρησης αυθαιρέτων κτισμάτων, τα οποία καθορίζονται με κοινές Υπουργικές Αποφάσεις και σε ότι αφορά θέματα της αρμοδιότητάς μας, σας πληροφορούμε τα ακόλουθα:
     Μετά τη δημοσίευση στην Εφημερίδα της Κυβερνήσεως των Κοινών Υπουργικών Αποφάσεων των Υπουργών Υ.ΠΕ.ΧΩ.Δ.Ε. και Υπουργείου Οικονομίας - Οικονομικών 9732/2004 και 9726/2004, στο ΦΕΚ 468Β/05.03.2004, που αφορούν τη ρύθμιση προστίμων ανέγερσης και διατήρηση αυθαιρέτων κτισμάτων, εστάλη προς όλες τις Δ.Ο.Υ. της χώρα η αριθ.1031518/2315/0016/Φ.25/16.04.2004 εγκύκλιος της Υπηρεσίας μας (την οποία σας επισυνάπτουμε), για την εφαρμογή; αυτών των Κ.Υ.Α. για όσες οφειλές είναι βεβαιωμένες στις Δ.Ο.Υ.
     Για το θέμα της παράτασης της προθεσμίας υποβολής αιτήσεων για τη ρύθμιση προστίμων ανέγερσης και διατήρησης αυθαιρέτων κατασκευών, αρμόδιο είναι το Υπουργείο ΠΕ.ΧΩ.Δ.Ε.
     Ο Υφυπουργός
     ΑΔΑΜ ΡΕΓΚΟΥΖΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     11. Στις με αριθμό 5303/18-11-04, 5378, 5380/22-11-04, 5456, 5460/24-11-04 και 5505/25-11-04 ερωτήσεις του Βουλευτή κ. Βασιλείου Κεγκέρογλου δόθηκε με το υπ’ αριθμ. 547/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή σχετικά με τις προθέσεις της Κυβέρνησης για χρηματοδοτήσεις, ότι η περαιτέρω διάθεση των υπαρχουσών πιστώσεων της ΤΕΟ Α.Ε., γίνεται περιορισμένα για την αντιμετώπιση επειγουσών εργασιών στοιχειώδους συντήρησης Εθνικού Οδικού Δικτύου της Χώρας μας. Εξάλλου η αρμοδιότητα συντήρησης και της απαιτούμενης προς τούτο χρηματοδότησης του Εθνικού και Επαρχιακού οδικού δικτύου ανήκει στις Περιφέρειες.
     Ο Υπουργός
     Γ. ΣΟΥΦΛΙΑΣ»
     12. Στην με αριθμό 3818/6-10-04 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. 59459/22-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με το αντικείμενο του θέματος και κατόπιν του ανωτέρω (2) σχετικού εγγράφου, σας πληροφορούμε τα παρακάτω:
     - Στις 30-12-2003 ολοκληρώθηκαν οι εργασίες που αφορούσαν το έργο «Αντιπλημμυρική προστασία περιοχής Δήμου Δίου και του Δήμου Κατερίνης από τον ποταμό Αίσωνα Ν. Πιερίας». Η εν λόγω εργολαβία, λόγω έλλειψης πιστώσεων, περιορίστηκε στην προστασία επί μέρους τμημάτων του ποταμού Αίσωνα.
     - Για την αντιμετώπιση των προβλημάτων που προκαλούνται από την υπερχείλιση του ποταμού Αίσωνα, προωθείται η ανάθεση μελέτης η οποία θα αντιμετωπίζει το πρόβλημα στο σύνολό του και θα περιλαμβάνει σύνταξη μελέτης περιβαλλοντικών επιπτώσεων, οριοθέτηση του ποταμού, σύνταξη κτηματολογίων για απαλλοτριώσεις και υδραυλική μελέτη.
     - Πέραν των ανωτέρω και έπειτα από την υποβολή σχετικών αιτημάτων των κατοίκων της περιοχής, οι οποίοι υπέστησαν ζημιές στα κτήματα και τις καλλιέργειες τους, σε σύσκεψη στην Περιφέρεια που πραγματοποιήθηκε την 29-9-2004, προτάθηκε η έγκριση πίστωσης 800.000 € εις βάρος της ΣΑΕΠ 008 και ειδικά του εναρίθμου 2002ΕΠ00800017 «Επείγοντα αντιπλημμυρικά έργα-μελέτες αρμοδιότητας ΔΕΚΕ/ΠΚΜ» για την άμεση αποκατάσταση των ζημιών του ποταμού Αίσωνα.
     Ο Υφυπουργός
     ΑΘ. ΝΑΚΟΣ»
     13. Στην με αριθμό 4587/1-11-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 2/61126/16-11-04 έγγραφο από τον Υφυπουργό Οικονομίας κα Οικονομικών η ακόλουθη απάντηση:
     «Επί της με αρ. πρωτ. 4587/1-11-2004 ερώτησης, που κατέθεσαν οι Βουλευτές κ.κ. Άγγελος Τζέκης και Γιώργoς Χουρμουζιάδης και κατά το μέρος που μας αφορά, σας γνωρίζουμε το Υπουργείο Οικονομίας και Οικονομικών έχει θέσει στη διάθεση του Υπουργείου Εθνικής Παιδείας και Θρησκευμάτων πέραν της αρχικής εγγεγραμμένης πίστωσης για επιχορηγήσεις πανεπιστημίων, πρόσθετες πιστώσεις ύψους 14 εκ. ευρώ προκειμένου να καλυφθούν λειτουργικές δαπάνες των εν λόγω ιδρυμάτων. Αρμόδιο για την κατανομή των πιστώσεων αυτών στα πανεπιστήμια είναι το Υπουργείο Εθνικής Παιδείας.
     Ο Υφυπουργός
     ΠΕΤΡΟΣ ΔΟΥΚΑΣ»
     14. Στην με αριθμό 4308/20-10-04 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 789/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Μπούγας, σας πληροφορούμε τα εξής:
     Σχετικά με την εφαρμογή των 183310/23-11-90, 113514/6-11-98 και 112678/11-9-1998 αποφάσεων του Υπουργού Γεωργίας, με τις οποίες διατέθηκε, σύμφωνα με τις διατάξεις του άρθρου 13 παρ. 2Αα του Ν. 1734/1987, δημόσια δασική έκταση 416,074 τ.μ. και 174,408 τ.μ., που βρίσκεται στη θέση «Χιλιαδού» Κοινότητας Τριζονίων Ν. Φωκίδας για αποκατάσταση ακτημόνων καλλιεργητών των Κοινοτήτων Τριζονίων και Ελαίας Ν. Φθιώτιδος, επισημαίνεται ότι οι παραπάνω αποφάσεις δεν υλοποιήθηκαν για τους εξής κυρίως λόγους:
     α) Η διατεθείσα έκταση έχει οικοπεδική αξία και σύμφωνα με τη νομολογία του Σ.τ.Ε. εκτάσεις που έχουν ή πρόκειται ν’ αποκτήσουν οικοπεδική αξία, δεν μπορούν να αποτελέσουν αντικείμενο γεωργικής αποκατάστασης.
     β) Η πλειοψηφία των ενδιαφερομένων δεν διαθέτει τα προσόντα αποκατάστασης (επάγγελμα γεωργού και διαμονή στους συν/σμούς Τριζονίων και Ελαίας).
     γ) Τμήμα της έκτασης κατέχεται αυθαίρετα.
     Ενόψει των παραπάνω, συμπεριλήφθηκε η τακτοποίηση των εκτάσεων του κτήματος αυτού στη ρύθμιση του άρθρου 11 παρ.5 του Ν.3147/2003, με την οποία παρέχεται η δυνατότητα διανομής και παραχώρησης των εκτάσεων στους δικαιούχους, κατά παρέκκλιση των διατάξεων της κείμενης Νομοθεσίας, με απόφαση του Υπουργού Αγροτικής Ανάπτυξης και Τροφίμων, η οποία θα εκδοθεί μετά τη συγκέντρωση των στοιχείων και δικαιολογητικών, που έχουν ζητηθεί από την οικεία Δ/νση Αγροτικής Ανάπτυξης.
     Επισημαίνεται ότι οι συγκεκριμένες αποφάσεις εκδίδονται μια φορά για κάθε αγρόκτημα, γεγονός που σημαίνει ότι θα πρέπει πριν από την έκδοσή τους, να μελετηθούν και να αξιολογηθούν με μεγάλη προσοχή όλα τα επί μέρους ζητήματα, αφού δεν παρέχεται ευχέρεια διόρθωσης ή τροποποίησής τους.
     Ο Υφυπουργός
     Α. ΚΟΝΤΟΣ»
     15. Στην με αριθμό 4320/20-10-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 791/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης και Γ. Χουρμουζιάδης, σας πληροφορούμε τα εξής:
     Το ελαιόλαδο και οι επιτραπέζιες ελιές υπάγονται στην Κοινή Οργάνωση Αγοράς (Καν. (ΕΟΚ) 136/66 του Συμβουλίου) και τα διάφορα μέτρα για τη στήριξή τους αποφασίζονται από τα όργανα της Κοινότητας (Συμβούλια Υπουργών, Διαχειριστικές Επιτροπές, κ.λ.π.).
     Συνεπώς δεν επιτρέπεται η λήψη εθνικών παρεμβατικών μέτρων.
     Οι τιμές του ελαιολάδου και των επιτραπέζιων ελιών διαμορφώνονται ελεύθερα στην αγορά ανάλογα με την προσφορά και τη ζήτηση, την ποιοτική κατηγορία και το μέγεθος.
     Ο Υφυπουργός
     Α. ΚΟΝΤΟΣ»
     16. Στην με αριθμό 4436/22-10-04 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. 800/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 96258/10-11-04 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κας Α. Γκερέκου.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     17. Στην με αριθμό 4433/22-10-04 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 799/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ε. Χαϊτίδης, σας πληροφορούμε τα εξής:
     Το ποσοστό υγρασίας του σύσπορου βαμβακιού αποτελεί βασικό παράγοντα τόσο κατά τον προσδιορισμό του ζυγισμένου όσο και του τελικώς επιλέξιμου βάρους. Το ισχύον ποσοστό του 15% κρίθηκε ως το αντιπροσωπευτικότερο, αφού ελήφθησαν υπόψη διάφορα στοιχεία.
     Ο ΟΠΕΚΕΠΕ ως αρμόδιος Οργανισμός που παρακολουθεί την πορεία συγκομιδής και παράδοσης του βαμβακιού και των συνθηκών που επικρατούν θα εισηγηθεί, εάν και όταν τούτο κριθεί αναγκαίο, την αλλαγή του ποσοστού υγρασίας.
     Ο Υφυπουργός
     Α. ΚΟΝΤΟΣ»
     18. Στην με αριθμό 5651/1-12-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 64030/21-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κα Εύη Χριστοφιλοπούλου, αναφορικά με τα μέτρα που προτίθενται να λάβουν οι αρμόδιοι Υπουργοί για την αντιμετώπιση προβλημάτων που προκύπτουν από την εγκατάσταση κεραίας αναμετάδοσης ραδιοφωνικού προγράμματος της ΕΡΤ στον Άγιο Στέφανο Αττικής, και ειδικότερα επί του δευτέρου ερωτήματος, σχετικά με την πρόθεση συνεργασίας ανάμεσα στα συναρμόδια Υπουργεία, για την έκδοση προεδρικού διατάγματος ένταξης της περιοχής όπου είναι εγκατεστημένη η κεραία, στο σχέδιο πόλης του Δήμου Αγίου Στεφάνου, με τις ίδιες προϋποθέσεις που ίσχυσαν για τους Δήμους Νέων Λιοσίων και Χανίων, σας γνωρίζουμε, κατά λόγο αρμοδιότητάς μας, τα ακόλουθα:
     Σύμφωνα με τις διατάξεις του άρθρου 13 του ν. 3188/1955, σε ακτίνα 300 μέτρων από τη βάση ραδιοφωνικών ιστών του Ε.Ι.Ρ. (ήδη Ε.Ρ.Τ. Α.Ε.), ελαχίστου ύψους 70 μέτρων, απαγορεύεται οποιαδήποτε ανοικοδόμηση σε τρίτους. Μεταξύ δε ακτίνας 300 μέχρι και 500 μέτρων, επιτρέπεται η ανέγερση διώροφων οικοδομών.
     Με τα άρθρα 97 παρ. 4 του ν. 1892/1990 (περίπτωση ευρύτερης περιοχής της βάσης του ιστού του ραδιοφωνικού σταθμού Χανίων) και 13 παρ. 13 του ν. 3212/2003, εισάγονται εξαιρέσεις στην ως άνω απαγορευτική διάταξη και προβλέπεται η δυνατότητα οικοδόμησης στις ζώνες αυτές, υπό τους περιορισμούς και τις προϋποθέσεις που ορίζονται ειδικότερα.
     Επιπλέον, με το άρθρο 1 του ν. 938/1979, ορίζεται ότι κατά παρέκκλιση των διατάξεων του άρθρου 13 του ν. 3188/1955, επιτρέπεται η επέκταση του σχεδίου πόλεως στην περιοχή του Δήμου Άνω Λιοσίων, εντός της ζώνης του ραδιοφωνικού ιστού.
     Περαιτέρω, δόθηκε η δυνατότητα επέκτασης της εφαρμογής της διάταξης αυτής, διά προεδρικών διαταγμάτων, εκδιδομένων μετά από πρόταση των (τότε) Υπουργών Προεδρίας και Δημοσίων Έργων, και σε περιοχές της βάσης άλλων ραδιοφωνικών ιστών.
     Επειδή, προκειμένου να γίνει οποιαδήποτε εξαίρεση από τον γενικό απαγορευτικό κανόνα, απαιτείται προφανώς να εκτιμηθούν οι ιδιάζουσες κάθε φορά τοπικές συνθήκες και η εξασφάλιση σε κάθε περίπτωση της κανονικής μετάδοσης των κυμάτων των ραδιοφωνικών εκπομπών, η τυχόν ανάληψη σχετικής πρωτοβουλίας αvήκει, λόγω αρμοδιότητας, στα συνερωτώμενα Υπουργεία Μεταφορών & Επικοινωνιών και ΠΕ.ΧΩ.Δ.Ε.
     Ο Υφυπουργός
     ΑΘ. ΝΑΚΟΣ»
     19. Στην με αριθμό 5909/8-12-04 ερώτηση των Βουλευτών κυρίων Παναγιώτου Κοσιώνη και Τάκη Τσιόγκα δόθηκε με το υπ’ αριθμ. Β-1747/20-12-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 5909/8-12-2004 που κατέθεσαν στη Βουλή οι Βουλευτές κ.κ. Παναγιώτης Κοσιώνης και Τάκης Τσιόγκας, σχετικά με το δεύτερο ερώτημα, κατά το λόγο αρμοδιότητας του Yπ.M.Ε., σας πληροφορούμε τα πιο κάτω:
     1. Με την ΠΥΣ 99/1990 (Α'90),η οποία εκδόθηκε «εφ' άπαξ» κατ’ εξουσιοδότηση του άρθρου 64 του Ν. 1892/90 (Α΄101) «Σταδιακή μείωση προνομιακών παροχών», καταργήθηκαν τα πάσης φύσης ελευθέρας και μειωμένης τιμής εισιτήρια στις αστικές και υπεραστικές συγκοινωνίες, εκτός των κατηγοριών που ρητά αναφέρονται σ’ αυτή, δηλ. των αναπήρων πολέμων και των συνοδών τους, των πολυτέκνων, των φοιτητών των σπουδαστών, των μαθητών καθώς και των ατόμων με ειδικές ανάγκες για τα οποία καταβάλλει σχετική δαπάνη στο Υπουργείο Υγείας και Πρόνοιας, το οποίο εκδίδει και τα σχετικά δελτία.
     Στη παρ. 4 της προαναφερόμενης Πράξης, ορίζεται το μειωμένο εισιτήριο που θα πληρώνουν οι φοιτητές και σπουδαστές.
     Το μέτρο αυτό αποσκοπούσε στην περιστολή του κόστους λειτουργίας των συγκοινωνιακών φορέων και κυρίως στην εξυγίανση της ελλειμματικής εκμετάλλευσής τους. Ειδικότερα σε ότι αφορά τα ΚΤΕΛ (αστικά και υπεραστικά), σημειώνεται ότι, η παραπάνω ρύθμιση ήταν αναγκαία για τον πρόσθετο λόγο ότι, αυτά είναι ιδιωτικές επιχειρήσεις (ΝΠΙΔ) και δεν επιδοτούνται από το Κράτος, με αποτέλεσμα τέτοιες μεταφορές να έχουν δυσμενείς επιπτώσεις στην εκμετάλλευσή τους.
     2. Κατά τα λοιπά, η εξέταση του αιτήματος της λήψης μέτρων, για την αντιμετώπιση του κυκλοφοριακού προβλήματος στη αναφερόμενη περιοχή, δε υπάγεται στην αρμοδιότητα του Υπουργείου Μεταφορών και Επικοινωνιών.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     20. Στην με αριθμό 5900/8-12-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β-1731/20-12-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 5900/18-12-2004 που κατέθεσε στη Βουλή ο Βουλευτής κ. Aνδρέας Μακρυπίδης, σχετικά με την ικανοποίηση του αιτήματος των φοιτητών, για την ενίσχυση δρομολογίων του αστικού ΚΤΕΛ από και προς το ΤΕΙ Μεσολογγίου, σας πληροφορούμε τα πιο κάτω:
     1. Με τις διατάξεις του άρθρου 8 του ν. 2963/2001 (Α΄268) ορίζεται ότι με απόφαση του Νομάρχη της έδρας του ΚΤΕΛ μετά από εισήγηση του ΚΤΕΛ και γνώμη των οικείων ΟΤΑ πρώτου βαθμού, αν πρόκειται για αστικές γραμμές ή της ΤΕΔΚ, αν πρόκειται για υπεραστικές γραμμές, καθορίζεται ο ελάχιστος αριθμός των υποχρεωτικών δρομολογίων, κοινών, ταχέων και υπερταχέων και η κατανομή αυτών ανά 24ωρο. Σε περίπτωση συνεκμετάλλευσης γραμμών, ο παραπάνω καθορισμός των δρομολογίων, γίνεται με κοινή απόφαση των οικείων Νομαρχών. Με την ίδια απόφαση καθορίζεται ο ελάχιστος αριθμός των υποχρεωτικών δρομολογίων στις άγονες λεωφορειακές γραμμές.
     2. Οι όροι και οι προϋποθέσεις καθορισμού των ως άνω υποχρεωτικών δρομολογίων των ΚΤΕΛ , προσδιορίζονται με τις διατάξεις της υπ' αριθμ. Β-15596/1141/13-3-2003 (Β’ 330) απόφασης του Υπουργού Μεταφορών και Επικοινωνιών. Στο άρθρο 2 της προαναφερόμενης απόφασης, ορίζεται ότι εφόσον χρειάζονται περιοδικές διαφοροποιήσεις του αναγκαίου αριθμού δρομολογίων, λόγω αυξημένης ή μειωμένης επιβατικής κίνησης, σε ορισμένες μέρες της εβδομάδας (π.χ. Σάββατα, Κυριακές) κλπ, θα καθορίζονται αντίστοιχα πρόσθετα δρομολόγια ή θα περιορίζονται τα κανονικά δρομολόγια σε πλαίσια που (αυτό) να μη δημιουργεί ουσιαστικά προβλήματα.
     3. Κατά συνέπεια, είναι φανερό ότι, σε κάθε περίπτωση, τα θέματα της εξυπηρέτησης των σπουδαστών του ΤΕΙ Μεσολογγίου, με τα λεωφορεία του αστικού ΚΤΕΛ, ο καθορισμός των αναγκαίων δρομολογίων, ή η σύναψη τυχόν συμβάσεων μίσθωσης οχημάτων (ν.2240/1994 όπως συμπληρώθηκε με την παρ.4 του άρθρου 3 του ν. 3027/2002 ΦΕΚ Β' και την παρ.3 του άρθρου 19 του ν. 2819/2000 ΦΕΚ Β'84), υπάγονται στην αρμοδιότητα της οικείας Νομαρχιακής Αυτοδιοίκησης.
     Ως εκ τούτου, οι σχετικές απαντήσεις θα πρέπει να δοθούν από τον οικείο Νομάρχη, από το Εκπαιδευτικό Ίδρυμα (για την περίπτωση μίσθωσης) και από το Υπουργείο Εθνικής Παιδείας και Θρησκευμάτων, στον προϋπολογισμό του οποίου εγγράφονται οι ανάλογες πιστώσεις.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     21. Στην με αριθμό 5952/9-12-04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 1030/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Χωματάς, σας πληροφορούμε τα εξής:
     Η αρμόδια υπηρεσία του Υπουργείου Αγροτικής Ανάπτυξης και Τροφίμων για κάλυψη δαπανών δακοκτονίας έχει κατανείμει το 2004 στη Ν.Α. Κυκλάδων - Δ/νση Γεωργίας το ποσό των 90.000€. Ο κωδικός στον οποίο είναι εγγεγραμμένες οι πιστώσεις για τη δακοκτονία έχει μηδενιστεί και δεν υπάρχει δυνατότητα για άλλη κατανομή. Πέραν του παραπάνω ποσού με αίτημά του το Υπουργείο Αγροτικής Ανάπτυξης και Τροφίμων προς το Υπουργείο Οικονομικών ζήτησε συμπληρωματική πίστωση 15.000.000 € για κάλυψη των ανειλημμένων υποχρεώσεων δακοκτονίας σε επίπεδο χώρας και κατά συνέπεια και στη Ν.Α. Κυκλάδων. Το Υπουργείο Οικονομικών όμως δεν μπόρεσε να εξεύρει την παραπάνω πίστωση και έτσι οι ανειλημμένες υποχρεώσεις θα καλυφθούν από τον προϋπολογισμό του 2005.
     Ο Υφυπουργός
     Α. ΚΟΝΤΟΣ»
     22. Στις με αριθμό 6008/13-12-04, 5725/2-12-04 και 5679/1-12-04 ερωτήσεις των Βουλευτών κυρίων Βασιλείου Κεγκέρογλου, Μάνου Φραγκιαδουλάκη και Ευαγγελίας Σχοιναράκη – Ηλιάκη  δόθηκε με το υπ’ αριθμ. 64035/20-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των υπ' αριθμ. 6008/13-12-04, 5725/2-12-2004 και 5679/1-12-04 ερωτήσεων, που κατέθεσαν οι Βουλευτές κ. Βασίλειος Κεγκέρογλου, κ. Μάνος Φραγκιαδουλάκης, και κα Ευαγγελία Σχοιναράκη - Ηλιάκη, αντίστοιχα, αναφορικά με την αδυναμία εξόφλησης οφειλών προς τη ΔΕΗ, από ΟΤΑ του Ν. Ηρακλείου, λόγω δυσμενούς οικονομικής κατάστασης που παρουσιάζουν, σας γνωρίζουμε, κατά λόγο αρμοδιότητάς μας, τα ακόλουθα:
     Το Υπουργείο μας αποδίδει στο ακέραιο στους ΟΤΑ της Χώρας, το σύνολο των πιστώσεων από τις πηγές εσόδων των ΚΑΠ που εγγράφονται στον Κρατικό Προϋπολογισμό και συγκεκριμενοποιούνται με την έκδοση των προβλεπόμενων από την κείμενη νομοθεσία Κοινών Αποφάσεων των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, τμηματικά κατά την διάρκεια του έτους και με βάση τις αποδόσεις του Υπουργείου Οικονομίας και Οικονομικών. Οι εν λόγω Κοινές Υπουργικές Αποφάσεις για την χρηματοδότηση των ΟΤΑ της Χώρας από τους Κεντρικούς Αυτοτελείς πόρους εκδίδονται ύστερα από πρόταση της ΚΕΔΚΕ αναφορικά με τα κριτήρια και τη διαδικασία κατανομής τους.
     Αναφορικά με την απόδοση των πιστώσεων του προγράμματος ΣΑΤΑ στους ΟΤΑ του Ν. Ηρακλείου, σας ενημερώνουμε ότι η κατανομή της ΣΑΤΑ πραγματοποιείται με την έκδοση κοινής απόφασης των Υπουργείων Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών ύστερα από πρόταση της ΚΕΔΚΕ (άρθρο 13 παρ. 10 του Ν. 2539/97). Με την απόφαση αυτή καθορίζονται τα κριτήρια και η διαδικασία κατανομής των πιστώσεων της ΣΑΤΑ. Η εκταμίευση των πιστώσεων της ΣΑΤΑ στους ΟΤΑ γίνεται τμηματικά κατά τη διάρκεια του έτους και αναλογικά ως προς το ύφος της συνολικής χρηματοδότησης που πραγματοποιείται από το Υπουργείο Οικονομίας και Οικονομικών. Στο πλαίσιο αυτό η εκταμίευση των πιστώσεων της ΣΑΤΑ έτους 2004 στους ΟΤΑ Ν. Ηρακλείου για έργα και επενδυτικές δραστηριότητες συνολικού ύψους 11.821.760,00 € πραγματοποιήθηκε κανονικά σε τέσσερις δόσεις.
     Επίσης σας επισημαίνουμε ότι, στα πλαίσια της ανάγκης εξυγίανσης των οικονομικών των ΟΤΑ α' βαθμού της Χώρας, με το άρθρο 19 του Ν. 3242/2004, ρυθμίσθηκαν εκ νέου οι ληξιπρόθεσμες υποχρεώσεις των δήμων και κοινοτήτων προς το Ελληνικό Δημόσιο, τους ασφαλιστικούς φορείς ΙΚΑ, ΤΥΔΚΥ, και ΤΑΔΚΥ, προς τις ΔΕΚΟ, προς τους ιδιώτες, φυσικά ή νομικά πρόσωπα, κρατικά και ιδιωτικά πιστωτικά ιδρύματα, προς το Ταμείο Παρακαταθηκών και Δανείων, προς τους εργαζόμενους στους οικείους ΟΤΑ και από οποιαδήποτε αιτία εφόσον έχουν επιδικαστεί με τελεσίδικη δικαστική απόφαση.
     Οι ανωτέρω υποχρεώσεις εξοφλούνται με σύναψη δανείων από το Ταμείο Παρακαταθηκών και Δανείων, με ευνοϊκούς όρους ύστερα από σχετική αίτηση των ενδιαφερόμενων Ο.Τ.Α. Ο καθορισμός των κριτηρίων, διαδικασιών και δικαιολογητικών χορήγησης των δανείων έγινε με την υπ' αριθμ. 45382/2.9.04 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία έχει αποσταλεί σε όλες τις Περιφέρειες της Χώρας, για ενημέρωση των ΟΤΑ χωρικής αρμοδιότητας τους.
     Τέλος, επί του θέματος της απόδοσης στην Τοπική Αυτοδιοίκηση, των πόρων που παρακρατήθηκαν από την προηγούμενη Κυβέρνηση και αφορούν κυρίως το χρονικό διάστημα από το έτος 1997 έως και το 2002, επισημαίνεται ότι, οι πιστώσεις οι οποίες έχουν εγγραφεί στο Σχέδιο Προϋπολογισμού έτους 2005 που κατατέθηκε προς ψήφιση στην Βουλή από το αρμόδιο για την σύνταξή του Υπουργείο Οικονομίας και Οικονομικών και προβλέπεται να διατεθούν στους ΟΤΑ α' βαθμού, ανέρχονται στο ποσό των 2.039.272.400,00 € έναντι του συνολικού ποσού των 1.795.000.000,00 € που έχει προγραμματισθεί να τους αποδοθεί για το έτος 2004, ενώ καταβάλλεται προσπάθεια, στο πλαίσιο των δημοσιονομικών δυνατοτήτων της οικονομίας, για σταδιακή απόδοση των οφειλομένων πόρων στην Τοπική Αυτοδιοίκηση.
     Ο Υφυπουργός
     Α. ΝΑΚΟΣ»
     23. Στην με αριθμό 5949/9-12-04 ερώτηση των Βουλευτών κυρίων Ευαγγελίας Σχοιναράκη – Ηλιάκη, Κωνσταντίνου Καΐσερλη και Ιωάννου Παρασκευά δόθηκε με το υπ’ αριθμ. 141873/ΙΗ/31-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5949/9-12-04 την οποία κατέθεσαν οι Βουλευτές κ.κ. Ευαγγελία Σχοιναράκη-Ηλιάκη, Κων/νος Καΐσερλης και Ιωάννης Παρασκευάς σχετικά με τη χορήγηση του επιδόματος προβληματικών και παραμεθορίων περιοχών στους εκπαιδευτικούς που φοιτούν στο Διδασκαλείο της Ρόδου, σας γνωρίζουμε τα ακόλουθα:
     Σε απάντηση σχετικού ερωτήματος που είχε τεθεί στο Γραφείο Νομικού Συμβούλου στο ΥΠΕΠΘ, δόθηκε η με αριθμ. πρωτ. 3057/17-12-2001 γνωμοδότηση, η οποία είχε γίνει δεκτή από τον Υπουργό Παιδείας και αναφέρει τα εξής:
     Το επίδομα προβληματικών και παραμεθορίων περιοχών παρέχεται ως κίνητρο για την προσέλευση και εγκατάσταση υπαλλήλων σε περιοχές προβληματικών και παραμεθορίων περιοχών με σκοπό την αποσυμφόρηση των κεντρικών Δημοσίων Υπηρεσιών και την ταυτόχρονη ενίσχυση των περιφερειακών Δημοσίων Υπηρεσιών, (ΣΤΕ 4449/1996).
     Οι εισαχθέντες στα διδασκαλεία εκπαιδευτικοί δεν προσφέρουν υπηρεσίες υπαλλήλων σε αυτά, αφού απαλλάσσονται από τα διδακτικά και διοικητικά τους καθήκοντα κατά τη διάρκεια της φοίτησής τους, η οποία είναι υποχρεωτική για τέσσερα ακαδημαϊκά εξάμηνα.
     Οι εκπαιδευτικοί συνεπώς, που με τη βούλησή τους μετεκπαιδεύονται, κατόπιν ειδικών εξετάσεων σε διδασκαλεία, τα οποία έχουν την έδρα τους σε προβληματικές ή παραμεθόριες περιοχές, δεν υπηρετούν, αφού δεν εκτελούν καθήκοντα σε υπηρεσίες παραμεθορίων ή προβληματικών περιοχών, αλλά φοιτούν με σκοπό την επιμόρφωσή τους και τους χορηγείται σχετικό δίπλωμα μετά την περάτωση του κύκλου σπουδών τους.
     Συνεπώς τελούν οι ανωτέρω υπό ειδικό καθεστώς και συνθήκες διάφορες των υπαλλήλων του Δημοσίου που υπηρετούν στην ίδια περιοχή (βλ σχετ. 625/1999 Γνωμ. Ν.Σ.Κ.).Εν πάσει όμως περιπτώσει το ΥΠ.Ε.Π.Θ. υπέβαλε σχετικό ερώτημα στο Γεν. Λογιστήριο του Κράτους.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     24. Στην με αριθμό 5977/10-12-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 143216/ΙΗ/31-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5977/10-12-04, την οποία κατέθεσε η Βουλευτής κ. Έλσα Παπαδημητρίου και αφορά στα επαγγελματικά δικαιώματα των αποφοίτων σχολών ελευθέρων σπουδών κομμωτικής και στα θέματα της αρμοδιότητάς μας, σας γνωρίζουμε τα ακόλουθα:
     Τη χρονική αυτή περίοδο προωθείται Προεδρικό Διάταγμα με το οποίο ρυθμίζονται οι «προϋποθέσεις άσκησης επαγγέλματος Κουρέα, Κομμωτή και Τεχνίτη περιποίησης χεριών και ποδιών, καθορισμός επαγγελματικών δικαιωμάτων αυτών καθώς και όροι ίδρυσης και λειτουργίας Κουρείων και Κομμωτηρίων» και το οποίο θα τροποποιεί το Π.Δ. 148194 (ΦΕΚ 99/Α/4-7-94). Στο πλαίσιο του υπό προώθηση Π.Δ. επαναρυθμίζονται και τα επαγγελματικά δικαιώματα των κατόχων διπλώματος Ο.Ε.Ε.Κ. των ειδικοτήτων «Κομμωτής- Τεχνικός περιποίησης κόμης» και «Αισθητικός Ποδολογίας και καλλωπισμού νυχιών» των Ινστιτούτων Επαγγελματικής Κατάρτισης (ΙΕΚ) του Νόμου 2009/1992, των κατόχων πτυχίου των Τομέων και Ειδικοτήτων των ΤΕΕ Α' και Β' κύκλου σπουδών της ειδικότητας «Κομμωτικής Τέχνης», καθώς και των μη κατόχων τίτλων σπουδών.
     Η όποια διαφοροποίηση σε ό,τι αφορά στην επαγγελματική κατοχύρωση μεταξύ των κατόχων τίτλων τυπικής επαγγελματικής εκπαίδευσης και κατάρτισης και των κατόχων πιστοποιητικών Εργαστηρίων Ελευθέρων Σπουδών ικανοποιεί την αρχή της ισότητας και αποκαθιστά την ισονομία, δεδομένου ότι οι σπουδές στα Ε.Ε.Σ. δεν εντάσσονται στο εκπαιδευτικό σύστημα και κυρίως, τα πιστοποιητικά που χορηγούνται απ' αυτά δεν συνιστούν αναγνωρισμένους τίτλους σπουδών από το κράτος.
     Τέλος, σας γνωρίζουμε ότι την άμεση νομοθετική πρωτοβουλία για την απόδοση επαγγελματικών δικαιωμάτων σε Κουρείς - Κομμωτές έχει το Υπουργείο Ανάπτυξης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 8 Απριλίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
1. Η με αριθμό 823/5-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τους Υπουργούς Εθνικής Άμυνας και Οικονομίας και Οικονομικών, σχετικά με το διαγωνισμό πρόσληψης προσωπικού στην ΕΑΒ.
2. Η με αριθμό 831/5-4-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την ποινικοποίηση των μαθητικών κινητοποιήσεων κλπ.
3. Η με αριθμό 818/5-4-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Δημόσιας Τάξης και Εθνικής Άμυνας, σχετικά με την άρνηση του Τακτικού Εντάλματος Πληρωμής Ν.36/2003 από την Υπηρεσία Ελεγκτικού Επιτρόπου του ΥΠΕΘΑ για τη τήρηση της νόμιμης διαδικασίας προμήθειας των συστημάτων ασφάλειας C41.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
1. Η με αριθμό 825/5-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εθνικής Παιδείας και Θρησκευμάτων, σχετικά με τον εθνικό διάλογο για την Παιδεία κλπ.
2. Η με αριθμό 830/5-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με τον τρόπο αξιοποίησης του χώρου του πρώην αεροδρομίου στο Ελληνικό κλπ.
3. Η με αριθμό 833/5-4-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τον εντοπισμό επικίνδυνης ουσίας στο μέλι κλπ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 816/4-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοϊδη προς τον Υπουργό Εξωτερικών, σχετικά με την πορεία των ελληνοτουρκικών σχέσεων, τις υποχρεώσεις της Τουρκίας έναντι της Ευρωπαϊκής Ένωσης κλπ.
     Η επίκαιρη ερώτηση του κ. Χρυσοχοϊδη έχει ως εξής:
     «Σήμερα αυξάνονται οι προκλήσεις και παραβιάσεις στο Αιγαίο, όχι μόνο ποσοτικά αλλά ιδιαίτερα και ποιοτικά, έχοντας φτάσει μέχρι το σημείο στις 31.3.2005 το Τουρκικό Γενικό Επιτελείο να ισχυρίζεται ότι ελληνικά σκάφη του Λιμενικού παραβίασαν τον τουρκικό θαλάσσιο χώρο. 
     Αυτό είναι αποτέλεσμα της πολιτικής της Κυβέρνησης, που αποσύνδεσε την ενταξιακή πορεία της Τουρκίας από την ικανοποίηση των όρων που κατοχύρωσε η απόφαση του Ευρωπαϊκού Συμβουλίου του Ελσίνκι το Δεκέμβριο του 1999, αναδεικνύοντας σαν μείζονα κατάκτηση μια αυτονόητη νομική υποχρέωση της Τουρκίας έναντι της Ευρωπαϊκής Ένωσης, δηλαδή την υπογραφή του Πρωτοκόλλου επέκτασης της Τελωνειακής Σύνδεσης της Τουρκίας με τα δέκα νέα κράτη-μέλη. 
     Επιπλέον, ο Εκπρόσωπος Τύπου του Υπουργείου Εξωτερικών κ. Γ.Κουμουτσάκος στις 31.03.2005 δήλωσε ότι η ελληνική πολιτική και οι στρατηγικού χαρακτήρα αποφάσεις, οι οποίες ελήφθησαν το Δεκέμβριο, δεν έγιναν με συγκεκριμένους επιμέρους στόχους.
     Λαμβάνοντας υπόψη τα ανωτέρω, ερωτάται ο κύριος Υπουργός:
     1. Τι πρωτοβουλίες αναλαμβάνει η Κυβέρνηση και σύμφωνα με ποιο χρονοδιάγραμμα, έτσι ώστε η Τουρκία να ικανοποιήσει τις υποχρεώσεις της έναντι της Ευρωπαϊκής Ένωσης και ειδικά ως προς τις σχέσεις καλής γειτονίας με τα κράτη-μέλη και ειδικότερα τι κινήσεις έχει ήδη αναλάβει και προτίθεται να αναλάβει η Κυβέρνηση, ώστε αυτές οι υποχρεώσεις της Τουρκίας έναντι της Ευρωπαϊκής Ένωσης και των κρατών-μελών της να συμπεριληφθούν με σαφή τρόπο στη νέα «Εταιρική Σχέση» της Τουρκίας με την Ευρωπαϊκή Ένωση;
     2. Η στρατηγική της χώρας για τις ελληνοτουρκικές σχέσεις περιορίζεται στην άνευ όρων ένταξη της Τουρκίας στην Ευρωπαϊκή Ένωση; Σε τι διαφέρει ο καθορισμός «συγκεκριμένων επιμέρους στόχων …(σε) βάθος χρόνου», όπως δήλωσε ο Εκπρόσωπος Τύπου του Υπουργείου Εξωτερικών από μία ευκαιριακή προσέγγιση της εξωτερικής πολιτικής;»
     Ο Υπουργός Εξωτερικών κ. Πέτρος Μολυβιάτης έχει το λόγο για τρία λεπτά.
     ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Σας ευχαριστώ πολύ, κύριε Πρόεδρε.
     Κύριε Πρόεδρε, κύριοι Βουλευτές, η βελτίωση και η πλήρης εξομάλυνση των σχέσεών μας με την Τουρκία αποτελεί μία σταθερή -και πιστεύω υπερκομματική- επιδίωξη της ελληνικής εξωτερικής πολιτικής. Στο πλαίσιο αυτής της πολιτικής η Ελλάς υποστήριξε και υποστηρίζει την ευρωπαϊκή προοπτική της Τουρκίας. Έχουμε, όμως, επανειλημμένως τονίσει ότι ο ρυθμός της πορείας αυτής εξαρτάται κυρίως από την ίδια την Τουρκία.
     Πιστεύουμε ότι η ένταξη της Τουρκίας, της γειτονικής χώρας, όταν τελικώς επιτευχθεί, θα αποβεί όχι μόνο προς όφελος του τουρκικού λαού, αλλά και θα συμβάλλει στη συνεργασία, στη σταθερότητα και στην ειρήνη σε ολόκληρη την περιοχή μας. 
     Πρώτη πράξη εφαρμογής αυτής της πολιτικής ήταν οι αποφάσεις του Ευρωπαϊκού Συμβουλίου του Ελσίνκι το 1999, δηλαδή όταν η Ελλάς απεδέχθη να αποκτήσει η Τουρκία καθεστώς υποψήφιας προς ένταξη χώρας. Και πρέπει να προσθέσω ότι τότε δεν επεδιώχθη κανένα άμεσο και συγκεκριμένο αντάλλαγμα, όπως, τουλάχιστον, προκύπτει από τις δηλώσεις μελών της τότε κυβερνήσεως.
     Στη συνέχεια, τον περασμένο Δεκέμβριο και κατ’ εφαρμογήν των αποφασισθέντων στο Ελσίνκι συνεφωνήθη από τη Ευρωπαϊκή Ένωση η έναρξη των ενταξιακών διαπραγματεύσεων της Τουρκίας. Για την ευρωπαϊκή προοπτική της Τουρκίας η Ευρωπαϊκή Ένωση έχει θέσει, ως γνωστόν, μια σειρά κριτηρίων και προϋποθέσεων. Μεταξύ αυτών το Ευρωπαϊκό Συμβούλιο υπογράμμισε ότι είναι απαραίτητη η σαφής δέσμευση της Τουρκίας για σχέσεις καλής γειτονίας. Επιπλέον, το Ευρωπαϊκό Συμβούλιο τόνισε για πρώτη φορά ότι η πορεία της Τουρκίας θα παρακολουθείται διαρκώς απ’ αυτό. 
     Η συμπεριφορά των μαζικών παραβιάσεων και παραβάσεων στον εναέριο και το θαλάσσιο χώρο του Αιγαίου ασφαλώς δεν συνάδει με το πνεύμα και την ουσία αυτών των σχέσεων της καλής γειτονίας. Και βεβαίως δεν συμβάλλει στην προσπάθεια για τη βελτίωση των ελληνοτουρκικών σχέσεων. Από την πλευρά της η Ελλάς αντιμετωπίζει αυτήν την πρακτική της Τουρκίας, που είναι αμετάβλητη εδώ και πάρα πολλά χρόνια, με το δέοντα τρόπο τόσο στον εναέριο και το θαλάσσιο χώρο όσο και στο διπλωματικό επίπεδο. Πέραν αυτών η Ελλάς προβαίνει σε όλες εκείνες τις απαραίτητες ενέργειες, ώστε να  καταγραφούν ζητήματα ελληνικού ενδιαφέροντος σε όλα τα κείμενα που θα διαμορφωθούν ενόψει της έναρξης των ενταξιακών διαπραγματεύσεων της Τουρκίας. Και τα κείμενα αυτά δεν είναι μόνο της εταιρικής σχέσεως, όπως αναφέρετε στην ερώτησή σας, αλλά είναι και η γενική θέση και η ετήσια έκθεση προόδου για την Τουρκία.
     Μέσα στο πλαίσιο της πολιτικής που σας εξέθεσα θα πραγματοποιήσω στις 12 και 13 Απριλίου επίσκεψη εργασίας στην Άγκυρα, όπου προγραμματίζονται συζητήσεις και συναντήσεις μου με ολόκληρη την τουρκική ηγεσία, με την οποία θα συζητήσω θέματα κοινού ενδιαφέροντος με σκοπό τη συνέχιση και την ενίσχυση της προσπάθειας για βελτίωση των διμερών μας σχέσεων.
     Τέλος, νομίζω ότι επιβάλλεται μία διευκρίνιση για να μην υπάρχουν παρανοήσεις.
     Αναφέρατε, κύριε Χρυσοχοϊδη, στην ερώτησή σας ότι ο εκπρόσωπος του Υπουργείου Εξωτερικών, ο κ. Κουμουτσάκος, δήλωσε ότι η ελληνική πολιτική και οι στρατηγικού χαρακτήρα αποφάσεις του περασμένου Δεκεμβρίου δεν έγιναν με συγκεκριμένους επιμέρους στόχους. Πρόκειται σαφώς για παρερμηνεία –είμαι βέβαιος όχι ηθελημένη- των όσων ανέφερε ο κ. Κουμουτσάκος. Σας λέω επί λέξει τι δήλωση έκανε ο κ. Κουμουτσάκος: «Η ελληνική πολιτική και οι στρατηγικού χαρακτήρα αποφάσεις που ελήφθησαν το Δεκέμβριο είναι το πλαίσιο και η στρατηγική στόχευση της χώρας. Οι συγκεκριμένοι επιμέρους στόχοι επιδιώκονται κατά την πορεία εφαρμογής και κατά την πορεία υλοποίησης αυτού του στρατηγικού στόχου που έχει βάθος χρόνου». Αυτά δήλωσε ο κ. Κουμουτσάκος και νομίζω ότι είναι σαφή. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
     Κύριε Χρυσοχοϊδη, έχετε το λόγο για δύο λεπτά.
     ΜΙΧΑΗΛ ΧΡΥΣΟΧΟΙΔΗΣ: Ευχαριστώ, κύριε Πρόεδρε.
     Κύριε Υπουργέ, η κατάθεση της ερώτησης αυτής είναι αποκλειστικά και μόνο έκφραση αγωνίας γι’ αυτά που συμβαίνουν σε ένα μέτωπο που είναι εξαιρετικά ευαίσθητο για τη σημερινή και μελλοντική πορεία της χώρας. Είναι ένα θέμα, το οποίο αφορά όλους μας. Και όπως πολύ σωστά είπατε, υπάρχει μια υπερκομματική προσέγγιση. 
     Τα τελευταία χρόνια, ακριβώς συμφωνώντας όλες οι πτέρυγες της Βουλής, προχωρήσαμε στη βελτίωση των σχέσεων με την Τουρκία. Συμφωνήσαμε ταυτόχρονα στην ευρωπαϊκή της προοπτική. Νομίζω όμως ότι όλα αυτά ετέθησαν κάτω από ένα πλαίσιο, από μιαν «ομπρέλα». Και η «ομπρέλα», το πλαίσιο λεγόταν Ελσίνκι, οι όροι δηλαδή και οι προϋποθέσεις υπό τις οποίες θα πραγματοποιηθεί αυτή η ένταξη. 
     Έρχεται η 17η Δεκεμβρίου. Νομίζω ότι εδώ, αντί να θέσουμε το πλαίσιο, θέσαμε ως προϋπόθεση το αυτονόητο.
     Ποιο είναι το αυτονόητο; Η δέσμευση της Τουρκίας για την υπογραφή του Πρωτοκόλλου, μία αυτονόητη δηλαδή νομική υποχρέωση. Μάλιστα και σε αυτήν δεν έχουμε ρητή νομική υποχρέωση αυτήν τη στιγμή. Δεν έχουμε ρητή δέσμευση της Τουρκίας ότι αναλαμβάνει αυτήν την υποχρέωση να αναγνωρίσει και να υπογράψει το Πρωτόκολλο. 
     Βασικά, αυτό το οποίο δεν πετύχαμε, κύριε Υπουργέ, είναι ότι δεν υποχρεώσαμε την Τουρκία καθημερινά να προωθεί τις σχέσεις καλής γειτονίας με την Ελλάδα και τα άλλα μέλη της Ευρωπαϊκής Ένωσης. Αυτό νομίζω ότι είναι το κρίσιμο. Τι συμβαίνει σήμερα; Σήμερα έχουμε το εξής παράδοξο, μία χώρα η οποία επιθυμεί να γίνει μέλος της Ευρωπαϊκής Ένωσης -και μάλιστα αυτό αποτελεί -θα έλεγα- κύριο εθνικό στόχο της χώρας αυτής και της κυβέρνησής της- και η οποία μονίμως σε καθημερινή βάση παραβιάζει τα σύνορα, τον εναέριο χώρο μιας άλλης χώρας-μέλους της Ευρωπαϊκής Ένωσης, της Ελλάδας. Μάλιστα, αυτό γίνεται με προκλητικό και βάναυσο τρόπο σε καθημερινή βάση. Και το ερώτημα είναι γιατί, για ποιο λόγο; Ποια είναι η απάντηση της Κυβέρνησης σε αυτό; Ποια είναι η ερμηνεία της; Ποια είναι η ανάλυσή της;
     Επειδή είπατε για τον κ. Κουμουτσάκο, εγώ κύριε Υπουργέ, δεν θα αναφερόμουν σε αυτό το θέμα, αλλά αναφέρομαι γιατί το αναφέρατε εσείς. Σας παραπέμπω στο Αθηναϊκό Πρακτορείο Ειδήσεων, στον αριθμό είδησης 2756 937/31-3-2005 όπου αναφέρεται αυτή ακριβώς η παράγραφος, ότι δεν έγινε με συγκεκριμένους επιμέρους στόχους. Εγώ δεν στέκομαι σε αυτό, το λέω απλώς επειδή το αναφέρατε. Υποθέτω και εύχομαι να είναι μία λεκτική παραδρομή και να μην το εννοεί αυτό ο εκπρόσωπος του Υπουργείου Εξωτερικών. Αλλά εγώ στέκομαι στη δική σας δήλωση.
     Κύριε Υπουργέ, όλο αυτό θυμίζει «βλέποντας και κάνοντας». Το ερώτημα είναι ποια είναι η στρατηγική. Είναι ένα ζήτημα, το οποίο νομίζω πρέπει να παρακολουθήσουμε στενά από εδώ και πέρα. Και, επειδή πάτε στην Άγκυρα και πολύ ορθά πράττετε, το πρόβλημα είναι από εδώ και πέρα να παρακολουθούμε σε καθημερινή βάση αυτό το περιεχόμενο, το οποίο θα διαμορφώνεται μέρα με τη μέρα ως προς την εταιρική σχέση της Τουρκίας με την Ευρωπαϊκή Ένωση. Αυτό νομίζω ότι είναι το κρίσιμο και σε αυτό πρέπει να συμφωνήσουμε. Αυτό πρέπει να παρακολουθούμε σε καθημερινή βάση.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ορίστε, κύριε Υπουργέ, έχετε το λόγο για δύο λεπτά.
     ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Κύριε Πρόεδρε, εγώ χαίρομαι, ειλικρινά, διότι διαπιστώνεται για μία ακόμη φορά ότι υπάρχει μία βασική συναίνεση, υπερκομματική θα έλεγα, όσον αφορά τους στρατηγικούς στόχους και τις βασικές επιδιώξεις της εξωτερικής μας πολιτικής. Πιστεύω ότι η συναίνεση, όπου είναι δυνατή, ενισχύει τη διεθνή θέση της χώρας μας και διευκολύνει την προώθηση και την επίτευξη των κοινών επιδιώξεων και στόχων της εξωτερικής μας πολιτικής. 
     Είναι φυσικό σε θέματα που αφορούν το τακτικό επίπεδο των χειρισμών να υπάρχουν επιφυλάξεις, αντιρρήσεις και διαφωνίες. Η κριτική είναι ευπρόσδεκτη, ίσως είναι και χρήσιμη. Νομίζω, όμως, ότι στο σημείο αυτό σας απήντησα, κύριε Χρυσοχοΐδη, ότι υπάρχει και προγραμματισμός και μέθοδος και σταθερότητα στην επιδίωξη των σχέσεων μας προς την Τουρκία.
     Το Ελσίνκι, πράγματι, ήταν η αφετηρία αυτής της πορείας της Τουρκίας. Πιστεύω ότι στις 17 Δεκεμβρίου διετηρήθη το Ελσίνκι ως προς τα κύρια σημεία του, αλλά υπήρξε και ουσιαστική βελτίωση των συνθηκών, των προβλέψεων του Ελσίνκι και σας ανέφερα τις δύο από αυτές, την υποχρέωση της Τουρκίας για σχέσεις καλής γειτονίας με την Ελλάδα και τη ρήτρα ότι το Ευρωπαϊκό Συμβούλιο θα παρακολουθεί την πορεία της Τουρκίας.
     Όσον αφορά τις δηλώσεις κ. Κομουτσάκου, αυτά που σας είπα δεν είναι αυτά που είπα εγώ. Σας είπα ποιο είναι το ακριβές κείμενο των δηλώσεων του κ. Κομουτσάκου, από το οποίο νομίζω προκύπτει σαφέστατα η πολιτική και στο στρατηγικό και στον τακτικό τομέα της κυβερνήσεώς μας.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε Υπουργέ.
     Θα ήθελα, με τη συναίνεση του κ. Κολοζώφ, τον οποίο ευχαριστώ, να προταχθεί η πρώτη επίκαιρη ερώτηση δευτέρου κύκλου, η οποία αφορά το Υπουργείο Κοινωνικής Αλληλεγγύης, λόγω του γεγονότος ότι αυτήν τη στιγμή υπάρχει σύσκεψη σε εξέλιξη στο Υπουργείο. 
     Είναι η πρώτη με αριθμό 794/4-4-2005 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την ανάθεση Πληρωμών του Οργανισμού Περίθαλψης Ασφαλισμένων του Δημοσίου (ΟΠΑΔ) σε ιδιωτική τράπεζα.
     Η επίκαιρη ερώτηση του κυρίου συναδέλφου έχει ως εξής:
     «Είναι γνωστό ότι από 1/01/2003 ο Οργανισμός Περίθαλψης Ασφαλισμένων του Δημοσίου (ΟΠΑΔ) είχε αναθέσει στην ΑΤΕ (Τράπεζα του Δημοσίου) την πληρωμή των δικαιούχων ασφαλισμένων του δημοσίου για έξοδα περίθαλψης και παροχών. 
     Ωστόσο, με νέο διαγωνισμό επιλέχθηκε τελικά ιδιωτική τράπεζα για την διεκπεραίωση των παραπάνω υπηρεσιών. Σε συζήτηση επίκαιρης επερώτησης των Βουλευτών του ΠΑΣΟΚ το Φεβρουάριο 2005, ο Υπουργός Υγείας κ. Κακλαμάνης είχε χαρακτηριστικά αναφέρει ότι η σύμβαση του ΟΠΑΔ με την Αγροτική είχε στερήσει από το δημόσιο το ποσό των 5.000.000 ευρώ, αφού δεν υπήρχε επιτόκιο, όπως υποστήριξε, και μίλησε για διεξαγωγή σχετικής έρευνας για το θέμα. Την ίδια θέση υποστήριξε και ο Πρωθυπουργός κ. Καραμανλής. Ωστόσο, η Αγροτική Τράπεζα σε επίσημη ανακοίνωσή της διέψευσε τον παραπάνω ισχυρισμό.
     Ερωτάσθε, κύριε Υπουργέ:
     1. Ποια είναι τελικά η αλήθεια για τη σύμβαση ΟΠΑΔ με την Αγροτική Τράπεζα; Έχετε προβεί στη διεξαγωγή έρευνας για το θέμα;
     2. Ποια είναι επακριβώς η σύμβαση της ιδιωτικής τράπεζας με τον ΟΠΑΔ;  Παρακαλώ να καταθέσετε τη σχετική σύμβαση.».
     Ορίστε, κύριε Υφυπουργέ, έχετε το λόγο για τρία λεπτά.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, είναι γεγονός ότι όταν ιδρύθηκε ο ΟΠΑΔ αντιμετώπιζε ένα μεγάλο πρόβλημα. Ποιο ήταν το πρόβλημα αυτό; Ήταν η όλη διαχείριση, η ταμειακή διαχείριση και η αποπληρωμή των νοσηλίων στα νοσοκομεία. 
     Τότε, πράγματι, βρέθηκε προ μιας αδυναμίας και πήρε κάποιες αποφάσεις, με μια άτυπη, προφορική σύμβαση με την Αγροτική Τράπεζα, κατόπιν συμφωνίας. Βλέπει κανείς ότι στη συνεδρίαση του διοικητικού συμβουλίου στις 23/12/2002 ως θέμα εκτός ημερησίας διατάξεως μπαίνει η ταμειακή εξυπηρέτηση του ΟΠΑΔ. 
     Στην απόφαση αυτή, διότι δεν έχει βρεθεί σύμβαση υπογεγραμμένη στον ΟΠΑΔ, ανεφέρετο συγκεκριμένα ότι στο χρονικό διάστημα από το Δεκέμβριο του 2002 έως το Σεπτέμβριο του 2003 θα υπήρχε μία συνεργασία και ατόκως θα κατατίθεντο τα χρήματα στην Τράπεζα. Ο δε Οργανισμός δεν θα είχε καμία υποχρέωση, όσον αφορά στις υπηρεσίες που θα πλήρωνε σε μία τράπεζα.
     Η οποιαδήποτε σχέση υπήρξε -σχέση ενδεχομένως αντισταθμιστικών οφελών- μεταξύ της Τράπεζας και του ΟΠΑΔ, δεν είναι γνωστοποιημένη, ούτε υπάρχει στον ΟΠΑΔ η συγκεκριμένη αυτή σύμβαση–πρόταση εκ μέρους της ΑΤΕ. Φαίνεται ότι θα έγινε κάποια ανάπτυξη υπηρεσιών και θα υπήρξε το αντιστάθμισμα σε επίπεδο λογισμικού, αλλά, όπως αντιλαμβάνεστε, η απώλεια οικονομικής ύλης από τον ΟΠΑΔ στην άτοκη αυτή κατάθεση των χρημάτων δεν έχει αποτυπωθεί και είναι σε διερεύνηση το όλο θέμα. 
     Θα πρέπει να γνωρίζετε, κύριε συνάδελφε, όσον αφορά στο ερώτημά σας, ότι δεν έχει υπογραφεί καμία σύμβαση μεταξύ του ΟΠΑΔ και της νέας τράπεζας, η οποία μετείχε στον όμιλο των τραπεζών -επτά τράπεζες έλαβαν μέρος σε αυτήν την πρόσκληση ενδιαφέροντος. Και αυτό, διότι υπάρχει η προσφυγή στο Συμβούλιο της Επικρατείας εκ μέρους της ΑΤΕ και θα βγει κάποια απόφαση.
      Στη δευτερολογία μου θα σας πω περισσότερες λεπτομέρειες για την πρόσκληση ενδιαφέροντος που υπήρξε εκ μέρους του ΟΠΑΔ για τον όμιλο των τραπεζών.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κύριε Αντωνακόπουλε, έχετε το λόγο για δύο λεπτά. 
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υφυπουργέ, κατανοώ τη δυσκολία της θέσης σας να απαντήσετε για ένα θέμα, για το οποίο δεν έχετε εσείς άμεσα την πολιτική πρωτοβουλία –βεβαίως είστε στον ίδιο κύκλο στο Υπουργείο- αλλά φαίνεται από την απάντηση ότι εκ των υστέρων αναγνωρίζετε ένα λάθος που έγινε στη διαδικασία για την ανάθεση στη συγκεκριμένη ιδιωτική τράπεζα. Σας είχαν πει αυτό το λάθος, δηλαδή, ότι δεν γίνονται δεκτές οι προσφορές με επιφύλαξη, και το Γενικό Λογιστήριο του Κράτους, που συμμετέχει στο Διοικητικό Συμβούλιο του ΟΠΑΔ και ο εκπρόσωπος της ΑΔΕΔΥ.
     Παρ’ όλα αυτά, οι διορισμένοι στο Διοικητικό Συμβούλιο του ΟΠΑΔ, οι οποίοι βεβαίως δεν ξέρω εάν είναι εκλεκτοί δικοί σας ή του Υπουργού -γνωρίζω ότι η σύζυγος του προέδρου του ΟΠΑΔ είναι συνεργάτης στο γραφείο του Υπουργού- προέβησαν και ανέδειξαν τη συγκεκριμένη ιδιωτική τράπεζα.
     Και δεν φτάνει μόνο αυτό, αλλά ο Υπουργός στο παρελθόν προσπάθησε από το Βήμα αυτό της Βουλής να δυσφημίσει και την Αγροτική Τράπεζα και τον ΟΠΑΔ, λέγοντας ότι είχε απώλεια τουλάχιστον 5.000.000 το χρόνο από τη μη έντοκη κατάθεση. 
     Μα δεν υπάρχουν καταθέσεις του ΟΠΑΔ στην Αγροτική Τράπεζα. Ταμειακή υπηρεσία έκανε η τράπεζα για τον ΟΠΑΔ.
     Και βγαίνει σήμερα επί των ημερών σας ο διοικητής της Αγροτικής Τράπεζας και σας απαντά μετά την από του Βήματος κατηγορία που εξαπέλυσε ο Υπουργός κ. Κακλαμάνης για την Αγροτική Τράπεζα και τον ΟΠΑΔ στο παρελθόν, ότι δεν υφίσταται τέτοιο θέμα. Σας απαντά ότι ο ΟΠΑΔ δεν είχε και δεν έχει επενδυτικούς λογαριασμούς και λογαριασμούς εκμετάλλευσης διαθεσίμων στην Αγροτική Τράπεζα.
     Άρα εδώ προκύπτει ένα μείζον ηθικό θέμα. Ο κ. Κακλαμάνης πρέπει να ζητήσει συγνώμη για όλα αυτά που είπε και είπε πολλά τα οποία δεν μπορώ να σας διαβάσω για την οικονομία του χρόνου. Ωστόσο, υπάρχουν στα Πρακτικά συζήτησης της επερώτησης στις 21 Φεβρουαρίου.
     Πρέπει, λοιπόν, να είμαστε σοβαροί και συγκεκριμένοι. Η λογική της λάσπης δεν περνάει άλλο, διότι απ’ ό,τι φαίνεται δεν χωράει στην αυλή του παρελθόντος αυτή η λάσπη. Έρχεται τώρα εδώ στο παρόν. 
     Εγκαλώ, λοιπόν, τον κύριο Υπουργό γι’ αυτήν την πανηγυρική ομολογία που έκανε εδώ για την επιλογή του ΟΠΑΔ στη συγκεκριμένη ιδιωτική τράπεζα, διότι επέλεξαν μία ιδιωτική τράπεζα σε βάρος μιας δημόσιας τράπεζας με κριτήρια τα οποία πάσχουν –απόφαση που πάσχει νομικά- και επιμένουν. Υπάρχουν πολλές περίεργες συγκυρίες. Ας δουν, λοιπόν, ποια είναι τα συγγενικά πρόσωπα γύρω από τον Πρόεδρο του ΟΠΑΔ και σε σχέση με την ιδιωτική τράπεζα που επέλεξαν.
     Πιστεύω, λοιπόν, ότι πράγματι σήμερα στη θέση σας θα έπρεπε να είναι ο κ. Κακλαμάνης. Με την ίδια ευκολία που, ο κύριος Υπουργός, εξαπολύει τον οίστρο, την επιθετικότητα και το κατηγορητήριό του που πολλές φορές τον διακρίνει, με την ίδια ευκολία θα έπρεπε να έρχεται εδώ και να μην προτιμά την τηλεοπτική δημοκρατία του πρωινού από το Βήμα του κοινοβουλευτισμού!
     ΠΡΟΕΔΡΕΥΩΝ (Ιωάννης Τραγάκης): Το λόγο έχει, ο κύριος Υφυπουργός για δύο λεπτά.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, δεν θα έπρεπε να κάνετε κάποιους χαρακτηρισμούς για τον Υπουργό, ο οποίος εύστοχα παρατήρησε την απώλεια μεγάλης οικονομικής ύλης η οποία δεν έχει αποτυπωθεί εκ μέρους του ΟΠΑΔ με αυτήν την επιπόλαιη διαχείριση που είχε. Δεν μπορεί κανείς να διαχειρίζεται χρήματα του δημοσίου όταν δεν υπάρχει μία διαφανής διαδικασία, ασχέτως αν είναι μεταξύ δημοσίου προς δημόσιο.
     Για το λόγο αυτό, λοιπόν, η καινούργια διοίκηση του ΟΠΑΔ το 2004 ανέλαβε αυτήν την πρωτοβουλία, να κάνει μία πρόσκληση ενδιαφέροντος προκειμένου να δει τι ακριβώς συμβαίνει στην αγορά. Διαπιστώνεται λοιπόν τι υπάρχει στην αγορά. Υπήρξε μεγάλος ανταγωνισμός των τραπεζών και το μεγαλύτερο επιτόκιο, το 2,15%, το έδωσε η Τράπεζα Πειραιώς χωρίς καμία επιβάρυνση του ΟΠΑΔ σε οποιαδήποτε ταμειακή διαχείριση, ενώ το επιτόκιο της αμέσως επόμενης πλειοδοτούσας τράπεζας, της ΑΤΕ, ήταν της τάξεως του 2,05%. 
     Αντιλαμβάνεται κανείς το ενδιαφέρον των τραπεζών από την προσφυγή που κάνει η ΑΤΕ –και καλά κάνει, συμφέροντά της εξυπηρετεί το τραπεζικό σύστημα- στο Συμβούλιο της Επικρατείας για τη νομιμότητα της όλης διαδικασίας, δηλαδή για το γεγονός ότι επελέγη τράπεζα όχι του δημόσιου τομέα αλλά ιδιωτική τράπεζα.
     Μα ζούμε σε ένα χώρο ανταγωνιστικό, σε ένα χώρο που οι τράπεζες λειτουργούν με συγκεκριμένα κριτήρια κάτω από τον έλεγχο της Τράπεζας της Ελλάδος και δεν υπάρχει κανένα άλλο θέμα. 
     Η διοίκηση του ΟΠΑΔ ενήργησε πολύ καλά κάνοντας την πρόσκληση ενδιαφέροντος –δεν έχει υπογραφεί καμία σύμβαση ακόμα- αλλά είναι προς τιμήν του Υπουργού που έφερε το θέμα αυτό και έγιναν κοινωνοί ακριβώς αυτής της κακής διαχείρισης, η οποία θα έχει τύχει της περαιτέρω διερεύνησης για να δει κανείς στο βάθος τι οικονομική ύλη χάθηκε, προκειμένου να σωφρονιστούν και οι υπόλοιποι λειτουργοί όσον αφορά τη διαχείριση του δημοσίου χρήματος.
     Το δημόσιο χρήμα πρέπει κανείς να το διαχειρίζεται με ευπρέπεια και ευγένεια, δεδομένου ότι δεν ανήκει σε κανέναν και ας αφήσουμε κάποια παλαιά φαινόμενα, όπως αυτά του 1988 και 1989, να δηλητηριάζουν πια τη δημόσια ζωή μας.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Επανερχόμαστε στις επίκαιρες ερωτήσεις πρώτου κύκλου.
     Εισερχόμαστε στη δεύτερη με αριθμό 804/4-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς την Υπουργό Εθνικής Παιδείας και Θρησκευμάτων, σχετικά με την ημερίδα της ΔΑΠ στο ΤΕΙ Αθήνας με θέμα τη «Νεανική Επιχειρηματικότητα» κλπ.
     Το ειδικότερο περιεχόμενο της επίκαιρης ερώτησης έχει ως εξής:
     «Το κόμμα μας με ιδιαίτερη ανησυχία παρακολουθεί ορισμένα φαινόμενα στα Πανεπιστήμια και στα ΤΕΙ.
     Συγκεκριμένα, ενώ τα Πανεπιστήμια και τα ΤΕΙ πρέπει να αποτελούν χώρο μάθησης και διαπαιδαγώγησης της νεολαίας, ορισμένα γεγονότα αποδεικνύουν ότι αυτά τα ιδρύματα μετατρέπονται σε χώρους καθυπόταξης και εξαγοράς συνειδήσεως της νεολαίας. 
     Χαρακτηριστικό παράδειγμα αποτελεί το παρακάτω γεγονός: 
     Η ΔΑΠ-ΝΔΦΚ, σπουδαστική παράταξη προσκείμενη στη Νέα Δημοκρατία, οργάνωσε στις 9 Μαρτίου 2005 ημερίδα στο ΤΕΙ Αθήνας με θέμα «Νεανική Επιχειρηματικότητα». Στη συνέχεια, η διοίκηση του ΤΕΙ Αθήνας παραχώρησε επίσημα πιστοποιητικά υπογεγραμμένα από τον Πρόεδρο σε σπουδαστές που παρακολούθησαν την ημερίδα της ΔΑΠ-ΝΔΦΚ.
     Αυτά τα γεγονότα αποδεικνύουν ότι τα ΤΕΙ επιβραβεύουν όσους σπουδαστές συμμετέχουν σε πολιτικές δραστηριότητες της ΔΑΠ που στηρίζει την κυβερνητική πολιτική.
     Θεωρούμε ότι είναι αδιανόητο ένα κρατικό ίδρυμα, όπως τα ΤΕΙ Αθήνας, να ενισχύει πολιτικά την κυβερνητική σπουδαστική παράταξη.
     Ερωτάται, η κυρία Υφυπουργός, τι μέτρα θα πάρει για να σταματήσει αυτή η απροκάλυπτη παρέμβαση στο φοιτητικό κίνημα υπέρ της ΔΑΠ από τη διοίκηση των ΤΕΙ Αθήνας».
     Ορίστε, κύριε Υφυπουργέ. Έχετε το λόγο για δύο λεπτά. 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     Στο πλαίσιο της ελεύθερης διακίνησης των ιδεών στα Ανώτατα Εκπαιδευτικά Ιδρύματα της χώρας μας διοργανώνονται στο ΤΕΙ Αθήνας κατά μέσα όρο δύο ημερίδες το μήνα. Όλες οι ημερίδες τελούν υπό την αιγίδα και την έγκριση της διοίκησης του ΤΕΙ και τα θέματα των ημερίδων είναι αυστηρώς επιστημονικά. Άπτονται των πεδίων των σχολών και των τμημάτων του ΤΕΙ Αθήνας. 
     Οι ημερίδες προτείνονται και διοργανώνονται από τη διοίκηση του ιδρύματος, από τις σχολές, από τα τμήματα, από ενώσεις επιστημονικές, από συλλόγους, από τους σπουδαστικούς συλλόγους των ΤΕΙ και από σπουδαστικές παρατάξεις. Οι σπουδαστές που παρακολουθούν αυτές τις επιστημονικές ημερίδες ζητούν και λαμβάνουν βεβαίωση παρακολούθησης αυτής της ημερίδας. 
     Η ημερίδα που αναφέρεται στην ερώτησή σας, κύριε συνάδελφε, με τίτλο «Νεανική επιχειρηματικότητα: προοπτικές εξέλιξης στο χώρο του τουρισμού, του μάναντζμεντ και του μάρκετινγκ» είχε αυστηρά επιστημονικό χαρακτήρα. Τελούσε υπό την αιγίδα της Σχολής Διοίκησης και Οικονομίας του ΤΕΙ και δόθηκαν βεβαιώσεις, όπως είπα πριν, σε όλες τις επιστημονικές ημερίδες που διοργανώνουν οι φοιτητικές παρατάξεις. Είναι χαρακτηριστικό ότι στις 30 Μαρτίου διοργανώθηκε επιστημονική ημερίδα από την ΠΑΣΠ και χορηγήθηκε και σε αυτή –έχω εδώ τη βεβαίωση- βεβαίωση παρακολούθησης των σπουδαστών σε αυτήν την ημερίδα. Τίτλος: «Ο δρόμος προς την αγορά εργασίας.» 
     Πρέπει να σας ενημερώσω ότι όποια σπουδαστική παράταξη ή σπουδαστικός σύλλογος ενδιαφέρεται να διοργανώσει τέτοια ημερίδα μπορεί να τη διοργανώσει. Ούτε μια φορά δεν υπήρξε άρνηση από πλευράς του ιδρύματος, όπως ενημερώθηκα, στο να εγκρίνει τη διοργάνωση τέτοιας ημερίδας. Συνεπώς όποια παράταξη ή σπουδαστικός σύλλογος επιθυμεί μπορεί να διοργανώσει επιστημονική ημερίδα και να συμβάλει στην ελεύθερη διακίνηση των ιδεών. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Ορίστε, κύριε Κολοζώφ. Έχετε το λόγο για δύο λεπτά. 
     ΟΡΕΣΤΗΣ ΚΟΛΟΖΩΦ: Μένω κατάπληκτος, κύριε Υπουργέ, για την κάλυψη που δίνετε και φαίνεται ότι αυτά που γίνονται μέσα στα πανεπιστήμια και που εντείνονται κατά τη διάρκεια των φοιτητικών εκλογών έχουν κατεύθυνση από την Κυβέρνηση. Αλλιώς δεν εξηγείται πώς καλύπτεται ένα τέτοιο ζήτημα που εγγίζει τα όρια της απάτης στον ακαδημαϊκό χώρο. 
     Ορίστε, κύριε Υπουργέ. Εδώ έχω την αφίσα. Δείτε την: «Νεανική Επιχειρηματικότητα. Προοπτικές εξέλιξης στο χώρο του τουρισμού, του μάνατζμεντ.» Τετάρτη 30 Μαρτίου. Κεντρικό Αμφιθέατρο. ΔΑΠ-ΝΔΦΚ. Πρώτη και καλύτερη! Θα χορηγηθεί βεβαίωση παρακολούθησης.
      Από ποιον, κύριε Υπουργέ, θα χορηγηθούν αυτές οι βεβαιώσεις; Αυτές οι βεβαιώσεις χορηγούνται από τους οργανωτές των ημερίδων. Το ξέρετε πολύ καλά αυτό. Όταν έρχεται το Τεχνολογικό Εκπαιδευτικό Ίδρυμα με την υπογραφή του προέδρου του, χωρίς να αναφέρει ότι αυτό είναι υπό την αιγίδα του, έτσι ώστε να υπάρχει δυνατότητα να παρακολουθήσουν την ημερίδα και άλλοι φοιτητές έξω από τη συγκεκριμένη παράταξη, έξω απ’ αυτούς που έχουν ιδεολογική συγγένεια με αυτό το ζήτημα, ώστε να ξέρουν ότι είναι μια ημερίδα που διοργανώνει το πανεπιστήμιο και όχι μια φοιτητική παράταξη. Έρχεται και βεβαιώνει τη συμμετοχή όχι η φοιτητική παράταξη που οργανώνει, αλλά το ίδιο το ίδρυμα. Εν πάση περιπτώσει, πρέπει πια να τεθεί τέλος σε αυτόν τον εκμαυλισμό που υπάρχει και λειτουργεί σήμερα στα πανεπιστήμια!
     Είδα αυτά που μου είπατε κι εσείς και για την ΠΑΣΠ, δηλαδή φοιτητικές παρατάξεις να πιέζουν να πάρουν τη δυνατότητα να μοιράζουν αυτές τα συγγράμματα, να έχουν τις ερωτήσεις και όλα αυτά τα ζητήματα μέσα στο χώρο του πανεπιστημίου. Και δεν παίρνετε ακόμα κανένα μέτρο για να σταματήσει αυτός ο εκμαυλισμός μέσα στα πανεπιστήμια!
     Το θέμα δεν είναι αν μια φοιτητική παράταξη, πολιτική ή όχι, μέσα στο πανεπιστήμιο οργανώνει κάτι. Και βεβαίως μπορεί να οργανώσει ό,τι θέλει. Αλλά η πιστοποίηση, που έχει ακαδημαϊκό χαρακτήρα, δεν μπορεί να γίνεται, εάν δεν είναι καθαρό από τους οργανωτές ότι αυτή η οργάνωση έχει να κάνει με το πανεπιστήμιο.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κολοζώφ.
     Ορίστε, κύριε Υφυπουργέ, έχετε το λόγο για δύο λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Είπα και πριν ότι στο πλαίσιο της ελεύθερης διακίνησης των ιδεών η κάθε παράταξη μπορεί, αν θέλει, να διοργανώσει…
     ΟΡΕΣΤΗΣ ΚΟΛΟΖΩΦ: Δεν βάζουμε τέτοιο ζήτημα για ελεύθερη διακίνηση ιδεών.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Και πιστεύω…
     ΟΡΕΣΤΗΣ ΚΟΛΟΖΩΦ: Βάζουμε θέμα για την απάτη που γίνεται.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πιστεύω ότι είστε υπέρ της ελεύθερης διακίνησης των ιδεών και πιστεύω ότι θέλετε οι σπουδαστικές παρατάξεις να ασχολούνται με θέματα επιστημονικά και να διοργανώνουν εκδηλώσεις.
     ΟΡΕΣΤΗΣ ΚΟΛΟΖΩΦ: Μα, κύριε Υπουργέ, αυτό είναι απάτη.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πιστεύω ότι δεν είστε εναντίον αυτών των εκδηλώσεων.
     ΟΡΕΣΤΗΣ ΚΟΛΟΖΩΦ: Μα, αυτό είναι ακαδημαϊκή απάτη. Δεν το βλέπετε;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, θέλω να μου πείτε αν είστε υπέρ ή εναντίον του να διοργανώνονται ημερίδες…
     ΟΡΕΣΤΗΣ ΚΟΛΟΖΩΦ: Πού έχουμε φτάσει;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν ξέρω γιατί ενοχλείστε. Εγώ σας λέω ότι…
     ΟΡΕΣΤΗΣ ΚΟΛΟΖΩΦ: Αφήστε αυτά τα κομματικά παιχνίδια, κύριε Υπουργέ! Δεν κάνει εδώ μέσα, στη Βουλή, να παίζετε με αυτά τα πράγματα…
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κανένα κομματικό παιχνίδι. Εγώ…
     ΟΡΕΣΤΗΣ ΚΟΛΟΖΩΦ: Ποια ελεύθερη διακίνηση ιδεών! Αυτό είναι απάτη!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Εγώ θίγω ως πρώτο θέμα εάν είστε υπέρ του να διοργανώνονται αυτού του είδους οι εκδηλώσεις…
     ΟΡΕΣΤΗΣ ΚΟΛΟΖΩΦ: Είπαμε εμείς τέτοιο πράγμα;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): … οι οποίες έχουν επιστημονικό χαρακτήρα και προάγουν την επιστήμη, ή αν είστε εναντίον αυτών.
     ΟΡΕΣΤΗΣ ΚΟΛΟΖΩΦ: Εμείς μιλάμε για την απάτη που γίνεται!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αυτό είναι το πρώτο θέμα. Το δεύτερο θέμα: στην ημερίδα αυτή συμμετείχαν, απ’ ό,τι είδα στο πρόγραμμα, άνθρωποι, οι οποίοι γνωρίζουν το αντικείμενο, είναι στην αγορά εργασίας…
     ΟΡΕΣΤΗΣ ΚΟΛΟΖΩΦ: Αμφισβητήσαμε εμείς αυτό;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ο ένας είναι στην ΕΘΝΟDATA, ο άλλος είναι καθηγητής πανεπιστημίου…
     ΟΡΕΣΤΗΣ ΚΟΛΟΖΩΦ: Εμείς αμφισβητούμε την απάτη που γίνεται, την ακαδημαϊκή απάτη που γίνεται!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν με αφήνετε να μιλήσω όμως!
     ΟΡΕΣΤΗΣ ΚΟΛΟΖΩΦ: Εν πάση περιπτώσει, υπάρχουν όρια!
     ΠΡΟΕΔΡΕΥΩΝ (Ιωάννης Τραγάκης): Κύριε Κολοζώφ, σας παρακαλώ. Πρώτη φορά σας βλέπω τόσο εκνευρισμένο.
     ΟΡΕΣΤΗΣ ΚΟΛΟΖΩΦ: Βεβαίως!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν με αφήνετε να μιλήσω.
     ΟΡΕΣΤΗΣ ΚΟΛΟΖΩΦ: Βεβαίως γιατί έχει να κάνει με την ακαδημαϊκή ηθική, με την κοινή ηθική…
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Φαίνεται…
     ΟΡΕΣΤΗΣ ΚΟΛΟΖΩΦ: Βρισκόμαστε μπροστά σε μια μεγάλη απάτη και καλύπτεται από το Υπουργείο! Είναι δυνατόν;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Φαίνεται ότι στο βάθος ενοχλείστε από τις εκδηλώσεις που γίνονται και ίσως δεν θα θέλατε να γίνονται εκδηλώσεις.
     Τώρα, σε ό,τι αφορά…
     ΟΡΕΣΤΗΣ ΚΟΛΟΖΩΦ: Δεν κάνει να λέτε τέτοια πράγματα!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αυτό εγώ αντελήφθην, ότι ενοχλείστε από τις εκδηλώσεις. Εν πάση περιπτώσει…
     ΟΡΕΣΤΗΣ ΚΟΛΟΖΩΦ: Είστε επικεφαλής του Υπουργείου Παιδείας. Δεν κάνει να λέτε τέτοια πράγματα!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αφήστε με να ολοκληρώσω. Σας άκουσα με μεγάλη προσοχή.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
     Κύριε Κολοζώφ, σας παρακαλώ πολύ.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Και μην διαμαρτύρεστε έτσι. Είπατε την άποψή σας.
     Είπα, λοιπόν, ότι το πρώτο θέμα είναι ότι οι εκδηλώσεις αυτές διοργανώνονται, όπως διοργανώνονται.
     Το δεύτερο θέμα είναι οι βεβαιώσεις ότι παρακολούθησαν οι φοιτητές τις εκδηλώσεις αυτές. Δεν αντιλαμβάνομαι γιατί είναι πρόβλημα το να παίρνει κάποιος μια βεβαίωση ότι παρακολούθησε. Εν πάση περιπτώσει, μπορούμε να το εξετάσουμε και να το δούμε αυτό το ζήτημα, να μη δίνονται βεβαιώσεις.
     ΠΡΟΕΔΡΕΥΩΝ (Ιωάννης Τραγάκης): Αυτό να το δείτε, κύριε Υπουργέ. Αυτό να το δείτε για τις βεβαιώσεις, γιατί πράγματι νομίζω ότι το πρόβλημα δημιουργείται από αυτό και μόνο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αν αυτό ενοχλεί, μπορούμε να το δούμε. Να μη δίνονται βεβαιώσεις. Αλλά σε καμιά περίπτωση δεν μπορούμε να πούμε ότι απαγορεύονται αυτές οι εκδηλώσεις. Εάν σας ενοχλούν οι βεβαιώσεις, να πούμε να μη δίνονται.
     ΟΡΕΣΤΗΣ ΚΟΛΟΖΩΦ: Μα μίλησα για τις εκδηλώσεις, κύριε Υπουργέ; Μην διαστρεβλώνετε αυτά που λέω! Εγώ μίλησα για την απάτη που γίνεται!
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υπουργέ;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε.
     (Στο σημείο αυτό ο Βουλευτής κ. Ορέστης Κολοζώφ καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Καλώς. Δώσατε μια απάντηση. Να κοιτάξετε πάντως για τις βεβαιώσεις.
     Ευχαριστώ πολύ.
     Εισερχόμαστε στην τρίτη με αριθμό 814/4-4-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με το κλείσιμο της χωματερής Άνω Λιοσίων κλπ.
     Το συγκεκριμένο περιεχόμενο της επίκαιρης ερώτησης του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου έχει ως εξής:
     «Η χωματερή Άνω Λιοσίων λειτουργεί χωρίς όλους τους απαιτούμενους πολεοδομικούς όρους, αδειοδότηση και χωρίς να τηρούνται οι στοιχειώδεις αρχές της κοινής υπουργικής απόφασης του 1997 και της Οδηγίας 75/442/ΕΟΚ. Επιπλέον, τα τελευταία έξι χρόνια δέχεται τόνους λάσπης από το βιολογικό καθαρισμό της Ψυτάλλειας κατά παράβαση της ελληνικής και κοινοτικής νομοθεσίας.
     Το αποτέλεσμα όλων αυτών των παραβάσεων είναι η συνεχής υποβάθμιση της υγείας, του περιβάλλοντος, της ποιότητας ζωής και της αξιοπρέπειας των κατοίκων των γύρω περιοχών (Δήμος Άνω Λιοσίων, Δήμος Θριασίου, Ζεφυρίου και Πετρούπολης) και η Κυβέρνηση αντί να προσανατολίζεται στη σταδιακή μείωση των δραστηριοτήτων της χωματερής μέχρι το κλείσιμό της και την αποκατάσταση της περιοχής της, προωθεί την επέκτασή της σε μεγαλύτερες εκτάσεις.
     Ερωτώνται οι κύριοι Υπουργοί:
     Α. Πότε σκοπεύει να σταματήσει η λειτουργία της και να αποκατασταθεί πλήρως το περιβάλλον; Γιατί επελέγη η ίδια περιοχή για τη διαχείριση των απορριμμάτων; Με ποιο σκεπτικό θα εξακολουθήσει να λειτουργεί η χωματερή στην επιβαρημένη με ρυπογόνες δραστηριότητες περιοχή του Θριασίου;
     Β. Γιατί αν και η περιοχή, στην οποία προβλέπεται να γίνει επέκταση, θεωρείται δασική και αναδασωτέα (Α΄ Ζώνη προστασίας), μεθοδεύεται από τον Περιφερειάρχη, σύμφωνα με καταγγελίες φορέων της περιοχής, ο αποχαρακτηρισμός της;»
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θέλω να πω ότι αποσύρω την ερώτησή μου. Θεωρώ μεγάλη προσβολή προς το Κοινοβούλιο και προς τα άλλα πολιτικά κόμματα το γεγονός ότι σε ερώτηση προέδρου κόμματος, η οποία απευθύνεται σε δύο Υπουργούς, κανείς από τους Υπουργούς δεν έρχεται να απαντήσει και δεν υπάρχει καν ειδοποίηση στα γραφεία του κόμματος. 
     Έχω θέσει καμιά δεκαριά ερωτήσεις, στον κύριο Πρωθυπουργό, δεν ερχόταν ο Πρωθυπουργός, άλλαξα τακτική, «δεν πειράζει», λέω, «θα τις καταθέτω στους Υπουργούς», δεν έρχονται οι Υπουργοί.
      Σέβομαι απεριόριστα τον Υφυπουργό, αλλά δεν γίνεται να δεχθώ ως πρόεδρος ενός κόμματος, μικρού κόμματος, μιας κοινοβουλευτικής ομάδας εδώ αυτήν την προσβολή. Σε λίγο καιρό θα μας στέλνετε τη γραμματεία του γενικού διευθυντή να απαντάει στις ερωτήσεις των προέδρων των κομμάτων. 
     Με αυτήν την έννοια, αποσύρω την ερώτησή μου και δεν θέλω καμία απάντηση.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Επειδή απευθύνεστε στο Προεδρείο κύριε Πρόεδρε -έχετε το δικαίωμα να αποσύρετε την ερώτηση- θα ήθελα να σας υπενθυμίσω ότι ο Υφυπουργός κ. Νάκος είναι αποκλειστικά αρμόδιος για το αντικείμενο της ερώτησής σας. 
     Επιμένετε στην απόσυρσή της;
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επιμένω. 
     ΠΡΟΕΔΡΕΥΩΝ (Ιωάννης Τραγάκης): Κύριε Νάκο, αποσύρεται η ερώτηση.
     Εισερχόμαστε στις επίκαιρες ερωτήσεις δευτέρου κύκλου. 
     Η δεύτερη με αριθμό 811/4-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την ίδρυση Αγροτικού Μουσείου στο Κιλελέρ, διαγράφεται λόγω κωλύματος του κυρίου Υπουργού.
       Τρίτη είναι η με αριθμό 813/4-4-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης των κοινωνικά ασθενεστέρων στρωμάτων.
     Η επίκαιρη ερώτηση του κ. Δραγασάκη έχει ως εξής:
     «Τα μέτρα που ανακοίνωσε η Κυβέρνηση και ιδιαίτερα η γενικευμένη αύξηση των συντελεστών του ΦΠΑ, πλήττουν άνισα τα διάφορα στρώματα της κοινωνίας. Πλήττουν νοικοκυριά που έχουν σχετικά υψηλό εισόδημα, αλλά και νοικοκυριά που ζουν με εισόδημα λιγότερο από το αφορολόγητο όριο που η Κυβέρνηση πριν τα τελευταία μέτρα, το όρισε στα 11.000 ευρώ.
     Επίσης όπως έχουν αποδείξει μελέτες της Τράπεζας της Ελλάδας, ο επίσημος «Δείκτης Τιμών Καταναλωτή» υποεκτιμά συστηματικά την άνοδο του κόστους ζωής για τα νοικοκυριά με χαμηλά εισοδήματα. Άρα οι, λόγω πληθωρισμού, απώλειες εισοδήματος, γι αυτά τα νοικοκυριά, είναι μεγαλύτερες.
     Ερωτάται ο κ. Υπουργός:
     1.Αν, με βάση τα νέα δεδομένα που διαμορφώνονται, προτίθεται να λάβει άμεσα μέτρα για την κοινωνική στήριξη του εισοδήματος, ιδιαίτερα εκείνων των κοινωνικών ομάδων η θέση των οποίων επιδεινώνεται απόλυτα μετά και τα τελευταία μέτρα.
     2.Τι μέτρα προτίθεται να λάβει, ειδικότερα για την ενίσχυση των ανέργων, όσων ζουν σε συνθήκες ακραίας φτώχειας, καθώς και των νοικοκυριών με εισόδημα χαμηλότερο από το αφορολόγητο και
     3.Αν προτίθεται να θεσμοθετήσει το ελάχιστο εγγυημένο εισόδημα, όπως έχει στις περισσότερες χώρες της Ευρωπαϊκής Ένωσης».
     Ορίστε, κύριε Υφυπουργέ, έχετε το λόγο για τρία λεπτά.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε. Χαίρομαι που προλάβαμε να συζητήσουμε την ερώτηση. 
     Θα ήθελα σχετικά, κύριε συνάδελφε, να απαντήσω ότι ο μέσος πραγματικός μισθός, σύμφωνα με το πρόγραμμα σταθερότητας και ανάπτυξης, θα εξακολουθήσει να αυξάνεται σημαντικά κατά 2,1% το  2005, κατά 1,7% το  2006 και 2% το 2007.  Αυτοί οι ρυθμοί συνεχίζουν να υπερβαίνουν σημαντικά την αντίστοιχη άνοδο στην ευρωζώνη, όπου ο μέσος πραγματικός μισθός θα αυξηθεί φέτος κατά 0,2% και το 2006 κατά 0,7%.
     Πρέπει επίσης να τονιστεί ότι παρά τη σημαντική συγκράτηση των καταναλωτικών ιδιαίτερα δαπανών του δημοσίου για τη μείωση του ελλείμματος, εντούτοις οι δαπάνες για κοινωνικές μεταβιβάσεις θα αυξηθούν σημαντικά σαν ποσοστό του ΑΕΠ από 18,7% το 2004 στο 20,3% το 2006 και στο 21,2% το 2007. 
     Σύμφωνα με τα στοιχεία της Ευρωπαϊκής Επιτροπής αυτές οι δαπάνες σαν ποσοστό του ΑΕΠ της ευρωζώνης ανέρχονται στο 17,1% το 2004 και προβλέπεται να μειωθούν στο 16,9% το 2006 σε αντίθεση με την Ελλάδα. Με βάση τα παραπάνω ενισχύεται με ταχύτερους ρυθμούς η πραγματική σύγκλιση των αμοιβών των εργαζομένων και των συνταξιούχων της χώρας μας με το μέσο όρο της Ευρωπαϊκή Ένωσης.
     Η οικονομική πολιτική της Κυβέρνησης διαχειρίζεται τα θέματα της ενίσχυσης και της αναδιανομής του εισοδήματος των διαφόρων κοινωνικών τάξεων μέσω της εισοδηματικής πολιτικής και μέσω της ενίσχυσης των εισοδημάτων με επιδόματα και μεταβιβάσεις. Για το 2005 έχουν ήδη ανακοινωθεί τόσο η εισοδηματική πολιτική με αυξήσεις πάνω από το προβλεπόμενο πληθωρισμό, όσο και επιπλέον ενισχύσεις σε χαμηλές εισοδηματικές ομάδες του πληθυσμού, όπως οι συνταξιούχοι, με αύξηση του επιδόματος του ΕΚΑΣ.
     Σημειώνουμε ότι από την αναφερόμενη στην ερώτηση πρόσφατη μελέτη της Τράπεζας της Ελλάδος αποδεικνύεται ότι η μέση ετήσια μεταβολή των αγαθών και υπηρεσιών, των οποίων οι τιμές ως ένα βαθμό ελέγχονται ή καλύτερα επηρεάζονται άμεσα από το κράτος, καθώς και η συμβολή της ομάδας αυτής στο γενικό πληθωρισμό είναι πολύ μικρή. Έχει εκτιμηθεί εμπειρικά ότι για το 2004 ήταν μόνο έξι εκατοστιαίες μονάδες της μονάδας, δηλαδή 0,06%.
     Η πρόσφατη αύξηση των συντελεστών του ΦΠΑ θα έχει μικρή επίπτωση στον πληθωρισμό της τάξης του 0,5% έως μάξιμουμ 0,7% σε ετήσια βάση και υπολογίζεται ότι σε μεγάλο βαθμό, λόγω του μικρού ποσού, θα απορροφηθεί από τον επιχειρηματικό τομέα. Έτσι, το 2007 ο πληθωρισμός προβλέπεται να φτάσει το 2,7% σύμφωνα με το Πρόγραμμα Σταθερότητας και Ανάπτυξης.
     Τέλος, είναι αποδεκτό ότι η οικονομική πολιτική ενισχύει τη βελτίωση της οικονομικής κατάστασης των πολιτών με τη δημιουργία ενός κατάλληλου μακροοικονομικού πλαισίου, με την εξάλειψη των ελλειμμάτων και του χρέους και τη βελτίωση των όρων ανταγωνισμού στην οικονομία.
     Όσον αφορά την τρίτη ερώτηση, στην Ελλάδα.....
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Μου επιτρέπετε, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Έχετε χρόνο, κύριε Υφυπουργέ.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν έχω, γι’ αυτό τον ζητάω.
     Στην Ελλάδα δεν εφαρμόζεται ένα γενικευμένο σύστημα ελάχιστου εγγυημένου εισοδήματος αντίστοιχο με αυτά των υπολοίπων παλαιών κρατών-μελών της Ευρωπαϊκής Ένωσης, στο σύνολο των οποίων ο θεσμός καθιερώθηκε σταδιακά από τη δεκαετία του ’60 έως και τη δεκαετία του ’90, οπότε και υιοθετήθηκε από το Ευρωπαϊκό Συμβούλιο η σύσταση σχετικά με τα κοινά κριτήρια που αφορούν την επάρκεια πόρων και παροχών στα συστήματα κοινωνικής προστασίας. Είναι η σύσταση 92/441 της 24ης Ιουνίου του 1992, η οποία όμως δεν αποτελεί δεσμευτική παρέμβαση, παρά μόνο σύσταση της Ευρωπαϊκής Ένωσης προς τα κράτη-μέλη.
     Στο εθνικό σχέδιο δράσης για την κοινωνική ενσωμάτωση 2003-2005, το οποίο υποβλήθηκε στην Ευρωπαϊκή Επιτροπή τον Ιούλιο του 2003, ρητά διατυπώνεται η αρχή ότι μία προσέγγιση στη βάση της θέσπισης ενός γενικευμένου εγγυημένου εισοδήματος στις σημερινές συνθήκες θα αντιστρατευόταν τα συμφέροντα των πολιτών που έχουν ανάγκη και θα δυσφήμιζε την κοινωνική αλληλεγγύη.
     Στην Ελλάδα εφαρμόζονται επιμέρους κατηγοριακά προγράμματα βάσει ειδικών ρυθμίσεων, στοχευμένα αποκλειστικά σε συγκεκριμένες ευπαθείς ομάδες του πληθυσμού, προκειμένου να εξασφαλίσουν ένα αξιοπρεπές επίπεδο διαβίωσης. 
     Πρόκειται είτε για σύνθετες παροχές κοινωνικής ασφάλισης, καθώς συνδυάζουν διαστάσεις τόσο της ασφάλισης όσο και της πρόνοιας, όπως τα κατώτατα όρια συντάξεων, το ΕΚΑΣ και οι μη ανταποδοτικές συντάξεις του ΟΓΑ για τους προ του 1996 ασφαλισμένους, είτε για κατηγοριακά προγράμματα ελαχίστου εισοδήματος, ειδικά στα πλαίσια της προνοιακής επιδοματικής πολιτικής, όπως είναι επιδόματα ανασφάλιστων και άπορων ηλικιωμένων, απροστάτευτων τέκνων, πολυτέκνων, ΑΜΕΑ, παλιννοστούντων ομογενών, μονογονεϊκών οικογενειών κλπ. 
     Ευχαριστώ, κύριε Πρόεδρε, και ζητώ συγγνώμη για τον επιπλέον χρόνο.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κύριε Δραγασάκη, έχετε το λόγο για δύο λεπτά.
     ΙΩΑΝΝΗΣ ΔΡΑΓΑΣΑΚΗΣ: Το θέμα, κύριε Υπουργέ, είναι ότι δε μου δώσατε τίποτα. Δεν είναι το θέμα ο χρόνος.
     Ξέρετε πολύ καλά τον ορισμό του μέσου όρου: Ένας ασθενής έχει το κεφάλι του στο ψυγείο και τα πόδια του στο φούρνο και αποφαίνονται, λέει, θερμοκρασία ασθενούς κανονική. Θέλω, δηλαδή, να πω πως, όταν μιλάμε για εισοδηματικά θέματα, οι μέσοι όροι είναι παραπλανητικοί. Η ερώτησή μου ήταν σαφής και το ενδιαφέρον μου παραμένει συγκεκριμένο. Μας απασχολούν ιδιαίτερα όσοι ζουν στα κάτω στρώματα της κοινωνίας, στους κάτω ορόφους.
     Και θέλω να επισημάνω όπως λέω και στην ερώτηση, ότι πέρα από τους γενικούς όρους, όπου η λειτουργία των αγορών γενικά θέτει σε δυσμενέστερη μοίρα τα στρώματα με χαμηλά εισοδήματα, εδώ έχουμε δυο συγκεκριμένα προβλήματα: 
     Πρώτον, η μελέτη της Τράπεζας της Ελλάδας, στην οποία αναφερθήκατε και σεις, κύριε Υφυπουργέ, διαπιστώνει ότι ο πληθωρισμός είναι υψηλότερος του μέσου όρου για τα οικονομικά ασθενέστερα και φτωχότερα στρώματα του πληθυσμού. Δηλαδή αν ο πληθωρισμός είναι 3%, για τα φτωχότερα στρώματα, το κόστος ζωής είναι τουλάχιστον 3,4%-3,5%. Αυτά τα μικρά ποσοστά όταν επαναλαμβάνονται συστηματικά δημιουργούν ένα σωρευτικό αποτέλεσμα. Άρα η αγοραστική δύναμη γι’ αυτά τα στρώματα περιορίζεται. 
     Θα καταθέσω τη σχετική μελέτη για τα Πρακτικά. 
     (Στο σημείο αυτό ο Βουλευτής κ. Δραγασάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτό το γεγονός θεμελιώνει το αίτημα που εμείς έχουμε υποβάλει και επαναλαμβάνω και σήμερα, να υπάρξει από την κυβέρνηση προς την ΕΣΥΕ ειδική εντολή για να καταρτισθεί ένας ειδικός τιμάριθμος πέρα από το γενικό, που θα αφορά καταναλωτικά πρότυπα νοικοκυριών με χαμηλότερα εισοδήματα και βεβαίως να υπάρξουν οι σχετικές αυξήσεις. 
     Το δεύτερο γεγονός είναι ότι ο ΦΠΑ έχει άνισες επιπτώσεις. Ενδεικτικά αναφέρω ότι επιβαρύνει και αυτούς που τους αναγνωρίζουμε αφορολόγητο όριο. 
     Όταν λέμε αφορολόγητο όριο 11.000 ευρώ σημαίνει ότι αναγνωρίζουμε ότι αυτός που έχει 10.000 ευρώ δεν πρέπει να πληρώνει φόρο, διότι δεν μπορεί να πληρώνει φόρο. Ο ΦΠΑ επιβαρύνει και αυτόν και τον άνεργο.
     Αναρωτιέμαι αν η Κυβέρνηση έκανε κάποια ειδική μελέτη για τις επιπτώσεις του ΦΠΑ στα διάφορα κοινωνικά στρώματα. 
     Για όλους αυτούς τους λόγους λοιπόν ζητούμε μέτρα εισοδηματικής στήριξης των νοικοκυριών με χαμηλά εισοδήματα. Ζητούμε ειδικό τιμάριθμο και ζητούμε και αναπροσαρμογή του αφορολόγητου ορίου ιδιαίτερα μετά τα τελευταία μέτρα που πήρε η Κυβέρνηση.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Δραγασάκη. 
     Ορίστε, κύριε Υφυπουργέ, έχετε το λόγο. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. Θα φροντίσω το χρόνο, που σας έκλεψα πριν, να τον επιστρέψω. 
     Κύριε συνάδελφε, χαίρομαι πάντοτε όταν μιλάμε για θέματα τα οποία ενδιαφέρουν όλο τον πληθυσμό. Αλλά θέλω να σας παρακαλέσω να αναγνωρίσετε ότι όλοι μας νοιαζόμαστε για το εισόδημα των φτωχών και κανείς δεν μπορεί να διεκδικήσει ιδιαίτερη ευαισθησία πάνω σε αυτό. 
     Σας διαβεβαιώ λοιπόν ότι η σημερινή Κυβέρνηση έχει ιδιαίτερα αυξημένη ευαισθησία προς την κατεύθυνση αυτή και αυτό αποδεικνύεται μέσα από μέτρα και από πολιτικές με χρονικό ορίζοντα. 
     Με την υπ’ αριθμόν 231/438/29.6.04 απόφαση του Υπουργού Απασχόλησης και Κοινωνικής Προστασίας όπως τροποποιήθηκε, προκηρύχθηκε ένα ποσό της τάξεως άνω των 80.000.000 ευρώ για την υλοποίηση του δεύτερου κύκλου του κοινοτικού προγράμματος EQUAL. Και αυτή η απόφαση αφορά νέες πολιτικές στην αγορά εργασίας προς όφελος όλων των ευπαθών κοινωνικά ομάδων του πληθυσμού συμπεριλαμβανομένων και των ανέργων.
      Όσον αφορά την αύξηση του ΦΠΑ, δε νομίζω ότι είναι κανείς ευτυχής όταν αυξάνει οποιοδήποτε φόρο και δεν θα μπορούσαμε εμείς να αποτελέσουμε εξαίρεση. Αλλά επί της ουσίας αν θέλετε, εκείνο το οποίο διαπιστώθηκε είναι ότι όλα τα φορολογικά μέτρα τα οποία είχαν αναφερθεί σαν πιθανά σενάρια από τις εφημερίδες προ της εξαγγελίας, ήταν σαφέστατα βαρύτερα απ’ αυτό που τελικά εξαγγέλθηκε. 
     Ένα νοικοκυριό το οποίο ξοδεύει χίλια ευρώ το μήνα, ας πούμε στρογγυλό αριθμό, θα επιβαρυνθεί συνολικά με πέντε ευρώ το μήνα. Η επιβάρυνση στον πληθωρισμό θα είναι 0,5%. Δεν είναι τι πληρώνεις στο ΦΠΑ, γιατί δεν υπόκεινται τα πάντα στο ΦΠΑ.
     Θέλω να σας διαβεβαιώσω ότι μέχρι τέλους του έτους αυτή η απώλεια θα έχει αποκατασταθεί. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εναρμόνιση της ελληνικής νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις».
     Από το Γραμματέα του Προεδρείου της Κοινοβουλευτικής Ομάδας του ΠΑΣΟΚ λάβαμε επιστολή, με την οποία ορίζεται ως Κοινοβουλευτικός Εκπρόσωπος του ΠΑΣΟΚ ο Βουλευτής κ. Γεώργιος Φλωρίδης.
     Η κ. Βάσω Παπανδρέου έχει το λόγο για οκτώ λεπτά.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):
     Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κυρία Παπανδρέου. Ο κύριος Υφυπουργός ζητάει το λόγο. Κάτι θα θέλει να συμπληρώσει.
     Ορίστε, κύριε Υφυπουργέ, έχετε το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, στο τέλος της χθεσινής συζήτησης κατατέθηκε στο άρθρο 1 μια συμπληρωματική διάταξη, στην παράγραφο 11. 
     ΠΡΟΕΔΡΕΥΩΝ (Ιωάννης Τραγάκης): Έχει καταχωρηθεί στα Πρακτικά αυτό.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ναι. Επειδή ακριβώς δημιουργήθηκαν ορισμένες ανησυχίες από κάποιους συναδέλφους, γιατί κατατέθηκε την τελευταία στιγμή, παρακαλώ να αποσυρθεί και θα την επαναφέρουμε σε καινούριο νομοσχέδιο. Η παράγραφος 11 του άρθρου 1 αποσύρεται.
     ΠΡΟΕΔΡΕΥΩΝ (Ιωάννης Τραγάκης): Αποσύρεται;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Η παράγραφος 11 του άρθρου 1. 
     ΠΡΟΕΔΡΕΥΩΝ (Ιωάννης Τραγάκης): Αυτό το αποσύρετε;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ναι. Θα το επαναφέρουμε σε άλλο νομοσχέδιο.
     ΠΡΟΕΔΡΕΥΩΝ (Ιωάννης Τραγάκης): Πολύ ωραία.
     Κυρία Παπανδρέου, έχετε το λόγο για οκτώ λεπτά. 
     ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε ένα νομοσχέδιο που είναι προσαρμογή μας στην κοινοτική οδηγία, αλλά περιέχει και άλλες διατάξεις. Και ήταν αναμενόμενο η συζήτηση να επικεντρωθεί στις άλλες διατάξεις, μια και αυτές οι άλλες διατάξεις αναφέρονται σε σοβαρά οικονομικά θέματα. Αναφέρονται στην εισοδηματική και οικονομική πολιτική της Κυβέρνησης και είναι διατάξεις που θα έχουν επιπτώσεις στην οικονομική ανάπτυξη, αλλά και στην κοινωνική συνοχή της χώρας μας. 
     Πρέπει να πω ότι η Κυβέρνηση της Νέας Δημοκρατίας, ένα χρόνο τώρα που έχει αναλάβει τη διακυβέρνηση, συνεχώς μας εκπλήσσει. Και νομίζω ότι εκπλήσσονται και οι ίδιοι οι συνάδελφοι της Νέας Δημοκρατίας. Πώς τα κατάφεραν μέσα σ’ ένα χρόνο συνεχώς να εξαγγέλλουν, να διαψεύδονται, αλλά και να συνεχίζουν. Εγώ θα ζητούσα από τον Υπουργό Οικονομίας αλλά και από την Κυβέρνηση συνολικά, να διαβάζει τις δηλώσεις της του προηγούμενου μηνός ή του προηγούμενου διμήνου, για να μην έχουμε αυτές τις συνεχείς αυτοδιαψεύσεις, γιατί αυτό είναι πάρα πολύ αρνητικό για την πολιτική ζωή της χώρας μας. Δεν είναι πολύ ωραίο να έχουμε μία Κυβέρνηση, που αυτά που λέει να είναι τόσο διαφορετικά από αυτά που κάνει. Πράγματι, σε όλες τις περιόδους υπάρχει μια διάσταση μεταξύ προεκλογικών και μετεκλογικών δηλώσεων, κάποια θέματα διαφοροποιούνται. Είναι όμως πρωτοφανής αυτή η κατάσταση, το να έχουμε τέτοια διάσταση μεταξύ των προεκλογικών δεσμεύσεων και των μετεκλογικών πράξεων. 
     Βεβαίως, ο κόσμος δεν έχει δει ακόμα ποιο είναι το σχέδιο της Νέας Δημοκρατίας, της οικονομικής της πολιτικής, τι ανάπτυξη θέλει, πού θέλει να οδηγήσει την χώρα. Έχει όμως δει σημαντικά δείγματα της πολιτικής της που διαμορφώνουν ένα πλαίσιο. Της πολιτικής που θέλει να εξυπηρετήσει τους «έχοντες και κατέχοντες» και τα βάρη να τα πληρώνουν κυρίως οι χαμηλόμισθοι και οι χαμηλοσυνταξιούχοι.
     Το άρθρο 2 αναφέρεται στην εισοδηματική πολιτική και αυτή βεβαίως είχε συμφωνηθεί και με τους αρμόδιους φορείς πριν παρθούν τα μέτρα. Οι αυξήσεις οι οποίες είχαν δοθεί κάλυπταν τον πληθωρισμό, αλλά οι πραγματικές αυξήσεις είναι μικρότερες πλέον λόγω της επιπτώσεως των μέτρων. 
     Χθες ο κ. Αλογοσκούφης ζήτησε συναίνεση γιατί έχει να αντιμετωπίσει δυσκολίες και πιθανόν να χρειαστεί να «ανοίξει» και άλλα θέματα. Και αναρωτιέμαι πώς θα βρει αυτή τη συναίνεση, όταν ήδη η ΑΔΕΔΥ αλλά και η ΓΣΕΕ έχουν ξεκινήσει κινητοποιήσεις και διεκδικήσεις και αμφισβητούν, πλέον, τις συμφωνίες τους, διότι αυτά τα οποία είχε υποσχεθεί η Κυβέρνηση δεν ισχύουν.
     Είναι χαρακτηριστικό ότι τα μέτρα τα οποία πάρθηκαν έχουν μία επίπτωση κυρίως στους χαμηλόμισθους και στους χαμηλοσυνταξιούχους. 
     Πολλοί συνάδελφοι είπαν για το πόσο άδικοι είναι οι έμμεσοι φόροι. Αλλά εδώ εμφανίζεται μια εμμονή της Κυβέρνησης στο να θέλει να ευνοήσει τις ξένες επιχειρήσεις και με το φόρο στα τσιγάρα, αλλά και με το βασικό μέτοχο. Ήταν το επιχείρημα το οποίο επαναλαμβάνεται και σήμερα στην απαντητική επιστολή. Πρέπει δε να πω ότι υπάρχει άλλη μία διάψευση της Κυβέρνησης. Πριν από λίγο καιρό μας λέγατε ότι δεν πρόκειται να στείλετε απάντηση στην Ευρωπαϊκή Ένωση και σήμερα είδαμε μία πολυσέλιδη απάντηση στους γραφειοκράτες των Βρυξελλών, τους οποίους λέτε και διαπλεκόμενους. 
     Κύριε Υπουργέ, πρέπει να σας πω ότι οι Έλληνες υπάλληλοι οι οποίοι ασχολούνται με αυτά τα θέματα του βασικού μετόχου, τυχαίνει να είναι μάλλον φίλα προσκείμενοι προς τη Νέα Δημοκρατία. Από ό,τι φαίνεται υπάρχουν και εκεί θέματα διαπλοκής.
     Και στην πρώτη απάντηση αλλά και στη σημερινή αναφέρεται σαν ένα από τα βασικά επιχειρήματα ότι ενισχύεται η δυνατότητα ξένων επιχειρήσεων να παίρνουν μέρος στους διαγωνισμούς και να λαμβάνουν τα δημόσια έργα.
     Ο κ. Καραμανλής προχθές ζήτησε να δει ορισμένους επιχειρηματίες –μέχρι πριν από λίγο καιρό μας έλεγε ότι δεν είχε καμία σχέση- και το ερώτημα είναι, ζήτησε να τους δει, για να τους πει ότι δυστυχώς είστε Έλληνες ή να τους παρακαλέσει να κάνουν επενδύσεις; 
     Κύριοι συνάδελφοι, έχετε οδηγήσει τη χώρα σε μια ύφεση. Από τα τρία σενάρια τα οποία προτείνετε, η Ευρωπαϊκή Επιτροπή δέχθηκε το κατώτερο, το πιο απαισιόδοξο ότι ο ρυθμός ανάπτυξης το 2005 θα είναι 2,9% και όχι 3,9% όπως είχατε προϋπολογίσει στον προϋπολογισμό.
     Κατά τη συζήτηση του προϋπολογισμού σας είχαμε επισημάνει ότι αυτός ο προϋπολογισμός δεν πρόκειται να εφαρμοστεί. Είχατε κάνει δε επανειλημμένα δηλώσεις όλοι και ο Υπουργός και ο κ. Καραμανλής, ότι δεν πρόκειται να επιβληθούν άλλα μέτρα. Μετά, όμως, από τρεις μήνες έρχεστε και επιβάλλετε έκτακτα φορολογικά μέτρα. Και σήμερα λέτε ότι το επιχειρηματικό κλίμα είναι βαρύ. Βεβαίως, είναι βαρύ και υπάρχει μία αυξανόμενη δυσαρέσκεια, αλλά και απαισιοδοξία του ελληνικού λαού. Και αυτό που είναι το χειρότερο είναι πλέον η έλλειψη αυτοπεποίθησης των Ελλήνων για την προοπτική αυτής της οικονομίας.
     Αυτό που θα πρέπει να γίνει, γιατί είναι αναγκαίο, δεν είναι να προσπαθήσουμε να ισορροπήσουμε μέσω της ύφεσης σε ένα πολύ κατώτερο επίπεδο, το οποίο σημαίνει ανεργία, φτώχεια και δυσκολίες για μεγάλα τμήματα του ελληνικού λαού, αλλά το πώς θα ξαναμπούμε σε μία τροχιά ανάπτυξης. Και θέλουμε να δούμε ποιο είναι αυτό το σχέδιο ανάπτυξης, για να ξεκινήσει επιτέλους να λειτουργεί ο αναπτυξιακός νόμος που τον έχετε παγώσει για ένα χρόνο. Ας βγουν αυτές οι εγκύκλιοι που είναι απαραίτητες για να ξεκινήσουν κάποιες επενδύσεις και να επιταχυνθούν οι απορροφήσεις τους Γ΄ Κοινοτικού Πλαισίου Στήριξης. Γιατί μόνο μέσω της ανάπτυξης μπορεί να αντιμετωπιστούν προβλήματα και ελλείμματα και μείωση του χρέους και όχι μόνο μέσω μιας πολιτικής λιτότητας, μέσω περιοριστικών μέτρων που αυτά πάντα είναι εις βάρος των χαμηλόμισθων και χαμηλοσυνταξιούχων. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες από το 2ο Δημοτικό Σχολείο Ραφήνας συνοδευόμενοι από δύο δασκάλους. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο συντοπίτης μου και συνάδελφος, κ. Γεώργιος Βασιλείου.
     ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
     Κυρίες και κύριοι συνάδελφοι, εγώ δεν θα πέσω στην παγίδα της Αντιπολίτευσης στο να αντιπολιτεύομαι την αντιπολίτευση. Όμως τα συμπεράσματά μου θα τα βγάζω κάθε φορά και θα κάνω τα σχόλιά μου.
     Έχω να κάνω το εξής σχόλιο. Με εντυπωσιάζει ο τρόπος που ασκεί αντιπολιτευτική τακτική το ΠΑΣΟΚ και μου θυμίζει –θα έλεγα- νεοσύστατο κόμμα που παλεύει να κατακτήσει την εξουσία και επειδή ο λαός δεν του τη χαρίζει, του θυμίζει τα δεινά που επιφέρει στη χώρα η διακυβέρνηση από το νυν κόμμα που κυβερνά τον τόπο, ως να κυβερνά όχι δεκατρείς μήνες, αλλά δεκατρία ή είκοσι τρία χρόνια. 
     Αυτό, κυρίες και κύριοι συνάδελφοι, για μένα λέγεται πολιτική παρασκηνιακή προπαγάνδα και τα συστατικά του είναι η παραπληροφόρηση, η διαστρέβλωση, η λασπολογία και η κινδυνολογία, συστατικά που ανήκουν σίγουρα όχι στη Νέα Δημοκρατία, αλλά σε άλλους και σε άλλες εποχές.
     Το λέω αυτό γιατί χθες σε αυτήν την Αίθουσα ο Κοινοβουλευτικός Εκπρόσωπος του ΠΑΣΟΚ χρησιμοποίησε μια έκφραση, μίλησε για «επιλεκτικές μνήμες». Μου κάνει εντύπωση που το ΠΑΣΟΚ επιμένει να μην ξεχνά, με μνήμη ελέφαντα, τι σημαίνει Δεξιά και να αναφέρεται σε είκοσι χρόνια πριν, αλλά ξεχνά πολύ εύκολα τι σημαίνει ΠΑΣΟΚ μέσα σε δεκατρείς μήνες. Εάν το ΠΑΣΟΚ έδινε εξετάσεις στο μάθημα της ιστορίας, κυρίες και κύριοι συνάδελφοι, θα έμενε στην ίδια τάξη.
     Εγώ θα αναφερθώ σε τρία βασικά σημεία που περνούν από αυτό το νομοσχέδιο, και που δεν ακούστηκαν σε αυτήν την Αίθουσα, θα αναφερθώ δηλαδή στην ελληνική οικογένεια, στο περιβάλλον και στην κοινωνική πολιτική, διότι πρέπει να μαθαίνει ο κόσμος και τι γίνεται σε αυτήν την Αίθουσα, όχι να εκτοξεύουμε αντεγκλήσεις ο ένας στον άλλον. Αυτό επιδιώκει η Αντιπολίτευση.
     Το νομοσχέδιο που φέρεται προς ψήφιση ως επί τον πλείστον, κυρίες και κύριοι συνάδελφοι, συνίσταται στην ενσωμάτωση στο Εθνικό μας Δίκαιο μιας κοινοτικής οδηγίας με την οποία αναδιαρθρώνεται η κοινοτική φορολογική πολιτική απέναντι στα ενεργειακά προϊόντα και την ηλεκτρική ενέργεια. Αυτή η προσπάθεια θα επιφέρει ένα κοινό εναρμονισμένο φορολογικό καθεστώς για τα φορολογικά αυτά αντικείμενα όπως ρυθμίστηκαν με την υπ’ αριθμόν 96/2003 κοινοτική οδηγία. Έτσι τροποποιούνται άρθρα του Εθνικού Τελωνειακού Κώδικα –δηλαδή του  ν. 2960/2001- και το Κοινοτικό Δίκαιο αποτελεί αναπόσπαστο τμήμα του Εθνικού μας Δικαίου.
     Κυρίες και κύριοι συνάδελφοι, είναι γνωστή η θέση της Ευρωπαϊκής Ένωσης, αλλά και μεγάλων ευρωπαϊκών χωρών, απέναντι στη φορολογική επιβάρυνση αγαθών, τα οποία υπό ευρεία έννοια έχουν αρνητικές επιπτώσεις στο περιβάλλον. Από καιρό έχει περάσει η έννοια της φορολογίας υπέρ της προστασίας του περιβάλλοντος με την καθιέρωση των οικολογικών ή πράσινων φόρων, ενώ άλλοι θεωρητικοί μιλούν για ενεργειακό φόρο με σκοπό την προστασία των ενεργειακών αποθεμάτων, τα οποία θα έλεγα ότι καθημερινά μειώνονται δραματικά παγκοσμίως.
     Ο σκοπός του φόρου, εν προκειμένω, δεν είναι μόνο ταμιευτικός, αλλά και εξωταμιευτικός ενέχοντας έναν κοινωνικό χαρακτήρα. Η φορολογία εδώ καλείται να υπηρετήσει ένα δημόσιο συμφέρον, ένα ύψιστο αγαθό: το ανθρώπινο και φυσικό περιβάλλον. Ο σκοπός της φορολόγησης αυτών των αγαθών είναι διπλός, αφενός να προστατεύσει το περιβάλλον και αφετέρου να προωθήσει εναλλακτικές πηγές ενέργειας περνώντας στους πολίτες μηνύματα οικολογικής συνείδησης. 
     Αυτή η προσπάθεια έχει ευρέως βρει απήχηση στα κέντρα λήψης αποφάσεων της Ευρωπαϊκής Ένωσης και στα πλαίσια αυτά εντάσσεται και η επιβολή Ειδικού Φόρου Κατανάλωσης στα ενεργειακά προϊόντα και στην ηλεκτρική ενέργεια. Έτσι, με την υπ’ αριθμόν 96/2003 κοινοτική οδηγία διευρύνθηκε το πεδίο εφαρμογής της φορολόγησης των πετρελαϊκών προϊόντων σε όλα τα προϊόντα ενέργειας. 
     Το φορολογικό πλέον αντικείμενο περιλαμβάνει τον άνθρακα, την ηλεκτρική ενέργεια και το φυσικό αέριο. Τα νέα, λοιπόν, προϊόντα ενέργειας, τα οποία πλέον αποτελούν νέο φορολογικό αντικείμενο του Ειδικού Φόρου Κατανάλωσης, καταγράφονται λεπτομερώς σύμφωνα με τους τίτλους και τους κωδικούς της συνδυασμένης ονοματολογίας, όπως αναφέρονται στο πρωτότυπο κοινοτικό κείμενο. 
     Τα αποτελέσματα αυτής της νομοθετικής προσπάθειας έρχονται να ολοκληρώσουν και να συμμορφώσουν τον Εθνικό Τελωνειακό Κώδικα με τους νέους κοινοτικούς όρους ως, άλλωστε, η Ελλάδα υποχρεούται να πράξει ως κράτος-μέλος εντός εύλογης προθεσμίας.
     Πέραν, όμως, των διατάξεων που άπτονται του Ειδικού Φόρου Κατανάλωσης το υποψήφιο νομοσχέδιο καλείται άμεσα και ταχύτατα να εφαρμόσει την εισοδηματική πολιτική της Κυβέρνησης για όλους τους υπαλλήλους του δημοσίου, των Νομικών Προσώπων Δημοσίου Δικαίου, των Δήμων και κοινοτήτων και των σωμάτων ασφαλείας, όπως ακριβώς εξαγγέλθηκαν.
     Ειδικότερα, προβλέπεται αύξηση 3,6% των αποδοχών των υπαλλήλων αυτών, γεγονός που αποδεικνύει την κοινωνική πολιτική της Κυβέρνησης, παρά τα τεράστια δημοσιονομικά προβλήματα της οικονομίας μας. Κοινωνική πολιτική είναι επίσης η αύξηση της οικογενειακής παροχής του κράτους προς το τρίτο παιδί κατά 34,5%. 
     Εδώ, επιτρέψτε μου μια σύντομη παρένθεση. Κυρίες και κύριοι συνάδελφοι, η Κυβέρνηση ενδιαφέρεται και θεμελιώδης παράμετρος της κοινωνικής της πολιτικής είναι η ελληνική οικογένεια. Είναι πρωτεύον μέλημα του Πρωθυπουργού της χώρας το πρόβλημα της υπογεννητικότητας που μαστίζει τη χώρα μας, καθώς και η στήριξη των οικογενειών που καταφέρνουν και επιθυμούν να αποκτήσουν και τρίτο παιδί. Δυστυχώς, η σύγχρονη κοινωνία μας και τα έντονα προβλήματα που αντιμετωπίζει η ελληνική οικογένεια έχουν δραματικά μειώσει τις γεννήσεις και αποθαρρύνουν, θα έλεγα, ιδίως τα νέα ζευγάρια να αποκτήσουν όχι τρίτο, αλλά πλέον και δεύτερο παιδί. 
     Μέλημα, επίσης, της Κυβέρνησης είναι η τήρηση της δημοσιοϋπαλληλικής ισότητας ως ειδική έκφραση της συνταγματικά κατοχυρωμένης αρχής της ισότητας. Ο ν. 3016/2002, που η σημερινή Αντιπολίτευση ψήφισε και το άρθρο 14 εισήγαγαν άνιση, θα έλεγα, μεταχείριση και αδικίες στη χορήγηση της λεγόμενης προσωπικής διαφοράς. Ήδη, με το παρόν σχέδιο νόμου η Κυβέρνηση θέτει τέρμα στην αδικία αυτή και επιφέρει την ουσιαστική ισότητα και ισότιμη μεταχείριση όλων των δικαιούχων και χορηγείται πλέον σε όλους τους υπαλλήλους του δημοσίου, των νομικών  προσώπων δημοσίου δικαίου και στους οργανισμούς τοπικής αυτοδιοίκησης το ποσό των 176 ευρώ. Μάλιστα, όλα τα παραπάνω χορηγούνται στους δικαιούχους αναδρομικά από 1-1-2005. Και το τονίζω αυτό, καθώς είναι από τις λίγες φορές που ελληνική κυβέρνηση διαπιστώνει μια κοινωνική αδικία, η οποία δημιουργήθηκε από το ίδιο το κράτος και ανορθώνει την ισότητα και τη νομιμότητα. Επιφέρει, δηλαδή, απόλυτη κοινωνική ισότητα, πριν καν υπάρξουν δικαστικές αποφάσεις, όπως ήταν πάγια η κρατική τακτική και πριν μάλιστα την τελεσιδικία, όπως με την εγκύκλιό του ο πρώην Υπουργός του ΠΑΣΟΚ κ. Δρυς είχε διατάξει τις υπηρεσίες να πράξουν. Και το λέω αυτό, γιατί πρόσφατα από μερίδα του Τύπου έγινε προσπάθεια παρερμηνείας για αντίστοιχα θέματα και αναφέρομαι στα αναδρομικά του ΛΑΦΚΑ. 
     Κοινωνική δικαιοσύνη και ισότητα σημαίνει ακόμα ο εξορθολογισμός στην αντιμετώπιση και η ισότιμη μεταχείριση των μερισματούχων του Μετοχικού Ταμείου των Πολιτικών Υπαλλήλων. 
     Η προσπάθεια της Κυβέρνησης με την εισαγωγή νέου συντελεστή για τον προσδιορισμό του συντάξιμου μισθού, είναι θεραπεία άλλης μιας αδικίας. Αδικία που το ίδιο το κράτος πάλι δημιούργησε. Και το αποτέλεσμα αυτής της κοινωνικής παρέμβασης είναι η αναδρομική αύξηση των μερισμάτων από 1-4-2004 και η δικαίωση των δικαιούχων. Δικαίωση και εδώ με πρωτοβουλία της Κυβέρνησης, χωρίς να απαιτείται εξάντληση των ένδικων μέσων και η μεταχρονολογημένη συμμόρφωση με δικαστικές αποφάσεις. 
     Κοινωνική πολιτική είναι, επίσης, η μονιμοποίηση του προσωπικού της Μονάδας Οργάνωσης και Διαχείρισης του Κοινοτικού Πλαισίου Στήριξης που συγκροτήθηκε και στελεχώθηκε με εργαζόμενους από το 1999 με το ν. 2372. Δεν επιθυμώ όμως να αναφερθώ σε λοιπές εξειδικευμένες διατάξεις του νομοσχεδίου. 
     Κλείνοντας θέλω να τονίσω ότι σκοπός της Κυβέρνησης και του Πρωθυπουργού με τις διορθωτικές αυτές ρυθμίσεις είναι μεταξύ άλλων η κοινωνική δικαιοσύνη και η ισότητα, η στήριξη περαιτέρω της ελληνικής οικογένειας και η αντιμετώπιση αδικιών του παρελθόντος. Να, λοιπόν, που υπάρχουν κοινωνικές αδικίες που το ίδιο το κράτος δημιούργησε και που και αυτές, βέβαια, δε φύτρωσαν ξαφνικά σήμερα, αλλά έφερε, συντήρησε και διόγκωσε η σημερινή Αντιπολίτευση. Βεβαίως, αυτές οι αδικίες, κυρίες και κύριοι συνάδελφοι, τις τελευταίες ημέρες αποτελούν για ορισμένους άγνωστες έννοιες και καταστάσεις. Ας σκέφτονται λοιπόν, κάποιοι πριν μιλήσουν για επιλεκτικές μνήμες. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Άκουσα με προσοχή το συνάδελφο κ. Βασιλείου, που μιλάει πάντα τεκμηριωμένα, άσχετα αν έχω αρκετές διαφωνίες με τις απόψεις του.
     Θα ήθελα να κάνω μερικές σύντομες παρατηρήσεις. 
     Πρώτον, συζητάμε για τα θέματα της εισοδηματικής πολιτικής. Δεν είναι εισοδηματική πολιτική αυξήσεων, είναι εισοδηματική πολιτική μειώσεων, διότι προβλέπει ονομαστικές αυξήσεις στο 3,6% που αφορούν στο βασικό μισθό. Αν υπολογίσουμε όλες τις απολαβές των εργαζομένων στο δημόσιο, τότε μιλάμε για μία μέση αύξηση 2,5% με έναν πληθωρισμό που ξέρουμε ότι κινείται πάνω από τα 3% και με μια αύξηση της παραγωγικότητας, η οποία υπολογίζεται πάνω από το 2%. 
     Μ’ αυτήν την έννοια, δεν είναι προσαρμογή στις νέες συνθήκες, αλλά είναι μία ευκαιρία πίσω από μία ονομαστική αύξηση να εκδηλωθεί πάλι μια πραγματική μείωση των μισθών. Αυτή είναι η πρώτη παρατήρηση. 
     Η δεύτερη παρατήρηση είναι ότι αυτό γίνεται παράλληλα με μια φορολογική επίθεση, που γίνεται σε όλους τους εργαζόμενους, η οποία δεν ξεχωρίζει εδώ πέρα εργαζόμενους στο δημόσιο ή στον ιδιωτικό τομέα, αλλά είναι μία γενική επίθεση μέσα από την αύξηση του συντελεστή του ΦΠΑ προς τα εισοδήματα των πιο λαϊκών στρωμάτων. 
     Ο έμμεσος φόρος είναι ο φόρος των φτωχών. Ο ΦΠΑ είναι ο φόρος των φτωχών και μου κάνει τεράστια εντύπωση, τη στιγμή που πολλές κυβερνήσεις μέσα στην Ευρωπαϊκή Ένωση αγωνίζονται όχι απλώς να μειώσουν το συντελεστή, αλλά να τον μηδενίσουν σε μία σειρά από δραστηριότητες –όπως είναι για παράδειγμα, η εστίαση, η ένδυση ή μορφωτικά και πολιτιστικά θέματα, όπως είναι τα βιβλία, τα CD, οι δίσκοι κλπ- να έρχεται η Ελληνική  Κυβέρνηση και να επιβάλει αυτό το χαράτσι, το οποίο κάνει ακόμα λιγότερο προοδευτική τη φορολογία σε σχέση με αυτό το καθεστώς που υπάρχει. 
     Το τρίτο ζήτημα που θα ήθελα να αναφέρω είναι το εξής: Θα ήθελα να κάνω ένα ερώτημα στην Κυβέρνηση. Κάνει αυτή την άνοδο του συντελεστή υπολογίζοντας ότι θα έχει έσοδα 813.000.000 ευρώ. Πριν όμως από λίγους μήνες, με το φορολογικό νομοσχέδιο πέρασε φοροαπαλλαγές για κέρδη, μερίσματα και για την Εκκλησία που υπολογίζεται ότι οι φορολογητέες απώλειες είναι 790.000.000 ευρώ. 
     Ξέρουμε όλοι ότι στην πορεία η Κυβέρνηση έκανε στροφή στην πολιτική της. Είπε ότι το δημόσιο έλλειμμα είναι πολύ μεγαλύτερο από αυτό που υπολογίζαμε και χρειάζεται να πάρουμε πρόσθετα μέτρα. Γιατί αυτά τα μέτρα δεν κατευθύνθηκαν στην πηγή των φοροαπαλλαγών, την οποία δημιούργησε η ίδια η Κυβέρνηση; Γιατί δεν αναθεώρησε την πολιτική της, όσον αφορά αυτούς που ζουν από κέρδη και μερίσματα ή τις διάφορες μητροπόλεις και τους μητροπολίτες και διάλεξε αυτούς που καπνίζουν το φτηνό τσιγάρο ή παίρνουν τα φθηνά εμπορεύματα και τους έβαλε μία πρόσθετη επιβάρυνση; 
     Μάλιστα, όλα αυτά γίνονται σε μία χώρα που σύμφωνα με τις στατιστικές της Ευρωπαϊκής Ένωσης, το ένα τέταρτο του πληθυσμού ζει σε συνθήκες σχετικής φτώχιας, που είναι πάρα πολύ έντονο το κοινωνικό πρόβλημα, που 10% και πάνω του εργατικού δυναμικού είναι στην ανεργία. Για ποιο λόγο κάνει αυτή την επιλογή η Κυβέρνηση; 
     Επόμενο σημείο είναι το εξής: Κάναμε ολόκληρη συζήτηση εδώ πέρα για τα θέματα των εξοπλισμών. Είχαμε δημιουργήσει δύο κοινοβουλευτικές επιτροπές και επί εβδομάδες ήταν το κεντρικό πολιτικό θέμα συζήτησης. Ξέρουμε ότι οι δαπάνες για τις Ένοπλες Δυνάμεις είναι ένας από τους βασικούς παράγοντες που επιβαρύνουν τη δημοσιονομική κατάσταση της χώρας. Είμαστε η πρώτη χώρα στους δεκαπέντε της Ευρωπαϊκής Ένωσης και η πρώτη χώρα μέσα στα μέλη του ΝΑΤΟ σε δαπάνες για την Εθνική Άμυνα, σε σχέση με το Ακαθάριστο Εθνικό Προϊόν. 
     Για ποιο λόγο η Κυβέρνηση δεν κινήθηκε προς τέτοιες κατευθύνσεις; Μάλιστα, είναι κατευθύνσεις που δε θα μείωναν την αποτελεσματικότητα της εθνικής μας άμυνας, αλλά αντίθετα θα εξυγίαιναν την κατάσταση, θα υπήρχε διαφάνεια και ορθολογισμός. Θα υπάρχουν πόροι, αντί αυτοί να ζητηθούν από τους άνεργους, τους συνταξιούχους ή τους μισθωτούς που βρίσκονται σε χαμηλά επίπεδα. 
     Τελευταίο σημείο είναι το εξής: Πώς η Κυβέρνηση λέει ότι έχει αυτή την τεράστια αγωνία για την ανεύρεση πόρων και βλέπουμε ότι σε μια από τις πιο κερδοφόρες επιχειρήσεις, στην οποία συμμετέχει το δημόσιο –που είναι ο ΟΠΑΠ- προχωρεί στην παραπέρα ιδιωτικοποίησή της; Λέω ξανά ότι 813.000.000 ευρώ περιμένουμε από την αύξηση του συντελεστή του Φόρου Προστιθέμενης Αξίας και περίπου 700.000.000 ευρώ είναι τα κέρδη, τα οποία μπορεί να προσπορισθεί το δημόσιο από τον ΟΠΑΠ.
     Για ποιο λόγο, επομένως, μια κερδοφόρα επιχείρηση, που κανείς δεν αρνείται ότι είναι κερδοφόρα, κανείς δεν μπορεί να πει αυτά που λέει για άλλες δημόσιες επιχειρήσεις, την ωθούμε στην ιδιωτικοποίηση; 
     Τέλος, καταλήγοντας, κύριε Πρόεδρε, θέλω να πω ότι μου κάνει εντύπωση μια στάση αλλόκοτη που έχει η Κυβέρνηση απέναντι στην Ευρωπαϊκή Ένωση. Γιατί η Κυβέρνηση αγωνίζεται στην Ευρωπαϊκή Ένωση για θέματα που έχουν σχέση με το ζήτημα της ενημέρωσης και δεν αγωνίζεται ταυτόχρονα και για θέματα, τα οποία έχουν σχέση με το από πού θα καλύψουμε τα δημοσιονομικά ελλείμματα και ακολουθούμε τυφλά επιλογές και κατευθύνσεις Μπαρόζο. Είναι γνωστό τι ήταν ο κ. Μπαρόζο στην Πορτογαλία και πώς κατέρρευσε η πορτογαλική οικονομία με τις ακραία νεοφιλελεύθερες απόψεις. Για ποιο λόγο δεν κάνουμε τις δικές μας προτάσεις και τις εναλλακτικές λύσεις, οι οποίες θα εξασφαλίσουν την κοινωνική σταθερότητα και θα δώσουν αναπτυξιακές δυνατότητες στη χώρα μας;
     Καταλήγοντας, θέλω να πω ότι ο Συνασπισμός της Ριζοσπαστικής Αριστεράς είναι αντίθετος με αυτά τα μέτρα, θα τα παλέψει αυτά τα μέτρα και μέσα στη Βουλή και έξω από τη Βουλή, προσπαθώντας να ανοίξει μια άλλη πορεία, η οποία θα έχει κοινωνική και αναπτυξιακή διάσταση, την οποία δεν εξασφαλίζουν τα μέτρα της Κυβέρνησης. Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πρόεδρε.
     Ο συνάδελφος κ. Κεγκέρογλου έχει το λόγο για 8΄ λεπτά.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η Κυβέρνηση της Νέας Δημοκρατίας, δεκατρείς μήνες μετά τις εκλογές, συνεχίζει να πολιτεύεται χωρίς σχέδιο, χωρίς προοπτική, οδηγώντας τη χώρα σε αδιέξοδο. Οι εταίροι στην Ευρωπαϊκή Ένωση δεν εμπιστεύονται τις δεσμεύσεις της Κυβέρνησης, γι’ αυτό και μας έθεσαν υπό επιτήρηση, συνεχίζουν δε να μας θέτουν όρους. 
     Οι απώλειες από το Γ’ Κοινοτικό Πλαίσιο Στήριξης καθημερινά αυξάνουν και η Κυβέρνηση περί άλλων τυρβάζει. Η διαπραγματευτική μας δυνατότητα για το Δ΄ Κοινοτικό Πλαίσιο Στήριξης μειώνεται καθημερινά. Έτσι  βλέπουμε να επαναλαμβάνεται η ιστορία του 1992, όταν απορρίφθηκε το σύμφωνο σταθερότητας και σύγκλισης που υπέβαλε η τότε κυβέρνηση και οποιαδήποτε φυσικά ομοιότητα των προσώπων του τότε οικονομικού επιτελείου της κυβέρνησης, με τους σημερινούς κυρίους Αλογοσκούφη και Δούκα, είναι εντελώς συμπτωματική. Τα ονόματα που θα βρείτε στο αρχείο σας εκείνης της εποχής αναφέρονται σε άλλα πρόσωπα.
     Τα μέτρα τα οποία ελήφθησαν πρόσφατα από την Κυβέρνηση δημιουργούν αβεβαιότητα και απαισιοδοξία στους ‘Ελληνες. Επιβεβαιώνουν την οριστική στροφή της Κυβέρνησης, από τη θεωρία της ήπιας προσαρμογής, στην πράξη της βίαιης ανακατανομής του εισοδήματος υπέρ του μεγάλου εισαγωγικού κεφαλαίου και εις βάρος των λαϊκών στρωμάτων, χαρίζοντας στις τράπεζες και στις μεγάλες επιχειρήσεις 1 δισεκατομμύριο ευρώ και χρεώνοντάς τα στους μικρομεσαίους. Χαρίστηκαν όλα τα πρόστιμα στους μεγαλοπαραβάτες για πλαστά και εικονικά τιμολόγια και χρεώνονται στους εργαζόμενους και στους συνταξιούχους. Ο Γενικός Γραμματέας του Υπουργείου Οικονομίας κ. Σταυρινός αποτελεί την παράπλευρη απώλεια αυτής της πολιτικής. Οι κύριοι Υπουργοί τού χρέωσαν τη μείωση των εσόδων, για να αθωώσουν τους εαυτούς τους. 
     Πρόκειται για μια πολιτική που πρέπει να αιτιολογηθεί στο λαό, για  την αθέτηση των προεκλογικών υποσχέσεων. Η Ν.Δ. ξεκίνησε από την πρώτη μέρα που ανέλαβε την Κυβέρνηση, συστηματικά, την εκστρατεία συκοφάντησης του έργου του ΠΑΣΟΚ. Με την αδιαφανή απογραφή εξέθεσε τη χώρα και μας οδήγησε στην επιτήρηση. Συμπληρώνει την πολιτική της, σήμερα, με την παράθεση ψεύτικων στοιχείων.
     Ο κύριος Υφυπουργός, ο κ. Δούκας –για να διευκρινίσουμε- παρέθεσε τη Δευτέρα ψεύτικα στοιχεία ενώπιον της Εθνικής Αντιπροσωπείας. Μετά τα οφθαλμοφανή ψέματα για το πόσο κόστισαν σχολεία, που δεν έχουν ακόμα χρηματοδοτηθεί, για τα οποία ακόμα δεν έχει εκδοθεί η άδεια οικοδομής, έλεγξα και αυτά που είπε για το Παγκρήτειο Στάδιο. Αν δεν τα έχει ελέγξει ο ίδιος, έχει την πολιτική ευθύνη της μη διασταύρωσης πριν φέρει τα ψεύτικα στοιχεία στην Εθνική Αντιπροσωπεία. Αν τα είχε ελέγξει και είχε διαπιστώσει ότι είναι παραπλανητικά, αλλά τα υιοθέτησε, τότε φέρει ακέραια την πολιτική ευθύνη και οι χαρακτηρισμοί για τα στοιχεία δεν αφορούν μόνο αυτά πλέον.
     Έτσι μας παρουσιάζει η Νέα Δημοκρατία, με αυτά τα ψεύτικα στοιχεία, ως αναπόφευκτη τη λιτότητα και τα σκληρά φοροεισπρακτικά μέτρα, τα κοινωνικά άδικα και τα αντιαναπτυξιακά που ανακοίνωσε τις προηγούμενες ημέρες. Είναι σκληρά, διότι πλήττουν τα εισοδήματα των εργαζομένων, των συνταξιούχων, των αγροτών, ακόμη και τα επιδόματα των ανέργων. Είναι άδικα, διότι όλοι πληρώνουν το ίδιο, έχοντες και μη έχοντες. Φοροεισπρακτικά, γιατί αφορούν όλους τους καταναλωτές, όλα τα προϊόντα, όλες τις υπηρεσίες. Αντιαναπτυξιακά, γιατί κανένα από αυτά δεν εντάσσεται σε μία γενικότερη πολιτική, που άλλωστε δεν υπάρχει ούτε σχέδιο, ούτε στόχος, για την ανάπτυξη αυτής της χώρας. 
     Αυτή η οικονομική πολιτική σε συνδυασμό με την εισοδηματική πολιτική των μειώσεων, θα δημιουργήσει αλυσιδωτές αντιδράσεις και αρνητικές επιπτώσεις. Αποτελεί πλήγμα στην αγοραστική δύναμη των καταναλωτών. Φέρνει οικονομική ασφυξία στην αγορά, αύξηση της ανεργίας, αύξηση του πληθωρισμού, νέο κύμα ανατιμήσεων. Το κράτος γίνεται ο επίσημος τροφοδότης νέου κύματος ανατιμήσεων. Από τη θεωρία της ελεύθερης οικονομίας εφαρμόζετε την πρακτική της ελεύθερης ακρίβειας.
     Κύριε Υπουργέ, με την οικονομική σας πολιτική αποδυναμώνετε καθημερινά τις μικρομεσαίες επιχειρήσεις και ενισχύετε το μεγάλο εισαγωγικό κεφάλαιο. Το 2005 χαρακτηρίστηκε ως έτος ανταγωνιστικότητας, αλλά εσείς οδηγείτε τις μικρομεσαίες επιχειρήσεις σε μαρασμό. Το οικονομικό περιβάλλον που διαμορφώνετε, γίνεται κάθε μέρα και πιο αρνητικό. Στην αγορά επικρατεί πλέον κλίμα ανασφάλειας και απαισιοδοξίας. Οι μικροί και μεσαίοι επιχειρηματίες αποτελούν την εύκολη λεία του φορολογικού σας νομοσχεδίου. Μετά από δεκατρείς μήνες αναπτυξιακής απραξίας, μόλις χθες ξεκίνησε επιτέλους η παραλαβή των φακέλων για την ένταξη στον αναπτυξιακό νόμο και χαίρεται η Κυβέρνηση, μόνο που πρέπει να πούμε ότι η παραλαβή αυτών των φακέλων γίνεται ακόμη με τις παλιές υπουργικές και κοινές υπουργικές αποφάσεις γιατί δεν έχετε εκδώσει ακόμη αυτές που πρέπει, με το νέο νόμο. Το μόνο που προσθέσατε μετά από καθυστέρηση δεκατριών μηνών είναι η οδηγία, οι φάκελοι για τα νέα σχέδια που υποβάλλονται από χθες να είναι κίτρινου χρώματος. Χάσαμε άδικα δεκατρείς μήνες αναπτυξιακής πορείας αυτού του τόπου.
     Κυρίες και κύριοι συνάδελφοι, όλα αυτά χρειάζονται πολιτική αιτιολόγηση στο λαό. Όμως η εύκολη και έωλη δικαιολογία των άδειων ταμείων, που επιλέξατε, κατήντησε γελοία. Η προσπάθεια μετάθεσης των ευθυνών στο χθες μας επαναφέρει στις μεθόδους και τις πολιτικές της περιόδου 1989-1993, που δεν θέλουν να θυμούνται ούτε οι πιο φανατικοί υποστηρικτές της συντηρητικής παράταξης. Όλοι οι Έλληνες γνωρίζουν την κατάσταση που παραδώσατε από το 1974, δύο φορές που κυβερνήσατε αυτόν τον τόπο. 
     Το θέμα, κύριε συνάδελφε, δεν είναι ποιος ξέρει ιστορία και ποιος δεν ξέρει. Πιστεύω ότι ιστορία ξέρουμε όλοι. Το θέμα είναι, ποιος δεν θέλει να θυμάται την ιστορία και σίγουρα εσείς δεν θέλετε να θυμούνται οι πολίτες την πολιτική ιστορία αυτού του τόπου. Για το τι παραλάβαμε το 1981, καλύτερα να το αφήσουμε. Φαντάζει λίγο μακριά. Καλύτερα να μη μιλήσουμε για το τι παραλάβαμε, για το χάος, για το μπάχαλο. 
     (Θόρυβος – γέλωτες από την πτέρυγα της Νέας Δημοκρατίας)
     Ενδιαφέρεστε να ακούσετε για το 1981; 
     ΠΡΟΕΔΡΕΥΩΝ (Ιωάννης Τραγάκης): Μη γελάτε, κύριοι συνάδελφοι. Γιατί γελάτε; 
     ΙΩΑΝΝΗΣ ΜΑΝΩΛΗΣ: Να τα ακούσουμε, κύριε συνάδελφε.
     ΒΑΣΙΛΕΙΟΣ ΚΕΓΚΕΡΟΓΛΟΥ: Εάν οι διακοπές και η αγωνία των κυρίων συναδέλφων είναι γι’ αυτό, θα μου επιτρέψετε, κύριε Πρόεδρε, να παρουσιάσω ορισμένα στοιχεία. 
     ΠΡΟΕΔΡΕΥΩΝ (Ιωάννης Τραγάκης): Δεν χρειάζεται, κύριε συνάδελφε.
     ΒΑΣΙΛΕΙΟΣ ΚΕΓΚΕΡΟΓΛΟΥ: Θα το αναφέρω, κύριε Πρόεδρε, για να θυμηθούν.
     ΠΡΟΕΔΡΕΥΩΝ (Ιωάννης Τραγάκης): 	Καταθέστε τα στα Πρακτικά, κύριε συνάδελφε.
     ΒΑΣΙΛΕΙΟΣ ΚΕΓΚΕΡΟΓΛΟΥ: Να τα αναφέρω και θα τα καταθέσω, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Μα, τώρα, δεν έχουν νόημα αυτά. Καταθέστε τα.
     ΒΑΣΙΛΕΙΟΣ ΚΕΓΚΕΡΟΓΛΟΥ: Δύο λεπτά μόνο, κύριε Πρόεδρε. 
     Πώς λειτουργούσε η Κυβέρνηση της Νέας Δημοκρατίας μέχρι το 1981; Είχατε μετατρέψει το κράτος σε ένα μηχανισμό παρακολούθησης. Παρακολουθούσατε όλους τους πολίτες, τους νέους και με βάσει αυτά κυβερνούσατε. 
     ΠΡΟΕΔΡΕΥΩΝ (Ιωάννης Τραγάκης): Αυτά είναι τα στοιχεία; 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ναι, αυτά είναι και εξηγούμαι. 
     ΠΡΟΕΔΡΕΥΩΝ (Ιωάννης Τραγάκης): Ε, αφήστε τα. Δεν είναι στοιχεία αυτά. Συνεχίστε στο νομοσχέδιο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Παραδώσατε μία Ελλάδα, όπου το κράτος ήταν στην υπηρεσία της παρακολούθησης. Χρησιμοποιούσατε το κράτος για να κυβερνάτε. Χρησιμοποιούσατε την ασφάλεια και την αστυνομία. Αυτό παραδώσατε το 1981. Η αποκατάσταση της Δημοκρατίας, η εμπέδωσή της, έγινε το 1981.
     Θα καταθέσω στα Πρακτικά, επειδή υπάρχει πρόκληση από τους κυρίους συναδέλφους και διαβάζω μόνο δύο, τρία αποσπάσματα.
     ΠΡΟΕΔΡΕΥΩΝ (Ιωάννης Τραγάκης): Ορίστε, σας έδωσα άλλα δύο λεπτά για να συνεχίσετε. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Αστυνομικό Τμήμα Βασιλικής Λευκάδος, στις 10 Σεπτεμβρίου 1980, λίγες ημέρες…
     ΠΡΟΕΔΡΕΥΩΝ (Ιωάννης Τραγάκης): Νομίζω ότι μιλάμε για τα οικονομικά, κύριε συνάδελφε.
     ΙΩΑΝΝΗΣ ΜΑΝΩΛΗΣ: Το ΠΑΣΟΚ είχε φακέλους για όλους. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Να φέρετε έναν! 
     ΠΡΟΕΔΡΕΥΩΝ (Ιωάννης Τραγάκης): Τα έχετε ξανακαταθέσει αυτά σε επίκαιρη ερώτηση, αν δεν απατώμαι. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Δεν τα έχω ξανακαταθέσει, γιατί δεν έχω κάνει επίκαιρη ερώτηση με αυτό το θέμα.
     ΠΡΟΕΔΡΕΥΩΝ (Ιωάννης Τραγάκης): Λοιπόν, δεν έχουν νόημα αυτά, δεν έχουν σχέση με τα οικονομικά.
     Συνεχίστε επί του νομοσχεδίου, γιατί λήγει ο χρόνος σας. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριοι συνάδελφοι, με διακόπτετε, αλλά δεν είναι ανάγκη να τα αναφέρω, γιατί τα ξέρει ο κόσμος. Εσείς δεν θέλετε να θυμάται ο κόσμος. 
     Θέλετε να πάμε όμως στο 1993 για να δούμε τι παρέλαβε το ΠΑΣΟΚ, τι του παραδώσατε; 
     Παραδώσατε μία Ελλάδα στο τούνελ της υπανάπτυξης με διεθνή απομόνωση, με κοινωνική αποσάθρωση. Μετά από εργώδη προσπάθεια δέκα ετών σας παραδώσαμε μία Ελλάδα σε τροχιά ανάπτυξης, με ισχυρή θέση στην Ευρώπη, με μία δυναμική πορεία στην οικονομία και με ένα ισχυρό δίκτυο κοινωνικής προστασίας. Οι Έλληνες πολίτες…
     (Θόρυβος, διαμαρτυρίες από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Μη διαμαρτύρεσθε, κύριοι συνάδελφοι. Θα καταθέσει τα στοιχεία. 
     ΒΑΣΙΛΕΙΟΣ ΚΕΓΚΕΡΟΓΛΟΥ: …παρ’ ότι διαφωνούσαν με ορισμένες επιλογές μας, αναγνώριζαν το έργο μας και έβλεπαν ορατά τα αποτελέσματα από την πολιτική μας. 
     Ολοκληρώνω, κύριε Πρόεδρε, για να είμαι μέσα στο χρόνο που μου δώσατε.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, γιατί τον έχετε ήδη υπερβεί το χρόνο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Άλλωστε, η Ελλάδα τα δέκα τελευταία χρόνια ήταν ένα συνεχές εργοτάξιο. Ας δούμε δύο στοιχεία. Ο πληθωρισμός του 1993 ήταν στο 15%. Το 2004 στο 3%. Επιτόκια 25%-30% το 1993, στο 5%-6% τα παραλάβατε το 2004. Ο ρυθμός ανάπτυξης αρνητικός το 1993, -1%, στο 4% τον παραλάβατε το 2004. Το έλλειμμα ήταν στο 14% το 1993 και το παραλάβατε στο 4%-4,5% το 2004, στο 6% με τα δικά σας στοιχεία. Το χρέος ήταν σταθερό στο 110% από το 1993 μέχρι σήμερα. Οι μισθοί το 1993-2004 είχαν αύξηση 33% με στοιχεία της Ευρωπαϊκής Ένωσης, ενώ η μέση αύξηση στην Ευρωπαϊκή Ένωση ήταν 3%. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
     ΒΑΣΙΛΕΙΟΣ ΚΕΓΚΕΡΟΓΛΟΥ: Αλλάξαμε τη μορφή της Ελλάδας και παραδώσαμε μία καλύτερη Ελλάδα. 
     ΠΡΟΕΔΡΕΥΩΝ (Ιωάννης Τραγάκης): Έχετε υπερβεί τα έντεκα λεπτά. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κάναμε όλα αυτά τα επιτεύγματα με στόχους και προοπτική για το μέλλον και για τη νέα γενιά. 
     Σήμερα εσείς υποβαθμίζετε τους στόχους της χώρας μας, μειώνετε τις προσδοκίες των Ελλήνων, περιορίζετε τους ορίζοντες των νέων, υποθηκεύετε το αύριο. Τα μέτρα αυτά και άλλα που θα ακολουθήσουν, αποτελούν τη γνήσια πολιτική της συντηρητικής παράταξης. 
     (Στο σημείο αυτό ο Βουλευτής κ. Β. Κεγκέρογλου καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, ο κύριος Υφυπουργός ζήτησε να καταθέσει μία συμπληρωματική οδηγία για τη φορολόγηση ημιϋπαιθρίων και βοηθητικών χώρων. 
     Ορίστε, κύριε Υπουργέ, έχετε το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, πριν καταθέσω αυτά που θέλω, πρέπει να πω ότι με βάση την 622/2004 γνωμοδότηση του Νομικού Συμβουλίου του Κράτους, σχετικά με τη φορολόγηση ημιϋπαιθρίων και βοηθητικών χώρων κατά τη μεταβίβασή τους με οποιαδήποτε αιτία, είχε εκδοθεί η πολυγραφημένη εγκύκλιος 1046/9.3.2005 σε μία προσπάθεια να εναρμονίσουμε το καθεστώς φορολόγησης, αλλά ταυτόχρονα να ενημερώσουμε και την κοινωνία. Ωστόσο δημιουργήθηκαν κάποια προβλήματα, που ουσιαστικά δημιούργησαν μπλοκάρισμα στη λειτουργία της αγοράς και ιδιαίτερα στις συμβολαιογραφικές πράξεις, με αποτέλεσμα να αναγκαστούμε να βγάλουμε νέα πολυγραφημένη, με την οποία να δίνουμε οριστική λύση στο πρόβλημα. Είναι η υπ’ αριθμ. 1057/6.4.2005, που αφορά τις διαδικασίες που πρέπει να τηρούνται κατά τη μεταβίβαση των ακινήτων. Καταθέτω και τις δύο αυτές πολυγραφημένες εγκυκλίους και για τα Πρακτικά της Βουλής και για την ενημέρωση των συναδέλφων. 
     (Στο σημείο αυτό ο Υφυπουργός Οικονομίας και Οικονομικών κ. Α. Ρεγκούζας καταθέτει για τα Πρακτικά τις δύο πολυγραφημένες εγκυκλίους, οι οποίες έχουν ως εξής: 
     «ΕΛΛΗΝΙΚΗ ΔΗΜΟΚΡΑΤΙΑ	     Αθήνα, 9 Μαρτίου 2005
                                                            Αριθ. Πρωτ.1026525/83/Β0013
     ΥΠΟΥΡΓΕΙΟ ΟIΚΟΝΟΜIΑΣ ΚΑΙ ΟIΚΟΝΟΜIΚΩΝ 
     ΓΕΝΙΚΗ ΔΙΕΥΘΥΝΣΗ ΦΟΡΟΛΟΓΙΑΣ
     ΔΙΕΥΘΥΝΣΗ ΦΟΡΟΛΟΓΙΑΣ ΚΕΦΑΛΑΙΟΥ (Δ.13)
     ΤΜΗΜΑΤΑ Α' και Β' 	
     Ταχ. Δ/νση: Ερμού 23 - 25	
                                                         ΠΡΟΣ : Ως Αποδέκτες Π. Δ.
     Ταχ. Κώδικας : 101 84 ΑΘΗΝΑ
     Πληροφορίες : Αντ. Κατσούλας 
     Τηλέφωνο: 210 - 32 53 767, -757
     FAX: 210 - 3236438	                    ΠΟΛ. : 1046
     
     Θ Ε Μ Α : Φορολόγηση ημιυπαίθριων και βοηθητικών χώρων κατά τη μεταβίβασή τους με οποιαδήποτε αιτία.
     Με αφορμή ερωτήματα που τέθηκαν στην Υπηρεσία μας σχετικά με τη φορολόγηση των ημιυπαίθριων και των βοηθητικών χώρων, σας γνωρίζουμε ότι για το θέμα αυτό εκδόθηκε η 622/2004 Γνωμοδότηση της Ολομέλειας του Νομικού Συμβουλίου του Κράτους, που έγινε δεκτή, και σας παρέχουμε τις ακόλουθες οδηγίες για την ορθή και ομοιόμορφη εφαρμογή της:
     1. Με δεδομένο ότι για τον υπολογισμό της φορολογητέας αξίας του ακινήτου λαμβάνεται υπόψη η πραγματική κατάσταση του ακινήτου, σε περίπτωση μεταβίβασης ακινήτου, του οποίου ο ημιυπαίθριος ή οι ημιυπαίθριοι χώροι έχουν διαμορφωθεί κατά το χρόνο φορολογίας (δηλ. κατά το χρόνο σύνταξης του μεταβιβαστικού συμβολαίου αγοράς, δωρεάς, γονικής παροχής ή κατά το χρόνο θανάτου) σε κλειστούς χώρους κύριας χρήσης, για τον υπολογισμό του οικείου φόρου, η επιφάνεια τους συνυπολογίζεται στη φορολογητέα επιφάνεια του ακινήτου, στο οποίο ανήκουν, και φορολογούνται ανάλογα με τη χρήση του ακινήτου, στο οποίο υπάγονται, ως κατοικία, επαγγελματική στέγη κλπ.
     2. Σύμφωνα με την πιο πάνω γνωμοδότηση, στην οικεία φορολογική δήλωση δεν απαιτείται η αναγραφή του ημιυπαίθριου χώρου ή η κατάσταση αυτού, δηλαδή η διαμόρφωσή του ή μη σε χώρο κύριας χρήσης, αλλά, στην περίπτωση αυτή (διαμόρφωσής του σε χώρο κύριας χρήσης) αρκεί η συμπλήρωση του οικείου φύλλου υπολογισμού αξίας, στο οποίο θα περιλαμβάνεται η συνολική επιφάνεια του χώρου κύριας χρήσης (διαμερίσματος, επαγγελματικής στέγης κλπ.) και η επιφάνεια του κλειστού ημιυπαίθριου χώρου.
     Ωστόσο, επειδή η αναγραφή, κατά την περιγραφή του ακινήτου στην οικεία δήλωση, της ύπαρξης του ημιυπαίθριου ή ημιυπαίθριων χώρων διευκολύνει το φορολογικό έλεγχο, θεωρούμε ότι κατά την περιγραφή του ακινήτου στο σώμα της δήλωσης είναι σκόπιμη η αναγραφή απλά και μόνο της ύπαρξης του ημιυπαίθριου χώρου.
     3. Η διαπίστωση του χρόνου διαμόρφωσης της πραγματικής κατάστασης του ακινήτου (εν προκειμένω η διαμόρφωση του ημιυπαίθριου χώρου σε χώρο κύριας χρήσης), ανάγεται στην αποκλειστική αρμοδιότητα του φορολογικού ελέγχου, ο οποίος, προκειμένου να διακριβώσει την κατάσταση αυτή, μπορεί να μετέλθει όλα τα επιτρεπόμενα από τη νομοθεσία μέσα (π.χ. έλεγχος δηλώσεων φορολογίας εισοδήματος, μισθωτήρια συμβόλαια κλπ.) κατά τον έλεγχο που πραγματοποιεί εντός του χρόνου παραγραφής. Η μετάθεση του βάρους της απόδειξης στο φορολογούμενο δε συνάδει με την αρχή της χρηστής διοίκησης.
     Δεδομένου λοιπόν ότι το βάρος της απόδειξης το φέρει η φορολογούσα αρχή και είναι εξαιρετικά δυσχερής η απόδειξη γεγονότων σε βάθος χρόνου, θα πρέπει να καταβάλλεται κάθε δυνατή προσπάθεια από τις Δ. Ο. Υ., έτσι ώστε να διενεργείται αυτοψία κατά το χρόνο υποβολής της οικείας δήλωσης. Εφόσον αυτό δεν είναι εφικτό, η αυτοψία διενεργείται εντός ευλόγου χρόνου περίπου δύο μηνών από την υποβολή της δήλωσης και τούτο γιατί θεωρούμε ότι η πραγματική κατάστασή του ακινήτου δεν είναι εύκολο να μεταβληθεί στο διάστημα αυτό και συνεπώς τεκμαίρεται ότι κατά τον κρίσιμο χρόνο φορολογίας η πραγματική κατάσταση του ακινήτου είναι αυτή που διαπιστώνεται κατά τη διενέργεια της αυτοψίας, χωρίς να είναι απαραίτητη η επίκληση άλλων αποδεικτικών στοιχείων από τη Δ.Ο.Υ.
     Σε περίπτωση που το ακίνητο κατά το χρόνο υποβολής της δήλωσης δεν έχει αποπερατωθεί, αλλά πρόκειται να παραδοθεί αποπερατωμένο σε μεταγενέστερο χρόνο με δαπάνες του πωλητή ή του εργολάβου, ο χρόνος, όπου μπορεί να διενεργηθεί αυτοψία κατά τα ανωτέρω (όπου δεν απαιτείται η ύπαρξη άλλων αποδεικτικών στοιχείων), είναι ο χρόνος παράδοσης του ακινήτου στον αγοραστή σύμφωνα με τα αναγραφόμενα στο μεταβιβαστικό συμβόλαιο. Συνεπώς, ο αγοραστής, κατά την υποβολή της οικείας δήλωσης φ.μ.α., με υπεύθυνη δήλωσή του θα αναλαμβάνει την υποχρέωση να ενημερώσει την αρμόδια Δ.Ο.Υ. για την παράδοση σε αυτόν του αποπερατωμένου διαμερίσματος, ώστε να καταστεί ευχερής ο έλεγχος (αυτοψία) του ακινήτου μέσα στο προαναφερθέν σύντομο χρονικό διάστημα.
     4. Αν διαπιστωθεί κατά τον έλεγχο, σύμφωνα με τα ανωτέρω, η διαμόρφωση ημιυπαίθριου χώρου σε χώρο κύριας χρήσης (κατά το χρόνο φορολογίας), τότε, πέραν του οφειλόμενου κύριου φόρου που αναλογεί στην επιφάνεια του ημιυπαίθριου χώρου, επιβάλλεται και πρόσθετος φόρος ανακρίβειας, σύμφωνα με τις διατάξεις του ν. 2523/1997.
     5. Για τις υποθέσεις, στις οποίες ο έλεγχος πραγματοποιήθηκε σε χρόνο μεταγενέστερο του χρόνου φορολογίας (π.χ. στο τέλος του χρόνου παραγραφής) και δεν αποδεικνύεται με βάση τα στοιχεία της φορολογικής αρχής η διαμόρφωση του ημιυπαίθριου χώρου σε χώρο κύριας χρήσης (κατά το χρόνο φορολογίας), δεν υφίσταται για το χώρο αυτό φορολογική υποχρέωση και, αν τυχόν στην εκδοθείσα πράξη έχει περιληφθεί η αξία των ημιυπαίθριων χώρων, εφόσον η υπόθεση βρίσκεται στο στάδιο διοικητικής επίλυσης της διαφοράς, θα πρέπει να γίνει τροποποίηση ή ακύρωση εν όλω ή εν μέρει της οικείας πράξης.
     6. Υπενθυμίζεται ότι, σύμφωνα με τη διάταξη του άρθρου 14 του α.ν. 1521/1950, οι συμβολαιογράφοι υποχρεούνται να αποστέλλουν εντός του πρώτου πενθημέρου κάθε μήνα στον Προϊστάμενο της αρμόδιας Δ.Ο.Υ. αντίγραφα των οριστικών συμβολαίων που συνετάγησαν τον αμέσως προηγούμενο μήνα, η παράβαση δε της διάταξης αυτής τιμωρείται με το πρόστιμο του άρθρου 4 του ν. 2523/1997.
     Αντίστοιχα, σύμφωνα με τη διάταξη της περ. β' της παρ. 1 του άρθρου 116 του ν. 2961/2001, οι συμβολαιογράφοι υποχρεούνται μέσα στους μήνες Ιανουάριο, Απρίλιο, Ιούλιο και Οκτώβριο να αποστέλλουν απλά αντίγραφα των κατά το προηγούμενο τρίμηνο συνταχθέντων από αυτούς εγγράφων δωρεών εν ζωή ή αιτία θανάτου ή γονικών παροχών καθώς και όλων γενικά των εγγράφων που αναφέρονται σε κτήση αιτία θανάτου, δωρεάς ή γονικής παροχής.
     7. Τα ανωτέρω εφαρμόζονται αναλόγως και στις περιπτώσεις διαμόρφωσης βοηθητικών χώρων (αποθηκών, υπογείων, θέσεων στάθμευσης κλπ.) σε χώρους κύριας χρήσης.
                                                                            Ο Υφυπουργός
     
                                                                         ΑΔΑΜ ΡΕΓΚΟΥΖΑΣ
     ΠΙΝΑΚΑΣ ΔΙΑΝΟΜΗΣ
     ΑΠΟΔΕΚΤΕΣ ΓΙΑ ΕΝΕΡΓΕΙΑ
     1. Δημόσιες Οικονομικές Υπηρεσίες και Τοπικά Γραφεία αυτών 
     2. Οικονομικές Επιθεωρήσεις
     3. Γραφείο κ. Γενικού Γραμματέα Πληροφορικών Συστημάτων (για καταχώρηση στο IΝΤΕRΝΕΤ)
     4. Περιοδικό «ΦOPOΛOΓlKH ΕΠΙΘΕΩΡΗΣΗ» (Ομήρου 18, 106 72-ΑΘΗΝΑ)
     ΑΠΟΔΕΚΤΕΣ ΓΙΑ ΚΟIΝΟΠΟΙΗΣΗ
     1. Αποδέκτες Πίνακα Στ'(περίπτωση 1,2,5)
     2. Αποδέκτες Πίνακα Ζ' (πλην περίπτωσης 8,9) 
     3. Αποδέκτες Πίνακα Η' (περίπτωση 3, 4, 5)
     4. Αποδέκτες Πίνακα Θ'
     5. Αποδέκτες Πίνακα Ι'
     6. Αποδέκτες Πίνακα Κ'
     
     ΕΣΩΤΕΡΙΚΗ ΔΙΑΝΟΜΗ
     1. Γραφείο κ. Υπουργού
     2. Γραφείο κ. Υφυπουργού
     3. Γραφείο κ. Γεν. Γραμματέα
     4. Γραφείο κ.κ. Γεν. Διευθυντών
     5. Όλες οι Δ/νσεις της ΚΥ.- Τμήματα- Ανεξάρτητα Γραφεία
     6. Γραφείο Τύπου και Δημοσίων Σχέσεων (σε 20 αντίτυπα)
     7. Γραφείο Επικοινωνίας και Πληροφόρησης Πολιτών
     8. Δ/νση Φορολογίας Κεφαλαίου - Τμήματα Α' και Β' (από 30 αντίτυπα), ΦΜΑΠ (5 αντίτυπα)
     
     ΕΛΛΗΝΙΚΗ ΔΗΜΟΚΡΑTIA
     ΥΠΟΥΡΓΕIΟ ΟIΚΟΝΟΜIΑΣ & ΟIΚΟΝΟΜIΚΩΝ       ΕΞ. ΕΠΕΙΓΟΝ
                                                                       Αθήνα, 6 Απριλίου 2005
     ΓΕΝΙΚΗ ΔΙΕΥΘΥΝΣΗ ΦOPOΛOΓlAΣ 
                                                           Αριθ.Πρωτ.1035134/102/Β0013
     ΔΙΕΥΘΥΝΣΗ ΦOPOΛOΓlAΣ ΚΕΦΑΛΑΙΟΥ (Δ.13) 
     ΤΜΗΜΑΤΑ Α' και Β'
     
                                                                  ΠΡΟΣ : Ως Αποδέκτες Π. Δ.
     Ταχ. Δ/νση : Ερμού 23 - 25  
     Ταχ. Kώδικας : 101 84 ΑΘΗΝΑ 
     Τηλέφωνο: 210 - 3253767, -757 
     FAX: 210 - 32 36 438
     
                                                                                    ΠΟΛ. : 1057
     
     Θ Ε Μ Α : Φορολόγηση ημιυπαίθριων και βοηθητικών χώρων- Παροχή συμπληρωματικών οδηγιών.
     Με αφορμή ερωτήματα που τέθηκαν στην Υπηρεσία μας μετά την έκδοση της 1026525/38/Β0013/9.3.2005 ΠΟΑ 1046 εγκυκλίου, σας παρέχουμε τις ακόλουθες διευκρινίσεις: 
     1. Η αναγραφή της ύπαρξης ημιυπαίθριου χώρου κατά την υποβολή της οικείας δήλωσης είναι μεν σκόπιμη, όχι όμως υποχρεωτική.
     Κατά συνέπεια δεν υφίσταται υποχρέωση του φορολογουμένου αφενός κατά το στάδιο της υποβολής της δήλωσης για την προσκόμιση σχεδίου κάτοψης ορόφου του ακινήτου ή διάγραμμα κάλυψης αυτού και αφετέρου για την υποβολή υπεύθυνης δήλωσης περί της ύπαρξης ή μη ημιυπαίθριου χώρου.
     2. Προκειμένου να καταστούν ευχερέστερες οι συναλλαγές, δε θα διενεργείται αυτοψία κατά την υποβολή της οικείας δήλωσης, αλλά θα καταβάλλεται κάθε δυνατή προσπάθεια για τη διενέργεια ελέγχου εντός της δίμηνης προθεσμίας, σύμφωνα με τα οριζόμενα στην ανωτέρω εγκύκλιο. Κατά το στάδιο αυτό είναι δυνατό να ζητηθεί από τη Δ.Ο.Υ. σχέδιο κάτοψης ορόφου ή διάγραμμα κάλυψης, εφόσον από τα λοιπά στοιχεία (δήλωση, συμβόλαιο) δεν προκύπτει η επιφάνεια του ημιυπαίθριου χώρου.
     3. Κατά τα λοιπά εξακολουθεί να ισχύει η προαναφερθείσα εγκύκλιός μας.
                                                                Ο Υφυπουργός
     
                                                           ΑΔΑΜ ΡΕΓΚΟΥΖΑΣ
     ΠΙΝΑΚΑΣ ΔΙΑΝΟΜΗΣ
     ΑΠΟΔΕΚΤΕΣ ΓΙΑ ΕΝΕΡΓΕΙΑ
     
     1. Δημόσιες Οικονομικές Υπηρεσίες και Τοπικά Γραφεία αυτών
     2. Οικονομικές Επιθεωρήσεις
     3. Γραφείο κ. Γενικού Γραμματέα Πληροφορικών Συστημάτων (για καταχώρηση στο ΙNTERNET).
     4. Περιοδικό «ΦΟΡΟΛΟΓlΚΗ ΕΠΙΘΕΩΡΗΣΗ» (Ομήρου 18, 106 72-ΑΘΗΝΑ)
     
     ΑΠΟΔΕΚΤΕΣ ΓΙΑ ΚΟΙΝΟΠΟΙΗΣΗ
     1. Αποδέκτες Πίνακα Στ' (περίπτωση 1,2,5) 
     2. Αποδέκτες Πίνάκα Ζ' (πλην περίπτωσης 8, 9)
     3. Αποδέκτες Πίνακα Η' (περίπτωση 3,4, 5)
     4. Αποδέκτες Πίνακα Θ'
     5. Αποδέκτες Πίνακα Ι'
     6. Αποδέκτες Πίνακα Κ'
     
     ΕΣΩΤΕΡΙΚΗ ΔΙΑΝΟΜΗ
     1. Γραφείο κ. Υπουργού
     2. Γραφείο κ. Υφυπουργού
     3. Γραφείο κ. Γεν. Γραμματέα
     4. Γραφείο κ.κ. Γεν. Διευθυντών
     5. Όλες οι Δ/νσεις της Κ.Υ.- Τμήματα- Ανεξάρτητα Γραφεία
     6. Γραφείο Τύπου και Δημοσίων Σχέσεων (σε 20 αντίτυπα)
     7. Γ ραφείο Επικοινωνίας και Πληροφόρησης Πολιτών
     8. Δ/νση Φορολογίας Κεφαλαίου - Τμήματα Α' και Β' (από 30 αντίτυπα), ΦΜΑΠ (5 αντίτυπα).»)
     ΠΡΟΕΔΡΕΥΩΝ (Ιωάννης Τραγάκης): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, συζητάμε ένα σημαντικό νομοσχέδιο που βέβαια θα έπρεπε να το λάβει υπόψη της η Κυβέρνηση που το φέρνει στη Βουλή για ψήφιση και να ακολουθήσει, ει δυνατόν, τη φιλοσοφία του. Γιατί συζητούμε ένα νομοσχέδιο που εναρμονίζει την ελληνική νομοθεσία στην κοινοτική νομοθεσία και προσπαθεί να απλοποιήσει κάποια πράγματα σε σχέση με τον ειδικό φόρο κατανάλωσης, όπως ακριβώς προβλέπεται στην οδηγία της Ευρωπαϊκής Ένωσης και που, όμως, αυτό δεν παραδειγματίζει καθόλου την Κυβέρνηση. Και δεν την παραδειγματίζει διότι, ενώ από πλευράς Ευρωπαϊκής Ένωσης γίνεται μία προσπάθεια να απλοποιηθούν κάποια πράγματα, να μπορέσουν να ομογενοποιηθούν κάποιες καταστάσεις, για να διευκολυνθούν οι γραφειοκρατικές διαδικασίες, που έτσι κι αλλιώς υπάρχουν, για να είναι η είσπραξη των φόρων πιο γρήγορη και πιο αποτελεσματική, εν τούτοις, εδώ παρακολουθούμε την ελληνική Κυβέρνηση, ενώ, επαναλαμβάνω, προσαρμόζει τη νομοθεσία στην ευρωπαϊκή, να παίρνει αποφάσεις που διαμορφώνουν και δημιουργούν πρόσθετα ζητήματα, πέραν αυτών που υπάρχουν.
     Το αποτέλεσμα είναι ότι η ακολουθούμενη πολιτική από την Κυβέρνηση της Νέας Δημοκρατίας είναι μια πολιτική προς λάθος κατεύθυνση, γι’ αυτό έχουμε και αυτά τα ορατά αποτελέσματα. Και βλέπουμε στο συγκεκριμένο νομοσχέδιο να προβλέπεται η εισοδηματική, υποτίθεται, πολιτική που δεν είναι εισοδηματική πολιτική. Θα μπορούσε κανείς να τη χαρακτηρίσει πολιτική αφαίμαξης των εισοδημάτων, διότι οι αυξήσεις που δίνονται είναι πολύ κάτω από τον πληθωρισμό, είναι πέρα και έξω από την ακρίβεια που υπάρχει, με αποτέλεσμα να διαμορφώνεται μια εντελώς αρνητική κατάσταση στην οικονομία και στους πολίτες να δημιουργεί πρόσθετα προβλήματα. 
     Αυτά, λοιπόν, δεν τα βλέπει η Κυβέρνηση της Νέας Δημοκρατίας, γι’ αυτό ακριβώς αυξάνει το ΦΠΑ, γι’ αυτό ακριβώς δεν προσαρμόζει την ενιαία φορολόγηση στα καύσιμα, για να αποφύγουμε τις άλλες δυσάρεστες καταστάσεις που υπάρχουν και γι’ αυτό οδηγούμαστε σε ένα αδιέξοδο, σε συνδυασμό βέβαια με το μείζον αδιέξοδο που υπάρχει από την αδυναμία της να εισπράξει τους φόρους. Και βλέπουμε μια μεγάλη μείωση της είσπραξης του ΦΠΑ και βλέπουμε μια μεγάλη αύξηση της φοροκλοπής. 
     Θέλω να καταθέσω στα πρακτικά της Βουλής ένα δημοσίευμα τοπικής εφημερίδας που έχει δηλώσεις ενός στελέχους σας, κύριε Υπουργέ. Στελέχους που δηλώνει ότι, αν εισπραχθεί το 20% από τον ΦΠΑ που κλέβεται και παταχθεί η μισή φοροκλοπή, τότε δεν χρειάζεται να παρθούν πρόσθετα μέτρα από την Κυβέρνηση. Και διερωτώμαι, γιατί πράγματι η Κυβέρνηση δεν σταματάει σ’ αυτές τις διαπιστώσεις των δικών της στελεχών, των ανθρώπων που η ίδια έβαλε να είναι στους ελεγκτικούς και τους εισπρακτικούς μηχανισμούς, προκειμένου να ξεπεράσει τα προβλήματα τα οποία λέει ότι αντιμετωπίζει; Γιατί διαπιστώνουμε ότι αυτή της την αδυναμία η Κυβέρνηση προσπαθεί να την χρεώσει στο ΠΑΣΟΚ. Διότι η αδυναμία της να εισπράξει φόρους και να έχει ταμεία γεμάτα διαμορφώνει μια εντελώς αρνητική κατάσταση που, βέβαια, στην απελπισία της οδηγείται να λέει ότι για όλα αυτά φταίει το ΠΑΣΟΚ. Και ενώ διαπιστώνουμε όλοι μας καθημερινά ότι το μεγάλο πρόβλημα της οικονομίας μας είναι το πώς, πράγματι, θα μπορέσουμε να έχουμε χρήματα στα ταμεία για να αντιμετωπίσουμε τις δυσκολίες και τις καταστάσεις που διαμορφώνονται, να δώσουμε πραγματικό εισόδημα στους εργαζόμενους και όχι αφαίμαξη των εισοδημάτων, εντούτοις, διαπιστώνουμε το εντελώς αντίθετο. Αυτή είναι η κατάσταση που διαμορφώνεται, κύριε Υπουργέ. Και νομίζω ότι πέρα και έξω από τα λεγόμενα, η Κυβέρνηση έχει υποχρέωση να σταθεί σε αυτά τα ζητήματα, να δει πραγματικά πως μπορεί να τα αντιμετωπίσει. 
     Αντίθετα, παρακολουθούμε τραγελαφικά πράγματα. Χθες ή προχθές, για παράδειγμα, συνέλαβε το ΣΔΟΕ Κρήτης ένα βαπόρι από την Τυνησία με λάδι που δεν είχε δηλωθεί και που εξαιτίας αυτής της κατάστασης το κράτος ζημιωνόταν περίπου 2.000.000 ευρώ από τη φοροκλοπή και, βέβαια, δεν ξέρουμε και ποιες άλλες είναι οι παρενέργειες. Έχω καταθέσει σχετική ερώτηση στη Βουλή αλλά όμως η Κυβέρνηση τηρεί σιγή ιχθύος και δεν δηλώνει ποιοι είναι οι υπαίτιοι αυτής της κατάστασης. Και απ’ ό,τι πληροφορούμαστε έχει και συνέχεια το πράγμα. Έχει ενδεχόμενα και με βάση μια προηγούμενη ανοχή και πολιτικές προεκτάσεις, διότι όλοι αυτοί που εμπλέκονται στο όλο σύστημα είναι πολιτικοί φίλοι του κυβερνώντος κόμματος. Και με την ανοχή των κυβερνώντων διαμορφώνονται τέτοιες καταστάσεις, κύριε Υπουργέ. Και είναι πραγματικά οδυνηρό να ανέχεστε τέτοιες καταστάσεις και να μην βγαίνετε στα μέσα επικοινωνίας -όπως σε άλλες περιπτώσεις κάνετε με πολύ μεγάλη ευχέρεια- να δηλώνετε και να λέτε ποιοι είναι αυτοί οι οποίοι πραγματικά καταστρατηγούν τις αποφάσεις της πολιτείας και εκμεταλλεύονται καταστάσεις που μπορεί να διαμορφώνονται από άλλες συνθήκες και να κλέβουν ή εν πάσει περιπτώσει να διαμορφώνουν αρνητικές καταστάσεις για τη χώρα. 
     Και δεν είναι μόνο για το ότι κλέβουν το ελληνικό δημόσιο, ουσιαστικά κλέβουν και τους Έλληνες ελαιοπαραγωγούς. Διότι με αυτή τη διαδικασία νοθεύεται το κρητικό ελαιόλαδο με αποτέλεσμα να δυσφημείται στο εξωτερικό συνολικά το ελληνικό ελαιόλαδο και τώρα που πάει να πάρει μια κάποια τιμή λόγω της έλλειψης παραγωγής σε άλλες χώρες, υπάρχουν αυτές οι μεθοδευμένες προσπάθειες για να πέσει το γρηγορότερο δυνατό η τιμή του. Αυτή είναι η κατάσταση που διαμορφώνεται και είστε υπεύθυνοι, ως Κυβέρνηση, γιατί ναι μεν δεν μπορούσατε να κάνετε αλλιώς παρά να δημοσιοποιήσετε την κατάσχεση του φορτίου αλλά όμως δεν ανακοινώνετε ούτε ποιοι είναι οι μεσάζοντες. Διότι θέλετε να τους προφυλάξετε, θέλετε να τους έχετε υπό την προστασία σας για να μη ζημιωθούν από τις καταστάσεις που διαμορφώνουν οι ίδιοι σε βάρος του ελληνικού κράτους και των Ελλήνων παραγωγών. 
     Εκείνο που θέλω να τονίσω επίσης, κύριε Υπουργέ, είναι ότι πράγματι θα πρέπει να δείτε τα ζητήματα που θέλετε να φέρετε και να περάσετε στο νομοσχέδιο αυτό που έχουν σχέση με την εισοδηματική πολιτική. Διότι δεν είναι δυνατόν, κάτω απ’ αυτές τις συνθήκες, με τόσο μεγάλη ακρίβεια και άνοδο καθημερινά του πληθωρισμού πέρα και έξω από τα ισχύοντα μέχρι σήμερα να νομίζετε ότι με το 3,6% που προβλέπεται στο συγκεκριμένο σχέδιο νόμου, μπορούμε να καλύψουμε τις ανάγκες των εργαζομένων σήμερα στο δημόσιο και τον ευρύτερο δημόσιο τομέα. Θεωρώ ότι είναι η ώρα, αν θέλετε να είστε συνεπείς προς τις δικές σας εξαγγελίες αλλά και προς μια ηθική αντιμετώπιση των ζητημάτων που πρέπει να υπάρχει, να σταθμίσετε τις καταστάσεις και να δώσετε την προβλεπόμενη αύξηση, ώστε τα εισοδήματα των εργαζομένων να αυξηθούν και όχι να μειώνονται, όπως μειώνονται με τη συγκεκριμένη αύξηση. 
     Νομίζω ότι ένα άλλο θέμα που πρέπει να αντιμετωπιστεί -είναι και αυτό που υπηρετείται με την τακτική σας- είναι αυτό που αναφέρεται στο άρθρο 6 και αφορά τα θέματα βιβλίων και στοιχείων. 
     Ήθελα να ήξερα, κύριε Υπουργέ, γιατί βάζετε αυτό το άρθρο. Τι θέλετε να καλύψετε και τι θέλετε να δημιουργήσετε. Γιατί, δηλαδή, παραστατικά που έπρεπε να εκδοθούν από το 2003 δίνετε παράταση να εκδοθούν μέχρι 31-12-2005; Τι υποκρύπτεται πίσω από αυτήν την ιστορία; Να μας δηλώσετε στη Βουλή τι συμβαίνει για να ξέρουμε και εμείς γιατί μπαίνει αυτό το άρθρο και ζητάτε την ψήφισή του. Εμείς εκτιμούμε ότι κάτι κρύβετε πίσω από αυτήν την υπόθεση και πρέπει να το ξέρoυμε. Εμείς θεωρούμε ότι είναι στην ίδια λογική που έχετε για να χαρίσετε χρέη και σε αυτούς που ακόμα ήταν δικασμένοι είτε γιατί θέλατε να χαρίσετε χρέη σε αυτούς που χρωστούσαν και δεν ήθελαν να πληρώσουν κάτω από οποιεσδήποτε συνθήκες, ακόμα και αν είχαν δικαστικές αποφάσεις με συγκεκριμένες υποχρεώσεις. Αυτό εντάσσεται σε μία τέτοια λογική για να διευκολύνετε κάποιους ημετέρους. Πρέπει να δηλώσετε εδώ στη Βουλή ποιους αφορούν αυτές οι περιπτώσεις και γιατί ακριβώς προβαίνετε σ’ αυτήν τη νομοθετική ρύθμιση. 
     Νομίζω, κύριε Υπουργέ, ότι αυτή η κατάσταση όπως διαμορφώνεται σε σχέση με τα φορολογικά, σε σχέση με την είσπραξη των εσόδων του κράτους, είναι η χειρότερη που θα μπορούσε να συμβεί στο ελληνικό δημόσιο, γιατί τα έσοδα έχουν μειωθεί στο ελάχιστο, έχουν κατέβει κάτω από το 50% και βεβαίως υποχρεώνεστε εκ των πραγμάτων όλη αυτήν την αδυναμία σας εκ των υστέρων να τη χρεώνετε στο ΠΑΣΟΚ. Πρέπει, όμως, να σταθμίσετε τις καταστάσεις, να μην περνάτε αυτές τις διατάξεις από το παράθυρο που υποκρύπτουν φοροκλοπή, που γίνεται από συγκεκριμένους ανθρώπους, τους οποίους εσείς υποθάλπετε με αυτές τις διατάξεις που φέρνετε. Θα πρέπει να προσπαθήσετε να δείτε πώς θα μπορέσετε να εισπράξετε περισσότερα από τα έσοδα του κράτους, που δυστυχώς πληρώνουν οι πολίτες και εσείς δείχνετε , όχι μόνο στα λόγια ,αλλά και καθημερινά αποδεικνύετε στην πράξη αδυναμία να τα εισπράξετε και όλη αυτήν την αδυναμία σας, επαναλαμβάνω,προσπαθειτε να τη χρεώσετε στο ΠΑΣΟΚ. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Απομένουν, κύριοι συνάδελφοι, ο κ. Κωστόπουλος και ο κ. Σπηλιόπουλος, για να κλείσει ο κατάλογος που έμεινε. Πρέπει να σας πω ότι ομιλούμε και επί των τροπολογιών, που είναι τέσσερις και όπως είπαμε θα τις συζητήσουμε σε μια ενότητα.
     Το λόγο έχει Υφυπουργός Οικονομικών κ. Ρεγκούζας για μια μικρή παρέμβαση.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, επειδή ο κύριος συνάδελφος έθιξε θέμα που δεν έχει σχέση με το νομοσχέδιο, αλλά είναι αντικείμενο κοινοβουλευτικού ελέγχου, δεν πρέπει να αιωρούνται εντυπώσεις, σχετικά με την επιτυχία που είχε η υπηρεσία ειδικών ελέγχων στα Χανιά της Κρήτης με την πρόσφατη προσπάθεια κάποιας εταιρείας μ’ ένα καράβι στα Χανιά, το οποίο είχε φορτωμένο ποσότητες πυρηνελαίου, ενώ δήλωσε ότι δεν υπάρχει τίποτα. Το καράβι είχε αυτά τα λάδια –όλη αυτή η ανακάλυψη έγινε έπειτα από πληροφορίες που είχε η αρμόδια υπηρεσία- προκειμένου να κάνει ανάμειξη με ντόπια λάδια και την εν συνεχεία εξαγωγή τους στην Ιταλία, με αποτέλεσμα αφ’ ενός μεν να χάνονται δασμοί γι’ αυτά τα πυρηνέλαια, αφ’ ετέρου δε να νοθεύεται ο ανταγωνισμός από τη μια μεριά, αλλά και από την άλλη να κινδυνεύει η υγεία των πολιτών της Ευρώπης. 
     Κύριε συνάδελφε, μας αδικείτε με την κριτική που κάνετε. Αντί να μας δώσετε συγχαρητήρια για την επιτυχία που είχε η αρμόδια υπηρεσία, αντί να μας δώσετε συγχαρητήρια, γιατί ακριβώς με αυτόν τον τρόπο προστατεύουμε τους καταναλωτές της Ευρώπης, έστω της Ιταλίας, αντί να μας δώσετε συγχαρητήρια ακριβώς γιατί σταματάμε τον αθέμιτο ανταγωνισμό ενάντια στο ελληνικό λάδι, εσείς καταθέτετε αιτιάσεις, που ενδεχομένως να έχουν σχέση με πολιτικά πρόσωπα που ανήκουν στη Νέα Δημοκρατία! Ε, σας λέμε ότι αν είχαμε αυτήν τη φιλοσοφία δεν θα πραγματοποιούσαμε αυτήν την επιτυχία. Και θα σας παρακαλέσω πάρα πολύ ,μπορεί να ασκείτε τον έλεγχό σας, αλλά να προσέχετε όταν εκτοξεύετε κατηγορίες κατά στελεχών του κόμματός μας.
     ΕΜΜΑΝΟΥΗΛ ΣΤΡΑΤΑΚΗΣ: Δώστε τα ονόματα.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Σπηλιόπουλος. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, ο Υπουργός Εθνικής Οικονομίας και ο κάθε Υπουργός πρέπει να διαμορφώνει το κλίμα στην οικονομία. Πρέπει με τις δηλώσεις του και με τις ομιλίες του να παρουσιάζει την πραγματικότητα και την αλήθεια για την οικονομία. Πρέπει να σηματοδοτεί τις εξελίξεις και πρέπει να δημιουργεί το κατάλληλο κλίμα για την οικονομία στη χώρα μας και στο εσωτερικό και στο εξωτερικό.
     Τι αποδεικνύεται, όμως, από τη συζήτηση αυτές τις ημέρες στη Βουλή, αλλά και γενικά από αυτά που συμβαίνουν αυτές τις ημέρες στον τομέα της οικονομίας; Βλέπουμε μια διγλωσσία της Κυβέρνησης, μια διγλωσσία του Υπουργού. Άλλα λέει στο εσωτερικό εδώ στη Βουλή και άλλα στο εξωτερικό. Και βέβαια πλέον αυτά αποδεικνύονται.
     Εμείς, το ΠΑΣΟΚ, μέχρι τώρα λέγαμε ποια είναι η κατάσταση της οικονομίας αυτή που σας παρουσιάσαμε. Εσείς την αμφισβητείτε και την αμφισβητείτε ακόμη. Όμως, η αλήθεια είναι ότι αυτήν την κατάσταση που εμείς σας παραδώσαμε εσείς οι ίδιοι την υπογράφετε ότι έτσι είναι. Την υπογράφετε με το πρόγραμμα Σταθερότητας και Ανάπτυξης το οποίο παρουσιάσατε στην Ευρωπαϊκή Ένωση. Κανείς πλέον δεν σας πιστεύει. Ούτε βέβαια εδώ στη Βουλή, πολύ περισσότερο όμως οι πολίτες αλλά και οι παράγοντες της οικονομίας, οι επενδυτές, οι επιχειρήσεις. Έχουμε έναν Υπουργό που άλλα λέει στην Ευρωπαϊκή Ένωση και άλλα λέει στην Ελλάδα. Δηλαδή έχουμε έναν Υπουργό «Εσωτερικού», και έναν άλλο Υπουργό «Εξωτερικού»! 
     Τι λέει στο πρόγραμμα Σταθερότητας και Ανάπτυξης που εμείς παρουσιάζουμε, που προσπαθούμε να φέρουμε εδώ στη Βουλή, να πείσουμε και εσάς ότι πρέπει να το ακολουθήσετε και ποιες είναι οι παράμετροι της οικονομίας.
     Θα αναφέρω μόνο ένα σημείο γιατί εσείς λέτε ότι τίποτε δεν ισχύει απ’ όλα αυτά και ότι η εικόνα της οικονομίας ήταν μία καταστροφή, όλα ήταν κατεστραμμένα και δεν υπάρχει τίποτε. Σας είπαμε αρκετά χθες. Θα αναφέρω το σημείο που αναφέρει την ανάπτυξη, γιατί το θεωρώ κρίσιμο και ενδεικτικό. Τι λέτε, λοιπόν, στο βασικό σενάριο της ανάπτυξης; Στο πρόγραμμά σας είναι γραμμένο.
     Ο ρυθμός της ανάπτυξης το 2004 συνέπεσε με τις προβλέψεις που είχαν περιληφθεί στο πρόγραμμα Σταθερότητας και Ανάπτυξης του 2003. Αυτό που είχε κάνει η κυβέρνηση του ΠΑΣΟΚ. Εσείς λέτε ότι ποτέ δεν εφαρμόστηκε ένα τέτοιο πρόγραμμα. Ποτέ δεν υπήρξαν αυτά τα δεδομένα. Αλλά ακούστε όμως και τι λέτε παρακάτω: Οι υψηλότερες προβλέψεις για τις εξαγωγές αποδίδονται στην ταχύτερη αύξηση του παγκόσμιου εμπορίου και του παγκόσμιου ΑΕΠ καθώς επίσης και στη βελτίωση της ανταγωνιστικότητας της ελληνικής οικονομίας. Δεν υπάρχει συνάδελφος και δεν υπάρχει κανένας από την Κυβέρνηση που να λέει ότι εμείς ρίξαμε την ανταγωνιστικότητα της ελληνικής οικονομίας ή δεν κάναμε τίποτε γι’ αυτήν. Εδώ εσείς ισχυρίζεστε ότι ανέβηκε η ανταγωνιστικότητα, αν θέλετε να σας πω είναι στη σελίδα είκοσι δύο του προγράμματος Σταθερότητας και Ανάπτυξης που εσείς έχετε υποβάλει στην Ευρωπαϊκή Ένωση. 
     Κύριε Πρόεδρε, νομίζω ότι υπάρχει ένα πρόβλημα για τον Υπουργό και για την Κυβέρνηση συνολικά. Παραπλανά συστηματικά τον ελληνικό λαό. Παραπλανά τη Βουλή και παραπλανά και τους παράγοντες της οικονομίας. Τι να πιστέψουν όλοι αυτοί, όλοι εμείς; Αυτά που λέει η Κυβέρνηση και ο Υπουργός στην Ευρωπαϊκή Ένωση και που τα λέει για το μέλλον, παρουσιάζοντας ποιο ήταν το παρελθόν, όπως και εμείς το παρουσιάζουμε ή αυτά που κάθε μέρα μας καταγγέλλει εδώ μέσα στη Βουλή; Πιστεύω, λοιπόν, ότι τίθεται ένα θέμα και πρέπει ν΄ απαντήσει επ’ αυτού η Κυβέρνηση και ο Πρωθυπουργός, ο οποίος στηρίζει αυτές τις ενέργειες. 
     Υπάρχει ένα δεύτερο ερώτημα: Υπάρχει σήμερα κανείς που πιστεύει ότι αυτά τα μέτρα τα οποία ελήφθησαν, τα φορολογικά, είναι τα τελευταία; 
     Σήμερα έχει μία δημοσκόπηση το ραδιόφωνο του «FLASH» που λένε οι πολίτες σε ποσοστό 70%, ότι θα ακολουθήσουν και άλλα μέτρα, έρχεται και άλλη λιτότητα. Αυτή είναι η εικόνα σήμερα στην ελληνική κοινωνία. 
     Αλλά ποια είναι η εικόνα στην Ευρωπαϊκή Ένωση; Γιατί χθες ο Υπουργός υπερηφανευόμενος ήρθε στη Βουλή και είπε ότι πήραμε συγχαρητήρια. Συλλυπητήρια σας είπε ο κ. Φλωρίδης ότι πήραμε για την ελληνική οικονομία! 
     Ακούστε, όμως, τι λέει –δυο, τρία σημεία μόνο θα σας πω- η Ευρωπαϊκή Ένωση. Λέει ότι η επιτροπή θεωρεί ότι υπάρχουν κίνδυνοι για το 2005 και τα επόμενα έτη και καλεί την Ελλάδα να εφαρμόσει τα απαραίτητα μέτρα μόνιμου χαρακτήρα. Είναι αυτά που σηματοδότησε ο Υπουργός της Οικονομίας που είπε ότι πρέπει να κάνουμε διαρθρωτικές αλλαγές και πρέπει να συμφωνήσουμε. 
     Τι λέει παρακάτω, όμως; Κατά την επιτροπή, ένα μέρος των προβλέψεων της Ελληνικής Κυβέρνησης σχετικά με τα έσοδα και τις δαπάνες φαίνεται ότι είναι αισιόδοξο και ότι υπάρχει κίνδυνος τα ελλείμματα να είναι μεγαλύτερα απ’ ό,τι προβλέπεται. Λέει και κάτι ακόμα. Τα ελλείμματα δεν είναι αυτά, ενδεχομένως, που εσείς λέτε. Λέει ακόμα, ενδεχομένως, να αλλάξουν και είναι πιθανόν να θεωρηθούν προς τα πάνω. Το κυριότερο, όμως, είναι αυτό που λέει παρακάτω η επιτροπή: Ωστόσο, ίσως χρειαστεί και η λήψη πρόσθετων μέτρων στα πλαίσια του προϋπολογισμού για να μπορέσουμε να φτάσουμε το έλλειμμα εκεί που έχουμε δεσμευτεί. Επίσης, λέει κάτι άλλο: Η ελληνική Κυβέρνηση δεσμεύτηκε να λάβει τέτοια μέτρα εφόσον είναι απαραίτητο. 
     Και τέλος, λέει ότι βάσει της αξιολόγησης προς το παρόν δεν χρειάζονται νέα μέτρα. Άλλωστε –συμπληρώνει παρακάτω- στο τέλος του έτους θα υπάρξει και νέα αξιολόγηση. 
     Άρα, λοιπόν, υπάρχει κανένας πλέον που πιστεύει ότι τελειώσαμε, αυτά ήταν τα φορολογικά μέτρα, αυτές είναι οι θυσίες και ότι από εδώ και πέρα τα πράγματα θα πάνε καλύτερα; Ασφαλώς δεν το πιστεύει κανένας.
     Το τρίτο θέμα που θέλω να θέσω αφορά το ρυθμό ανάπτυξης. Ακούσαμε εδώ το πρωτάκουστο από τον Υπουργό. Ο ρυθμός ανάπτυξης, λέει, είναι 3% έως 4%. Καλά, 3%, 4% ή 3,9%; Στο πρόγραμμα Σταθερότητας και Ανάπτυξης λέει 3,9%. Και το λέει συστηματικά. Η Ευρωπαϊκή Ένωση, βέβαια, λέει άλλα πράγματα. Λέει 2,9%. Και μία μονάδα στο ΑΕΠ. 
     Δεν είναι λίγο πράγμα, κύριοι συνάδελφοι. Είναι τεράστια ποσά. Και η αύξηση του ΑΕΠ είναι ο τρόπος για να γίνουν επενδύσεις, για να υπάρξει απασχόληση και αύξηση των εισοδημάτων. 
     Άρα, λοιπόν, ποιος θα είναι ο ρυθμός ανάπτυξης; Ο Υπουργός μας είπε 3% ή 4%. Και που θα στηριχθεί αυτή η ανάπτυξη; 
     Μας λέει εδώ μέσα στο πρόγραμμα ότι θα βασιστεί στη ζήτηση –ακούστε- και η ζήτηση θα είναι μεγαλύτερη γιατί οι ονομαστικές αυξήσεις των μισθών και των συντάξεων θα υπερβούν τον πληθωρισμό και έτσι θα ενισχυθεί η άνοδος της ιδιωτικής κατανάλωσης. Μα, είναι κανένας πλέον που πιστεύει ότι τα φορολογικά μέτρα και οι αυξήσεις θα δώσουν τη δυνατότητα στους μισθωτούς, στους συνταξιούχους, στους πολίτες να έχουν αγοραστική δύναμη;
     Υπάρχει και ένα ακόμη ζήτημα: Τα έργα και οι δημόσιες επενδύσεις. Υπάρχει σήμερα ένα καινούργιο έργο που να έχει ξεκινήσει το ΥΠΕΧΩΔΕ σε ολόκληρη την Ελλάδα; Ούτε ένα έργο. Ακόμη και το μεγάλο έργο της Θεσσαλονίκης, η επέκταση του διαδρόμου. Ένα τεράστιο έργο πολλών δισεκατομμυρίων, συγχρηματοδοτούμενο, το ματαίωσε προχθές ο Υπουργός στη μέση της διαδικασίας. 
     Ξέρετε γιατί το ματαίωσε, κύριοι συνάδελφοι; Γιατί όταν άνοιξε τις προσφορές, είδε ότι οι εκπτώσεις ήταν 46%. Αυτό που του λέγαμε εμείς τόσο καιρό εδώ. Με το θεσμικό πλαίσιο που κάνατε, τέτοιες εκπτώσεις θα έχετε. Και ποτέ δεν θα κατασκευάσετε έργα.
     ΑΝΤΩΝΙΟΣ ΦΟΥΣΑΣ: Είστε υπέρ του μαθηματικού τύπου; Πείτε μας με  ποιον τύπο είστε.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εμείς σας τα έχουμε πει. Αν θέλετε ν΄ ανοίξουμε τη συζήτηση αυτή, να την ανοίξουμε. Και θα την ανοίξουμε σίγουρα σύντομα, κύριε συνάδελφε, γιατί θα προκύψει θέμα εκ των πραγμάτων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Άρα, λοιπόν, από πού θα προκύψει αυτή η ανάπτυξη, έστω και αυτή η λειψή, η κουτσή, η 2,9%;
     Και θα πω και ένα τελευταίο, που αφορά το Υπουργείο Εθνικής Οικονομίας. Ακούσαμε πριν από λίγες ημέρες ότι καταθέσατε στην κ. Χούγκνερ, στην Επίτροπο Περιφερειακής Ανάπτυξης, ένα σχέδιο δικό σας, προτάσεις δικές σας για περικοπές από 600.000.000 έως 1.000.000.000 ευρώ -περικοπές έργων του Γ΄ Κοινοτικού Πλαισίου Στήριξης- για να μην γίνουν οι έλεγχοι. Αυτή ήταν η συμφωνία. Είχε δώσει, όμως, στην Κυβέρνηση η επιτροπή ένα χρόνο περιθώριο για να διορθώσετε τις ατέλειες, να προσαρμόσετε το θεσμικό πλαίσιο και να μην υπάρξουν τέτοια προβλήματα. Δεν κάνατε τίποτα. Και πήγατε μόνοι σας. Και ζητάτε τώρα να αποσυρθούν έργα ή να περικοπούν κονδύλια προκειμένου να μην γίνει έλεγχος σε όλα τα έργα. Αυτή είναι η πολιτική σας.
     Θα υπάρξουν, λοιπόν, επενδύσεις, θα  υπάρξουν έργα, θα ξεκινήσουν έργα; Άλλωστε στην περιφέρεια –χθες το είδαμε και στα Μέσα Μαζικής Ενημέρωσης- τα λίγα έργα στην περιφέρεια –γιατί επαναλαμβάνω στο Υπουργείο, ούτε ένα έργο δεν ξεκίνησε- έχουν τέτοιες τεράστιες εκπτώσεις, που προβλήματα θα δημιουργήσουν στην ανάπτυξη.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω, κύριε Πρόεδρε, μ΄ ένα θέμα μόνο σε σχέση με τα τσιγάρα, γιατί το θεωρώ μείζον. 
     Χθες ο Υπουργός Οικονομίας ούτε λίγο ούτε πολύ μας είπε ότι τις αυξήσεις που βάζει στα φθηνά τσιγάρα, τη βάζει γιατί υπάρχει κίνδυνος για την υγεία των καταναλωτών. Όχι την υγεία από το κάπνισμα, αλλά από τα φθηνά καπνά που εισάγονται στην Ελλάδα. Ούτε λίγο ούτε πολύ μας είπε ότι είναι προβληματικά. Γιατί δεν το στέλνει στον εισαγγελέα, όμως, αυτό το θέμα; Μας είπε ότι τα φθηνά τσιγάρα, που βασίζονται στα εισαγόμενα καπνά χαμηλής ποιότητας, αποτελούν κίνδυνο και για την υγεία. Υπάρχει τέτοιο θέμα;
     ΑΘΑΝΑΣΙΟΣ ΜΠΟΥΡΑΣ: Που είναι το πρόβλημά σας;
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Υπάρχει τέτοιο θέμα; Δημιουργούν επιπλέον προβλήματα αυτά τα φθηνά καπνά στην υγεία;
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Οφείλει κάποιος εισαγγελέας να παρέμβει εδώ, γιατί είναι αφελής αυτή η τοποθέτηση του Υπουργού σε αυτό το ζήτημα. Άλλα θέλει να δικαιολογήσει. Και να δικαιολογήσει όλα αυτά που θέλει να χαρίσει στις μεγάλες εταιρείες τσιγάρων.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Κωστόπουλος έχει το λόγο.
     Κύριοι συνάδελφοι, θα ήθελα να υπενθυμίσω για μία ακόμη φορά ότι ο κατάλογος των εγγεγραμμένων έχει ήδη κλείσει και ότι μιλάμε και επί των τροπολογιών.
     Ορίστε, κύριε Κωστόπουλε, έχετε το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, ευχαριστώ πάρα πολύ.
     Κυρίες και κύριοι συνάδελφοι, κουβεντιάζουμε το νομοσχέδιο, με το οποίο επιχειρείται η εναρμόνιση της ελληνικής νομοθεσίας με την οδηγία 96/2003 της Ενωμένης Ευρώπης, η οποία θα έλεγα ότι αφορά την εναρμόνιση των ειδικών φόρων κατανάλωσης και πολύ περισσότερο την ανάπτυξη και προστασία του περιβάλλοντος. Είναι γεγονός ότι πολύ λίγη σημασία δώσαμε σ’ αυτό το άρθρο 1 και η συζήτηση περιεστράφη δυστυχώς αλλού.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Θα μου επιτρέψετε, κυρίες και κύριοι συνάδελφοι, να σημειώσω ότι η εμπρηστική φρασεολογία παραληρηματικών πολιτικών αντιπαραθέσεων, η οποία εν πολλοίς είναι σκληρή και άδικη, παρέκαμψε ένα σημαντικότατο πρόβλημα ουσίας. Και το πρόβλημα ουσίας είναι η ωμή, σκληρή, οικονομική πραγματικότητα, την οποία συζητάμε τρεις, τέσσερις ημέρες εδώ στη Βουλή και την οποίαν άλλωστε ο ελληνικός λαός είναι εκείνος που στο τέλος καλείται να πληρώσει ένα λογαριασμό, την ώρα που ο ίδιος δεν συμμετείχε ποτέ στο μεγάλο φαγοπότι της τελευταίας δεκαετίας, όπου κατασπαταλήθηκαν τεράστιοι πόροι, εθνικοί και κοινοτικοί.
     Θα πρέπει να συμφωνήσουμε όλοι μας, κυρίες και κύριοι συνάδελφοι, σ’ ένα πολύ απλό πράγμα: Υπάρχει ή δεν υπάρχει δημόσιο έλλειμμα; Υπάρχει ή δεν υπάρχει δημόσιο χρέος; Αυτό το πράγμα πρέπει να το ξεκαθαρίσουμε. Και θα μου επιτρέψουν οι συνάδελφοι του ΠΑΣΟΚ να τους θυμίσω τι έλεγε ο μακαρίτης Ανδρέας Παπανδρέου, τουλάχιστον το 1993 με 1994: «Εάν δεν τιθασεύσουμε το δημόσιο χρέος, αυτό θα μας πνίξει». Δυστυχώς ούτε και εκείνος, αλλά ούτε και η διάδοχος κατάσταση, που κυβέρνησε τη χώρα δέκα ολόκληρα χρόνια, δεν έκανε τίποτα να το τιθασεύσει, παρά μόνο να το ανεβάσει στο αυτοκρατορικό ύψος των 215.000.000.000 ευρώ.
     Είδα με πόση ευκολία υιοθετήσατε την πρόβλεψη της εαρινής επιτροπής για το 2,9% στην ανάπτυξη. Και αυτή είναι μία πρόβλεψη της επιτροπής, που υιοθετήσατε ακρίτως. Την τεκμηρίωση της Ενωμένης Ευρώπης, ότι το δημόσιο χρέος είναι 110,5%, ότι το έλλειμμα είναι 6,1%, γιατί δεν την αποδέχεστε;
     Δεν μπορεί, κυρίες και κύριοι συνάδελφοι, να αποδέχεστε το ένα και να απορρίπτετε το άλλο. Δεν μπορεί να λέτε «τα καλά και συμφέροντα». Δεν μπορεί να υπηρετείτε δύο θεούς ταυτόχρονα. Ή με το Θεό θα είστε ή με το Μαμωνά. Διαλέξτε και παίρνετε. Και το χρέος είναι 215.000.000.000 ευρώ και το έλλειμμα της ελληνικής Κυβέρνησης πραγματικά είναι σε δυσανάλογο με τη δυνατότητα της οικονομίας μας δυσθεόρατο ύψος.
     Μίλησε χθες ο Αρχηγός της Αξιωματικής Αντιπολίτευσης. Είπα προηγουμένως ότι ένα τέτοιο παραλήρημα ιδιαίτερα με φράσεις, οι οποίες δεν αρμόζουν σε κοινοβουλευτικό ύφος και ήθος, δεν πρέπει να κατατίθεται στη Βουλή. Δεν μπορεί να λέμε ότι η Κυβέρνηση εκθέτει και διασύρει την Ελλάδα. Δεν μπορεί να μιλάμε για έλλειψη συνέπειας και αξιοπιστίας. Και βεβαίως δεν μπορεί να μιλάμε για αυθαίρετα ποσά, απώλειες δημοσίων εσόδων.
     Κυρίες και κύριοι συνάδελφοι, το δημόσιο έλλειμμα, το δημόσιο χρέος, δεν είναι έλλειμμα του προϋπολογισμού, δεν είναι έλλειμμα του κράτους. Δεν είναι έλλειμμα της ελληνικής πολιτείας. Είναι έλλειμμα του ελληνικού λαού. Και πρέπει σ’ αυτό το κρίσιμο σημείο να αναλάβουμε τις ευθύνες μας. Εγώ ως νέος πολιτικός, ειλικρινά δεν μπορώ να αντιπαρέλθω πως αυτήν την ώρα δεν συνομολογούμε όλοι ότι υπάρχει ανάγκη να αντιμετωπίσουμε αυτήν την ωμή, σκληρή οικονομική πραγματικότητα.
     Ποιος περιμένετε, κυρίες και κύριοι συνάδελφοι, να τραβήξει αυτό το δρόμο; Η Κυβέρνηση εν πρώτοις έχει τις ευθύνες, ήδη διαμορφώνει το πλαίσιο της δημοσιονομικής εξυγίανσης. Εμείς είμαστε υποχρεωμένοι να κάνουμε και την κριτική, αλλά να είναι δίκαιη αυτή η κριτική. Αλλά και εμείς, οι τριακόσιοι Βουλευτές, είμαστε υποχρεωμένοι να σταθούμε στο ύψος των πολιτικών μας ευθυνών -άλλωστε γι’ αυτό μας ψήφισε και ο κόσμος- και να προσπαθούμε να βρούμε λύση. Εμείς καλούμαστε πραγματικά να λύσουμε αυτό το γόρδιο δεσμό.
     Στο άρθρο 2 του συζητούμενου νομοσχεδίου γίνεται λόγος για την εισοδηματική πολιτική της Κυβέρνησης. Έγινε πολύ κουβέντα εδώ για επιλεκτική μνήμη, αλλά μου φαίνεται ότι υπάρχει και πολιτική αμνησία. Η εισοδηματική πολιτική της Κυβέρνησης είναι αυτή την οποία άντεχε η οικονομία μας σε αυτήν τη δύσκολη φάση στην οποία βρίσκεται.
     Είμαι υποχρεωμένος δε να θυμίσω ότι οι αυξήσεις στους μισθούς που γινόντουσαν στα προηγούμενα χρόνια επί κυβερνήσεων του ΠΑΣΟΚ, εκτός από την τελευταία προεκλογική περίοδο, ήταν της τάξεως του 2.5% και μάλιστα το μισό δινόταν το Γενάρη και το άλλο μισό την 1η Ιουλίου.
     Από την άλλη μεριά, είχε μια κλιμάκωση και για πάνω από 300.000 δραχμές μισθό που έπαιρνε ο κάθε μισθωτός, δεν δικαιούταν καμία απολύτως αύξηση.
     Αυτό είχε ως συνέπεια, κυρίες και κύριοι συνάδελφοι, να κρατούνται χαμηλά οι μισθοί, με αποτέλεσμα σήμερα οι μισθοί να είναι τέτοιοι που να μην μπορούν να ανταποκριθούν στο μεγάλο κύμα ακρίβειας.
     Αλλά επειδή μιλάμε για την ακρίβεια, κυρίες και κύριοι συνάδελφοι, τι σημαίνει ακρίβεια; Σημαίνει ότι έχουμε δεδομένη παραγωγή αγαθών και υπηρεσιών; Σημαίνει ότι έχουμε μια επιχειρηματική δραστηριότητα, η οποία ποιοτικά είναι ανταγωνιστική προς τις άλλες χώρες της Ευρωπαϊκής Ένωσης, ή σημαίνει ότι έχουμε δυσανάλογες αυξήσεις στους μισθούς από την τιμή των προϊόντων;
     Άλλωστε, κυρίες και κύριοι συνάδελφοι, θα πρέπει να σας θυμίσω ότι στις 29 Μαΐου του 1979, που υπογραφόταν η σύνδεση της Ελλάδος με την τότε ΕΟΚ, πολλοί από εσάς που διατελέσατε και Υπουργοί –μιλάω για τους συναδέλφους του ΠΑΣΟΚ-	 διαδηλώνατε στο Ζάππειο, λέγοντας «ΕΟΚ και ΝΑΤΟ το ίδιο συνδικάτο». Και μιλάγατε τότε για τιμές Αθηνών και μισθούς Βρυξελλών. Καταφέρατε σήμερα, μετά από είκοσι ολόκληρα χρόνια που κυβερνάτε τη χώρα, να έχουμε τιμές Βρυξελλών και μισθούς Αθηνών. Εκεί οφείλεται η ακρίβεια.
     Κύριοι συνάδελφοι του ΠΑΣΟΚ, εγώ σας λέγω ότι δίναμε 20% και 30% αύξηση στους μισθούς. Όταν ο βασικός μισθός είναι 611 ευρώ, τι θα γινόταν ο μισθός που θα πήγαινε 750; Άλλωστε το γνωρίζετε πολύ καλά ότι δεν υπάρχει αυτή η δυνατότητα. Κατά συνέπεια δεν είναι θέμα ποσοστού. Είναι θέμα γιατί κρατήσατε τους μισθούς των μισθωτών και των συνταξιούχων τόσα χρόνια σε αυτό το επίπεδο. 
     Ο πρώην Πρωθυπουργός κ. Σημίτης, από αυτό εδώ το Βήμα, έλεγε ότι στο τέλος του 2003 οι μισθοί θα πλησιάζουν το 80% του μέσου κοινοτικού όρου των μισθών των χωρών-μελών της Ενωμένης Ευρώπης.
     Ξέρετε πόσο είναι, κύριοι συνάδελφοι; 65.9%! Αυτή είναι η πολιτική σας, αυτός ήταν ο δρόμος σας.
     Και επειδή μιλάτε για τη φορολογική λαίλαπα και καταιγίδα που δήθεν εξαπέλυσε η Κυβέρνηση της Νέας Δημοκρατίας, σας παρακαλώ να θυμηθείτε ότι αυτό το επιχείρημά σας είναι ένα άλλοθι στο «φορολογικό τσουνάμι», που εξαπολύσατε την προηγούμενη δεκαετία σε όλα τα εισοδήματα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, μισό λεπτό.
     Ο κ. Καστανίδης προχθές είπε ότι ψεύδεται η Κυβέρνηση, ψεύδεται ο Υπουργός των Οικονομικών, ψεύδεται ο Πρωθυπουργός. Και ερωτώ τον κ. Καστανίδη: Τη μείωση φορολογικών συντελεστών που έγινε επί κυβερνήσεων του ΠΑΣΟΚ, γιατί την κάνατε; Για να χαρίσετε στους βιομηχάνους; Για να χαρίσετε στα κέρδη των επιχειρήσεων; 
     Και δεν κάνατε μόνο αυτό. Από τη μία μεριά κάνατε το φόρο εταιρειών από το 40% στο 35% και για τις προσωπικές εταιρείες από το 35% στο 25% και από την άλλη απαλείψατε και το μικρότερο συντελεστή στη φορολογία εισοδήματος φυσικών προσώπων, με αποτέλεσμα οι μικρομισθωτοί, οι μικροσυνταξιούχοι να πληρώνουν περισσότερο φόρο. 
     Και αν βεβαίως το κάνατε αυτό για να δώσετε μια νότα ώθησης στην επένδυση, το ερώτημα είναι απλό: Πώς έγινε το 2002 να έχουμε επένδυση της τάξεως μόνο των 53.000.000 δολαρίων και το 2003 της τάξεως των 47.000.000 δολαρίων; 
     Αυτή ήταν η πολιτική σας, η οποία δεν οδήγησε πουθενά. Σήμερα καλείται η Κυβέρνηση της Νέας Δημοκρατίας, με συνέπεια πολιτικής ευθύνης, να βάλει μία τάξη στα δημοσιονομικά της χώρας. Ασφαλώς ο μεγάλος στόχος μας είναι η στρατηγική ανάπτυξη της χώρας και ιδιαίτερα της περιφέρειας.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωστόπουλο.
     Εισερχόμαστε στη συζήτηση των τροπολογιών και θα παρακαλέσω οι αγορεύσεις να περιορίζονται στις τροπολογίες, γιατί εδώ έχουμε συνηθίσει επί των άρθρων να μιλάμε επί της αρχής και όταν μιλάμε για τα άρθρα να  αναφερόμαστε σε θέματα που δεν έχουν καμία σχέση με το νομοσχέδιο.
     Ο εισηγητής της Νέας Δημοκρατίας κ. Καράογλου έχει το λόγο για έξι λεπτά.
     ΘΕΟΔΩΡΟΣ ΚΑΡΑΟΓΛΟΥ: Οι τροπολογίες που έχουμε να συζητήσουμε, κύριε Πρόεδρε, είναι τέσσερις. Οι δύο πρώτες τροπολογίες αφορούν τα πρόσφατα οικονομικά μέτρα τα οποία ήταν αναγκασμένη η Κυβέρνηση να πάρει, προκειμένου να καλύψει τα τεράστια ελλείμματα και να αντιμετωπίσει το δημοσιονομικό χάος, το οποίο έχει προκληθεί από όλη αυτή τη μακροχρόνια παραμονή στην κυβέρνηση του κόμματος του ΠΑΣΟΚ που δημιούργησε τόσα κακά και τόσα τραγικά αδιέξοδα στην οικονομία. 
     Έτσι, λοιπόν, με τις δύο πρώτες τροπολογίες προβλέπεται η αύξηση του κανονικού συντελεστή ΦΠΑ από 18% σε 19% και του χαμηλού συντελεστή από 8% σε 9%. Ακόμη προβλέπεται η αύξηση του φόρου κατανάλωσης στα τσιγάρα και η αύξηση του φόρου στα αλκοολούχα ποτά. Μάλιστα εκεί προβλέπεται μια ειδική μέριμνα ότι, ειδικά, για τα αλκοολούχα ποτά ελληνικής παραγωγής, όπως είναι το ούζο, το τσίπουρο και η τσικουδιά, ο συντελεστής της φορολογίας θα είναι κατά 50% μικρότερος. 
     Είναι δύο τροπολογίες, οι οποίες, όπως είπα και πριν, έχουν σαν στόχο την εισροή κάποιων επιπλέον εσόδων στο δημόσιο, γιατί η εκτίμηση ήταν ότι είναι απαραίτητη η εισροή νέων κεφαλαίων για να αντιμετωπιστούν τα τεράστια δημοσιονομικά ελλείμματα. Είναι άλλωστε μια πολιτική η οποία επιβραβεύθηκε με χθεσινή ανακοίνωση του αρμόδιου Κοινοτικού Επιτρόπου, του κ. Αλμούνια, που εκτιμά και αυτός ότι βρίσκονται προς τη σωστή κατεύθυνση τα μέτρα αυτά.
     Αυτό που βεβαίως πρέπει να τονίσουμε είναι ότι καμία κυβέρνηση σίγουρα δεν είναι ικανοποιημένη, όταν είναι αναγκασμένη να πάρει κάποια μέτρα οικονομικής φύσης, αλλά αυτό που είναι ξεκάθαρο είναι ότι έγινε μία πολύ μεγάλη προσπάθεια ώστε τα μέτρα αυτά να έχουν το μικρότερο κοινωνικό κόστος και αυτό νομίζουμε ότι επιτυγχάνεται. Η κατάσταση της οικονομίας ήταν και εξακολουθεί να είναι τόσο άσχημη που θα μπορούσαν -και μάλιστα κάποιοι ειδικοί συμβούλευαν- να ληφθούν ακόμη σκληρότερα μέτρα. Η Κυβέρνηση, σεβόμενη τους Έλληνες πολίτες και κατανοώντας τις δύσκολες οικονομικές στιγμές τις οποίες αντιμετωπίζουν οι Έλληνες πολίτες, πήρε μέτρα τα οποία επιφέρουν το μικρότερο δυνατό κοινωνικό κόστος. 
     Η τρίτη τροπολογία είναι μια τροπολογία η οποία δίνει τη δυνατότητα στο δημόσιο να διαθέσει σε επενδυτές μέσω του Χρηματιστηρίου ποσοστό έως και 66% των μετοχών του ΟΠΑΠ ΑΕ. Παράλληλα, κατοχυρώνει το δικαίωμα του δημοσίου να διορίζει το ήμισυ συν ένα στα μέλη του Διοικητικού Συμβουλίου του ΟΠΑΠ. Αυτό είναι κάτι πάρα πολύ σημαντικό. Είναι η συνέχεια της πολιτικής των αποκρατικοποιήσεων που πιστεύουμε ότι μπορεί να αποφέρει πάρα πολύ σημαντικούς καρπούς. Παράλληλα, κατοχυρώνει το δικαίωμα του δημοσίου, έτσι ώστε πάντα η συγκεκριμένη εταιρεία να είναι στον έλεγχο του δημοσίου. Εντάσσεται στα πλαίσια της γενικότερης οικονομικής πολιτικής, η οποία -εκτός από περιστολή δαπανών και εκτός από τα οικονομικά μέτρα που προηγουμένως ανέφερα- μιλάει και για αποκρατικοποιήσεις και συντελεί σε αποκρατικοποίηση ενός μεγάλου φορέα που αυτήν τη στιγμή βρίσκεται υπό τον έλεγχο του δημοσίου. 
     Η τέταρτη τροπολογία είναι μια τροπολογία που αφορά τη διαδικαστική παρακολούθηση του ελληνικού σχεδίου Οικονομικής Ανασυγκρότησης των Βαλκανίων, ενός προγράμματος δηλαδή, όπου μέχρι τώρα προβλεπόταν ότι το ελληνικό δημόσιο χρηματοδοτεί έργα τα οποία έχουν ήδη υλοποιηθεί σε χώρες της Νοτιοανατολικής Ευρώπης. Ενώ, λοιπόν, εκεί προβλεπόταν μια Επιτροπή Παρακολούθησης στην οποία προήδρευε ο Γενικός Γραμματέας Διεθνών Οικονομικών Σχέσεων του Υπουργείου Οικονομίας, λόγω του ότι έχει καταργηθεί πλέον η θέση αυτή, με την τροπολογία αυτή πλέον προβλέπεται ότι πρόεδρος της Επιτροπής Παρακολούθησης ορίζεται ο Γενικός Γραμματέας του Υπουργείου Εξωτερικών. Με αυτόν τον τρόπο θα συνεχίσει να λειτουργεί η Επιτροπή Παρακολούθησης του ελληνικού σχεδίου Οικονομικής Ανασυγκρότησης των Βαλκανίων και θα υλοποιήσει ή θα παρακολουθήσει τη διαδικασία ολοκλήρωσης όλων των έργων τα οποία έχουν ξεκινήσει και γίνονται στα Βαλκάνια και γενικότερα σε χώρες της Νοτιοανατολικής Ευρώπης. 
     Θεωρώ ότι είναι τροπολογίες οι οποίες είναι θετικές και για αυτό το λόγο εισηγούμαι την ψήφισή τους.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καράογλου.
     Το λόγο έχει ο εισηγητής του ΠΑΣΟΚ κ. Ανδρέας Μακρυπίδης.
     ΑΝΔΡΕΑΣ ΜΑΚΡΥΠΙΔΗΣ:  Ευχαριστώ, κύριε Πρόεδρε.
     Συζητούμε κάποιες τροπολογίες που κατά τη γνώμη μου αυτές καθ’ εαυτές είναι ένα νομοσχέδιο. Μάλιστα, η τροπολογία που αναφέρεται σε αναπροσαρμογή των συντελεστών στην έμμεση φορολογία -κύρια του Φόρου Προστιθέμενης Αξίας και του Ειδικού Φόρου Κατανάλωσης- είναι ένα νέο φορολογικό νομοσχέδιο. 
     Επειδή ειπώθηκε κατά κόρον ο χρόνος που επιλέχθηκε, ο τρόπος που επιλέχθηκε από την Κυβέρνηση, ο στόχος που έχουν αυτά τα καθαρά φοροεισπρακτικά μέτρα, νομίζω ότι ήδη έχουν εξαντληθεί. 
     Θα ήθελα, όμως, να πω ότι μέσα από τη συγκεκριμένη τροπολογία προβλέπεται αύξηση των εσόδων από την έμμεση φορολογία και από την αναπροσαρμογή των συντελεστών του ΦΠΑ της τάξεως των 813.000.000 ευρώ και 200.000.000 ευρώ περίπου από την αναπροσαρμογή του συντελεστή Ειδικού Φόρου Κατανάλωσης στα οινοπνευματώδη και στα τσιγάρα.
     Άρα, από την έμμεση φορολογία ζητάτε σήμερα, κύριοι της Νέας Δημοκρατίας, ένα καπέλο της τάξεως του 1.000.000.000 ευρώ από τον ελληνικό λαό, από τους εργαζόμενους, τους μισθωτούς, τους συνταξιούχους, τους μικρομεσαίους, τους αγρότες. Την ίδια στιγμή μ΄ ένα νομοσχέδιο που ψηφίσατε το Νοέμβρη και βρίσκεται σε ισχύ από 1.1.2005, χαρίζετε 800.000.000 ευρώ στις μεγάλες επιχειρήσεις και μάλιστα όχι μόνο με τη μείωση του συντελεστή φορολογίας εισοδήματος, αλλά με τη φορολόγηση των αποθεματικών και με τη φοροελάφρυνση των διανεμόμενων κερδών.
     Και ερωτώ, κύριε Υπουργέ: Μιας και κόπτεστε τόσο πολύ για την ανάπτυξη αυτής της χώρας, μιας και κόπτεστε τόσο πολύ για την ανάπτυξη και την αύξηση της ανταγωνιστικότητας των προϊόντων αυτής της χώρας, με ποιο τρόπο το πετυχαίνετε; Ίταν ήδη φορολογείτε τα αποθεματικά; Όταν απαλλάσσετε ή μειώνετε τη φορολόγηση στα διανεμόμενα κέρδη; Μ’ αυτόν τον τρόπο επιτυγχάνετε ανάπτυξη; Επειδή με την επιβάρυνση στην έμμεση φορολογία θα πρέπει να στοχεύσετε στη μείωση του διαθέσιμου εισοδήματος άρα κατ’ επέκταση μείωση της κατανάλωσης, ε, πώς θα επιτευχθεί επιτέλους, αυτή η ανάπτυξη; Γιατί έχει ειπωθεί κατ’ επανάληψη ότι ο κύριος παράγοντας που συμβάλλει στην οικονομική μεγέθυνση, είναι οι επενδύσεις. Και με ποιο τρόπο το πετυχαίνετε; Με τη μείωση κατά 16% του προγράμματος δημοσίων επενδύσεων; Και άλλος εξ ίσου σοβαρός συντελεστής είναι η κατανάλωση. Μα, όταν μειώνετε το εισόδημα με την περιορισμένη εισοδηματική πολιτική και με την αύξηση της φορολογικής επιβάρυνσης στην έμμεση φορολογία, δεν μειώνετε το διαθέσιμο εισόδημα;
     Σας τα λέμε όλα αυτά γιατί δεν έχετε στόχευση, δεν έχετε αναπτυξιακό πρόγραμμα, ενεργείτε ευκαιριακά και παίρνετε μέτρα αποσπασματικά προκειμένου να καλύψετε λανθασμένες επιλογές, προκειμένου να καλύψετε τρύπες του προϋπολογισμού, που εσείς ψηφίσατε πριν από τρεις μήνες και τώρα βλέπετε τα αδιέξοδα που οδηγείσθε με τις πολιτικές σας. 
     Άρα ούτε ανάπτυξη θα έχουμε, ούτε ανταγωνιστικότητα θα πετύχετε. 
     Φθάσαμε σ΄ ένα σημείο, κύριε Πρόεδρε, όχι εμείς, ο ελληνικός λαός να πει «φτάνουν αυτά τα μέτρα». Δυστυχώς για τον ελληνικό λαό, δυστυχώς και για σας, ακολουθούν και άλλα μέτρα. Και δεν το λέμε εμείς, το λέει η Ευρωπαϊκή Επιτροπή, που χθες εσείς δεχτήκατε τα συγχαρητήρια του κ. Αλμούνια σχετικά με την αποδοχή του προγράμματος σταθερότητας και ανάπτυξης μ΄ έναν ρυθμό που μειώνεται από το 3,9% που ψηφίσατε στον προϋπολογισμό στο 2,9%. 
     Και μέσα σ’ αυτό εσείς βλέπετε το καρότο, κύριε Υπουργέ, τα συγχαρητήρια. Όμως αποκρύψατε από τον ελληνικό λαό το μαστίγιο το πρώτο με τα μέτρα που πήρατε του 1.000.000.000 ευρώ και το δεύτερο μαστίγιο που έρχεται με τα νέα μέτρα που σας καλεί να πάρετε. 
     Επικαλεστήκατε, κύριε Υπουργέ, ότι για να μειώσουμε το έλλειμμα στη διετία 2005-2006 κάτω από το 3% απαιτούνται αυξημένα έσοδα της τάξεως των 5.000.000.000 ευρώ. Και ερωτώ: Το πρώτο πακέτο όπως στην τροπολογία που συζητάμε, κύριε Πρόεδρε, είναι της τάξεως του 1.000.000.000. Τα υπόλοιπα 4.000.000.000 από πού θα είναι; Θα είναι από το δεύτερο και τρίτο πακέτο, από το δεύτερο και τρίτο μαστίγιο που ακολουθεί. Δυστυχώς αυτό θα περιλαμβάνει αύξηση αντικειμενικών αξιών, θα περιλαμβάνει την εφαρμογή ΦΠΑ στα ακίνητα, θα σημαίνει αύξηση του Ειδικού Φόρου Κατανάλωσης στα καύσιμα, θα σημαίνει αύξηση των τελών κυκλοφορίας, θα σημαίνει, θα σημαίνει κλπ. Και είσθε υποχρεωμένοι σήμερα να πείτε αυτό το δεύτερο και τρίτο πακέτο ποιο θα είναι, ποιο ύψος θα έχει, ποιους θα αφορά και από πότε θα εφαρμοστεί. 
     Άρα μ’ αυτήν την πολιτική όντως έχετε οδηγήσει την αγορά σε αναστάτωση, τους επενδυτές σε διστακτικότητα και τον ελληνικό λαό σε αδιέξοδο.
     Και επειδή δεν είναι μόνο η περιοριστική πολιτική, δεν είναι μόνο τα φορολογικά μέτρα, έχετε απόθεμα πολιτικών και επαναλαμβάνετε τον εαυτό σας! Το απόθεμα πολιτικών είναι η εκποίηση της δημόσιας περιουσίας και περιμένουμε και από εκεί μέτρα. Ήδη ένα τέτοιο μικρό, πρώτο δείγμα είναι η δεύτερη τροπολογία. Δεν θα πω ότι τη φέρατε στο και πέντε, δεν την φέρατε στην Επιτροπή, αλλά τη φέρατε στην Ολομέλεια. Είναι η εκποίηση του Οργανισμού Προγνωστικών Αγώνων Ποδοσφαίρου ΑΕ. 
     Άρα, βλέπουμε να προχωράτε σήμερα με τη δεύτερη τροπολογία στην εκποίηση της δημόσιας περιουσίας, στο ξεπούλημα των χρυσοφόρων εταιρειών του δημοσίου. 
     Κύριε Υπουργέ, την καλή την αγελάδα δεν τη σφάζουμε, αλλά την τρέφουμε για να την αρμέγουμε. Την χρυσή κότα που κάνει τα χρυσά αυγά την προσέχουμε για να παίρνουμε τα χρυσά αυγά. Εσείς τι κάνετε σήμερα; Την πουλάτε! 
     Και δεν είναι τυχαία ούτε η συνάντηση που είχε προχθές ο Πρωθυπουργός με κάποιους επιχειρηματίες δήθεν για να στηρίξουν την ανάπτυξη, αλλά δεν είναι και τυχαίο το γεγονός –και θα το δούμε στην πορεία- ότι αυτές οι συναντήσεις σχετίζονται μ΄ αυτήν την προσπάθεια που κάνετε, εκποίησης της περιουσίας του ελληνικού λαού. 
     Για όλους αυτούς τους λόγους, κύριε Υπουργέ, καταψηφίζουμε τις συγκεκριμένες τροπολογίες. 
     Ευχαριστώ πολύ. 
       (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του Κομμουνιστικού Κόμματος Ελλάδος κ. Σταύρος Σκοπελίτης. 
     ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
     Όσον αφορά τις δυο πρώτες τροπολογίες που αναφέρονται στα μέτρα που επιβάλει η Κυβέρνηση, τονίσαμε ότι είμαστε αντίθετοι μ’ αυτές και είμαστε αντίθετοι γιατί, όπως επίσης τονίσαμε, τα μέτρα που λαμβάνονται και τα οποία αποτελούν ένα πραγματικό γιουρούσι φόρων δίνουν το πράσινο φως στους μεγαλοεπιχειρηματίες για νέα επιδρομή ενάντια στο λαϊκό εισόδημα και αυτό γιατί η αύξηση κατά 1% του ΦΠΑ και του ειδικού φόρους κατανάλωσης στα ποτά και στα τσιγάρα θα σηματοδοτήσει –και σηματοδότησε ήδη- ένα νέο κύκλο ανατιμήσεων στην αγορά, που θα βάλει κυριολεκτικά μπουρλότο στο ήδη αφανισμένο πουγκί της λαϊκής οικογένειας. Πρέπει να πω ότι κυριολεκτικά θα κόψουν την ανάσα των μικροσυνταξιούχων και των χαμηλόμισθων.  
     Βέβαια, όπως πάλι τονίσαμε, η Κυβέρνηση ισχυρίζεται ότι αυτά τα μέτρα τα παίρνει για να καλύψει τα ελλείμματα και λίγο πολύ για το καλό του ελληνικού λαού. 
     Εμείς λέμε ότι αποτελούν μέρος της γενικότερης επίθεσης που εξαπέλυσε το μεγάλο κεφάλαιο και οι κυβερνήσεις ενάντια στο σύνολο των δικαιωμάτων των εργαζομένων και των λαϊκών στρωμάτων και ότι τα μέτρα αυτά θα έχουν και τη συνέχειά τους. Αποτελούν δηλαδή μόνο την αρχή και άρα θα έχουμε συνέχεια στην αύξηση της φορολογίας στο πετρέλαιο θέρμανσης, των αντικειμενικών αξιών, της φορολόγησης της ακίνητης περιουσίας κλπ. 
     Τονίσαμε ότι αν υπάρχουν ελλείμματα, κυρίες και κύριοι συνάδελφοι -και για μας είναι ξεκάθαρο- αν υπάρχουν τρύπες στον κρατικό προϋπολογισμό, αυτοί που δεν φταίνε καθόλου μα καθόλου είναι τα λαϊκά στρώματα, οι εργαζόμενοι. Δεν τα δημιούργησαν αυτοί! Ξέρετε ποιοι τα δημιούργησαν. Επαναλαμβάνω, λοιπόν, ότι τα ελλείμματα δημιουργήθηκαν από το μεγάλο κεφάλαιο με την ασύδοτη κερδοφορία του. Δεν τα φορολογείτε όμως, δεν το ακουμπάτε καθόλου. 
     Όσον αφορά την αύξηση στα φθηνά τσιγάρα, αυτά που λέγονται περί προστασίας της υγείας κλπ., έχουν τόση σχέση με την πραγματικότητα όση σχέση έχει και το ενδιαφέρον που τονίζεται για το λαϊκό εισόδημα. Θέλετε να πάρετε και να καλύψετε τα κενά και τις τρύπες της οικονομίας από τους χαμηλόμισθους, από τα χαμηλά λαϊκά στρώματα και γι’ αυτό φορολογείτε αυτά τα στρώματα. 
     Εμείς, λοιπόν, όχι μόνο διαφωνήσαμε με τις συγκεκριμένες δύο πρώτες τροπολογίες, αλλά τις καταγγείλαμε. Καλέσαμε τους εργαζόμενους, το λαό να αντιπαλέψει αυτά τα μέτρα και να διεκδικήσει μισθούς και μεροκάματα και άλλα μέτρα εισοδηματικά που να του δώσουν τη δυνατότητα να ζήσει μία πραγματικά ανθρώπινη ζωή. 
     Μιλήσαμε για 1.200 ευρώ μισθούς, για 960 ευρώ συντάξεις, για 48 ευρώ μεροκάματα, για κατώτερο όριο φορολόγησης τα 15.000 ευρώ κλπ. Διαφωνούμε, λοιπόν, και καταψηφίζουμε τις δύο πρώτες τροπολογίες.
     Όσον αφορά την τροπολογία που αναφέρεται στον ΟΠΑΠ, με τη συγκεκριμένη τροπολογία η Κυβέρνηση μπορεί να προχωρήσει σε μια παραπέρα εκποίηση των μετοχών του ΟΠΑΠ στους ιδιώτες, μειώνοντας το ποσοστό συμμετοχής της από το 51% στο 34%. Μιλάμε για ουσιαστικό ξεπούλημα του ΟΠΑΠ.
     Η εκποίηση αυτή, βέβαια, γίνεται για εισπρακτικούς λόγους, για την κάλυψη, δηλαδή, των εσόδων του προϋπολογισμού, αλλά θα λειτουργήσει και ως κίνηση διευκόλυνσης προς το κεφάλαιο για την απόκτηση σε επόμενη φάση του πλειοψηφικού πακέτου και της διαχείρισης του ΟΠΑΠ ΑΕ.
     Η διάρκεια της σύμβασης αποκλειστικότητας που έχει ο ΟΠΑΠ ενδέχεται να σχετίζεται με την πορεία οδηγίας της Κομισιόν για την απελευθέρωση της αγοράς υπηρεσιών, στην οποία προβλέπεται και απελευθέρωση της αγοράς τυχερών παιχνιδιών.
     Και πρέπει να τονίσουμε εδώ, κυρίες και κύριοι συνάδελφοι, ότι μιλάμε για την πλέον κερδοφόρα επιχείρηση του χρηματιστηρίου, με συνολικά κέρδη 738,5 εκατομμύρια ευρώ το 2004, παρουσιάζει δηλαδή μιαν αύξηση της κερδοφορίας της κατά 93,6% σε σχέση με το 2003.
     Είμαστε, λοιπόν, αντίθετοι και καταψηφίζουμε και αυτήν την τροπολογία.
     Όσον αφορά την τελευταία τροπολογία, εμείς, κύριε Πρόεδρε, θα ήθελα να θυμίσω ότι ήμασταν αντίθετοι εξ αρχής με το λεγόμενο σχέδιο Οικονομικής Ανασυγκρότησης των Βαλκανίων, θεωρώντας το σαν μιαν ενίσχυση της επέλασης των κεφαλαιούχων στο χώρο των Βαλκανίων, με στόχο την εκμετάλλευση των πλουτοπαραγωγικών πηγών και της εργατικής δύναμης αυτών των χωρών.
     Με αυτήν την έννοια, το αν θα λειτουργήσει, λοιπόν ή όχι αυτή η επιτροπή πολύ λίγο μας ενδιαφέρει, αφού είμαστε αντίθετοι με αυτό το σχέδιο και καταψηφίζουμε και αυτήν την τροπολογία.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
     Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, αρχίζω με τη σειρά που τις έχω μπροστά μου τις τροπολογίες.
     Σε ό,τι αφορά την τροπολογία που αφορά το ΕΣΟΑΒ, θα ήθελα με αφορμή την τροπολογία αυτήν να επισημάνω το εξής γεγονός: σε ερώτηση που κατέθεσα προ καιρού στον αρμόδιο Υφυπουργό, τον κ. Στυλιανίδη, πήρα απάντηση ότι η απορροφητικότητα αυτού του προγράμματος δεν υπερβαίνει το 2,5%, στην ουσία δηλαδή, το πρόγραμμα αυτό δεν λειτούργησε, δεν προχώρησε.
     Δεύτερον, κατά τη συζήτηση του σχετικού σχεδίου εδώ στη Βουλή είχαν διατυπωθεί παρατηρήσεις, κύριε Υπουργέ, και από την πτέρυγα τη δική μας, αλλά και από εσάς, ως Αξιωματική Αντιπολίτευση τότε. Υπάρχει, δηλαδή, και ένα θέμα περιεχομένου του προγράμματος.
     Με την έννοια αυτή εμείς προτείνουμε να γίνει ένας επανασχεδιασμός του όλου προγράμματος, πρώτον, διότι έτσι κι αλλιώς δεν έχει προχωρήσει και δεύτερον, διότι θα είναι μια ευκαιρία να ξαναγίνει μια συζήτηση τι ακριβώς επιδιώκουμε ως χώρα, τι θέλουμε να κάνουμε, ποιες δράσεις προτάσσουμε κλπ..
     Και βεβαίως, έτσι μπορεί να αντιμετωπιστεί και αυτό το φαινόμενο της ενθάρρυνσης μέσω του ΕΣΟΑΒ είτε οικονομικά είτε έστω και ως κλίμα της μετεγκατάστασης ελληνικών επιχειρήσεων στα Βαλκάνια, που έχει δημιουργήσει σοβαρά προβλήματα, ειδικά στη βόρεια Ελλάδα.
     Με αυτήν την έννοια, καταψηφίζουμε την τροπολογία.
     Δεύτερον, σε ό,τι αφορά τον ΟΠΑΠ έχω διατυπώσει και κατά τις ομιλίες μου τις σχετικές παρατηρήσεις. Ανακεφαλαιώνοντας, επισημαίνω ότι υπάρχουν δύο πλευρές. Η μία είναι ότι ιδιωτικοποιώντας τον ΟΠΑΠ περαιτέρω η Κυβέρνηση θα έχει κάποια είσπραξη εφάπαξ, από την άλλη μεριά όμως χάνει, μόνιμα πια, τη δυνατότητα να έχει τα αντίστοιχα έσοδα από τον ΟΠΑΠ.
     Η δεύτερη διάσταση είναι αυτή που είχε θέσει και ο κ. Μάνος με την ομιλία του, ότι ο ΟΠΑΠ εκτός των άλλων είναι και ένα μονοπώλιο. Επομένως η περαιτέρω ιδιωτικοποίησή του οδηγεί ένα δημόσιο μονοπώλιο να γίνει ιδιωτικό μονοπώλιο. Επιμένω όμως και στην πρώτη διάσταση, διότι είναι κάτι, το οποίο θα μας απασχολήσει και στο μέλλον.
     Θα ήθελα να αξιοποιήσω την ευκαιρία και να πω, με αφορμή μία ερώτηση που συζητήσαμε προηγουμένως με τον κ. Φώλια, ότι θα θέλαμε να καλέσουμε την Κυβέρνηση να ζητήσει από ένα ίδρυμα, το ΚΕΠΕ, μία μελέτη -και να κατατεθεί στη Βουλή- σχετικά με τις επιπτώσεις του ΦΠΑ τόσο της αύξησης που έγινε τώρα στο ΦΠΑ, όσο και γενικότερα στη λειτουργία του ΦΠΑ, ως μηχανισμού αναδιανομής εισοδημάτων σε βάρος των πιο αδύνατων κοινωνικών στρωμάτων. 
     Κύριε Πρόεδρε, χθες συζητήσαμε στην αρμόδια Επιτροπή Οικονομικών Υποθέσεων της Βουλής το πρόγραμμα Σταθερότητας και Ανάπτυξης. Ήταν χρήσιμη η συζήτηση, κατά τη γνώμη μου, αλλά νομίζω ότι το πρόγραμμα αυτό θα ήταν καλό να έρθει και στην Ολομέλεια. Υποβάλλω προς εσάς το αίτημα αυτό κατά το άρθρο 79 παράγραφος 8, αν θυμάμαι καλά, του Συντάγματος. 
     Πέρα από το τυπικό μέρος, η οικονομία βρίσκεται σε μία κρίσιμη φάση, υπάρχουν αντικρουόμενες προκλήσεις. Από τη μία υπάρχει το δημόσιο έλλειμμα, από την άλλη υπάρχει μία αναπτυξιακή ύφεση, η οποία δεν πρέπει να μετατραπεί σε κρίση. 
     Με την έννοια αυτή θεωρούμε ότι θα είναι χρήσιμο η Ολομέλεια να δώσει τη δυνατότητα μιας τέτοιας συζήτησης και να δώσει τη δυνατότητα στις πολιτικές δυνάμεις να τοποθετηθούν υπεύθυνα σ’ αυτό το σοβαρό πρόβλημα που αφορά και την οικονομία και την κοινωνία γενικότερα. Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός Οικονομίας και Οικονομικών έχει το λόγο. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θέλω να κάνω μία σύντομη παρέμβαση, με αφορμή κάποιες από τις παρατηρήσεις που έκαναν οι εισηγητές των κομμάτων, αναφορικά με αυτές τις τροπολογίες. 
     Θα ήθελα να ξεκινήσω με μία παρατήρηση από την εισήγηση του εισηγητού της Αξιωματικής Αντιπολίτευσης, ο οποίος μίλησε για καρότα και μαστίγια και διάφορα τέτοια, αναφορικά με την Ευρωπαϊκή Ένωση. 
     Είναι ξεκάθαρο, νομίζω, σε όλους μας -και με την εξαίρεση ενός κόμματος το οποίο δεν επιθυμεί τη συμμετοχή μας στην Ευρωπαϊκή Ένωση- ότι η Ελλάδα συμμετέχει στην Ευρωπαϊκή Ένωση με τη βούλησή της. Η Ευρωπαϊκή Ένωση δεν είναι τσίρκο για να μιλάμε για καρότα και για μαστίγια, η Ευρωπαϊκή Ένωση είναι μία ένωση κρατών και τα κράτη συμμετέχουν με τη δική τους βούληση σε αυτήν την ένωση κρατών. 
     Η συμμετοχή στην Ευρωπαϊκή Ένωση συνεπάγεται και δικαιώματα  -και η Ελλάδα  έχει πολλά δικαιώματα στα πλαίσια της Ευρωπαϊκής Ένωσης και  έχει  εξασφαλίσει πολλά οφέλη από τη συμμετοχή της και πολιτικά και οικονομικά- και υποχρεώσεις και πρέπει να είναι συνεπής σ’ αυτές , κυρίες και κύριοι συνάδελφοι, και  ειδικά στις υποχρεώσεις που αναφέρονται στο Σύμφωνο Σταθερότητας και Ανάπτυξης. Γιατί ένα από τα μεγάλα πλεονεκτήματα που αποκτήσαμε από τη συμμετοχή μας στην Ευρωπαϊκή Ένωση είναι και η συμμετοχή μας στην ΟΝΕ, η οποία όμως συνεπάγεται συγκεκριμένες υποχρεώσεις για τα ελλείμματα που σήμερα είναι πολύ μεγάλα. Αυτή είναι η δυσάρεστη κληρονομιά του παρελθόντος, αυτό είναι που μας υποχρεώνει να καταφύγουμε και σε κάποια μέτρα, τα οποία προσπαθήσαμε να αποφύγουμε, όσο ήταν δυνατόν, αλλά λόγω της δυσάρεστης κληρονομιάς του παρελθόντος δεν μπορούμε να τα αποφύγουμε πλήρως. 
     Θα προτιμούσαμε να μην είχαμε κληρονομήσει αυτά τα ελλείμματα, θα προτιμούσαμε να μην είχαν δημιουργηθεί, να μην είχαν ακολουθήσει αυτήν την εκρηκτική πορεία, ειδικά την τελευταία πενταετία που ανέβαιναν κάθε χρόνο σε σχέση με το ΑΕΠ. 
     Η Ελλάδα από το 2001 και μετά, με βεβαιότητα, δεν εκπληρούσε το κριτήριο του ελλείμματος στο Σύμφωνο Σταθερότητας. Θα προτιμούσαμε να υπήρχε περισσότερος χρόνος για να αντιμετωπίσουμε αυτά τα ελλείμματα και κάναμε μάλιστα ό,τι ήταν δυνατόν για να μπορέσουμε να εξασφαλίσουμε περισσότερο χρόνο. Να τονίσω ότι η Ελλάδα έχει μία διετία, προκειμένου να μειώσει τα ελλείμματα και αυτό επειδή βρίσκεται στα όρια των κανονισμών του Συμφώνου Σταθερότητας και Ανάπτυξης. Εξασφαλίσαμε με πάρα πολύ μεγάλη δυσκολία και πολύ λεπτές διαπραγματεύσεις αυτήν τη διετία. Θα θυμίσω ότι ο πρόεδρος της Ευρωπαϊκής Κεντρικής Τράπεζας βγήκε και είπε ευθέως ότι στην Ελλάδα δεν έπρεπε ποτέ να δοθεί αυτή η διετία. Και χθες η Ευρωπαϊκή Ένωση αξιολόγησε θετικά το πρόγραμμα Σταθερότητας και Ανάπτυξης που έχουμε υποβάλει και το συζητήσαμε και στη Βουλή, όπως είχαμε δεσμευτεί και με πολύ θερμά λόγια. Εμείς δεν επιδιώκουμε τα θερμά λόγια από την Ευρωπαϊκή Ένωση. 
     Επιδιώκουμε τα συγχαρητήρια του ελληνικού λαού.
     Αυτό επιδιώκουμε. Ωστόσο, προκειμένου να αντιμετωπίσουμε τα ελλείμματα, χρειάζονταν και κάποια μέτρα τα οποία δεν είναι ευχάριστα. Ένα από αυτά που συζητούμε σήμερα είναι η αύξηση του ΦΠΑ. Είμαι από εκείνους που πιστεύουν ότι όλοι οι φόροι είναι κακοί. Δεν υπάρχει καλός φόρος. Όλοι οι φόροι έχουν αντιαναπτυξιακή επίπτωση, όλοι οι φόροι έχουν δυσάρεστες κοινωνικές παρενέργειες. Γενικά οι φόροι είναι ένα αναγκαίο κακό, δεν είναι κάτι για το οποίο μπορεί κανείς να μιλά με θετικά λόγια. 
     Ωστόσο από όλους τους φόρους που υπάρχουν, ίσως ο πιο ουδέτερος, ίσως εκείνος με τις λιγότερο αρνητικές παρενέργειες είναι ο Φόρος Προστιθέμενης Αξίας. Είναι ένας φόρος ο οποίος έχει αναλογική επίπτωση σε όλες τις εισοδηματικές κατηγορίες. Είναι ανάλογος με τη δαπάνη που κάνει το κάθε νοικοκυριό. Είναι ένας φόρος που έχει τις μικρότερες δυνατές αντιαναπτυξιακές επιπτώσεις. Δεν επηρεάζει αρνητικά τις εξαγωγές, διότι επιστρέφεται στις εξαγωγές ο ΦΠΑ. 
     Μετά από πολύ περίσκεψη είδαμε όλες τις εναλλακτικές λύσεις, στα πλαίσια μιας συγκεκριμένης στρατηγικής, που για μας λέει ότι πρέπει να μειώσουμε τους φόρους στην επιχειρηματικότητα, να μειώσουμε τους φόρους στις επιχειρήσεις 
     –και το κάναμε- ότι πρέπει να μειώσουμε τη φορολογία στα πιο αδύναμα εισοδηματικά στρώματα, την άμεση φορολογία, που εκεί μπορείς να έχεις κριτήρια -και το κάναμε- ότι θα πρέπει να ενισχύσουμε μέσα από την εισοδηματική πολιτική εκείνους που έχουν τη μεγαλύτερη ανάγκη για αυξήσεις διπλάσιες από τον πληθωρισμό και στις αγροτικές συντάξεις και στο ΕΚΑΣ. 
     Μέσα λοιπόν σε αυτά τα πλαίσια, η λιγότερο δυσάρεστη από όλες τις επιλογές ήταν η επιλογή της αύξησης του Φόρου Προστιθέμενης Αξίας, ακριβώς γιατί είναι ένας φόρος ο οποίος έχει κάποια ουδέτερα, ίσως, αποτελέσματα από άλλους φόρους. 
     Θα ήθελα να καταθέσω στη Βουλή έναν πίνακα με το συντελεστή ΦΠΑ σε όλες τις χώρες της Ευρωπαϊκής Ένωσης. Θα δείτε ότι σε όλες τις χώρες της Ευρωπαϊκής Ένωσης ο συντελεστής του Φόρου Προστιθέμενης Αξίας είναι ιδιαίτερα υψηλός. Και είναι ιδιαίτερα υψηλός γιατί είναι από τους φόρους που έχουν τις λιγότερες στρεβλώσεις. 
     Στο Βέλγιο ο ΦΠΑ βρίσκεται στο 21%, στην Τσεχία βρίσκεται στο 19%, στη Δανία στο 25%, στη Γαλλία στο 19,6%..
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, θέλω πέντε λεπτά ακόμα. 
     …στην Ιρλανδία, που έχει πετύχει αυτό το μεγάλο αναπτυξιακό θαύμα, βρίσκεται στο 21%, στην Ιταλία στο 20%, στην Ουγγαρία στο 25%. Μιλάω για τις χώρες που έχουν σχετικά υψηλό ΦΠΑ. Υπάρχει ένας μέσος όρος στους είκοσι πέντε, της τάξης του 19,4%. Στους δεκαπέντε ο μέσος όρος είναι 19,6%. 
     Δεν είμαστε καθόλου ευτυχείς που αναγκαζόμαστε να ανεβάσουμε το ΦΠΑ κατά μία μονάδα. Ωστόσο από όλες τις επιλογές της φορολογίας που είχαμε, αυτή είναι η επιλογή που έχει τις λιγότερες δυνατές αρνητικές παρενέργειες και γι΄ αυτό, τελικά, μετά από πολλή περίσκεψη και μετά από μεγάλη προσπάθεια που έγινε στις δαπάνες –γιατί η μεγάλη προσπάθεια στον προϋπολογισμό γίνεται στις δαπάνες- εφόσον δεν φτάνουν οι περιστολές των δαπανών, γιατί δεν είναι και εύκολο και οι περιστολές των δαπανών μέσα σε ελάχιστο χρόνο να επιτευχθούν στο σύνολό τους, υποχρεωθήκαμε να προχωρήσουμε σε αυτήν την αναπροσαρμογή. 
     Καταθέτω τον πίνακα, προκειμένου να μοιραστεί στους συναδέλφους.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (Να φωτογραφηθεί ο πίνακας σελ. 129)
     
     
     
     
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έρχομαι τώρα σε ένα άλλο θέμα, στο θέμα που αφορά την περαιτέρω μετοχοποίηση του ΟΠΑΠ. Δεν υπάρχει καμία αμφιβολία ότι ο ΟΠΑΠ είναι μονοπώλιο και θα διατηρήσει τη μονοπωλιακή του θέση για πολλά χρόνια ακόμα, διότι δεν μπορούμε να απελευθερώσουμε τον τζόγο, δεν μπορούμε να αφήσουμε τον τζόγο να αναπτυχθεί. Διότι απελευθέρωση σημαίνει ανάπτυξη. Αν απελευθερώσουμε τον τζόγο, θα έχουμε πολύ περισσότερες αρνητικές παρενέργειες. 
     Η Κυβέρνηση με τη ρύθμιση που έχει καταθέσει, όχι μόνο διασφαλίζει το μονοπώλιο του ΟΠΑΠ αλλά το θωρακίζει πιο αποτελεσματικά, με την πρόβλεψη που γίνεται στη διάταξη που συζητούμε και που σας ζητώ να ψηφίσουμε, δηλαδή με την πρόβλεψη του διορισμού της πλειοψηφίας των μελών του διοικητικού συμβουλίου του Οργανισμού από το ελληνικό δημόσιο. 
     Το ελληνικό δημόσιο θα διατηρήσει το διοικητικό έλεγχο στον ΟΠΑΠ. Για αυτό και είναι ρητή η δέσμευση στη ρύθμιση που έχουμε καταθέσει. 
     Η ενέργειά μας αυτή εξασφαλίζει τα συμφέροντα του ελληνικού δημοσίου και των υπολοίπων μετόχων του ΟΠΑΠ, των πολιτών που εμπιστεύονται τον Οργανισμό και των εργαζομένων στον ΟΠΑΠ και δεν προβλέπεται καμία μεταβολή ούτε στις εργασιακές σχέσεις των εργαζομένων, για τις οποίες μίλησαν κάποιοι συνάδελφοι, αλλά μπορώ να δηλώσω και ρητά ότι με επιλογή του ελληνικού δημοσίου οι εργαζόμενοι θα συνεχίσουν να εκπροσωπούνται στο διοικητικό συμβούλιο του Οργανισμού και μετά τη μετοχοποίηση αυτή. 
     Ειδικά η πολιτική μας για τις μετοχοποιήσεις, όπως γνωρίζετε, είναι μία πολιτική η οποία προσπαθεί να διασφαλίσει –και φάνηκε αυτό με τον τρόπο που κινηθήκαμε στην Εθνική Τράπεζα- στο μέγιστο δυνατό τα συμφέροντα του δημοσίου. Οι μετοχοποιήσεις και οι αποκρατικοποιήσεις γίνονται με απόλυτη διαφάνεια, γίνονται με σχεδιασμό και γίνονται με τρόπους που δεν δημιουργούν αναταραχές στην αγορά και εξασφαλίζουν την καλύτερη δυνατή τιμή για το ελληνικό δημόσιο και την ελάχιστη δυνατή έκπτωση, σε διαδικασίες στις οποίες μπορεί να υπάρχει έκπτωση σε σχέση με την τιμή του χρηματιστηρίου. 
     Έδωσα ένα παράδειγμα, το οποίο θα επαναλάβω, για το πώς έγινε η διαδικασία της πλήρους αποκρατικοποίησης της Εθνικής Τράπεζας από τη δική μας Κυβέρνηση και πώς έγινε το 2003 η διαδικασία της αποκρατικοποίησης της Εθνικής Τράπεζας από την προηγούμενη κυβέρνηση. Η προηγούμενη κυβέρνηση επί εβδομάδες και μήνες είχε προαναγγείλει ότι θα πουλήσει ένα ποσοστό της Εθνικής Τράπεζας στα διεθνή χρηματιστήρια. Αυτό είχε οδηγήσει σε υποτιμητική κερδοσκοπία, είχε οδηγήσει σε μείωση της τιμής της μετοχής, από την εποχή που κυκλοφόρησαν οι πρώτες πληροφορίες, γύρω στο 12%, και όταν αποφάσισε να πουλήσει το ποσοστό το δημόσιο, υπήρξε μία έκπτωση σε σχέση με την τιμή που ίσχυε την προηγούμενη μέρα, της τάξης του 6%. Υπήρχε δηλαδή μία συνολική υποτίμηση της τιμής της μετοχής κατά περίπου 18%. 
     ΚΩΝΣΤΑΝΤΙΝΟΣ ΓΕΙΤΟΝΑΣ:  Χθες στην Επιτροπή Οικονομικών μάς είπατε ότι η έκπτωση ήταν 18% κάτω από την τιμή. Σήμερα μιλάτε για 6%. Αυτοδιαψεύδεστε. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πώς έγινε η διαδικασία από τη δική μας Κυβέρνηση; Χωρίς να κάνουμε καμία προαναγγελία, χωρίς να δημιουργηθεί καμία υποτιμητική κερδοσκοπία. Όταν διαπιστώσαμε ότι με τις αλλαγές που είχε κάνει η νέα διοίκηση της Εθνικής Τράπεζας οι αγορές είχαν δημιουργήσει ένα πολύ θετικό κλίμα για την Εθνική Τράπεζα, η τιμή είχε ανέβει, αποφασίσαμε και κινηθήκαμε ταχύτατα, μέσα σε μία ημέρα καλέσαμε τους συμβούλους, τρεις από τις μεγαλύτερες τράπεζες διεθνώς, το μεσημέρι μίας Τετάρτης, τους κλειδώσαμε σ’ ένα γραφείο στη Γραμματεία Αποκρατικοποίησης, τους πήραμε τα κινητά τηλέφωνα για να μη μπορούν να ειδοποιήσουν κανέναν και τους ζητήσαμε να μας πουν εάν μπορούσαν να μας διασφαλίσουν ότι το ίδιο απόγευμα θα μπορούσε να ξεκινήσει η διαδικασία του βιβλίου προσφορών, ώστε να απεμπλακεί πλήρως το ελληνικό κράτος από την Εθνική Τράπεζα. Και πράγματι η διαδικασία προχώρησε με ελάχιστη έκπτωση, που δεν ξεπέρασε το 2,5%, σε μία συγκυρία όπου η τιμή της Εθνικής Τράπεζας ήταν στο μέγιστο δυνατό και χωρίς να υπάρξει καμία υποτιμητική κερδοσκοπία. Έτσι θα προχωρήσουν και οι υπόλοιπες αποκρατικοποιήσεις, όπου μπορούν να γίνουν μ’ αυτόν τον τρόπο. Χρησιμοποιούμε όλες τις διαδικασίες αποκρατικοποίησης, χωρίς προαναγγελίες αναφορικά με τις εισηγμένες εταιρείες, επιλέγουμε το χρόνο και τη διαδικασία, ώστε να μεγιστοποιήσουμε τα οφέλη για το ελληνικό δημόσιο.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλωρίδης. Θα υπάρχει και για τους Κοινοβουλευτικούς Εκπροσώπους, όπως και για τον Υπουργό, μία μεγαλύτερη άνεση χρόνου. 
     Ορίστε, κύριε Φλωρίδη, έχετε το λόγο.
     ΓΕΩΡΓΙΟΣ ΦΛΩΡΙΔΗΣ:  Ευχαριστώ, κύριε Πρόεδρε.
     Χθες είχα την ευκαιρία, στη συνεδρίαση της επιτροπής, να ευχαριστήσω τον κ. Αλογοσκούφη, γιατί με την υπογραφή του έγραψε τα πιο διθυραμβικά σχόλια για την κατάσταση της οικονομίας που παρέδωσε το ΠΑΣΟΚ στη Νέα Δημοκρατία. Εμείς δεν θα τολμούσαμε ποτέ να γράψουμε τέτοια επαινετικά σχόλια για τον εαυτό μας. Και του είπα χθες ότι αυτήν την έκθεση θα τη γνωστοποιήσουμε σ’ όλο τον ελληνικό λαό, ατομικά στον καθένα πολίτη, για να δει επιτέλους τι λέει η Νέα Δημοκρατία για την οικονομική κατάσταση, την οποία παρέδωσε το ΠΑΣΟΚ: «Υψηλοί ρυθμοί ανάπτυξης, μείωση της ανεργίας, ιδιωτικές και δημόσιες επενδύσεις, η καλύτερη οικονομική δραστηριότητα στην Ευρώπη» λέει ο κ. Αλογοσκούφης στην έκθεση που υπέβαλε μόλις πριν από λίγες μέρες στην Ευρωπαϊκή Επιτροπή. 
     Επίσης είχα την ευκαιρία να του πω ότι τα συγχαρητήρια, τα οποία δέχθηκε από τον κ. Αλμούνια και για τα οποία ήταν χαρούμενος, έρχονται σε αντίθεση με τα συναισθήματα, τα οποία εκφράζουν –υποτίθεται- και ο Υπουργός και ο Πρωθυπουργός και οι συνάδελφοι Βουλευτές αυτές τις μέρες, τα οποία συναισθήματα, εν όψει των μέτρων που λαμβάνονται, είναι συναισθήματα στεναχώριας. 
     Απ’ τη μια μεριά χάρηκαν για τα συγχαρητήρια που πήραν γι’ αυτά τα μέτρα και από την άλλη μεριά δηλώνουν υποκριτικά ότι λυπούνται που πήραν αυτά τα μέτρα. Χαίρεστε ή λυπάστε, λοιπόν, γι’ αυτά τα μέτρα; 
     Βεβαίως, πρέπει να σας θυμίσω –σας το είπε και ο κ. Χριστοδουλάκης χθες- ότι τέτοια συγχαρητήρια η Ευρωπαϊκή Επιτροπή έδινε επί τρία χρόνια στον κ. Μπαρόζο για ό,τι μέτρα έπαιρναν στην Πορτογαλία, αλλά ο κ. Μπαρόζο φρόντισε να δραπετεύσει προς την Ευρωπαϊκή Επιτροπή, πριν δει την πανωλεθρία του κόμματός του που μέσα σε τρία χρόνια από 45% -εξαιτίας τέτοιων μέτρων που παίρνετε και εσείς- κατρακύλησε στο 25% και αφανίστηκε κυριολεκτικά. Δεν μπόρεσαν να τον βρουν τον κ. Μπαρόζο οι κύριοι της επιτροπής, που του έδιναν τρία χρόνια συγχαρητήρια, για να του τα δώσουν μετά την κατάρρευση και την επίτευξη αυτού του εκλογικού αποτελέσματος. Αυτά, λοιπόν, τα συγχαρητήρια να τα περιμένετε και εσείς στο τέλος αυτής της περιόδου.
     Έρχομαι, όμως, αγαπητοί συνάδελφοι, κατευθείαν σε ένα μείζον ζήτημα, το οποίο δεν συζητήθηκε μέχρι τώρα, λόγω του ότι έχει τη μορφή τροπολογίας. Αφορά την υπόθεση της περαιτέρω μετοχοποίησης του ΟΠΑΠ.
      Κυρίες και κύριοι συνάδελφοι, απερίφραστα σας λέω ότι τα αποτελέσματα αυτής της τροπολογίας οδηγούν σε σκανδαλώδεις εξελίξεις. Γίνομαι σαφής. Με αυτήν την τροπολογία ο ΟΠΑΠ θα χάσει το μονοπώλιο. Και να μη μας λέει εδώ, ο κύριος Υπουργός, ότι φρόντισε να διασφαλίσει το μονοπώλιο του ΟΠΑΠ στο θέμα των τυχερών παιχνιδιών, στο θέμα δηλαδή του επίσημου τζόγου, επειδή διατηρεί το δικαίωμα το κράτος να ορίζει το διοικητικό συμβούλιο.
     Θα πρέπει να θυμίσω στον κύριο Υπουργό –αν δεν το ξέρει να το μάθει- ότι το Ευρωπαϊκό Δικαστήριο έχει αποφανθεί το Δεκέμβριο του 2002 στην υπόθεση Γκαμπέλι και εκεί το Ευρωπαϊκό Δικαστήριο έχει πει ότι το μονοπώλιο αυτό μπορεί να διατηρηθεί μόνο, όταν τα κέρδη τα οποία προκύπτουν από τη λειτουργία τέτοιων παιχνιδιών από το κράτος πηγαίνουν για κοινωφελείς σκοπούς.
     Σας λέω, λοιπόν, τώρα, όταν μ’ αυτήν τη μετοχοποίηση, τα κέρδη σε ποσοστό 66% θα πηγαίνουν σε ιδιώτες μετόχους, πείτε μου εσείς, πώς θα σταθεί μία προσφυγή στο Ευρωπαϊκό Δικαστήριο και ποια θα είναι τα αποτελέσματά της. Τα αποτελέσματα θα είναι ότι, επειδή επέρχεται αυτή η ανατροπή, ο τζόγος στην Ελλάδα γίνεται ελεύθερος, η χώρα μετατρέπεται σε χώρα τζόγου. Και θα θέλαμε να έρθει εδώ ο κ. Καραμανλής, ο οποίος είναι ο προϊστάμενος του ΟΠΑΠ με την ιδιότητα του Υπουργού Πολιτισμού, να μας εξηγήσει, πώς από σταυροφόρος εναντίον του τζόγου έχει γίνει σταυροφόρος υπέρ του τζόγου. Διότι αυτό θα προκύψει στην Ελλάδα και μη μας λέτε άλλα εδώ. 
     Και αν αυτό δεν είναι διαπλοκή, να μας εξηγήσετε εσείς τι είναι διαπλοκή, που αυτήν τη στιγμή ένα χρυσοφόρο μονοπώλιο, το οποίο κρατά σε ένα περιορισμένο έλεγχο τη δημιουργία των τυχερών παιχνιδιών στην Ελλάδα, το ανοίγετε τελείως, το παραδίδετε βορά στους ιδιώτες και εσείς περιγράψατε, ποια αρνητικά αποτελέσματα θα υπάρχουν στην ελληνική κοινωνία, ακριβώς με τη μετατροπή της Ελλάδας σε χώρα του απέραντου τζόγου.
     Αγαπητοί συνάδελφοι, έχω την εντύπωση ότι βρισκόμαστε μπροστά, όχι απλώς σε μία σκανδαλώδη ρύθμιση, αλλά μπροστά σε μία πρωτοφανή ρύθμιση που προσβάλλει θεμέλια και λειτουργίες της ελληνικής κοινωνίας, για την υπεράσπιση των οποίων, ο κ. Καραμανλής, ως Αρχηγός της Αντιπολίτευσης, εμφανιζόταν μέγας υπερασπιστής. 
     Ιδού η αποκάλυψη των σεμνών και ταπεινών, με αυτές τις ρυθμίσεις που πηγαίνουν να περάσουν λάθρα. «Ξέρετε δεν έγινε και τίποτα. Το 51% απλώς θα γίνει 34%». Ε, θα γίνει λοιπόν, κύριε Υπουργέ, και αυτό που θα γίνει είναι αυτό που εσείς περιγράψατε ως αρνητικές συνέπειες στη λειτουργία της ελληνικής κοινωνίας.
     Αγαπητοί συνάδελφοι, τα συγχαρητήρια που πήρατε από τον κ. Αλμούνια, προφανώς θα επαναληφθούν και το Σεπτέμβριο, γιατί όπως λέει ο κ. Αλμούνια στην έκθεσή του έχετε δεσμευτεί να πάρετε φορολογικά μέτρα και για το πετρέλαιο. Έχετε επίσης ανακοινώσει ότι θα αυξήσετε τις αντικειμενικές αξίες στα ακίνητα και έχετε δεσμευτεί στον κ. Αλμούνια ότι θα μειώσετε τις επιχορηγήσεις στις αστικές συγκοινωνίες κατά 50.000.000 ευρώ. Για να μπορέσουν, όμως, να λειτουργήσουν οι αστικές συγκοινωνίες, χωρίς τα 50.000.000 ευρώ, πρέπει να κάνουν δύο πράγματα. Ή θα κάνουν απολύσεις, μέθοδο που χρησιμοποιήσατε την περίοδο 1990-1993 ή θα αυξήσουν το κόμιστρο, τα εισιτήρια. Δεν υπάρχει άλλος τρόπος. Και βεβαίως ο ελληνικός λαός περιμένει να δει ποιο από τα δύο θα διαλέξετε. Απολύσεις ή αύξηση των εισιτηρίων; Αυτά είναι τα δεύτερα συγχαρητήρια που θα πάρετε, αλλά είναι το δεύτερο πακέτο συλλυπητηρίων που έρχεται για τον ελληνικό λαό το ερχόμενο φθινόπωρο. 
     Αγαπητοί συνάδελφοι, γιατί μας είπατε ψέματα όταν συζητούσαμε τον Ππροϋπολογισμό το Δεκέμβριο; Όταν σας ρωτήσαμε από πού θα βρείτε τα τρία δισεκατομμύρια πρόσθετα φορολογικά έσοδα που αναγράφετε στον προϋπολογισμό σας, γιατί μας είπατε ότι τα έσοδα αυτά θα τα βρείτε από την ανάπτυξη; Ποια ανάπτυξη που την πήγατε στον πάτο; Δεν ξέρατε τότε ότι δεν υπάρχουν αυτά; Προφανώς το ξέρατε αλλά μας είπατε ψέματα γιατί ο Δεκέμβριος ήταν πριν από το φόβο που σας προκαλούσε η επικείμενη εκλογή του Προέδρου της Δημοκρατίας. Λέει, ψέματα τώρα, άσε να περάσουμε το σκόπελο εκείνο και θα έρθει το πακέτο μετά. Και έτσι έγινε. Και τώρα φέρνετε φορολογικά μέτρα εδώ από τα οποία περιμένετε να εισπράξετε 765.000.000 ευρώ για το 2005 από τον ελληνικό λαό μέσω αυτής της φορολογίας και την ίδια στιγμή με τη μείωση της φορολογίας στα κέρδη των τραπεζών και των επιχειρήσεων για το 2005 κατά τρεις μονάδες θα χάσετε 780.000.000 ευρώ. Δεν θα χορτάσετε ποτέ τις τράπεζες λεφτά και τις μεγάλες επιχειρήσεις; Εάν η κατάσταση είναι δύσκολη, δεν χρειάζεται να σεβαστείτε το Σύνταγμα που λέει ότι οι Έλληνες συμμετέχουν στα φορολογικά βάρη ανάλογα με τις δυνάμεις τους; Και σε αυτήν τη χρονιά που βάζετε περισσότερο φόρο στους εργαζόμενους χρειάζεται αυτήν τη χρονιά να μειώσετε το φόρο στα μεγάλα κέρδη; Αυτήν τη χρονιά βρήκατε να το κάνετε; Έχετε να απαντήσετε τίποτα στον ελληνικό λαό; 
     Χθες απολύσατε το Γενικό Γραμματέα του Υπουργείου Οικονομικών. Γιατί; Γιατί λέει δεν κατάφερε να μαζέψει τα έσοδα. Αυτό που σας λέμε ένα χρόνο τώρα ότι δεν κάνετε, ότι διαλύσατε το σύμπαν τελικά το φορτώσατε σε αυτόν το δυστυχή γενικό γραμματέα και είπατε αυτός φταίει που εμείς διαλύσαμε το κράτος και δεν μαζεύουμε τα έσοδα. 
     Αλλά βεβαίως επειδή μιλήσατε για ΦΠΑ, κύριε Υπουργέ, και είναι επαχθές το μέτρο αλλά είναι ο πιο καθαρός χώρος μπορείτε να μας εξηγήσετε γιατί ο ΦΠΑ όσον αφορά τα έσοδα του δημοσίου τρέχει εδώ και επτά μήνες με 2%, ενώ πρέπει να τρέχει πάνω από 8% με βάση το ονομαστικό ΑΕΠ; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μια μικρή ανοχή παρακαλώ, κύριε Πρόεδρε. 
     Τι γίνεται εδώ; Κάποιοι δεν πληρώνουν. Γιατί δεν πληρώνουν αυτοί οι κάποιοι; Διότι κάποιοι φροντίζουν να μην εισπράξουν. Αυτό το σήμα δώσατε στην αγορά επί ένα χρόνο «παιδιά μην πληρώνετε». Ναι, αλλά ποιοι να μην πληρώνουν αφού τώρα τους καλείται όλους να πληρώσουν τη δική σας ανικανότητα; 
     Κύριε Υπουργέ, φταίει κανένας που δεν ξεκινήσατε ούτε ένα έργο μέσα στο 2000 για ένα ολόκληρο χρόνο; Φταίει κανένας που για να ξεκινήσουν τα έργα θα πάμε Αύγουστο; Ενάμιση χρόνο η Ελλάδα χωρίς την παραμικρή κίνηση στον κατασκευαστικό τομέα; Φταίει κανένας που αφήσατε για ένα, ενάμιση χρόνο τη χώρα χωρίς αναπτυξιακό νόμο; Σας πείραζε αυτός που ήταν; Είχε κάνα δυο διατάξεις, αφήστε τις στην άκρη και κινηθείτε με τον υπόλοιπο αναπτυξιακό νόμο. Φύλλο δεν κουνιέται στις επενδύσεις. 
     Φταίει το ΠΑΣΟΚ μήπως που αφανίσατε φέτος το αγροτικό εισόδημα; Που οι βαμβακοπαραγωγοί θα εισπράξουν μόνο το κόστος παραγωγής; Που οι καπνοπαραγωγοί φέτος πουλάνε τα καπνά τους τα βιρτζίνια για 20 λεπτά ενώ πέρσι πούλησαν 60 και 70 λεπτά και πρόπερσι που ήταν η τελευταία χρονιά η δική μας Απρίλιος 2003 πούλησαν 1,10 ευρώ; 
     Και δεν μου λέτε, κύριε Αλογοσκούφη, όλη αυτή η εξυπνάδα που μας είπατε περί των φθηνών καπνών που εισάγονται, μπορείτε να μας πείτε εδώ σήμερα αν θα οδηγήσει στην αύξηση των τιμών που πουλάνε οι Έλληνες καπνοπαραγωγοί; Πηγαίνετε στο Αγρίνιο, στο Κιλκίς και στην Ξάνθη για να τους πείτε ότι φέτος θα πουλήσετε ακριβότερα. Φέτος όλη αυτή η λαίλαπα των εμπόρων και των μεσαζόντων των δικών σας ανθρώπων τους οδηγεί να αγοράζουν τα καπνά 20 λεπτά την ίδια ώρα που οι ίδιοι άνθρωποι από τα διπλανά Σκόπια τα βιρτζίνια τα αγοράζουν 1,50 ευρώ το κιλό. Ενάμισι ευρώ δεκαπέντε χιλιόμετρα μακριά από το Πολύκαστρο στο Κιλκίς, 20 λεπτά στο Πολύκαστρο του Κιλκίς η καπνική «Μιχαηλίδης» που δουλεύει για λογαριασμό της «PHILIP MORRIS». Δεν τα ξέρετε αυτά; 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Φλωρίδη. 
     ΓΕΩΡΓΙΟΣ ΦΛΩΡΙΔΗΣ: Ή δεν ξέρετε, κύριε Υπουργέ, ότι έτσι θα αφανίσετε και την ελληνική καπνοβιομηχανία, γιατί φορολογείτε τα φθηνά τσιγάρα που παράγει η ελληνική καπνοβιομηχανία και γίνεται ανταγωνιστική; 
     Πρώτη φορά ακούσατε την άποψη όπως μας λέτε στην εισηγητική σας έκθεση «δεν λειτουργεί ο ανταγωνισμός». Πρώτη φορά ακούσαμε να ενοχλείται κυβέρνηση που υπάρχουν χαμηλές τιμές και θέλει να αυξήσει τις τιμές η κυβέρνηση του ανταγωνισμού, που νοιάζεται για τον ανταγωνισμό. Έτσι γράφει μέσα στην έκθεσή του ο κ. Αλογοσκούφης στην τροπολογία που συζητάμε, αγαπητοί συνάδελφοι. 
     ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, παρακαλώ τελειώστε.
     ΓΕΩΡΓΙΟΣ ΦΛΩΡΙΔΗΣ: Τελειώνω με μια φράση, κύριε Πρόεδρε, και ευχαριστώ για την ανοχή σας. 
     Κύριε Υπουργέ, ζητήσατε χθες συναίνεση για τις μεγάλες δύσκολες –επώδυνες μεταρρυθμίσεις που θα ακολουθήσουν. Σας κάλεσα να μας πείτε και σε ποια πεδία. Το αποφύγατε. Επειδή όμως αυτό το προανήγγειλε ο κ. Μητσοτάκης που θα κάνετε τις μεταρρυθμίσεις έχω να σας πω το εξής εκ μέρους του ΠΑΣΟΚ: Δεν πιστεύω να είστε τόσο αφελής να πιστεύετε ότι το ΠΑΣΟΚ θα συναινέσει σε μεταρρυθμίσεις που ονομάζετε εσείς όλες εκείνες τις βίαιες ενέργειες σαν και αυτές που βλέπουμε να κάνετε τώρα εναντίον των εργαζομένων;
     Μέχρι τώρα πλήττετε συστηματικά το εισόδημα των εργαζομένων. Τώρα ετοιμάζεσθε να πλήξετε και τα ασφαλιστικά τους δικαιώματα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, ευχαριστούμε πολύ, ολοκληρώσατε.
     ΓΕΩΡΓΙΟΣ ΦΛΩΡΙΔΗΣ: Εμείς, λοιπόν, σας λέμε από τώρα κατηγορηματικά «όχι», κύριε Υπουργέ. Δεν πρόκειται να συναινέσουμε σε πολιτικές και προτάσεις που θίγουν εισόδημα, ασφαλιστικά δικαιώματα, εργασιακά δικαιώματα των εργαζομένων. Αυτό βγάλτε το από το μυαλό σας!
     (Διαμαρτυρίες από την πτέρυγα της Νέας Δημοκρατίας)
     ΣΟΦΙΑ ΒΟΥΛΤΕΨΗ: Το χρόνο δεν τον έχετε δει; 
     ΓΕΩΡΓΙΟΣ ΦΛΩΡΙΔΗΣ: Εμάς θα μας βρείτε μαζί με τους εργαζομένους απέναντι στις πολιτικές που απεργάζεσθε εναντίον τους.
     ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, παρακαλώ ολοκληρώστε. Υπερέβητε κάθε όριο χρονικής ανοχής.
     (Διαμαρτυρίες από την πτέρυγα της Νέας Δημοκρατίας)
     ΓΕΩΡΓΙΟΣ ΦΛΩΡΙΔΗΣ: Τελείωσα, κύριε Πρόεδρε.
     Και βέβαια μπορείτε να μας πείτε πλέον σ’ αυτές τις μεταρρυθμίσεις ποιος θα πληρώσει;
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Φλωρίδη. 
     Ο κύριος Υπουργός έχει το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ήμουν ιδιαίτερα σκληρός χθες με τον Αρχηγό της Αξιωματικής Αντιπολίτευσης όταν είπα ότι συμπεριφέρθηκε ως νεοφερμένος στην πολιτική ζωή αυτού του τόπου, διότι σήμερα ο Κοινοβουλευτικός του Εκπρόσωπος τον ξεπέρασε. Τον ξεπέρασε σε λαϊκισμό, τον ξεπέρασε σε μικροπολιτική, τον ξεπέρασε σε κινδυνολογία.
     Είναι εξαιρετικά απογοητευτικό ότι η Αξιωματική Αντιπολίτευση στο σύνολό της δεν συναισθάνεται τις τεράστιες ευθύνες της για την κατάσταση στην οποία έχει οδηγηθεί η οικονομία της χώρας και γενικότερα η χώρα.
     (Χειροκροτήματα από την πτέρυγα της Νέας Δημοκρατίας)
     Δεν τη συναισθάνεται και αυτό είναι εξαιρετικά δυσάρεστο και δυσοίωνο για το μέλλον.
     Δεν αισθάνθηκε την ανάγκη να πει ούτε μία συγγνώμη ο κ. Φλωρίδης, ο οποίος επί χρόνια διακονούσε στο Γενικό Λογιστήριο του Κράτους κρύβοντας τα ελλείμματα και τα χρέη. Την ώρα που τα έβλεπε να φουσκώνουν, την ώρα που τα έβλεπε να μεγαλώνουν, τα έκρυβε ο κ. Φλωρίδης προσωπικά. Ο κ. Παπανδρέου ας πούμε ότι ταξίδευε στο εξωτερικό ως Υπουργός Εξωτερικών, ο κ. Φλωρίδης όμως ήταν εδώ και ήξερε τι γινόταν. 
     Και σήμερα έρχεται ως καινούργιος σε αυτήν τη χώρα να καταγγείλει. Να καταγγείλει τι; Την οικονομική κατάσταση την οποία δημιούργησε αυτός και οι συνεργάτες του και οι ομόλογοί του στο κόμμα του! Δεν αισθάνθηκε την ανάγκη να πει ούτε μία συγγνώμη ούτε για το δημοσιονομικό εκτροχιασμό ούτε για τα προβλήματα που έχουν δημιουργηθεί στην ανάπτυξη ούτε για τα προβλήματα που έχουν δημιουργηθεί στην ανταγωνιστικότητα.
     Εμείς λέμε την αλήθεια στον ελληνικό λαό και του λέμε τι χρειάζεται για να αντιμετωπίσουμε αυτά τα προβλήματα. Η πολιτική μας αποδίδει. Έχουμε συγκεκριμένες προτεραιότητες, τις έχουμε αναλύσει και σε αυτήν την Αίθουσα πολλές φορές. Συνεχώς έρχομαι και ενημερώνω και την Επιτροπή Οικονομικών Υποθέσεων και την Ολομέλεια για το τι κάνουμε και τι πρέπει να γίνει από εδώ και μπρος.
     Θα ήθελα να δώσω μια τελευταία απάντηση στο ζήτημα που έθεσε ο κ. Φλωρίδης για τον ΟΠΑΠ. Δεν είναι η μοναδική νομική γνώμη που υπάρχει στην Ελλάδα η δική σας, κύριε συνάδελφε. Έχουμε πάρει νομικές συμβουλές και το μονοπώλιο του ΟΠΑΠ με τον τρόπο που νομοθετούμε διασφαλίζεται, ενώ παράλληλα δίνεται η δυνατότητα να μπουν και άλλοι επενδυτές στον ΟΠΑΠ και να εξασφαλίσει το δημόσιο μία μικρότερη συμμετοχή σε μια πολιτική των αποκρατικοποιήσεων, την οποία το κόμμα σας, όταν δεν πάσχει από διχασμό προσωπικότητας, όπως αυτές τις τελευταίες ημέρες, και το ίδιο είχε προωθήσει. 
     Δεν μπορώ να καταλάβω, ο κ. Χριστοδουλάκης έλεγε πριν από λίγες μέρες να πουλήσουμε περισσότερα, να κάνουμε περισσότερες αποκρατικοποιήσεις. Σήμερα ο κ. Φλωρίδης αποφάσισε ότι πρέπει να κάνουμε λιγότερες αποκρατικοποιήσεις.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Δεν έλεγα αυτό. Μη διαστρεβλώνετε αυτά που είπα.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αποφασίστε μεταξύ σας, συνεννοηθείτε! Αποφασίστε ποια είναι η πολιτική σας για τις αποκρατικοποιήσεις, να μας την πείτε για να την ξέρουμε και εμείς.
     Γιατί, πράγματι, εμείς επιδιώκουμε και θα συνεχίσουμε να επιδιώκουμε και να λέμε για τις μεγάλες μεταρρυθμίσεις που χρειάζεται η χώρα –και χρειάζεται πολλές μεγάλες μεταρρυθμίσεις και τις ξέρετε και εσείς και τις ξέρουμε και εμείς- ότι χρειάζεται μια ευρύτερη συναίνεση. Όπου μπορούμε να συμφωνήσουμε, δεν καταλαβαίνω γιατί πρέπει να υπάρχουν τεχνητές διαφωνίες. Όπου δεν μπορούμε να συμφωνήσουμε, η Κυβέρνηση με τις επιλογές της και με το πρόγραμμά της προχωρά και ακολουθεί την πολιτική της.
     Υπάρχουν ωστόσο –και θα το επαναλάβω και σήμερα στην Ολομέλεια- μεταρρυθμίσεις οι οποίες ξεπερνούν τη συναίνεση που μπορεί να εξασφαλίσει από μόνη της μια κυβέρνηση. Χρειάζεται, εκεί όπου υπάρχει αυτή η ανάγκη, να ομονοήσουμε, να καθίσουμε να συνεννοηθούμε ποιες είναι αυτές οι μεταρρυθμίσεις -εγώ δεν ονομάτισα καμία μεταρρύθμιση- να συνεννοηθούμε ποιες είναι αυτές που πρέπει να γίνουν, πώς πρέπει να γίνουν, με τι χρονοδιαγράμματα, διότι υπάρχουν ζητήματα στα οποία για να εξασφαλισθεί η συναίνεση πρέπει να ομονοήσουν τουλάχιστον τα δύο μεγάλα κόμματα.
     Και θα το επαναλάβω: η Βουλή είναι ο χώρος που γίνεται ο πολιτικός διάλογος. Να συνεννοηθούμε, λοιπόν ή στα πλαίσια της Επιτροπής Οικονομικών Υποθέσεων ή στα πλαίσια μιας άλλης ειδικής επιτροπής στη Βουλή, να γίνει μια διακομματική συζήτηση για τις μεγάλες μεταρρυθμίσεις που χρειάζεται ο τόπος για τα επόμενα δέκα-είκοσι χρόνια. Εκεί που μπορεί να υπάρξει σύμπτωση και σύγκλιση απόψεων να μπορέσουμε να προχωρήσουμε, γιατί αλλιώς ο χρόνος τρέχει και θα είναι πολύ αργά σε μερικά χρόνια να λύσουμε μερικά από τα προβλήματα που αντιμετωπίζει σήμερα η χώρα.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Φλωρίδης έχει το λόγο.
     Παρακαλώ όμως να κινηθείτε στα πλαίσια του χρόνου που θα θέσουμε, κύριε Φλωρίδη. 
     ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε.
     Κύριε Υπουργέ, η δική μου νομική άποψη ή η δική σας ή όποιων, εν πάση περιπτώσει, εγκρίτων νομικών στην Ελλάδα, ξέρετε έχει ελάχιστη επίπτωση στην υπόθεση αυτή. Σε μία χώρα που ζει στο ευρωπαϊκό περιβάλλον, το νομικό της πεδίο προσδιορίζεται κυρίως για τέτοια ζητήματα από το τι λέει το Ευρωπαϊκό Δικαστήριο εν τέλει. 
     Σας είπα προηγουμένως για την υπόθεση Γκαμπέλ. Είναι μια απόφαση του Δεκεμβρίου του 2002. Το Ευρωπαϊκό Δικαστήριο, λοιπόν, που δίκασε μια υπόθεση για το ζήτημα των μονοπωλίων των τυχερών παιχνιδιών, ξεκαθάρισε αυτά που σας είπα: Ότι το μονοπώλιο δικαιολογείται μόνο στην περίπτωση που η πλειοψηφία των κερδών πηγαίνει για κοινωνικούς σκοπούς. Όταν η πλειοψηφία των κερδών δεν πηγαίνει για κοινωνικούς σκοπούς και πάει στους ιδιώτες, δεν υπάρχει μονοπώλιο.
     Σας λέω ότι ανεξάρτητα από το τι λέω εγώ ή το τι λέτε εσείς, το Ευρωπαϊκό Δικαστήριο με την πιο απλή προσφυγή θα τελειώσει το ζήτημα του μονοπωλίου στην Ελλάδα με τη ρύθμιση την οποία κάνετε τώρα. 
     Επομένως το ζήτημα δεν είναι απλό και μην υπεκφεύγετε. Δεν είναι νομική εσωτερική συζήτηση η υπόθεση αυτή. 
     Τώρα, όσον αφορά την αλήθεια και τα ψέματα, μια φράση μόνο έχω να σας πω, κύριε Υπουργέ. Τα ψέματα  βρίσκονται διαρκώς στα λόγια της Κυβέρνησής σας. Η αλήθεια βρίσκεται διαρκώς στις πράξεις της Κυβέρνησής σας. Και από τον ελληνικό λαό θα κριθείτε τελικά όχι γι΄ αυτά τα οποία λέτε, αλλά γι΄ αυτά τα οποία κάνετε. Κι αυτά τα οποία κάνετε είναι ή εντάσσονται σε μια πολιτική …
     ΑΘΑΝΑΣΙΟΣ ΜΠΟΥΡΑΣ: Για την ταμπακέρα να μας πείτε, κύριε Φλωρίδη.
     ΓΕΩΡΓΙΟΣ ΦΛΩΡΙΔΗΣ: … η οποία πλήττει ευθέως και διαρκώς τα λαϊκά εισοδήματα και η οποία ενισχύει ευθέως και διαρκώς τα μεγάλα εισοδήματα και τα μεγάλα συμφέροντα.
     Η τελευταία απόδειξη της μέχρι τούδε πολιτικής σας είναι η ρύθμιση για τον ΟΠΑΠ, που είναι η αποθέωση της διαπλοκής στην Ελλάδα. Αυτή είναι η ρύθμιση του ΟΠΑΠ.
     ΑΝΔΡΕΑΣ ΛΥΚΟΥΡΕΝΤΖΟΣ: Έλεος! Όχι και διαπλοκή σε εμάς!
     ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, μη σας ζορίζει αυτό. Δεν υπάρχουν δεδομένοι στο χώρο της διαπλοκής ότι ξέρετε, αυτός είναι, ο άλλος δεν είναι. Ο καθένας κρίνεται από τις πράξεις του και από τις πολιτικές του ενέργειες.
     ΑΝΔΡΕΑΣ ΛΥΚΟΥΡΕΝΤΖΟΣ: Δεν το δεχόμαστε.
     ΠΡΟΕΔΡΕΥΩΝ (Γεώργιος Σούρλας):  Παρακαλώ πολύ, κύριε συνάδελφε. 
     ΓΕΩΡΓΙΟΣ ΦΛΩΡΙΔΗΣ: Λοιπόν, εδώ βρισκόμαστε μπροστά σε ένα τεράστιο σκάνδαλο. Σας εξήγησα την άποψή μου, γιατί είναι τεράστιο σκάνδαλο και βεβαίως επ’ αυτού ο ελληνικός λαός θα κρίνει μαζί με όλα τα υπόλοιπα.
     Αλλά πρέπει, επιτέλους,  να δώσετε μια απάντηση στον κόσμο γιατί φέτος με τη φορολογία χαρίζετε στους μεγάλους και χάνετε απ’ αυτούς 780.000.000 ευρώ. Αυτά που χάνετε προς αυτούς είναι τα χρήματα που βάζετε για να εισπράξετε από τον απλό κόσμο. 
     Αν το απαντήσετε αυτό πειστικά, τότε δεν έχετε κανένα πρόβλημα με το λαό. Δεν είναι θέμα αν έχετε πρόβλημα με εμάς. Δεν χάλασε ο κόσμος αν εμείς σας κάνουμε κριτική. Το ζήτημα είναι τι λέει ο κόσμος. Επειδή αυτά τα μέτρα θα τα πληρώσει ο κόσμος, όπως και τα επόμενα για τα οποία δεσμεύτηκε και ο κ. Αλογοσκούφης και τα εξήγγειλε ήδη –αυτά που έρχονται για το πετρέλαιο, για τα εισιτήρια, για τις αντικειμενικές αξίες- τότε ο ελληνικός λαός θα δει την αλήθεια και το ψέμα. Γιατί δεν γίνεται κανένας κεντρώος, αγαπητοί συνάδελφοι, όταν πάει να κάνει μνημόσυνο στους τάφους των Βενιζέλων και την ίδια στιγμή εκφωνεί τον επικήδειο για τον ελληνικό λαό!
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, σήμερα συζητούμε και πάλι την επίμαχη τροπολογία για το Φόρο Προστιθέμενης Αξίας, η οποία θα έχει οδυνηρές συνέπειες για την ανάπτυξη, για τον πληθωρισμό, για το διαθέσιμο εισόδημα των καταναλωτών. Και όχι μόνο αυτό, αλλά αποτελεί ουσιαστικά μια ομολογία αποτυχίας της Κυβέρνησης όχι μόνο σε σχέση με τις προεκλογικές της δεσμεύσεις αλλά και σε σχέση με πρόσφατα μέτρα τα οποία πήρε. 
     Δεν είναι τίποτε άλλο αυτή η ρύθμιση την οποία έχουμε μπροστά μας, παρά μια προσπάθεια απεγνωσμένη να αντισταθμίσει τις απώλειες τις οποίες είχε από την έκπτωση στο φόρο τον οποίο έκανε στα επιχειρηματικά κέρδη.
     Δεν πρέπει πια να κρύβεται η Κυβέρνηση και να λέει ότι η μείωση της φορολογίας των κερδών έγινε επειδή διαπνέεται από αναπτυξιακά κίνητρα, διότι αν ήταν αυτός ο σκοπός της, θα είχε αφήσει αφορολόγητα τα αποθεματικά των επιχειρήσεων, έτσι ώστε να κάνουν επενδύσεις, να αυξάνουν την απασχόληση, όπως τα είχαμε διαμορφώσει τα τελευταία χρόνια.
     Δεν θέλει η Κυβέρνηση να ωφελήσει τις επιχειρήσεις που επενδύουν, που αυξάνουν τις θέσεις εργασίας. Θέλει να ωφελήσει αυτούς οι οποίοι παίρνουν τα κέρδη, ανεξάρτητα από το αν τα επενδύουν ή όχι.
     Σύμφωνα με την έκθεση του Γενικού Λογιστηρίου, η ωφέλεια την οποία προσδοκά να εισπράξει η Κυβέρνηση από όλους τους καταναλωτές της επικράτειας από το Φόρο Προστιθέμενης Αξίας, σε ετήσια βάση θα είναι 800.000.000 και φέτος –επειδή ξεκινάει, τον Απρίλιο- θα είναι μόλις 600.000.000 ευρώ.
     Απ’ αυτά, θα πρέπει να αφαιρέσει κανείς τα 100.000.000, 120.000.000 ευρώ, τα οποία θα πάνε σε επιστροφές ΦΠΑ στις εξαγωγές. Πιστέψτε με, πρέπει να αφαιρέσει άλλα τόσα περίπου, επειδή ακόμα δεν έχουν προσαρμοστεί οι περισσότερες ταμειακές μηχανές και θα περάσει άλλος ένας μήνας χωρίς η Κυβέρνηση να έχει αυτήν τη δυνατότητα, χώρια από τη φοροδιαφυγή.
     Άρα, στην καλύτερη των περιπτώσεων, αν όλα λειτουργήσουν άψογα, η Κυβέρνηση θα εισπράξει φέτος περίπου 350.000.000 ευρώ, ακριβώς ένα προς ένα το ποσό των φορολογικών ελαφρύνσεων που κάνει στα διανεμημένα κέρδη. 
     Μ’ αυτόν τον τρόπο, όμως, υποσκάπτεται όχι μόνο η επενδυτική διάθεση των επιχειρήσεων, αφού είναι καλύτερα να διανέμουν κέρδη παρά να τα επενδύουν, αφού καταργήθηκαν τα αφορολόγητα αποθεματικά, αλλά υποσκάπτεται και η αγοραστική δύναμη του Έλληνα καταναλωτή. Το τελικό αποτέλεσμα είναι χαμηλότερη ανάπτυξη, μεγαλύτερη ανεργία.
     Η Κυβέρνηση πολύ σύντομα θα βρεθεί στη δυσάρεστη θέση –κατ’ αυτήν, -διότι όλα πια γίνονται με ψυχολογικούς όρους- να ξαναπάρει μέτρα και να ξαναπάρει μέτρα, ουσιαστικά αποκαλύπτοντας την κρυφή ατζέντα την οποία έχει, με μοναδικό στόχο τη δυσφήμιση των προηγούμενων διακυβερνήσεων και την ακύρωση των δικών της προεκλογικών δεσμεύσεων.
     Η τροπολογία που συζητάμε σήμερα είναι μία πεντακάθαρη απόδειξη αλλαγής και διάψευσης της ίδιας της Κυβέρνησης σε σχέση μ’ αυτά που έλεγε πριν από τρεις μήνες σ’ αυτήν την Αίθουσα. 
     Το Πρόγραμμα Σταθερότητας και Ανάπτυξης αποτελεί, επίσης, μία διάψευση της Κυβέρνησης, η οποία επιτέλους παραδέχεται, όπως ρητά αναφέρει, ότι το 2003 παρέλαβε μία οικονομία, όπου ανθούσε η ανάπτυξη στα υψηλότερα επίπεδα της τελευταίας δεκαετίας, όπου υπήρξαν θετικές εξελίξεις στην αγορά εργασίας, όπου ο πληθωρισμός ήταν 3,4% και αυτό οφειλόταν κυρίως στην αύξηση της αγοραστικής δύναμης, όπου αυξάνονταν με εντυπωσιακούς ρυθμούς οι ιδιωτικές και δημόσιες επενδύσεις.
     Αυτά δεν τα λέει κανένας φανατισμένος ΠΑΣΟΚος, αλλά τα λέει η υπογραφή του Υπουργού Οικονομικών που βρίσκεται σήμερα στην Αίθουσα, διότι η Κυβέρνηση υποχρεώθηκε να αναγνωρίσει ότι άλλες είναι οι συκοφαντίες και οι καταγγελίες τις οποίες κάνει για εσωτερική κατανάλωση και άλλο είναι τα πραγματικά στοιχεία της οικονομίας που παρέλαβε το 2003, τα οποία πρέπει να παρουσιάσει στις Βρυξέλλες.
     Έκανε όμως και μία άλλη διάψευση σήμερα ο Υπουργός Οικονομικών πολύ ενδιαφέρουσα. Μόλις χθες, πριν από λίγες ώρες, μιλώντας στην Επιτροπή Οικονομικών και θέλοντας να δυσφημίσει τις διαρθρωτικές αλλαγές που έκανε η Κυβέρνηση του ΠΑΣΟΚ, είπε –και έχω μπροστά τα δικά του τα λόγια- ότι όταν έγινε η μετοχοποίηση της Εθνικής, το Σεπτέμβριο του 2003, κατά 11% του συνολικού κεφαλαίου, το δημόσιο πούλησε με τεράστια έκπτωση από την τιμή που υπήρχε, 18% περίπου, συγκρίνοντάς την με το 2% που είπε ότι πέτυχε ο ίδιος.
     Σήμερα, όμως, είδαμε να το αποσύρει και αυτό, να μιλά με τα πραγματικά στοιχεία του 6% έκπτωσης που ήταν απόλυτα φυσιολογική, με τα πολύ διαφορετικά δεδομένα της αγοράς εκείνη την εποχή, αλλά και με το τριπλάσιο σε μέγεθος πακέτο, το οποίο μετοχοποιήθηκε τότε.
     Εγώ δέχομαι ευπρόσδεκτα τη σημερινή διάψευση και πρέπει να σας συγχαρώ, διότι έχετε πετύχει μία τρομερή παραγωγικότητα στο χρόνο των διαψεύσεών σας. Τρεις μήνες σας πήρε να διαψεύσετε τις δεσμεύσεις σας για το ΦΠΑ, ένα χρόνο σας πήρε να διαψεύσετε τις καταγγελίες και τις συκοφαντίες για την κατάσταση της οικονομίας το 2003, ενώ σας πήρε μόλις μία ημέρα για να διαψεύσετε αυτά τα οποία με απαράδεκτο τρόπο καταγγείλατε χθες.
     Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή ο κ. Χριστοδουλάκης τελεί εν συγχύσει, ό,τι είπα χθες στην επιτροπή για την αποκρατικοποίηση της Εθνικής, το είπα ακριβώς και σήμερα στη Βουλή. Υπήρξε μία πτώση 12% τους μήνες που προηγήθηκαν από την προαναγγελία της αποκρατικοποίησης μέχρι του να γίνει αυτή η μετοχοποίηση, και μια επιπλέον έκπτωση 6%. Έτσι φθάσαμε σε μία συνολική έκπτωση από τη διαδικασία που ακολουθήσατε να προαναγγέλλετε τις μετοχοποιήσεις, να υπάρχει υποτιμητική κερδοσκοπία, 18%. Αυτό είπα χθες, αυτό είπα και σήμερα. Αν εσείς θέλετε να καταλαβαίνετε διαφορετικά πράγματα, δικαίωμά σας, καταλαβαίνω τη σύγχυση στην οποία βρίσκεστε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η κ. Βούλτεψη έχει το λόγο.
     ΣΟΦΙΑ ΒΟΥΛΤΕΨΗ: Πιστεύω, κύριε Πρόεδρε, ότι ακούγονται πολύ τρομερά πράγματα σ’ αυτήν την Αίθουσα αυτές τις ημέρες. Οι κατασκευαστές του ψεύδους κατηγορούν τη Νέα Δημοκρατία για ψέματα. Αλλά ξέρετε, όπως λένε, ότι ο ψεύτης είναι το ίδιο ασφαλής όσο και ο πιο έντιμος άνθρωπος που δεν λέει ποτέ του ψέματα. Φωνάζει τόσο πολύ, που ο κόσμος λέει «δεν μπορεί, αλήθεια θα λέει».
     Φαίνεται, κύριε Πρόεδρε, ότι το γλειφιτζούρι της εξουσίας είναι πάρα πολύ γλυκό για το ΠΑΣΟΚ και έχει βρει υποκατάστατα σε καραμέλες. Ακούσαμε την καραμέλα για την απογραφή, τώρα ακούμε μια άλλη καραμέλα την προσπάθεια την προπαγανδιστική απέναντι στο λαό να φανεί αναξιόπιστη η Νέα Δημοκρατία. Επαναλαμβάνουν, λοιπόν, ότι η Νέα Δημοκρατία δεν κάνει αυτά που υποσχέθηκε. 
     Εμείς δεν υποσχεθήκαμε, κύριοι συνάδελφοι, σοσιαλισμό στις 8 του Μάρτη και ούτε καν υποσχεθήκαμε όλες τις λύσεις στις 8. Και βεβαίως το σοσιαλισμό που υποσχεθήκατε εσείς στις 18.10.1981 δεν τον είδαμε ποτέ. Πολύ σοσιαλιστικά διευρύνθηκε το χάσμα των ανισοτήτων, οι πλούσιοι έγιναν πλουσιότεροι, πολύ σοσιαλιστικά, οι φτωχοί έγιναν φτωχότεροι πάλι σοσιαλιστικά, δυόμισι εκατομμύρια Έλληνες ζουν στα όρια της φτώχειας, αλλά η Ελλάδα, όμως, είναι πρώτη σε καταθέσεις στην Ελβετία. Και δεν πιστεύω να έχει τις καταθέσεις ο τελευταίος συνταξιούχος, τον οποίον εσείς ξαφνικά τώρα υπερασπίζεστε.
     Υπάρχει και μια άλλη καραμέλα: η περί ανικανότητας να κυβερνήσουμε. Εμείς λέτε ότι έχουμε τη συνταγή, ενώ εσείς δεν ξέρετε. Υπάρχει επίσης μια «πολυξεροσύνη». Μα, από την πολύ ικανότητα και την «πολυξεροσύνη» οι ΔΕΚΟ είναι καταχρεωμένες και το 2003 είχαν χρέη 11.000.000.000 ευρώ με εγγύηση του ελληνικού δημοσίου; Ή από τη δική σας πολύ μεγάλη ικανότητα, εκείνο το πρώτο εφεύρημα της κυβέρνησης του ΠΑΣΟΚ, ο Οργανισμός Ανασυγκρότησης Επιχειρήσεων, έκλεισε δέκα χρόνια μετά με ένα τρισεκατομμύριο δραχμές κόστος για τον ελληνικό λαό, χωρίς βέβαια να ανασυγκροτήσει τίποτα;
     Υπάρχει και η καραμέλα της ισχυρής οικονομίας. Αλλά εδώ πρέπει να μας πείτε αν είναι αλήθεια ή ψέματα ότι το δημόσιο χρέος είναι πάνω από 200.000.000.000 ευρώ, αν είναι αλήθεια ή ψέματα ότι αυτή η ισχυρή οικονομία παρ’ όλα αυτά επιβάλλει στη χώρα να δανείζεται κάθε χρόνο 35.000.000.000 ευρώ -κοντεύουμε δηλαδή να χρωστάμε σε όσους μιλάνε όλες τις γλώσσες της Βαβέλ- αν, εν πάση περιπτώσει, ο δανεισμός του κράτους, των επιχειρήσεων και των νοικοκυριών είναι στο 200% του ΑΕΠ που δεν το αντέχει επισήμως αυτό το νούμερο και αν είμαστε όλοι σε μια ιδιότυπη ομηρία στο τραπεζικό σύστημα από το κράτος μέχρι τον τελευταίο καταναλωτή.
     Βέβαια τώρα ανακαλύπτονται όλα και ανακαλύπτονται και από τα παπαγαλάκια, η ακρίβεια, η φορολογία, η φτώχεια, λες και δεν γίνονταν αυξήσεις παλιά. Και ενώ αποδεδειγμένα με στοιχεία της προηγούμενης κυβέρνησης οι μεγαλύτερες αυξήσεις, η μεγαλύτερη έκρηξη έγινε από το Δεκέμβριο του 2000 ως το Δεκέμβριο του 2003 όπου οργίαζαν οι μεσάζοντες και η μαφία του τελάρου. Αλλά τότε δεν είδαμε να γίνεται τόση φασαρία και να βομβαρδίζεται η κοινή γνώμη με όλη αυτήν την κινδυνολογία. 
     Κάνετε μεγάλη φασαρία για τους φόρους. Μα, οι φόροι από το 1995 ως το 2000 αυξήθηκαν κατά 350%. Δεν θυμάμαι να έγινε τόσο μεγάλη φασαρία στα κανάλια και τόση κινδυνολογία εκείνη την εποχή. Με την τρομοκρατία, με τα τσερόκια και τις κουκούλες βομβαρδίζατε τον ελληνικό λαό εκείνη την εποχή και έχει ευθύνη και ο σημερινός Κοινοβουλευτικός Εκπρόσωπος για εκείνη την περίοδο.
     Όσο για τους έμμεσους φόρους, που τους θυμηθήκατε τώρα, σας θυμίζω ότι το 2002 το 40,5% των συνολικών φορολογικών εσόδων προερχόταν από τους έμμεσους φόρους. 
     Επανέρχομαι στις αυξήσεις. Το μέσο εναρμονισμένο επίπεδο τιμών αυξήθηκε κατά 25% στην τελευταία επταετία, υπερδιπλάσιο από τον κοινοτικό όρο. 
     Θα σας πω και κάτι άλλο. Ο κ. Πολυζωγόπουλος, Πρόεδρος της ΓΣΕΕ, δικό σας στέλεχος είναι, το καλοκαίρι έγραψε στο «ΒΗΜΑ» ότι το φορολογικό σύστημα στις δεκαετίες που πέρασαν έγινε γραφειοκρατικό, περίπλοκο, αναποτελεσματικό και κυρίως χωρίς κοινωνικό και αναπτυξιακό προσανατολισμό.
     Κόπτεσθε και για τις επιχειρήσεις. Μα, τα λουκέτα στις επιχειρήσεις το 2003 ήταν εκατόν σαράντα δύο χιλιάδες τριακόσια είκοσι τρία. Πώς τα θυμηθήκατε εσείς και κάποια ΜΜΕ όλα αυτά τώρα; Η αλήθεια είναι ότι επιμένετε στο προπαγανδιστικό τρίπτυχο –το έχω ξαναπεί στην επιτροπή- προπαγάνδα των αριθμών, δαιμονοποίηση της απογραφής, κινδυνολογία για το μέλλον. Και αυτό δεν κάνει καλό, διότι ο λαός βλέπει, έχει κρίση, παρακολουθεί. Και να είστε σίγουροι ότι εμείς τον ελληνικό λαό θα τον ενημερώνουμε, όσο και αν γίνεται μια γενική προσπάθεια αποπροσανατολισμού για να φανεί ότι τότε γίνονταν όλα καλά και τώρα όλα τα στραβά κουλούρια, τα κάνει η νύφη! 
     Ευχαριστώ.
     ( Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Μάνος.
     ΣΤΕΦΑΝΟΣ ΜΑΝΟΣ: Κύριε Πρόεδρε, κατά τη χθεσινή συζήτηση είχα την ευκαιρία να τοποθετηθώ γενικά. Και μολονότι θα ήθελα να προσθέσω ορισμένες λέξεις για τον ΟΠΑΠ, δεν θα το κάνω, περιοριζόμενος σ’ αυτά που είπα χθες. 
     Θα περιοριστώ λοιπόν σ’ ένα σημείο, κυρίως στην περιβόητη τροπολογία και αυτό αφορά τα τσιγάρα. Πριν απ’ αυτό, επειδή άκουσα τον κ. Φλωρίδη να λέει για τα έργα που δεν γίνονται ή που καθυστερούν ή ολιγωρούν, μου έκανε εντύπωση αυτό που διάβασα προχθές, κύριε Πρόεδρε, στην εφημερίδα, ότι ακυρώθηκε ο διαγωνισμός για το αεροδρόμιο της Θεσσαλονίκης, δεύτερη φορά νομίζω και ότι πρόκειται όπου νά ‘ναι να προκηρυχθεί νέος διαγωνισμός. 
     Μου κάνει κατάπληξη πώς η σημερινή Κυβέρνηση, η οποία έχει πει επανειλημμένως για την ανάγκη να γίνουν αυτοχρηματοδοτούμενα ή συγχρηματοδοτούμενα έργα, εξακολουθεί να επιμένει να κατασκευάζει το αεροδρόμιο ως δημόσιο έργο και δεν προχωρά στο αεροδρόμιο της Θεσσαλονίκης αλλά και του Ηρακλείου της Κρήτης με τη μέθοδο που ακολουθήθηκε στα Σπάτα, την οποία, δόξα τω Θεώ, και τα δύο μεγάλα κόμματα σήμερα θεωρούν επιτυχή. Μάλιστα, ακούω ότι ο κύριος Υπουργός της Οικονομίας, προτίθεται να προχωρήσει στην εισαγωγή της εταιρείας του αεροδρομίου των Σπάτων στο Χρηματιστήριο. 
     Με ποια λογική και με ποια αξιοπιστία, θα μου επιτρέψετε να σας πω, μπορούμε να ακούμε αυτά τα οποία λέει η Κυβέρνηση, όταν συμβαίνουν αυτά που συμβαίνουν μπροστά στα μάτια μας; Τώρα μόλις προχθές διάβασα ότι θα ξαναγίνει διαγωνισμός για το αεροδρόμιο. Θα τρελαθούμε τελείως; Τώρα που δεν έχουμε λεφτά επιμένουμε να κάνουμε αυτό το έργο ως δημόσιο έργο; Επαναλαμβάνω, είμαστε με τα καλά μας; Και πώς να πιστέψουμε τα υπόλοιπα που λέτε, κύριε Υπουργέ, όταν αυτά γίνονται μπροστά μας; 
     Έρχομαι τώρα στο θέμα των τσιγάρων. Παρεκάλεσα, κύριε Υπουργέ –λείπατε χθες δυστυχώς όταν το είπα- να αποσύρετε την τροπολογία, και να την αντικαταστήσετε. Εγώ δεν είπα να μην αυξηθούν τα τσιγάρα. Είπα να αυξηθούν αναλογικά όλα τα τσιγάρα και να γίνουν πολύ ακριβά. Δηλαδή, αν πρόκειται το πακέτο του 1 ευρώ να γίνει 1,70 ευρώ, να γίνει, δεν έχω καμία αντίρρηση. Αλλά ταυτόχρονα των 2,50 ευρώ να γίνει 4 ευρώ ή 4,5 ευρώ.
     Σας καλώ και πάλι να αποσύρετε αυτήν τη διάταξη και να την αντικαταστήσετε με γενική αύξηση του ειδικού φόρου που υπάρχει στα τσιγάρα.
     Εάν, όμως, δεν το κάνετε, θα ήθελα να σας επισημάνω δύο τρεις παραμέτρους ακόμα. 
     Γράφετε, όπως επεσήμανε νομίζω πάλι και ο κ. Φλωρίδης και διαβάζουμε, κύριοι συνάδελφοι της Νέας Δημοκρατίας, τι λέει η εισηγητική έκθεση: «Η διάταξη αυτή για τα τσιγάρα δίνει τη δυνατότητα εξισορρόπησης των τιμών στην αγορά, αφού η εμφάνιση φθηνών τσιγάρων μπορεί να οδηγήσει σε αθέμιτο ανταγωνισμό». 
     (Χειροκροτήματα-γέλια από την πτέρυγα του ΠΑΣΟΚ)
     Διαβάζω τι έχει γράψει ο Υπουργός. 
     Διαβάζω παρακάτω: «Ταυτόχρονα η διάταξη αυτή προστατεύει τους πολίτες και ιδιαίτερα τους νέους από την πιθανή χαμηλή ποιότητα των τσιγάρων». Αρχίζω και αναρωτιέμαι –το λέω με απορία, με την αφελή απορία- εσείς κύριε Υπουργέ τη γράψατε ή κάποιος από τους βιομηχάνους ακριβών τσιγάρων; Διότι, κύριε Υπουργέ, όταν λέτε ότι ενδεχομένως έχουν χαμηλή ποιότητα, τα τσιγάρα δεν ελέγχονται; Είναι γιαούρτια και αυτά, μέλι; Το ελέγξατε πριν πείτε ότι έχουν χαμηλή ποιότητα; 
     Πήγα, κύριε Υπουργέ, πριν από λίγο στο περίπτερο της Βουλής και ζήτησα να μου δώσουν τα πακέτα των τσιγάρων που είναι από 1 ευρώ και κάτω. Μου έδωσαν δύο, το ένα λέγεται «ΝΕΧΤ» και το άλλο λέγεται «LΕΑDER». Και ζήτησα να μου δώσουν ένα πακέτο «Marlboro» που είναι  ευρείας κατανάλωσης, ακριβό τσιγάρο των 2,70 ευρώ, παραγωγής «PHILIP MORRIS» – «ΠΑΠΑΣΤΡΑΤΟΣ». 
     Διαβάζω λοιπόν στις υποχρεωτικές ετικέτες. Αναφέρομαι για την ποιότητα που φοβόσαστε ότι πλήττει τους νέους ανθρώπους και άλλους. Το «LEADER» του Καρέλια έχει 7 mg πίσσα. Το «Marlboro» της «PHILIP MORRIS» έχει 10 mg.  Tο «LEADER» του Καρέλια έχει 0,6 mg νικοτίνη, το «Marlboro» έχει 0,8 mg. Το  «LEADER» του Καρέλια, του 1 ευρώ, έχει μονοξίδιο του άνθρακα 6 mg, ενώ το  «Marlboro» της «PHILIP MORRIS» έχει 10 mg. Με το να κάνετε το «LEADER» 1,70 ευρώ και να μείνει η «PHILIP MORRIS» στα 2,70 ευρώ, προστατεύετε τους νέους καπνιστές από την ποιότητα; 
     (Χειροκροτήματα από την πτέρυγα του ΠΑΣΟΚ)
     Κύριε Πρόεδρε, έρχομαι στο πιο σημαντικό σημείο και παρακαλώ εδώ να με προσέξετε και να έχω μια ανοχή μισού λεπτού. 
     Είπε πριν, ο κύριος Υπουργός, για το πώς γίνονται τα πράγματα, οι δουλειές. Μιλούσε για την Εθνική Τράπεζα, για τον ΟΠΑΠ, πως δεν πρέπει να γνωστοποιούνται οι κυβερνητικές προθέσεις γιατί γίνονται κερδοσκοπικές κινήσεις. 
     Όπως ξέρετε, κύριε Υπουργέ, τα τσιγάρα τηρούνται σε φορολογικές αποθήκες. Εάν κάποιος ξέρει ότι θα αλλάξει το φορολογικό καθεστώς, μπορεί να βγάλει πολύ μεγάλες ποσότητες από την αποθήκη, έτσι ώστε να μην εφαρμοστεί σε αυτές ο καινούργιος φόρος. 
     Σας καλώ, κύριε Υπουργέ, να ελέγξετε ποιες τσιγαροβιομηχανίες εξήγαγαν –αν εξήγαγαν- ποσότητες τσιγάρων από τις αποθήκες τους, προκαταβάλλοντας το χαμηλό φόρο για να μην έχουν την υποχρέωση να καταβάλλουν τον υψηλό. Σας καλώ επίσης, εάν επιμένετε να διατηρήσετε μία διάταξη που κατά τη γνώμη μου αγγίζει το αίσχος, εάν επιμένετε σε αυτήν την διάταξη, να εφαρμόσετε τη φορολογία σε όλες τις ποσότητες, όχι μόνο σε εκείνες που δεν έχουν φορολογηθεί, αλλά και στις ήδη φορολογημένες, που βρίσκονται στις αποθήκες των τσιγαροβιομηχανιών. Για να μην ανακαλύψουμε αύριο ότι κανά- δύο έξυπνοι κερδοσκόποι κατάφεραν να έχουν κολοσσιαίες ποσότητες, αξίες εκατοντάδων εκατομμυρίων, επί των οποίων να μη φορολογηθούν. Διότι, όπως θα δείτε, έχετε μπει σε πολύ ολισθηρό δρόμο με τις διατάξεις αυτές. 
     Ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑΣΟΚ)
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μία πολύ σύντομη παρέμβαση, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Άκουσα τα επιχειρήματα του κ. Μάνου και όπως ξέρετε, προκειμένου να προχωρήσουμε σε αυτήν τη διάταξη, είχαμε επαφές και είχαμε συζητήσει με όλους τους ενδιαφερόμενους και με όλη την αγορά. Η απόφαση αυτή επάρθη, επί πολύ καιρό συζητείται από τον περασμένο Οκτώβριο, ακριβώς για να κάνουμε μία ρύθμιση η οποία θα είναι σωστή δίκαιη και δεν θα ευνοεί κανέναν. 
     Επιμένουμε στα επιχειρήματα τα οποία αναφέρουμε στην εισηγητική έκθεση. Απλώς θα ήθελα εγώ επιπλέον να πω τα εξής: 
     Ελάχιστο Ειδικό Φόρο έχουν οι περισσότερες χώρες της Ευρωπαϊκής Ένωσης. Η Γαλλία έχει –και θα καταθέσω τον πίνακα στα Πρακτικά- ποσοστό ελάχιστου Ειδικού Φόρου Κατανάλωσης πάνω στον Ειδικό Φόρο της πλέον ζητούμενης κατηγορίας τιμής 80%. Η Φινλανδία έχει 90%. Η Γερμανία έχει 96%. Η Μάλτα 91,2%. Η Σουηδία 90,1%. Το Βέλγιο 90%. Η Αυστρία 97,1%. Η Κύπρος –στην οποία θα πάω σε λίγη ώρα- 100%. Το Λουξεμβούργο 90,8%. Η Ιταλία 100%. Η Πορτογαλία 100%. Η Ουγγαρία 97,5%. Η Σλοβακία 97,6% και η Τσεχία 100%.
     ΣΤΕΦΑΝΟΣ ΜΑΝΟΣ: Κύριε Υπουργέ, επιτρέπετε μία διακοπή; Να μας πείτε πόσο πωλούνται τα «Marlboro» σε αυτές τις χώρες.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επιτρέπετε μία διακοπή στον κ. Μάνο;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο μέσος όρος του κατώτερου Φόρου Κατανάλωσης στην Ευρωπαϊκή Ένωση είναι 94,3%.
     ΣΤΕΦΑΝΟΣ ΜΑΝΟΣ: Να μας πείτε πόσο πωλούνται τα «Marlboro» σε αυτές τις χώρες.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τώρα, αναφορικά με το τι συμβαίνει με τα φθηνά τσιγάρα: Είναι σαφές ότι στα φθηνά τσιγάρα χρησιμοποιούνται καπνά χαμηλότερης τιμής, τα οποία είναι κυρίως εισαγόμενα. Δεν είναι ελληνικά καπνά. Θεωρούμε ότι με αυτό το οποίο γίνεται –το οποίο δεν είναι ευχάριστο, το σκεφτήκαμε πολύ, το μελετήσαμε- ευνοούμε –και το είπα και χθες, κύριε Μάνο, λείπατε την ώρα που μίλησα για τα τσιγάρα, όπως έλειπα κι εγώ την ώρα που μιλήσατε κι εσείς- την ελληνική παραγωγή καπνού. Διότι τα ελληνικά καπνά είναι καλύτερης ποιότητας και πιο ακριβά, βεβαίως, από τα καπνά τα οποία χρησιμοποιούνται από κάποιες από αυτές τις συγκεκριμένες κατηγορίες τσιγάρων, τα οποία πωλούνται περίπου 1 ευρώ ή κάτω από 1 ευρώ.
     Τώρα, τι θα συνέβαινε και τι ήδη έχει αρχίσει να συμβαίνει στην αγορά με τον ανταγωνισμό, ο οποίος είχε εξελιχθεί, να πάμε όλο και σε φθηνότερα τσιγάρα. Χωρίς τον κατώτερο Ειδικό Φόρο Κατανάλωσης όλες οι καπνοβιομηχανίες –και μην έχετε καμία αμφιβολία ότι και οι μεγάλες καπνοβιομηχανίες του εξωτερικού, στις οποίες αναφέρεστε τόσο περιφρονητικά- έχουν τη δυνατότητα και να εισάγουν φθηνά καπνά στην Ελλάδα και να βγάλουν φθηνά τσιγάρα χαμηλότερης ποιότητας, γιατί τα καπνά που χρησιμοποιούν είναι εισαγόμενα από κάποιες χώρες της Άπω Ανατολής, τα οποία είναι πράγματι χαμηλότερης ποιότητας. Και βεβαίως μπορούμε να δούμε το τι γράφουν ή δεν γράφουν στα πακέτα. Αυτό, όμως, που είναι βέβαιο είναι ότι δεν χρησιμοποιούν ελληνικά καπνά. Και θα καταλήγαμε με μία αγορά, η οποία θα είχε τσιγάρα στην Ελλάδα, τα οποία δεν θα χρησιμοποιούσαν ελληνικά καπνά.
     Μετά, λοιπόν, από τις μελέτες και τις συζητήσεις που κάναμε με όλους τους ενδιαφερομένους, αποφασίσαμε να βάλουμε έναν ελάχιστο Ειδικό Φόρο 65% έναντι 94,3% κατά μέσο όρο στην Ευρωπαϊκή Ένωση. Αυτή είναι η επιλογή μας.
     Τώρα, με το θέμα της κερδοσκοπίας, το οποίο αναφέρατε, δεν μπορούμε να φορολογήσουμε αναδρομικά τα τσιγάρα –παρ΄ότι η ρύθμιση που έχουμε καταθέσει ισχύει από της καταθέσεως- τα οποία έχουν ήδη φορολογηθεί. Αυτό είναι μία πραγματικότητα. Δεν είναι κάτι το οποίο θα μείνει επ’ άπειρον. Και δεν ήταν γνωστό ούτε το αν ούτε το πότε θα καταθέταμε τη συγκεκριμένη τροπολογία.
     ΠΡΟΕΔΡΕΥΩΝ (Γεώργιος Σούρλας): Ο πρώην Πρόεδρος της Βουλής κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, καλό ταξίδι στην Κύπρο. Ελπίζω η αλλαγή περιβάλλοντος να σας βοηθήσει να είστε πιο παραγωγικός, χρήσιμα παραγωγικός. 
     Εγώ έχω μία απορία που αφορά τρία σημεία, που έχουν κατ’ επανάληψη θιγεί εδώ και δεν έχετε δώσει απάντηση σε άλλα καμιά, σε άλλα –αυτό που λένε οι ποδοσφαιρόφιλοι- «πετάτε την μπάλα στην κερκίδα, στην εξέδρα».
     Εδώ έχουμε ένα σαφές ερώτημα: Γιατί, αντί να ενισχύσετε τα αποθεματικά των διαφόρων επιχειρήσεων με κίνητρα, όπως είναι οι φοροαπαλλαγές ώστε να ενθαρρύνετε επενδύσεις, περιορίσατε τη φορολογία των διανεμομένων κερδών; Δεν δώσατε, δηλαδή, κίνητρο να μη διανείμουν κέρδη οι επιχειρήσεις, αλλά δώσατε κίνητρα να διανεμηθούν περισσότερα κέρδη, εάν λάβουμε υπόψη ότι οι μεγαλομέτοχοι που επωφελούνται, είναι αυτοί που θα είχαν το κίνητρο, εάν το ενισχύατε, να αφήσουν τα αποθεματικά και να επενδύσουν. 
     Δεν έχετε δώσει καμία πειστική απάντηση, όταν την ίδια ώρα εγκαλείστε για τις υποσχέσεις σας ότι θα προχωρήσετε σε μία σταδιακή μείωση των άμεσων φόρων, δηλαδή ελάφρυνση της φορολογίας των μισθωτών, των συνταξιούχων, αυτών που έχουν το μικρό εισόδημα και που καλύπτουν και με την επιβάρυνση των εμμέσων φόρων, κατά κύριο λόγο, τις δαπάνες του προϋπολογισμού.
     Αντίθετα, δεν δικαιολογείται, να έχετε αναστατώσει την αγορά. Διότι όλα αυτά που είπατε για τα τσιγάρα είναι, όπως προανέφερα, η ποδοσφαιρική τεχνική, για 350.000.000, ή ας δεχτούμε τη δική σας πρόβλεψη για 600.000.000 χωρίς τις επιστροφές για τις οποίες είπε ο κ. Χριστοδουλάκης. Η αγορά, όπως λέγατε εσείς ο ίδιος, όπως είπε και ο Πρόεδρος του Συνδέσμου Βιομηχάνων και όπως καταλαβαίνουν όλοι, είναι κλίμα, είναι ποια διάθεση υπάρχει στο εμπόριο, στη βιομηχανία, στους εργαζόμενους. Παγώσατε ψυχολογικά, συναισθηματικά την αγορά. 
     Και μήπως γι’ αυτήν την ιστορία του ΦΠΑ -πείτε μας, εάν δεν είναι έτσι- απομακρύνετε το Γενικό Γραμματέα του Υπουργείου; Εάν δεν είναι αυτό, καλό θα ήταν να δώσετε στη Βουλή –εγώ θα σας παρακαλέσω, χωρίς να ακολουθήσω τη διαδικασία του κοινοβουλευτικού ελέγχου- την πρόταση αυτής της επιτροπής, της οποίας ήταν επικεφαλής ο γενικός γραμματέας, τον οποίο αποπέμψατε όπως ακούσαμε χθες, για να ξέρουμε και εμείς τι σας πρότειναν, τι δεχθήκατε και τι απορρίψατε μαζί με τον επικεφαλής αυτής της επιτροπής.
     Έχετε, λοιπόν, παγώσει την αγορά. Έχετε δώσει τη δυνατότητα στους κερδοσκόπους, να αισχροκερδούν. Είναι χαρακτηριστικές οι εικόνες που βλέπουμε στα σούπερ-μάρκετ και όπου γίνονται συναλλαγές.
     Άκουσα τον παρακαθήμενο σας κ. Ρεγκούζα να λέει ότι έδωσε εντολή να διορθώνει ο ταμίας τις αποδείξεις στα σούπερ-μάρκετ και με το χέρι, κατά την πρώτη εβδομάδα. Δεν ξέρω εάν το πήρατε πίσω, αλλά γι’ αυτό ενημερωθήκατε.
     Καμία, λοιπόν, απάντηση επί της ουσίας, κύριε Υπουργέ.
     Και έρχομαι τώρα ειδικότερα στο θέμα των τσιγάρων. Είπατε ότι από τον Οκτώβριο τα συζητούσατε όλα αυτά. Εάν από τον Οκτώβριο τα συζητούσατε με τους ενδιαφερόμενους, θα έπρεπε να λάβετε πρόνοια και γι’ αυτά που καταγγέλλει ο κ. Μάνος. 
     Κάνατε έναν υπαινιγμό για την ιδιωτικοποίηση μέρους των μετοχών της Εθνικής Τραπέζης, ότι εσείς φροντίσατε να μη γίνει γνωστό, ενώ η προηγούμενη κυβέρνηση έχασε κάποιες μέρες που οι σχετικές πληροφορίες διέρρευσαν. Εδώ από τον Οκτώβρη λέτε ότι συζητούσατε. Γιατί, λοιπόν, να μη λάβουν τα μέτρα τους; Το μεγαλύτερο κέρδος είναι ο σκοπός κάθε επιχειρούντος. Δεν ξέρω επιχειρηματία που να επιδιώκει μικρότερο κέρδος. Δεν λάβατε εκεί, λοιπόν, πρόνοια. Μας λέτε τώρα ότι δεν γίνεται. Το ξέρουμε, το Σύνταγμα λέει ρητά ότι δεν μπορείς να βάλεις φόρο σε κέρδη της προηγουμένης χρήσεως. Μπορούσατε όμως, να φροντίσετε, και με τους ελέγχους, και με όλα τα μέσα τα οποία έχετε, αλλά δεν το πράξατε. 
     Αυτό, όμως, που μου κάνει εντύπωση -και σας παρακαλώ και φιλικά σας προκαλώ, κύριε Υπουργέ- είναι ότι επί τρεις ημέρες ο κ. Φλωρίδης προχθές, ο κ. Μάνος χθες σας είπε πολύ καθαρά ότι η κίνηση αυτή που κάνατε για τα φθηνά τσιγάρα δεν έγινε για την υγεία των καπνιστών, δεν έγινε γιατί σας το εζήτησαν. Θα ήμουν ευτυχής πραγματικά να μας δώσετε κάποιο έγγραφο ότι σας το εζήτησαν οι καπνοπαραγωγοί. Σας άκουσα που το είπατε την πρώτη ημέρα κιόλας της συζητήσεως του νομοσχεδίου. Ποια ομοσπονδία, ποιοι φορείς καπνοπαραγωγών σάς εζήτησαν να αυξήσετε τη φορολογία στα τσιγάρα; 
     Δεν απαντάτε, όμως, σε αυτό που είναι το πιο σοβαρό, κατά τη γνώμη μου, και σκανδαλίζει πραγματικά όποιον το ακούει χωρίς να υπάρχει πειστική απάντηση, ότι η «PHILLIP MORRIS» δεν συμμετέχει, δεν ελέγχει το 23% της αγοράς των τσιγάρων. Τα υπόλοιπα είναι στη διάθεση της ίδιας και κάποιας άλλης εταιρείας. Εγώ, δόξα τω Θεώ, δεν καπνίζω και δεν τις ξέρω αυτές τις εταιρείες. Και ο κ. Μάνος μου φαίνεται ότι και αυτός δεν καπνίζει, αλλά θα τα γνωρίζει. 
     ΣΤΕΦΑΝΟΣ ΜΑΝΟΣ: Κάπνιζα στο παρελθόν, κύριε Πρόεδρε, και σταμάτησα. 
     ΑΠΟΣΤΟΛΟΣ ΚΑΚΛΑΜΑΝΗΣ: Κάπνιζες; Σε εκμεταλλεύθηκαν, λοιπόν, όλοι αυτοί και καλά κάνεις τώρα και τους βγάζεις στη φόρα!
     ΠΡΟΕΔΡΕΥΩΝ (Γεώργιος Σούρλας): Είναι πρώην θύμα του καπνίσματος!
     ΑΠΟΣΤΟΛΟΣ ΚΑΚΛΑΜΑΝΗΣ: Λοιπόν, εδώ πρέπει να απαντήσετε, κύριε Υπουργέ: Θα επωφεληθεί η «PHILLIP MORRIS»; Το ζητούσε αυτό η «PHILLIP MORRIS», όπως είπε και ο κ. Χριστοδουλάκης, και δεν το ικανοποιούσε η προηγούμενη Κυβέρνηση; Να απαντήσετε και σε αυτό.
     Τέλος, έρχομαι στο θέμα του ΟΠΑΠ. Ο κ. Φλωρίδης ανεφέρθη εδώ στην απόφαση, την οποία έχω μπροστά μου: Δελτίο Τύπου της 6ης Νοεμβρίου 2003, Πρόεδρος Χανς Γιούργκεν Ράισινγκερ, Διευθύνων Σύμβουλος της ομάδας εργασίας για νομικά θέματα. Αναφέρεται σε απόφαση του Ευρωπαϊκού Δικαστηρίου και εγώ αυτό το καταλαβαίνω. Διότι, από τη στιγμή που υπάρχει αυτή η ελευθερία της αγοράς, η αρχή του ανταγωνισμού -αυτό δεν είναι το πρόβλημα με το νόμο για το «Βασικό Μέτοχο» -δεν μπορείτε να δώσετε ουσιαστικά τον έλεγχο. Διότι, από τη στιγμή που περιορίζεστε στο 1/3 των μετοχών του ΟΠΑΠ, δεν ενδιαφέρουν οι πλειοψηφίες των συμβουλίων, εάν θα τις ορίζετε εσείς ή όποιος θα τις προτείνει στη συνέλευση του ΟΠΑΠ. Το θέμα είναι ότι, ενώ δικαιολογείται είτε για μέτρα δημόσιας τάξης, για να αποφευχθούν διάφορα οικονομικά εγκλήματα, όπως και το ξέπλυμα βρώμικου χρήματος από την είσοδο στην ελληνική αγορά ξένων επιχειρήσεων τζόγου, εσείς τώρα θα οδηγηθείτε, να μας λέτε τα ίδια με τον κ. Παυλόπουλο, ότι υπερασπίζεται το Σύνταγμα. Όποιοι είμαστε –κατά τη γνώμη σας- εναντίον του Συντάγματος, ουσιαστικά όποιοι είμαστε και εναντίον του τζόγου, θα μας πείτε τώρα ότι η σημαία μας εδώ προασπίζεται τον τζόγο και πρέπει και εμείς να ταχτούμε κάτω από αυτήν την πολιτική. 
     Πραγματικά διερωτώμαι: Ο κύριος Πρωθυπουργός ως Υπουργός Πολιτισμού έχει άποψη επ’ αυτού; 
     Μέχρι τώρα πίστευε ο ελληνικός λαός ότι συμμετέχοντας στα παιχνίδια τα ποδοσφαιρικά και τα άλλα , το ΞΥΣΤΟ, το ΠΡΟΠΟ κλπ., προάγει τον αθλητισμό, ενισχύει τον αθλητισμό.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ποιος τα πιστεύει αυτά;
     ΑΠΟΣΤΟΛΟΣ ΚΑΚΛΑΜΑΝΗΣ: Ακριβώς γι’ αυτόν το λόγο, κύριε Υπουργέ, επειδή το λέτε και εσείς εδώ και δέχεστε «ποιος το πιστεύει αυτό», γι’ αυτό θα σας πει η Ευρωπαϊκή Ένωση ότι επειδή κανείς σας δεν το πιστεύει στην Ελλάδα, ότι ό,τι βγαίνει από τον τζόγο πάει στον πολιτισμό, γι’ αυτό και εγώ θα εφαρμόσω τους κανόνες της ελεύθερης αγοράς και θα σας υποχρεώσω να επιτρέψετε σε οποιονδήποτε Έλληνα ή ξένο να στήσει επιχείρηση τζόγου. Και ο ανταγωνισμός θα υπάρξει, γιατί υπάρχει πολύ «ψητό». Να, με ποιον τρόπο παρασύρονται οι άνεργοι ή οι μικροεισοδηματίες. Γιατί αυτός ο κοσμάκης τρέχει νομίζοντας με το εμπόριο ελπίδων, που γίνεται και σήμερα από τον ΟΠΑΠ, ότι θα «κάνει» την τύχη του, ότι θα διορθώσει το μέλλον του ίδιου και της οικογενείας του.
     Οφείλετε λοιπόν, απαντήσεις σ’ αυτά. Είναι συγκεκριμένα τα θέματα. Σας ξαναρωτώ για τα 800.000.000 ευρώ στους μεγαλομετόχους, για την κατάργηση της ελάφρυνσης των αποθεματικών, για την ιστορία με τα τσιγάρα τα αποθηκευμένα από το Οκτώβριο. Τα γνωρίζουν οι ενδιαφερόμενοι. Τι απαντάτε σ’ αυτά, κύριε Υπουργέ; 
     Και τέλος, όσον αφορά τον ΟΠΑΠ, γράφτηκε ότι και οι επισκέψεις κάποιων στον κύριο Πρωθυπουργό, αυτές τις μέρες, έχουν σχέση και με αυτήν την ιστορία του ΟΠΑΠ και  με τη «PHILLIP MORRIS», η οποία και πάλι σήμερα σας ανεφέρθη, αλλά κάνετε ότι δεν ακούτε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, ξέρετε ότι δεν κάνουμε ότι δεν ακούμε. Απαντάμε σε όλα τα ερωτήματα και τα περισσότερα από τα ερωτήματα που θέσατε ήδη έχουν απαντηθεί, διότι έχουν τεθεί από άλλους συναδέλφους.
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Υπουργέ, δεν τα άκουσα και είμαι είτε εδώ είτε στο γραφείο μου.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα απαντήσω σε αυτά που νομίζω ότι χρειάζονται μια διευκρίνιση. 
     ΑΠΟΣΤΟΛΟΣ ΚΑΚΛΑΜΑΝΗΣ: Για τη «PHILLIP MORRIS» πήρε το λόγο ο κ. Δούκας μετά τον κ. Μάνο και δεν είπε λέξη.
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, με δυσκολεύετε τώρα να κάνω παρατήρηση. Αν έχετε την καλοσύνη, ακούστε τον κύριο Υπουργό.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αναφορικά με τη φορολογία των κερδών των επιχειρήσεων, εμάς είναι πολιτική μας επιλογή να μειώσουμε τους φορολογικούς συντελεστές για όλες τις επιχειρήσεις, μικρές, μεσαίες, μεγάλες, από το 25% στο 20% -το κάνουμε σταδιακά φέτος και στα επόμενα δύο χρόνια- για τις ΟΕ και τις ΕΕ και για τις ΑΕ και τις ΕΠΕ από το 35% στο 25%, γιατί πιστεύουμε ότι αυτό είναι ένα ισχυρότατο κίνητρο για τις επιχειρήσεις και την επιχειρηματικότητα.
     Μπήκε ένα θέμα, γιατί καταργήθηκε το αφορολόγητο. Το 35% των αφορολογήτων κερδών έχει μπει από το Σύνδεσμο Ελληνικών Βιομηχανιών. Να ξεκαθαρίσω γιατί καταργήθηκε το 35% αφορολογήτων για τα μη διανεμόμενα κέρδη, για τα ειδικά αποθεματικά για επενδύσεις. Κατ’ αρχάς αυτό το αφορολόγητο δεν ίσχυε για κεφάλαια που επενδύονται. Ίσχυε για κεφάλαια, τα οποία συσσώρευαν οι επιχειρήσεις και είχαν τη φορολογική απαλλαγή είτε τα επένδυαν είτε δεν τα επένδυαν. Αυτό είχε οδηγήσει πάρα πολλές επιχειρήσεις να συσσωρεύουν κεφάλαια χωρίς κατ’ ανάγκη να κάνουν επενδύσεις διότι ήταν αποθεματικά, δεν ήταν επενδύσεις. 
     Εμείς με τον αναπτυξιακό νόμο έχουμε μια διαφορετική φιλοσοφία. Κατ’ αρχάς αυτό είχε καταγγελθεί από την Ευρωπαϊκή Ένωση ως αντικοινοτικό στο νόμο, που είχε ψηφιστεί εσπευσμένα πριν από τις εκλογές, το δήθεν αναπτυξιακό νόμο. Είχε κάνει παρατηρήσεις η Ευρωπαϊκή Ένωση και ήταν μια από τις διατάξεις που εθεωρείτο αντικοινοτική, δεν μπορούσαμε δηλαδή να τη συνεχίσουμε.
     Δεύτερον, στο δικό μας αναπτυξιακό νόμο, ο οποίος εγκρίθηκε ταχύτατα από την Ευρωπαϊκή Ένωση, δίνουμε πλέον φορολογική απαλλαγή όχι για τα αποθεματικά, αλλά για τις επενδύσεις, για τα χρήματα που επενδύονται πραγματικά. Και αυτή η φορολογική απαλλαγή φτάνει έως και το 100% της επένδυσης, που γίνεται ανάλογα με την περιφέρεια στην οποία γίνεται η επένδυση.
     Απαντώ λοιπόν συγκεκριμένα πάνω σ’ αυτό το θέμα, γιατί υπάρχει μια παραφιλολογία, η οποία εκπορεύεται από κάποιες επιχειρήσεις που ήθελαν να συνεχίσουν να συσσωρεύουν τα αφορολόγητα αποθεματικά παρά το γεγονός ότι έχει μειωθεί σημαντικά η φορολογία.
     Τώρα όσον αφορά τα υπόλοιπα, δηλαδή τους ψιθύρους και τη μεταφορά στο Κοινοβούλιο διαφόρων κακόβουλων σχολίων, θα ήθελα να πω ότι δεν χρήζουν απάντησης και δεν νομίζω ότι κανείς από μας έχει τη διάθεση να μπει σε μια τέτοια συζήτηση. Ούτε εσείς θα πρέπει να μπαίνετε σε τέτοιες συζητήσεις και να γίνονται κακόβουλοι υπαινιγμοί από πλευράς Αντιπολίτευσης, αλλά ούτε και εγώ πρόκειται σε καμία περίπτωση να νομιμοποιήσω αυτούς τους κακόβουλους υπαινιγμούς δίνοντας απαντήσεις. Οι όποιοι υπαινιγμοί γίνονται είναι αυταπόδεικτα αστήριχτοι και αυταπόδεικτα κακόβουλοι. 
     Ακολουθούμε την πολιτική με βάση συγκεκριμένους στόχους και συγκεκριμένες επιδιώξεις και θεωρούμε ότι δεν πρέπει κανένας να δίνει επιχειρήματα –μιλάω αναφορικά με τον ΟΠΑΠ- σε όλους εκείνους, οι οποίοι με συνεχείς προσφυγές εδώ και χρόνια επιδιώκουν την άρση του μονοπωλίου του ΟΠΑΠ, προκειμένου να μπουν στην ελληνική αγορά. 
     Η ελληνική κοινωνία και η ελληνική πολιτεία έχουν πολλούς τρόπους να προστατεύσουν το μονοπώλιο του ΟΠΑΠ και το προστατεύουν και με τη διάταξη την οποία έχουμε καταθέσει και η οποία είναι πολύ καλά μελετημένη. Με αυτήν, λοιπόν, προστατεύεται απόλυτα το μονοπώλιο του ΟΠΑΠ. 
     ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, αλλά όλο αυτό θυμίζει το «η σιωπή προς απάντησή σας»των αρσακειάδων! Συνάδελφοί σας καταγγέλλουν πράγματα και μου λέτε ότι είναι φήμες; 
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, είκοσι επτά μαθητές και μαθήτριες από το Γυμνάσιο Πελοπίου Ηλείας συνοδευόμενοι από δύο καθηγητές.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο συνάδελφος κ. Λιντζέρης.
     ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
     Κυρίες και κύριοι, όλοι πλέον γνωρίζουμε, όπως και ο ελληνικός λαός ότι όταν ο κ. Καραμανλής και ο κ. Αλογοσκούφης προεκλογικά διατύπωναν ρητά ότι θα μειώσουν το συνολικό βάρος της φορολογίας από την οικονομία, μετεκλογικά αυτό σήμαινε αύξηση των φόρων. Όλοι πλέον κατάλαβαν ότι αυτό αποτελεί τον ορισμό της ανακολουθίας και της αυτοδιάψευσης. 
     Δεν θα καλέσω τον Υπουργό να αναιρέσει την απόφασή του για τα τσιγάρα. Δεν έχει, δα, και τη φήμη του Κοινοβουλευτικού με την έννοια ότι ακούει και εισακούει, αλλά εκείνο που έχω να του πω είναι ότι, Υπουργός Οικονομικών ων, στην ουσία καταργεί τον ελεύθερο ανταγωνισμό και λειτουργεί αντικειμενικά υπέρ του ξένου και μεγάλου κεφαλαίου. 
     Φόροι έρχονται και παρέρχονται, κύριε Πρόεδρε. Θέλω, όμως, να μιλήσω για κάτι το οποίο είναι χειρότερο και ανεπανόρθωτο. Αναφέρομαι στην περαιτέρω ιδιωτικοποίηση του ΟΠΑΠ. Εκποιείται ο δημόσιος πλούτος, έτσι απλά και ανάλγητα, χωρίς σχέδιο και χωρίς αναπτυξιακή πολιτική. Επειδή έχετε ανάγκη εσόδων εκποιείτε πλουτοπαραγωγικές πηγές. Λυπάμαι, αλλά η πώληση πηγών εσόδων και πόρων για να αντιμετωπισθούν τα ελλείμματα, μου θυμίζει τους λογαριασμούς του Καραγκιόζη! 
     Έχετε, κύριοι της Κυβέρνησης, συνείδηση ότι ο εθνικός πλούτος δεν ανήκει σε κανέναν και σε καμία κυβέρνηση, αλλά στους Έλληνες και ότι κάθε κυβέρνηση έχει το χρέος να αυξάνει το δημόσιο πλούτο και όχι να τον εκποιεί; Τώρα γίνεται εξίσου αντιληπτό ότι η επανίδρυση του κράτους για σας σημαίνει εκχώρηση του κράτους. 
     Κύριοι, ο ΟΠΑΠ δεν είναι ο όποιος οργανισμός! Είναι από τις χρυσοφόρες όρνιθες του δημοσίου τομέα με 3,1 δισεκατομμύρια ευρώ τζίρο ετησίως και σύμφωνα με το καταστατικό της η εταιρεία λειτουργεί χάρη του δημόσιου συμφέροντος. Ασκεί έργο κοινής ωφελείας. Νοικοκύρεμα και διαφάνεια θέλει ο ΟΠΑΠ και όχι ξεπούλημα, γιατί μετά την πρωτοφανή και σκανδαλώδη διοίκηση, που ασκείται τον τελευταίο καιρό επί των ημερών σας, τώρα αποφασίζετε να το εκποιήσετε. 
     Βέβαια, για να μη σας αδικώ, θα πρέπει να παραδεχθώ ότι μετά από πλήθος ερωτήσεων και επερωτήσεων, απομακρύνατε τον πρόεδρο του οργανισμού. Η πολιτική, όμως, παραμένει η ίδια!
     Προσδοκάτε να εισπράξετε πόσα άραγε; Όχι βέβαια μόνο 26.000.000 ευρώ, που αναφέρει στην έκθεση του το Γενικό Λογιστήριο. Με τις τρέχουσες τιμές της αγοράς προσδοκάτε κάτι λιγότερο από 1.000.000.000. Αλλά αυτά θα μπορούσατε να τα εισπράξετε άμεσα, όταν ο Οργανισμός διοικείται χρηστά και νοικοκυρεμένα. 
     Κύριε Υπουργέ, με βάση το νόμο είστε ο εποπτεύων Υπουργός. Δεν ενοχλείστε που με απόφαση του Διοικητικού Συμβουλίου του ΟΠΑΠ, ήδη επιτροπή  διακήρυξης για κάποιο διαγωνισμό έχει καταθέσει σχετική ερώτηση, έχει εισπράξει ποσό 500.000.000 ευρώ από επιτροπή διακήρυξης, όταν άλλη επιτροπή με μόλις 40.000 ευρώ έχει ήδη εκπονήσει το σχέδιο, που υποτίθεται θα καταρτίζει η άλλη επιτροπή. Και αν αυτό δεν είναι σκάνδαλο πρώτου μεγέθους τότε τι είναι;
     Δεν ενοχλείστε, κύριε Υπουργέ, που στη Θεσσαλονίκη, που υπηρετούν παρακαλώ μόλις είκοσι δύο υπάλληλοι, εκ των οποίων μόνο τρεις είναι πανεπιστημιακής εκπαίδευσης, συστήνεται γενική διεύθυνση με τρεις ανεξάρτητες διοικήσεις  και δέκα τμήματα. Μεταβάλλεται δηλαδή σε παράρτημα του Υπουργείου Αθλητισμού. Ίσως με αυτόν τον τρόπο αντιμετωπίζετε και καταπολεμάτε τη σπατάλη στο δημόσιο. Δεν ενοχλείστε που στο πρώτο τρίμηνο έχουν ήδη διατεθεί 22.000.000 ευρώ σε χορηγίες πελατειακού και μικροκομματικού τύπου. Δεν ενοχλείστε που συστήνονται φωτογραφικοί και κατευθυνόμενοι διαγωνισμοί για τη διαφήμιση του Οργανισμού ύψους 50.000.000 για τα επόμενα δύο χρόνια. Αλλά δεν παρεμβαίνετε ούτε για τη σύμβαση μεταξύ του ΟΠΑΠ και της θυγατρικής του ΟΠΑΠ υπηρεσιών όπου έτσι απλά χωρίς μελέτη και παρά την αντίθεση όλων των ενδιαφερομένων εκχωρείτε το 1% των εισπράξεων περίπου 15.000.000 το χρόνο πάνω από 100.000.000 συνολικό ποσό. Ούτε βέβαια προσβάλετε την απόφαση του κλιμακίου του Ελεγκτικού Συνεδρίου, που υπονομεύει τον κοινής ωφέλειας χαρακτήρα του οργανισμού.
     Κύριε Πρόεδρε, θα ήθελα να σας καταθέσω, επειδή λέει ο κύριος Υπουργός ότι μπορεί να διασφαλίσει το μονοπώλιο του οργανισμού δύο αποφάσεις: Μία του Ελεγκτικού Συνεδρίου, όπου γράφει προς το τέλος ότι ο οργανισμός δεν είναι κοινής ωφέλειας και ως εκ τούτου μπορεί να δημιουργεί και να λειτουργεί με βάση τα κριτήρια της ιδιωτικής οικονομίας. Δεν είδα, όμως, να προσβάλλετε αυτήν την απόφαση, παρά την πρόταση που σας έκαναν μέλη του Διοικητικού Συμβουλίου της ΟΠΑΠ ΑΕ. Αυτό κατά τη γνώμη μου αποδεικνύει ότι στην ουσία εάν δεν μεθοδεύετε, πάντως αφήνετε να απολεστεί το μονοπώλιο του ελέγχου των τυχερών παιχνιδιών στην Ελλάδα. Γι’ αυτόν ακριβώς το λόγο και προβλέπεται στο σχέδιο νόμου η μη συμμετοχή των εργαζομένων στο διοικητικό συμβούλιο της εταιρείας. Απεμπολείτε, κύριοι, το δημόσιο και του κοινωφελή χαρακτήρα του οργανισμού. Κινδυνεύει η χώρα μας να γίνει η πρώτη χώρα στον κόσμο, που με τη δική της θέληση δηλώνει παραίτηση από τα δικαιώματα του κράτους για τον έλεγχο των τυχερών παιχνιδιών. Μακάρι να κάνω λάθος, αλλά επιτέλους πάρτε θέση. Το κράτος ή θα παραμείνει θεματοφύλακας του δημόσιου πλούτου ή θα λειτουργήσει σαν φοροεισπράκτορας ξένων μεγάλων επιχειρήσεων και Ελλήνων υπαλλήλων τους. Λυπάμαι, αλλά προς τη δεύτερη κατεύθυνση οδεύετε τη χώρα. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη. 
     Ο κ. Μαγκριώτης έχει το λόγο. 
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Η τροπολογία του κ. Αλογοσκούφη, μετά τη μεγάλη διαμαρτυρία της κοινής γνώμης και ιδιαίτερα των λαϊκών στρωμάτων, τη διαμαρτυρία των θεσμικών εκπροσώπων των εργαζομένων και πολλών παραγωγικών τάξεων, τη διαμαρτυρία σύσσωμης της Αντιπολίτευσης, αλλά και πολλών Βουλευτών της Νέας Δημοκρατίας, φαίνεται πως από τροπολογία Αλογοσκούφη γίνεται τροπολογία «κλοτσοσκούφι».
     Κύριε Υπουργέ, δικά σας στοιχεία θα διαβάσω -γιατί φαίνεται πως αυτό που αποκάλυψε ο κ. Μάνος έχει μεγάλο βάθος- τα δώσατε στη δημοσιότητα την Τρίτη στις 5 του Απρίλη και τα δημοσιεύουν οι ημερήσιες εφημερίδες, οικονομικές και πολιτικές, την Τετάρτη στις 6 του Απρίλη. 
     Και καταγράφετε αυτήν τη μεγάλη αύξηση των εσόδων, 11,4% σε σχέση με τον περσινό Μάρτιο, αφού η αύξηση του ΦΠΑ είναι μόνο 2% και είναι περίπου το 40% και 50% συνολικά του πακέτου των εσόδων. Η μεγάλη αύξηση αυτή καταγράφεται, γιατί έχουμε 18,6% αύξηση στις εισπράξεις των τελωνείων, 17,6% αύξηση στις εισπράξεις από τα λοιπά φορολογικά έσοδα και 7,8% από τις ΔΟΥ. Αυτά είναι τα δικά σας στοιχεία.
     Επειδή ο κ. Αλογοσκούφης είπε ότι επί μήνες συζητούσατε με τους ενδιαφερόμενους φορείς και τις καπνοβιομηχανίες αυτήν την αύξηση και στο ΦΠΑ, αλλά και στον ειδικό φόρο κατανάλωσης στα τσιγάρα, σας ερωτώ: Σε ποιον κωδικό εγγράφονται οι εισπράξεις του δημοσίου από τις ταινίες, που πουλάνε στις καπνοβιομηχανίες για τα τσιγάρα; Για να δούμε, μήπως πράγματι το Μάρτιο έγινε αυτή η αθρόα αγορά από τις καπνοβιομηχανίες για τα φθηνά τσιγάρα, ξέροντας πως τούτες τις μέρες θα ψηφιστεί αυτή η διάταξη στη Βουλή. Γιατί, αν είναι έτσι, τότε πράγματι πρόκειται περί πρωτοφανούς σκανδάλου, πολιτικού και οικονομικού σκανδάλου.
     Και σας καλούμε να καταθέσετε στην ερώτηση τα στοιχεία αυτά, γιατί δεν φαντάζομαι να είναι από τα φιστίκια της Τουρκίας ή από τις πατάτες της Αιγύπτου αυτή η μεγάλη αύξηση στα τελωνειακά και λοιπά έσοδα, ειδικά το Μάρτιο. Και αν δεν το κάνετε τώρα, κύριε Υπουργέ, θα καταθέσουμε ευθύς αμέσως και ερώτηση, για να αναγκαστείτε να το κάνετε και να φέρετε τα στοιχεία αυτά στη Βουλή.
     Τι θεωρία είναι αυτή που είπε ο κ. Αλογοσκούφης, ότι κάθε φόρος είναι κακός φόρος; Δηλαδή, η φιλοσοφία η δική σας γύρω από τη φορολογική πολιτική είναι ότι δεν πρέπει να υπάρχουν φόροι και κακώς έχουμε βάλει και το άρθρο 4 στο Σύνταγμα ότι καθείς πρέπει να πληρώνει, ανάλογα με τις φορολογικές του ικανότητες;
     Τι θα έχουμε, δηλαδή; Τι είναι στο μυαλό σας; Και ο στρατός να γίνει ιδιωτικός, τα σχολεία ιδιωτικά, τα νοσοκομεία ιδιωτικά, οι δρόμοι ιδιωτικοί, τα πάντα ιδιωτικά; Και ποιος θα τους πληρώνει όλους αυτούς μετά; Δηλαδή θα είναι κατ’ αποκοπή; Με δελτίο παροχής υπηρεσιών θα έχει τις υπηρεσίες ασφάλειας από έναν ιδιωτικό στρατό ο Έλληνας πολίτης;
     Θα μας πείτε τελικά ποια είναι η φιλοσοφία σας γύρω από τη φορολογική και οικονομική πολιτική σας ή για λόγους εντυπωσιασμούς και για δήθεν φιλολαϊκές κορώνες εκτοξεύει αυτά ο κύριος Υπουργός, από το επίσημο Βήμα της Βουλής; Γιατί εδώ δεν πρέπει να συζητά όπως σ’ ένα καφενείο, ούτε όπως στον Μπαϊρακτάρη, φαντάζομαι, είμαστε μέσα στην Αίθουσα της Βουλής!
     Είπε παρακάτω…
     ΑΠΟΣΤΟΛΟΣ ΣΤΑΥΡΟΥ: Εσείς συζητάτε στο Κολωνάκι.
     ΙΩΑΝΝΗΣ ΜΑΓΚΡΙΩΤΗΣ: Συνάδελφε, νομίζω ότι στο Κολωνάκι μένει και πολιτεύεται ο κ. Αλογοσκούφης. Εγώ μένω και πολιτεύομαι στη Θεσσαλονίκη.
     ΓΕΩΡΓΙΟΣ ΓΑΡΟΥΦΑΛΙΑΣ: Και ο πρώην Αρχηγός σας στο Κολωνάκι μένει.
     ΙΩΑΝΝΗΣ ΜΑΓΚΡΙΩΤΗΣ: Είπε παρακάτω ο κ. Αλογοσκούφης ότι επιβάλατε αυτήν την αύξηση στο ΦΠΑ και στα τσιγάρα, γιατί είναι οι λιγότερο επώδυνοι φόροι. Λιγότερο επώδυνοι για ποιους, κύριε Πρόεδρε; Δηλαδή, έχουν αποκτήσει ανοσία τα λαϊκά στρώματα και πονούν λιγότερο με αυτήν την πρόσθετη επιβάρυνση; Δεν μπορώ να κατανοήσω αυτή την ελεεινολογία και αυτήν την υποτίμηση. Πτυελοδοχείο είναι, δηλαδή, τα λαϊκά στρώματα, που θα υποστούν αυτό το πρόσθετο βάρος;
     Όμως, αυτοί οι λιγότερο επώδυνοι φόροι, όπως έχει καταδειχθεί, θα είναι δυσβάσταχτοι για τα λαϊκά στρώματα, επώδυνοι για την ανάπτυξη και ειδικότερα για την ανάπτυξη της περιφέρειας.
     Θα κλείσω, κύριε Πρόεδρε, λέγοντας ότι μπροστά σε αυτές τις τροπολογίες –που ουσιαστικά είναι αναμόρφωση του προϋπολογισμού και έπρεπε, με βάση το ειδικό άρθρο του Συντάγματος και του Κανονισμού της Βουλής, να φέρει η Κυβέρνηση συζήτηση με θέμα την αναμόρφωση του προϋπολογισμού του 2005- υπάρχει και μια τροπολογία για μια διοικητική αναδιάρθρωση, όσον αφορά τις επιτροπές διαχείρισης του ΕΣΟΑΒ.
     Και ερωτώ τους Υπουργούς σε σχέση με το ΕΣΟΑΒ -για το οποίο τόσα είπαμε προεκλογικά, ότι δεν έκανε τίποτα η κυβέρνηση του ΠΑΣΟΚ και όλα τα έκαναν αυτοί στον πρώτο χρόνο- πρώτον: ακόμη, ένα χρόνο μετά όπως φαίνεται από την εισηγητική έκθεση, δεν έχουν διαμορφώσει τις διαχειριστικές αρχές. Τι γυρνάνε στα Βαλκάνια, τι τάζουν και τι υπόσχονται, όταν δεν έχουν ακόμη διαμορφώσει και με αυτήν την τροπολογία διαμορφώνουν τη διαχειριστική αρχή του ΕΣΟΑΒ στο ίδιο το Υπουργείο Εξωτερικών;
     Δεύτερον, θέλω να μας πει αν έχει συμβασιοποιήσει –το τονίζω αυτό- και αν έχει εκταμιευτεί 1 ευρώ για τα προγράμματα, που έχουν ήδη συμφωνηθεί, τα μικρά και ελάχιστα προγράμματα των προηγούμενων χρόνων σε σχέση με το ΕΣΟΑΒ κι ποιο είναι το πρόγραμμα συμβασιοποιήσεων για το 2005; Τίποτα δεν έχουμε ακούσει, τίποτα δεν γνωρίζουμε. Και ο κ. Δραγασάκης πολύ σωστά είπε σε μια ερώτηση που κατέθεσε, πως ούτε 1 ευρώ μέχρι τώρα δεν έχει συμβασιοποιηθεί στο ΕΣΟΑΒ.
     Ολοκληρώνω, κύριε Πρόεδρε, λέγοντας ότι δεν χρειάζονται άλλοι μάρτυρες, επειδή στην Ευρωπαϊκή Ένωση γνωρίζουν πάρα πολύ καλά τα πράγματα στην Ελλάδα, στην σελίδα 7 ο κ. Αλογοσκούφης λέει την αλήθεια για την ελληνική οικονομία, ότι πατά γερά στα πόδια της, έχει δυναμισμό και βεβαίως έχει δημοσιονομικά προβλήματα. Αυτά τα προβλήματα και τα προβλήματα ανταγωνιστικότητας -ελλείμματα ανάπτυξης της περιφέρειας, της ανεργίας- έπρεπε να λύσετε, κύριοι της Κυβέρνησης, και όχι να προσθέσετε νέα και να τα οξύνετε ακόμη περισσότερο. Και τώρα όλα αυτά καλείται να τα πληρώσει ο λαός, οι πολίτες, το 95% του ελληνικού λαού.
     Γι αυτό, λοιπόν, όσο είναι καιρός, αλλάξτε ρότα στην πολιτική σας, γιατί, διαφορετικά, πολύ γρήγορα θα βρεθείτε μπροστά στη δυσάρεστη θέση ο ίδιος ο λαός να ζητά την αποπομπή σας από την Κυβέρνηση.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, προσπαθώ να αναγνώσω σωστά το κείμενο που μας διένειμε ο κ. Αλογοσκούφης, σχετικά με τους συντελεστές ΦΠΑ στην Ευρωπαϊκή Ένωση. Μια πρώτη ανάγνωση είναι δικαιολογία γιατί το 8% έγινε 9% και το 18% έγινε 19% και μάλιστα όταν είναι εκτεθειμένη όλη η πλευρά της Νέας Δημοκρατίας γιατί τα τελευταία χρόνια δεν υπήρξε υποψήφιος Βουλευτής της Νέας Δημοκρατίας που να μην περιέλθει τα χωριά και τα καφενεία και να μην υποσχεθεί ότι θα μειωθεί ο ΦΠΑ για όλα τα είδη, τα οποία αγοράζουν οι αγρότες και μάλιστα σε τέτοιο βαθμό που να μπορεί να πέσει το κόστος παραγωγής.
     Αλλά πέρα από τη δικαιολογία, υπάρχει και η απειλή. Η διανομή αυτή του εγγράφου μάς λέει κάτι, ότι υπάρχουν χώρες που έχουν χαμηλό συντελεστή 13,5% και υψηλό 25%. Μήπως υπάρχει και σκέψη αν δεν αποδώσουν αυτά τα μέτρα τα σημερινά με την αύξηση 1% του ΦΠΑ, να έχουμε μια δικαιολογητική βάση και των επόμενων κινήσεων της Κυβέρνησης;
     Ας έρθω στο θέμα για το οποίο ζήτησα το λόγο. 
     Πρόκειται για την τροπολογία που αφορά του ΟΠΑΠ ΑΕ. Έχω παρακολουθήσει από κοντά, από το 1996 μέχρι σήμερα, τις προσπάθειες που γίνονται σε επίπεδο Ευρωπαϊκής Ένωσης, να αρθεί το αποκλειστικό δικαίωμα διενέργειας και διαχείρισης των τυχερών παιχνιδιών, που έχει το ελληνικό δημόσιο μέσω της ΟΠΑΠ Α.Ε.. Υπάρχουν βεβαίως προσφυγές και γι’ αυτές μίλησε και ο κ. Φλωρίδης, αλλά υπάρχουν και μεγάλες πιεστικές προσπάθειες στο ΕΚΟΦΙΝ, όπου το 1999 η χώρα μας με τον τότε Υπουργό Εθνικής Οικονομίας τότε κ. Παπαντωνίου έδωσε μεγάλη μάχη για να αντιμετωπίσει την επίθεση που δεχόταν, το αποκλειστικό δικαίωμα του ΟΠΑΠ ΑΕ. να διοικεί και να διαχειρίζεται τα τυχερά παιχνίδια. 
     Με αυτήν την τροπολογία, που φέρνετε, το όφελος είναι δυσανάλογο προς το διακύβευμα στο οποίο βάζετε τη χώρα. Γιατί ποιο είναι το όφελος εν τέλει; Είναι 26.000.000 ευρώ; Και γι’ αυτά τα 26.000.000 ευρώ, που θα εισπράξει η Κυβέρνηση, θα πρέπει να βρεθεί η χώρα στον κίνδυνο, και αυτό το θαύμα του ΟΠΑΠ ΑΕ που ξεκίνησε το 1996 -και πιστεύω ότι σταμάτησε τον τελευταίο χρόνο- που από 400.000.000 ευρώ, που ήταν ο συνολικός κύκλος εργασιών έχει φτάσει σήμερα στο 3,1% με αποτέλεσμα να είναι μία από τις πέντε πιο κερδοφόρες επιχειρήσεις της Ευρώπης, να διακυβευθεί; 
     Κύριε Υπουργέ, αναλαμβάνετε μεγάλη ευθύνη απέναντι στη χώρα, απέναντι στον πολιτισμό και στον αθλητισμό της χώρας, γιατί ο ΟΠΑΠ ιδρύθηκε το 1959, ως αιμοδότης του αθλητισμού και βεβαίως στήριξε τα τελευταία χρόνια και τον πολιτισμό και τον αθλητισμό.
     Επειδή από την εμπειρία μου δεν υπάρχει Υπουργός Οικονομικών που να ενδιαφέρεται για τη χρηματοδότηση του πολιτισμού και του αθλητισμού, αφήστε επιτέλους έναν οργανισμό, ο οποίος ιδρύθηκε γι’ αυτόν το σκοπό και ο οποίος αποδίδει όλα αυτά τα χρόνια, να συνεχίσει να προσφέρει στον πολιτισμό και τον αθλητισμό.
     Θα πρέπει να την αποσύρετε αυτήν την τροπολογία, γιατί είναι άκρως επικίνδυνη και είναι η αιτιολογική βάση πάνω στην οποία θα στηριχτούν οι καινούργιες προσφυγές για να χαθεί το αποκλειστικό δικαίωμα του ελληνικού δημοσίου να διοργανώνει τα τυχερά παιχνίδια.
     Δεν μας καλύπτει, όμως, ούτε η δήλωση του Υπουργού ότι θα συνεχίσουν να εκπροσωπούνται οι εργαζόμενοι στον οργανισμό και για τα εργασιακά δικαιώματα αυτών, στις πλάτες των οποίων δημιουργήθηκε το θαύμα της τελευταίας δεκαετίας, γιατί δεν υπάρχει άλλη επιχείρηση στην Ελλάδα, η οποία να επταπλασίασε τον κύκλο εργασιών της εκτός από τον ΟΠΑΠ. Εκεί έγινε μια μεγάλη προσπάθεια και τα αποτελέσματα είναι ορατά. Βεβαίως δεν θα ήταν δυνατόν να διοργανώσουμε Ολυμπιακούς Αγώνες χωρίς να έχουμε αυτόν τον οργανισμό, τον οποίο στήριξαν οι εργαζόμενοι και για τον οποίο είπατε πάρα πολλά. 
     Έρχεσθε σήμερα εσείς, με τη θεωρία των «αρσενικών της οικογένειας» επί δέκα χρόνια, απευθύνεστε στον ελληνικό λαό και μιλάτε για ξεπουλήματα δημόσιων υπηρεσιών, εσείς, που όταν επιχειρήθηκε να διοργανώνει το «προκαθορισμένο στοίχημα» ιδιώτης καταγγείλατε αυτήν τη σύμβαση και είπατε ότι θα έπρεπε ο ίδιος ο ΟΠΑΠ να διοργανώνει το «προκαθορισμένο στοίχημα». Σας καλώ να διαβάσετε τον τελευταίο ισολογισμό της «ΙΝΤΡΑΛΟΤ», η οποία πλήρωσε εξαιτίας αυτής της σύμβασης 9.000.000 ευρώ, γιατί υπερέβη το 60% του πλαφόν, το οποίο είχε οριστεί για τη δυνατότητα του οργανωτή να αποδίδει στους παίκτες.
     Εσείς έρχεσθε σήμερα να κάνετε τι; Να τινάζετε στον αέρα την προοπτική ενός δημόσιου οργανισμού, ο οποίος εισπράττει για λογαριασμό των Ελλήνων, να διακυβεύετε το αποκλειστικό δικαίωμα του δημοσίου και αυτό για ένα 17%; Οφείλετε μία απάντηση για τις μετοχές, που θα αποδώσουν 26.000.000 ευρώ, να μας πείτε πώς θα τα δώσετε αυτά. Έχετε βρει τον επενδυτή; Γιατί ο κ. Αλογοσκούφης μίλησε για επενδυτή. Ποιος είναι ο επενδυτής που θα πάρει το 17% των μετοχών και θα βρεθεί δίπλα, για λίγο χρονικό διάστημα, στο 34% που εσείς προβλέπετε ότι θα κρατήσει το ελληνικό δημόσιο;
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Φούρα.
     Υπάρχουν δύο προτασσόμενες δευτερολογίες, του κ. Γείτονα και του κ. Σπηλιόπουλου και εξαντλείται ο κατάλογος.
     Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Σήμερα γιορτάζουμε την Παγκόσμια Ημέρα για την Υγεία. Η ημέρα είναι αφιερωμένη, κύριε Υπουργέ, στη μητέρα, στα νεογέννητα και στο παιδί. Πραγματικά δεν περίμενα ένας κορυφαίος Υπουργός της Κυβέρνησης να επιμείνει σήμερα στην ανοησία και την υποκρισία, που γράφεται στην εισηγητική έκθεση, ότι αυξάνει τα φθηνά τσιγάρα για να προστατέψει από τη χαμηλή ποιότητα την υγεία των παιδιών και των πολιτών. Κάνατε μάλιστα αναφορά στις επιταγές της Παγκόσμιας Οργάνωσης. Θα γελάνε στον Παγκόσμιο Οργανισμό Υγείας.
     Σας απέδειξε ο κ. Μάνος, διαβάζοντας ακριβώς το περιεχόμενο που αναγράφεται στα πακέτα, ποια είναι χαμηλής ποιότητας και ποια είναι υψηλής, ποια είναι περισσότερο βλαπτικά για την υγεία και ποια όχι. Ως εδώ, λοιπόν, έλεος! Φθάνει η υποκρισία. 
     Σήμερα στη συζήτηση, κύριε Πρόεδρε, όπως και χθες στην Αίθουσα, αλλά και στη Διαρκή Επιτροπή της Βουλής, ο κύριος Υπουργός πραγματικά με εξέπληξε. Ο Υπουργός Οικονομίας της χώρας δείχνει ότι δεν έχει συναίσθηση της κατηφόρας που πήρε η οικονομία επί των ημερών της Κυβέρνησής σας, όπως δεν έχει και συναίσθηση της ευθύνης του. Προσπαθεί πάλι να τα ρίξει στο ΠΑΣΟΚ.
     Οι οικονομικές πολιτικές του ΠΑΣΟΚ έβαλαν τη χώρα στην ΟΝΕ. Η οικονομία ήταν σε συνεχή ανοδική πορεία. Δεν είχε όμως προβλήματα; Ασφαλώς και είχε προβλήματα. Το τρένο, όμως, της ανάπτυξης προχωρούσε, ήταν βέβαια σε ανηφόρα. Τι κάνατε εσείς; Φρενάρατε απότομα και άρχισε να παίρνει ανάποδες στροφές να κατρακυλάει. 
     Έρχεστε σήμερα να μας πείτε ότι τα μέτρα ήταν αναγκαία και αναπόφευκτα από την καμένη γη του ΠΑΣΟΚ. Χθες ο κύριος Υπουργός ήταν χαρούμενος για τα συγχαρητήρια, την ώρα που οι Έλληνες κλαίνε για τα μέτρα, γιατί τα συγχαρητήρια της επιτροπής είναι για τα μέτρα που πήρατε. Και τα συγχαρητήρια ήταν η επικεφαλίδα στην απόφαση της Κομισιόν, γιατί το περιεχόμενο ήταν το «ραβδί». 
     Επειδή, λοιπόν, προηγουμένως ο κύριος Υπουργός σε ερωτήματα συναδέλφων είπε ότι έχει απαντήσει, εγώ θα επιμείνω. Είμαι ίσως μικρότερης διανοητικής ικανότητας και για να εμπεδώσω θα ξαναβάλω τα ερωτήματα για να απαντήσει. Ποια είναι αυτά τα ερωτήματα; 
     Πρώτον, έχετε συμφωνήσει –γιατί αυτό λέει το κείμενο της επιτροπής «να εφαρμόσει μέτρα μόνιμου χαρακτήρα»- κρυφό πακέτο μέτρων με την Ευρωπαϊκή Κοινότητα θα έλθει το χειρότερο το Σεπτέμβρη –αργότερα- ναι ή όχι; Να μας απαντήσετε! Να μας πείτε και ποια είναι αυτά!
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, παρακαλώ να μου δώσετε ένα λεπτό. 
     Δεύτερον, χθες ο κύριος Υπουργός μίλησε στην επιτροπή για δύσκολες και επώδυνες μεταρρυθμίσεις. Τον ρωτήσαμε ποιες είναι αυτές. «Έστριψε» διά της αποχωρήσεως, δεν απάντησε! Να ακούσουμε ποιες είναι αυτές οι μεταρρυθμίσεις. Αν είναι να παίρνετε συγχαρητήρια με αυτόν τον τρόπο, με επώδυνα μέτρα για τους πολίτες για την οικονομία, σας αξίζουν και άλλα! Αν πάρετε και άλλα, τότε θα «πεθάνει» στα δάκρυα ο ελληνικός λαός. Αυτή είναι η πολιτική σας! 
     Έρχομαι στα συγκεκριμένα μέτρα και σας ρωτώ ακόμα τα εξής: 
     Πρώτον, τι προσέφερε στην πραγματική οικονομία η απογραφή και η επιτήρηση της οικονομίας; Τίποτα, κύριε Υπουργέ! Το μόνο που προσέφερε ήταν να τινάξει στον αέρα το Πρόγραμμα Σταθερότητας που είχατε υποβάλει και τον προϋπολογισμό που ψηφίσατε και να αναγκαστείτε να υλοποιήσετε νέο προϋπολογισμό με επώδυνα μέτρα. 
     Δεύτερον, επειδή κύριε Υφυπουργέ είστε και αρμόδιος, ερωτώ αυτά τα μέτρα τι προσέφεραν στην αγορά; Έφεραν αναστάτωση; Υπάρχει αναμπουμπούλα στην αγορά; Να πάμε μαζί, κύριε Υπουργέ, εκεί που είναι το γραφείο μου στη Στοά Φέξη να μιλήσουμε με είκοσι επαγγελματίες. Αυτά τα μέτρα, έτσι όπως τα αποφασίσατε και με την έλλειψη προετοιμασίας, ουσιαστικά πυροδοτούν κύμα ακρίβειας –ήδη πληρώνουν φουσκωμένες τιμές οι πολίτες- και ενισχύουν και τις τάσεις φοροδιαφυγής. Εγώ ρώτησα χθες πώς πωλούν, αν τακτοποιήθηκαν οι μηχανές, αν πληρώνουν και καταγράφουν το ΦΠΑ. Οι απαντήσεις που πήρα δεν σας τιμούν και με ανησυχούν. 
     Συμπέρασμα, θα πληρώσει το «μάρμαρο» ο κοσμάκης και ένα μέρος από αυτά δεν θα πάει στον κρατικό κορβανά, αλλά στις τσέπες επιτηδείων και κερδοσκόπων. Γι’ αυτό σας επικρίνουμε! Ούτε την αποδοτικότητα και εφαρμοσιμότητα των μέτρων σε τεχνικό επίπεδο δεν εκτιμήσατε! 
     Τρίτον –και τελειώνω, κύριε Πρόεδρε. Χθες η  έγκριση με τα συγχαρητήρια που πήρατε του Προγράμματος Σταθερότητας αφορά το εφιαλτικό σενάριο με ρυθμούς ανάπτυξης 2,9%. Περιμένετε στ’ αλήθεια να πάρει τα πάνω της η οικονομία με τέτοιο ρυθμό ανάπτυξης. Να βγάλετε «πλούτο» και να γίνει διανομή πλούτου; Πώς θα πάρει τα πάνω της η οικονομία με την επενδυτική άπνοια, που υπάρχει και με το πάγωμα της αγοράς; 
     Κανένα νέο έργο δεν ξεκίνησε! Δημοπρατεί και επαναδημοπρατεί ο κ. Σουφλιάς! Κανένα νέο επενδυτικό πρόγραμμα δεν μπήκε! Οι μπουλντόζες έχουν σταματήσει. Χθες ρώτησα τον κ. Φώλια στην επιτροπή να μου πει για την πορεία του αναπτυξιακού νόμου. Είπε «ναι, έχουμε κάνει όλες τις προετοιμασίες και τώρα αρχίζουν και υποβάλλονται επενδυτικά σχέδια.». Δηλαδή, χάθηκε ένας χρόνος και ώσπου να μπει και εκεί μπουλντόζα, θα χάσουμε άλλον έναν χρόνο!
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Γείτονα, παρακαλώ ολοκληρώστε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Με αυτό το κλίμα, με αυτήν την πολιτική πραγματικά η οικονομία θα συνεχίσει να κατρακυλά. Πραγματικά δεν έχετε και τώρα συναίσθηση της πραγματικότητας και προσπαθείτε πάλι να «πιπιλίσετε την καραμέλα» της καμένης γης του ΠΑΣΟΚ, που  σας λέω ότι έχει ήδη λιώσει. Συνέλθετε επιτέλους και αλλάξτε ρότα πριν είναι αργά για τον τόπο!
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
     Ο κ. Σπηλιόπουλος έχει το λόγο.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. Θα είμαι πολύ σύντομος.
     Το ασφυκτικό οικονομικό κλίμα που έχει δημιουργηθεί από την Κυβέρνηση, την οδηγεί να πάρει άρον-άρον μέτρα, για να καλύψει τρύπες και να μαζέψει έσοδα. Την οδηγεί σε περαιτέρω μετοχοποιήσεις, όπως είναι αυτή για τον ΟΠΑΠ.
     Εδώ, όμως, κύριε Υπουργέ, υπάρχουν ερωτήματα. Απεδείχθη ότι ανοίγετε μία πόρτα για τον ιδιωτικό τζόγο, αλλά πρέπει να μας απαντήσετε ευθέως, κύριε Υπουργέ, στο εξής ερώτημα: Σύμφωνα με το Γενικό Λογιστήριο του Κράτους, προβλέπεται ότι θα εισπραχθούν από το κράτος 26.000.000 ευρώ. 
     Πρέπει να μας απαντήσετε –για να φανεί ότι πράγματι χρειάζεται να κάνουμε αυτή τη μετοχοποίηση- σε πόσο χρόνο θα εισέπραττε ο ΟΠΑΠ αυτά τα χρήματα, εάν δεν προχωρούσε αυτή η μετοχοποίηση. Πρέπει να φανεί δηλαδή σε πόσο χρόνο θα μαζεύονταν αυτά τα χρήματα, αν δεν κάνετε μετοχοποίηση, γιατί φαίνεται –και όλοι ξέρουμε- ότι σε ελάχιστο χρονικό διάστημα ο ΟΠΑΠ θα μάζευε αυτά τα χρήματα που προβλέπεται να εισπράξετε από τη μετοχοποίηση. 
     Επομένως δεν υπάρχει κανένας λόγος να κάνετε τη μετοχοποίηση. Ή μάλλον υπάρχουν λόγοι, αυτούς που σας εξήγησαν προηγούμενα οι συνάδελφοι, καθώς θέλετε να ανοίξετε τις πόρτες στον ιδιωτικό τζόγο ή να χαρίσετε αυτήν πράγματι τη «χρυσοφόρο κότα» -όπως σας είπε κάποιος- σε κάποιους ιδιώτες φίλους σας και από την άλλη μεριά θέλετε να ανοίξετε την πόρτα να έρθουν τα «φρουτάκια». Δεν τολμήσατε να φέρετε τα «φρουτάκια» μέσα απ’ αυτές τις φορολογικές διατάξεις, ανοίγετε, όμως, την πόρτα με αυτήν τη διάταξη να μπουν τα «φρουτάκια», αφού θα χάσουμε πλέον τη δυνατότητα να έχουμε το μονοπώλιο.
     Όμως, γιατί να υπάρχει αυτή η περιέργεια σε μας; Πολλοί από σας τότε που καταργούσαμε τα «φρουτάκια», κλείνατε το μάτι σ’ αυτούς πονηρά και τους λέγατε ότι πρέπει να βρούμε τρόπους για να μπορέσουν να ξαναγυρίσουν τα «φρουτάκια». Ε, πράγματι ανοίγετε μία πόρτα για να ξαναγυρίσουν τα «φρουτάκια».
     Όμως, θέλω να πω και κάτι άλλο, γιατί ακούμε πολλές μέρες τώρα –και εδώ είναι ένα δεύτερο πεδίο, όπου θα έχουμε αντιπαράθεση- να μιλάτε για αποχαρακτηρισμούς εκτάσεων, προκειμένου να γίνουν επενδύσεις. Όλοι θέλουμε τις επενδύσεις στην Ελλάδα και όλοι θέλουμε να προσελκύσουμε κεφάλαια. Όμως, χρειάζεται να γίνει ο χωροταξικός σχεδιασμός. Όλοι το λέμε και το λέτε και εσείς. 
     Ξέρετε ότι τα δεκατρία περιφερειακά χωροταξικά σχέδια είναι έτοιμα στο Υπουργείο εδώ και ένα χρόνο και δεν προχωράτε σε τίποτε; Γιατί δεν προχωράτε στη θεσμοθέτηση; Γιατί δεν τα φέρνετε στη Βουλή να θεσμοθετηθούν και να μπορούμε πλέον εύκολα να προχωρήσουμε σε επενδύσεις εκεί που θα επιτρέπεται, όπως στην τουριστική και βιομηχανική ανάπτυξη, τη βιοτεχνία κλπ.; Γιατί δεν το φέρνετε; Μήπως είναι μια αδυναμία του Υπουργού ΠΕΧΩΔΕ, όπως έχει μπλέξει με τα δημόσια έργα και έχει παρατήσει στην τύχη του το άλλο Υπουργείο; 
     Σε λίγες ημέρες, μάλιστα, θα έρθει εκτός απ’ αυτό και άλλο θέμα, τα σκουπίδια. Δύο μήνες ακόμη θα μείνουν τα σκουπίδια στα Λιόσια και να δω τότε τι θα κάνετε, γιατί δεν προχώρησε η χωροθέτηση, δεν προχώρησαν οι ΧΥΤΑ. Αλλά αυτά είναι ζητήματα που θα τα συζητήσουμε στη συνέχεια. 
     Τελειώνοντας, θέλω να πω ότι δεν πείθετε σήμερα κανέναν και ότι ειδικά με αυτήν την τροπολογία θέλετε να μαζέψετε πόρους, γιατί φαίνεται ότι όχι μόνο δεν θα μαζέψετε πόρους, αλλά θα χάσετε πόρους και κυρίως θα ανοίξετε την πόρτα σ’ αυτούς που θέλουν να μπουν στον ιδιωτικό τζόγο.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ρεγκούζας έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, κατά τη διάρκεια της συζήτησης του νομοσχεδίου ακούστηκαν πολλά. Αν ήθελε κανείς να κάνει μία περιληπτική αποτίμηση, θα μίλαγε για περίσσευμα υποκρισίας, έλλειψη ψυχραιμίας και έλλειψη θάρρους για ανάληψη πολιτικής ευθύνης.
     Μέχρι ένα σημείο, οι όποιες αναφορές που έγιναν κατά τη διάρκεια της συζήτησης είναι παραδεκτές και ανεκτές. Για παράδειγμα, τα κόμματα της Αριστεράς μπορεί να μην κατανοούν το κίνητρο, παραδείγματος χάρη, που δίνουμε στην οικονομία με τη μείωση του φορολογικού βάρους στην επιχειρηματικότητα.
     Είναι μία ιδεολογική στάση που την καταλαβαίνουμε και εμείς. Δεν την αποδεχόμαστε, αλλά τη σεβόμαστε. Όμως, πραγματικά την πολιτική ταυτότητα της άλλης πλευράς, της Αξιωματικής Αντιπολίτευσης, που πριν λίγο χρόνο ήταν στην εξουσία, δεν μπορούμε να την κατανοήσουμε. Δεν μπορούμε να κατανοήσουμε αυτή τη μετάλλαξη. 
     Ακούστηκαν πάρα πολλά για την εισοδηματική πολιτική. Κανείς από την Κυβέρνηση δεν ισχυρίστηκε ότι με την εισοδηματική πολιτική του 2005 δημιουργούμε διαθέσιμο εισόδημα για τους εργαζόμενους. Όμως, τι ισχυριστήκαμε και τι ισχυριζόμαστε; Ότι για κάποιες κατηγορίες μισθωτών και ιδιαίτερα τις κοινωνικά ευαίσθητες δεν υπάρχουν απώλειες. 
     Μάλιστα, η Αξιωματική Αντιπολίτευση έφθασε στο σημείο και διά του κ. Χριστοδουλάκη, που ήταν και ο διαχειριστής της οικονομικής πολιτικής των προηγούμενων χρόνων, να λέει ότι η εισοδηματική πολιτική υπολογίζεται επί των βασικών μισθών των δημοσίων υπαλλήλων. 
     Ξεχνάει ο κ. Χριστοδουλάκης, όταν διαμόρφωνε τα νέα μισθολόγια τι ισχυριζόταν εδώ στη Βουλή; Ότι το κάνουμε για να διευκολύνουμε την άσκηση της οικονομικής πολιτικής της εκάστοτε κυβέρνησης, για να είναι μετρήσιμα τα στοιχεία, για να μπορούμε να λογαριάσουμε το δημοσιονομικό κόστος της δημοσιονομικής πολιτικής. Πότε έλεγε αλήθεια; Τότε ή σήμερα; Μάλλον, όμως, έχει ελλιπή μνήμη ή ηθελημένη πολιτική αμνησία. 
     Ειπώθηκε επίσης ότι στον πληθωρισμό, οι πληθωριστικές πιέσεις που ασκούνται στην οικονομία από την υιοθέτηση αυτών των μέτρων, που πήρε η Κυβέρνηση, υπερκαλύπτουν τάχα την εισοδηματική πολιτική, που έχει εξαγγελθεί. Ο Υπουργός Οικονομίας κ. Αλογοσκούφης τόνισε με έμφαση ότι οι πληθωριστικές επιπτώσεις που δημιουργούνται από την ποσοστιαία  αύξηση του ΦΠΑ διαμορφώνουν μία πληθωριστική πίεση της τάξης το πολύ του 0,7% ετησίως. 
     Επειδή, όμως, τα μέτρα ισχύουν από το δεύτερο τρίμηνο του 2005, αυτή η επίπτωση περιορίζεται περίπου στο 0,5%. Αν υπολογίσει κανείς ότι ο προϋπολογισμός θα διαμορφωθεί γύρω στο 2,9% με 3%, ακόμα και το 5% –η προσθήκη, για να υπολογίσουμε αν πράγματι οι εργαζόμενοι έχουν ζημία ή όφελος- καλύπτει το περιθώριο των απωλειών. 
     Σας είπα ότι εμείς δεν ισχυριστήκαμε ότι διαμορφώνουμε διαθέσιμο εισόδημα. Πάντως η κοινωνική μας πολιτική σε ό,τι αφορά το ΕΚΑΣ, τις αγροτικές συντάξεις κλπ. ξεφεύγει από τα περιθώρια της εισοδηματικής πολιτικής. 
     Να θυμηθούμε και κάτι ακόμα. Κάποτε υπήρχαν θιασώτες, και ένθερμοι μάλιστα, της λεγόμενης αυτόματης τιμαριθμικής αναπροσαρμογής. Κρύφτηκαν. Πού βρίσκονται αυτοί; Κανείς δεν αναφέρθηκε σε αυτά. 
     Επίσης, κάποιοι περιορίστηκαν στα τρία σενάρια του ρυθμού ανάπτυξης, που αναφέρονται στο πρόγραμμα σταθεροποίησης. Δεν λέει όμως κανένας κουβέντα ότι το πρόγραμμα στο οποίο αναφέρονται για ρυθμό ανάπτυξης 2,9%  είναι το τρίτο και το χειρότερο για την ελληνική οικονομία. Τα κρύβουν αυτά. 
     Ειπώθηκε ότι υπάρχει ανακολουθία εξαγγελιών από τη Νέα Δημοκρατία, γιατί στις αρχές Δεκεμβρίου έλεγε ότι δεν θα βάλει νέους φόρους. Στην πραγματικότητα ένας φόρος είναι –και θα εξηγήσω γιατί, δηλαδή η αύξηση του ΦΠΑ- που ασφαλώς πλήττει την κατανάλωση. Δεν αναστέλλει, όμως, την αναπτυξιακή προσπάθεια στη χώρα, έστω κι αν περιορίζει κατά κάποιον τρόπο το διαθέσιμο εισόδημα, την κατανάλωση, γιατί πολλές φορές για να διαμορφώσει κανείς αποτελεσματικές συνθήκες αναπτυξιακής πολιτικής χρειάζεται να περιορίσει και την κατανάλωση. Ωστόσο όμως, εδώ δεν γίνεται γι’ αυτόν το λόγο.
     Ειπώθηκε, λοιπόν, ότι το Δεκέμβριο λέγαμε άλλα. Πράγματι για να συζητήσει κανείς και να διαμορφώσει έναν προϋπολογισμό, όπως ξέρουν πολύ καλά ο ειδήμονες της Αξιωματικής Αντιπολίτευσης, πρέπει να κάνει ορισμένες παραδοχές. Να κάνει παραδοχές για το ρυθμό ανάπτυξης, τη διακύμανση της τιμής των καυσίμων και ταυτόχρονα να λάβει υπόψη του τις δημοσιονομικές ανάγκες, που έχει να αντιμετωπίσει. Λοιπόν, στις αρχές Δεκεμβρίου του 2004, σύμφωνα με τα στοιχεία που είχαμε και εμείς στη διάθεσή μας, το δημόσιο έλλειμμα το προσμετρούσαμε στο 5,3%. 
     Τον Φεβρουάριο του 2005 με βάση τα ολοκληρωμένα πια στοιχεία- αφού στο τέλος του χρόνου μπορεί κανείς να δει τα πάντα σ’ έναν προϋπολογισμό και σ’ έναν ισολογισμό μιας επιχείρησης, όλα τα στοιχεία της λειτουργίας της οικονομίας είτε πρόκειται για επιχείρηση είτε για το κράτος- διαπιστώσαμε ότι το δημόσιο έλλειμμα αγγίζει το 6,1%. 
     Και για του λόγου το αληθές, κύριοι συνάδελφοι, για να έχουμε και παραστάσεις όλοι μας, αυτός ο πίνακας (επιδεικνύει ο κύριος Υπουργός σχετικό πίνακα) είναι διαμορφωμένος με βάση το έλλειμμα, που διαμορφώνεται από το 2001 μέχρι το 2004. Το πράσινο χρώμα αντιπροσωπεύει το ψέμα και το καφέ χρώμα αντιπροσωπεύει την ωμή πραγματικότητα.
     Αν λάβουμε υπόψη μας ότι το ανώτατο μέγεθος του ελλείμματος, που είναι παραδεκτό σύμφωνα με το ισχύον πρόγραμμα σταθερότητος της Ευρωπαϊκής Ένωσης, είναι 3%, όλες αυτές οι χρονιές κινήθηκαν πάνω από το 3% με αποτέλεσμα ο τελευταίος χρόνος να είναι στο 6,1%.
     Καταθέτω, λοιπόν, αυτόν τον πίνακα γι’ αυτούς που ισχυρίζονται ότι ψευδολογούμε για να διαπιστώσουν πόσο εκείνοι υποκρίνονται.
     (Στο σημείο αυτό ο Υφυπουργός Οικονομίας και Οικονομικών κ. Αδάμ Ρεγκούζας καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (Να φωτογραφηθεί σελ. 211)
     
     Ειπώθηκε επίσης -και μάλιστα συνδυάστηκε και με την πρόσφατη παραίτηση του Γενικού Γραμματέα του Υπουργείου Οικονομίας και Οικονομικών του κ. Σταυρινού Βασιλείου ότι καταρρέουν τα έσοδα. Αυτό το παραμύθι το ακούγαμε από το Δεκέμβριο να ομιλούν για κατάρρευση εσόδων. Όμως, προς στιγμήν ανεστάλη αυτή η παραφιλολογία, γιατί τα έσοδα και το Νοέμβριο και το Δεκέμβριο κινήθηκαν πάνω από 16% και απογοητεύτηκαν. Σταμάτησαν προσωρινά. Όμως, επανήλθε αυτή η φιλολογία, επειδή πραγματικά στους δυο πρώτους μήνες που δεν θεωρούνται και μήνες εσόδων γι’ αυτούς που γνωρίζουν από τη φρασεολογία που χρησιμοποιώ, κινήθηκαν αυξητικά μεν τα έσοδα, αλλά κατά 3%, υπολειπόμενα του μέσου όρου -και όταν λέμε του μέσου όρου εννοούμε των δώδεκα μηνών- 7,2% που είχαμε προσδιορίσει  στον προϋπολογισμό. Και περιχαρείς περίμεναν να δουν την πλήρη κατάρρευση των εσόδων και το Μάρτιο. 
     Όταν, όμως, ήλθαν τα απολογιστικά στοιχεία του Μαρτίου και διαπιστώθηκε ότι τα έσοδα τελικά, ύστερα από το νοικοκύρεμα, από την αποτελεσματική λειτουργία των υπηρεσιών, ύστερα από τη φιλότιμη προσπάθεια των εργαζομένων στις οικονομικές υπηρεσίες, κινούνται με 11,4%, τότε δεν είπαν τίποτα για το 11,4%. Άρχισαν να ανευρίσκουν τρόπους διαφυγής. Και βρήκαν τον τρόπο διαφυγής λέγοντας πόσο διαμορφώθηκε το τρίμηνο. Όσο και υψηλό να είναι το μέγεθος ενός μήνα, όταν έχεις δύο προηγούμενους, ασφαλώς ο μέσος όρος κυμάνθηκε στο 5,3%. Βιάζονται, όμως, πολύ να  βγάλουν συμπεράσματα, γιατί επαναλαμβάνω, ότι ο μέσος όρος των εσόδων βγαίνει από τους δώδεκα μήνες. Θα απογοητευτούν αυτοί οι οποίοι μονίμως και διαρκώς κάνουν τις κασσάνδρες.
     Τώρα σε ό,τι αφορά τα μέτρα που πήραμε. Εμείς, κυρίες και κύριοι συνάδελφοι, με αίσθημα πολιτικής ευθύνης, αλλά και πολιτικής γενναιότητας θα έλεγε κανείς, καθίσαμε και μετρήσαμε τα πράγματα. Ή έπρεπε να αφήσουμε την οικονομία να συνεχίζει τον κατήφορο ή έπρεπε να αναστείλουμε αυτήν την κατηφόρα. Και με αίσθημα πολιτικής ευθύνης και γενναιότητας, όπως είπα, καθίσαμε και μετρήσαμε τα λιγότερο επώδυνα μέτρα για την οικονομία και τους πολίτες.
     Θελήσαμε, λοιπόν, να διασφαλίσουμε τους ασθενείς οικονομικά πολίτες, βέβαια με μια αποφασιστική πολιτική στην πράξη από εδώ και στο εξής, όπως είναι ο περιορισμός της σπατάλης στο δημόσιο τομέα και της διαφθοράς, το κλείσιμο των κρουνών διαφυγής των κρατικών εσόδων στη φοροδιαφυγή και στο λαθρεμπόριο, δηλαδή, τους λίγους εκείνους που ουσιαστικά καλούνται να καλύψουν τη διαφορά, τις ευαίσθητες οικονομικά ομάδες του πληθυσμού από τη μια πλευρά και από την άλλη έχουμε την αποφασιστικότητα να συνεχίσουμε την αναπτυξιακή μας πολιτική μέσω των συνεχών μεταρρυθμίσεων και βέβαια μέσω μιας πολιτικής κινητροδότησης της οικονομίας, όπως αυτή έχει προσδιοριστεί και από το τελευταίο φορολογικό νομοσχέδιο που ψηφίσαμε και τον αναπτυξιακό νόμο και τις παρεμβάσεις μας στην Επιτροπή Κεφαλαιαγοράς, αλλά και τις άλλες μεταρρυθμίσεις, που, όταν θα κρίνουμε σκόπιμο, θα δρομολογούμε και με θάρρος θα τις αναλαμβάνουμε.
     Ειπώθηκε λοιπόν στην αρχή ότι αυτά τα μέτρα είναι επώδυνα. Για το φόρο προστιθέμενης αξίας εξήγησε ο κ. Αλογοσκούφης τι ισχύει στις άλλες ευρωπαϊκές χώρες. Εγώ δε θα το επαναλάβω. Ειπώθηκε, όμως, από κάποιον ομιλητή για τα χαρτικά, ότι δήθεν στην Αγγλία, ο ΦΠΑ δεν υπάρχει. Ξεχνάει όμως ο συγκεκριμένος ομιλητής ότι η Αγγλία έχει κατοχυρώσει αυτό το δικαίωμα από το 1977 με τις διαπραγματεύσεις προσχώρησης, όπως και άλλες χώρες σε διάφορα προϊόντα έχουν κατοχυρώσει αυτό το δικαίωμα, το οποίο δεν είναι διαπραγματεύσιμο για τις χώρες που δεν κατόρθωσαν τότε να το έχουν. 
     Εμείς, λοιπόν, προσπαθούμε με το ΦΠΑ που είναι μια επιβάρυνση στην κατανάλωση να μην ακυρώσουμε την αναπτυξιακή προσπάθεια, γιατί ο πολιτικός στόχος παραμένει αμετακίνητος. Η ανάπτυξη της οικονομίας είναι διέξοδος από τη σημερινή κρίση. Την άλλη πολιτική τη δοκιμάσαμε και την είδαμε των συνεχών φορολογιών, των προεισπράξεων, της μετάθεσης των υποχρεώσεων του σήμερα στο αύριο, της προείσπραξης των εσόδων του αύριο στο σήμερα, σε μια προσπάθεια, δηλαδή, να ωραιοποιήσουμε και να περάσουμε όπως -όπως με προχειρότητα το σήμερα, χωρίς να ετοιμάζουμε το αύριο. 
     Σε ό,τι αφορά, κύριοι συνάδελφοι, την προσθήκη στα τσιγάρα, επειδή αναπτύχθηκε πολύ μεγάλη φιλολογία εδώ, κατ’ αρχήν οι δεκατέσσερις ευρωπαϊκές χώρες δεν ανήκουν στη σφαίρα των κουτόφραγκων. Είχαν κάνει εδώ και χρόνια αυτήν την παρέμβαση. Επίσης, η διαμόρφωση της χαμηλής τιμής των τσιγάρων στην ελληνική αγορά, έγινε το 2004.....
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Νωρίτερα έγινε...
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μην έχετε καμιά αμφιβολία. Μου θυμίσατε όμως αυτό ακριβώς που θα πω τώρα. Δεν πλήττεται καθόλου η εγχώρια παραγωγή καπνού. Ο κυριότερος εκφραστής της εγχώριας παραγωγής καπνού είναι η «ΣΕΚΑΠ» και πιστεύω να με επιβεβαιώσετε, κύριε συνάδελφε. 
     Οι τιμές πώλησης των τσιγάρων της «ΣΕΚΑΠ» είναι 1,60. Δεν αλλάζουμε την παρέμβασή μας. 
     Πώς λειτουργεί ο μηχανισμός του ειδικού φόρου κατανάλωσης και του φόρου προστιθέμενης αξίας; Αυτός υπολογίζεται επί της ζητούμενης τιμής. Τι σημαίνει η  ζητούμενη τιμή; Η κατηγορία της τιμής των τσιγάρων εκείνων που διαμορφώνουν μεγαλύτερο μερίδιο της αγοράς. Σ’ αυτήν την τιμή υπολογίζεται και ο ειδικός φόρος κατανάλωσης και ο φόρος προστιθέμενης αξίας. Το ποσοστό αυτό που βγαίνει, πηγαίνει σε όλες τις κατηγορίες των τσιγάρων, ανεξαρτήτως τιμής. Οι μεγάλες εταιρείες, επειδή έχουν το περιθώριο της κάλυψης δεν αναγκάζονται να αυξήσουν. Οι μικρές, όμως, που δημιουργούν και τα προβλήματα του αθέμιτου ανταγωνισμού, είναι υποχρεωμένες να πληρώσουν τον κατώτατο φόρο που υπάρχουν και σε όλες τις άλλες κατηγορίες των τσιγάρων και εάν έχουν περιθώρια για αύξηση, διαμορφώνονται περιθώρια αύξησης των τιμών σε μια ελεύθερη πλέον αγορά και όχι σε μια ελεγχόμενη αγορά. 
     Δεύτερον, ειπώθηκε ότι κάποιοι κερδοσκόπησαν ή θα κερδοσκοπήσουν. Πράγματι, από 28 Μαρτίου 2005 μέχρι 31 όσοι πρόλαβαν να παράξουν ποσότητες και να τις διαθέσουν στην αγορά, κέρδισαν. Οι υπόλοιποι από 1/4/2005 είναι υποχρεωμένοι με τις νέες τιμές να προχωρήσουν. 
     Εγώ θα σας θυμίσω κάτι άλλο. Με τις δύο υποτιμήσεις που έκανε ως κυβέρνηση η σημερινή Αντιπολίτευση υπήρξαν τέτοιες κερδοσκοπίες; Στις αλλαγές της διαμόρφωσης της τιμής των καυσίμων υπήρξαν κερδοσκόποι; Αυτά τα λέω για να θυμάσθε ότι έχετε όπισθέν σας και ένα σάκο που δεν τον βλέπετε με αμαρτήματα κατά την παραβολή.
     Για το θέμα των τσιγάρων εμείς προσπαθήσαμε να κάνουμε το αυτονόητο, γιατί λοιδορήθηκε η στάση μας ότι δήθεν εμείς προσπαθούμε να προστατεύσουμε την υγεία των μικρών πολιτών. Το 2003 τα ποσά που εισπράχθηκαν από τα τσιγάρα ήταν της τάξης του 1.600.000.000 ευρώ περίπου. Το 2004 με τις μειωμένες τιμές που διαμορφώθηκαν ο τζίρος ήταν 1.700.000.000 ευρώ. 
     Να σας πω σε ποσοστό πόσο ήταν η αύξηση κατανάλωσης των τσιγάρων; Ήταν 6,25%. Είναι, δηλαδή, παραδεκτό το επιχείρημα ότι τα φθηνά τσιγάρα παρακινούν νέους ανθρώπους στον εθισμό του καπνίσματος, που είναι ούτως ή άλλως βλαβερό; Είναι δηλαδή ή δεν είναι μία αιτιολόγηση αυτή;
     Και το δεύτερο. Σ’ αυτήν τη διαμόρφωση του συνολικού τζίρου, το κράτος δεν κέρδισε ούτε μία δραχμή σε φόρους. 
     Λοιπόν, ακριβώς και από δημοσιονομική άποψη πρέπει να νοιάζει μία Κυβέρνηση -όπως εξάλλου το κάνουν και οι άλλες ευρωπαϊκές χώρες- και τη διατήρηση των εσόδων της, όχι την αύξηση μέσω φορολογίας. Γιατί στα καπνικά εδώ δεν τίθεται θέμα αύξησης φόρων, διαμορφώνονται οι τιμές.
     ΠΡΟΕΔΡΕΥΩΝ (Γεώργιος Σούρλας): Τελειώνετε παρακαλώ, κύριε Υπουργέ.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τελειώνω, κύριε Πρόεδρε.
     Δυο κουβέντες σε ό,τι αφορά την αύξηση στα ποτά. Με κατηγορηματικό τρόπο έχει ειπωθεί στην Αίθουσα αυτή ότι η μπύρα, το κρασί και το παραδοσιακό τσίπουρο που δεν εμφιαλώνεται σε βιομηχανία, δεν επιβαρύνονται. Αντίθετα διατηρείται η αναλογία του 50% για το παραδοσιακό τσίπουρο χωρίς να μεταβάλλεται. Μεταβάλλονται τα ευρωπαϊκά ποτά, τα ευγενή ποτά. 
     ΑΝΔΡΕΑΣ ΜΑΚΡΥΠΙΔΗΣ: Και το ούζο και το τσίπουρο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Και το  ούζο που είναι εμφιαλωμένο. Και το εμφιαλωμένο τσίπουρο, κύριε συνάδελφε, γιατί αποτελεί εμπόρευμα. Είναι κοινοτική υποχρέωση, το ξέρετε πολύ καλά, που δεν μπορούμε να τα απαλλάξουμε.
     Τώρα ειπώθηκε επίσης, κύριοι συνάδελφοι, για τον κ. Σταυρινό που ξέχασα να πω. Θα ήθελα να παρακαλέσω όλους τους συναδέλφους πραγματικά, επειδή η παραίτηση του κ. Σταυρινού δεν συνδυάζεται με πολιτική διαφωνία, δεν συνδυάζεται με καμία διένεξη στην Κυβέρνηση, είναι προσωπικοί οι λόγοι που έχουν σχέση με την παραίτηση του κ. Σταυρινού. Θα ήθελα να παρακαλέσω όλους να σεβαστούμε τους προσωπικούς λόγους που εκείνος δεν επιθυμεί να δημοσιοποιήσει, αν πράγματι σεβόμαστε την προσωπικότητα κάθε ατόμου στην ελεύθερη κοινωνία που ζούμε. 
     ΑΠΟΣΤΟΛΟΣ ΚΑΚΛΑΜΑΝΗΣ: Ήταν πρόταση της επιτροπής. 
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Η πρόταση της επιτροπής, κύριε Πρόεδρε. Επειδή όμως ήταν πρόεδρος της επιτροπής και εξακολουθεί να είναι –γιατί τον παρακαλέσαμε να παραμείνει για μερικές μέρες- σας πληροφορώ ότι και σήμερα η επιτροπή συνεδρίαζε γι’ αυτόν το σκοπό που την έχουμε ορίσει. Δεν έχουν καμία απολύτως σχέση οι οποιοιδήποτε συνειρμοί δημιουργούνται απ’ αυτήν τη συμμετοχή του. Σας διαβεβαιώ ότι δεν έχουν καμία απολύτως σχέση και να το δεχθείτε όπως ακριβώς το λέω. 
     Τέλος, κύριοι συνάδελφοι, το να προσπαθεί κανείς να δικαιολογήσει τη σημερινή του πολιτική στάση αναζητώντας επιχειρήματα μέσω της παρελθοντολογίας, είναι δικαίωμά του. Το να είναι όμως κριτικός αλλά με προτάσεις για το αύριο αυτής της χώρας, είναι εποικοδομητικός, είναι χρήσιμος. Εμείς πάντως στη Νέα Δημοκρατία επιλέγουμε να μην είμαστε ευχάριστοι, αλλά να είμαστε κυρίως χρήσιμοι. Και αυτήν την πολιτική με αποφασιστικό τρόπο, την πολιτική της ανάπτυξης, την πολιτική που διαμορφώνει μεγαλύτερο πλούτο για να μπορούμε να ασκήσουμε αποτελεσματικότερη κοινωνική πολιτική και να περιορίσουμε και το κοινωνικό φαινόμενο της ανεργίας, θα τη συνεχίσουμε με αποφασιστικότητα, κόντρα στις κορώνες, κόντρα σε εκείνους που μας στέλνουν να υποστέλλουμε τη σημαία κατά της διαφθοράς και της διαπλοκής, σε εκείνους που μέσα τους πολιτικά εύχονται να αποτύχουμε. 
     Θα προχωρήσουμε γιατί αυτή είναι η απαίτηση του ελληνικού λαού, αυτή είναι η εντολή που πήραμε στις εκλογές της 7ης Μαρτίου. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλωρίδης.
     ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, πολύ σύντομα θέλω να αναφερθώ σε δύο μείζονα πολιτικά ζητήματα, τα οποία έχουν ανακύψει. Το πρώτο αφορά το θέμα του ΟΠΑΠ. Αναφέρθηκε ο κ. Λιντζέρης, εγώ λόγω του ότι ο χρόνος μου ήταν περιορισμένος δεν πρόλαβα να αναφερθώ. 
     Αγαπητοί συνάδελφοι, στις 7 Μαρτίου 2005, πριν από ένα μήνα ακριβώς, εξεδόθη μία περίεργη απόφαση του Ζ΄ κλιμακίου του Ελεγκτικού Συνεδρίου, η οποία καταλήγει στο διατακτικό της ως εξής: Ο ΟΠΑΠ ΑΕ δεν αποτελεί δημόσια επιχείρηση –αφού κάνει κάποιες σκέψεις παραπάνω, απίστευτες σκέψεις πρέπει να σας πω- κατά την έννοια που προσδίδει στον όρο αυτό το Κοινοτικό Δίκαιο, με συνέπεια, οι συμβάσεις που συνάπτει, να μην υπάγονται στον κατά το άρθρο 2 του ν. 3060/2002 προληπτικό έλεγχο νομιμότητας του Ελεγκτικού Συνεδρίου. 
     Αγαπητοί συνάδελφοι, ξέρετε τι σημαίνει αυτό; Αυτό σημαίνει –και έχω ένα ερώτημα, κύριε Υπουργέ, να σας κάνω εδώ, γιατί οι ευθύνες δεν είναι μικρές- ότι από την ώρα που ο ΟΠΑΠ δεν θεωρείται δημόσια επιχείρηση κατά την έννοια του Κοινοτικού Δικαίου, πολύ δε περισσότερο –επομένως- δεν θεωρείται κοινωφελής επιχείρηση και κοινωφελής οργανισμός, το πεδίο της εισόδου των ιδιωτών στη διενέργεια των τυχερών παιγνίων έχει ήδη ανοίξει από εδώ. 
     Κύριε Υπουργέ, επειδή είναι απόφαση τριμελούς κλιμακίου θέλω να σας ρωτήσω το εξής: Ασκήσατε έφεση γι’ αυτό; Εδώ ξέρετε ότι έχει μπει δυναμίτης στα θεμέλια ενός μεγάλου δικαιώματος του ελληνικού δημοσίου; Ασκήσατε έφεση, σας παρακαλώ; Κι αν δεν ασκήσατε, σκοπεύετε να ασκήσετε έφεση κατ’ αυτής της απίστευτης αποφάσεως που λέει ότι επειδή ο ΟΠΑΠ ΑΕ ασκεί εμπορικές δραστηριότητες, δεν είναι δημόσια επιχείρηση, λες και η ΔΕΗ ή ο ΟΤΕ, που ασκούν εμπορικές δραστηριότητες ή κάποιες κρατικές τράπεζες δεν είναι δημόσιες επιχειρήσεις με την έννοια που θέτει το Κοινοτικό Δίκαιο;
     Τα πράγματα, λοιπόν, δεν είναι απλά. Εδώ χρειάζονται ξεκάθαρες απαντήσεις για να μην έχουμε μπερδέματα. Και μη μας κατηγορείτε εμάς ότι εγείρουμε υπόνοιες. Τα πράγματα είναι πολύ συγκεκριμένα.
     Δεύτερον, ο κ. Αλογοσκούφης ανέφερε εδώ –κι αυτό συνιστά μείζον πρόβλημα πολιτικής, ηθικής συμπεριφοράς- ότι από τον Οκτώβριο τα μέτρα τα οποία αφορούν στη φορολόγηση του καπνού και την αύξηση του ΦΠΑ συνεζητούντο. Λεπτομέρειες έμεναν. Και στις 20, 22 Δεκεμβρίου, στη συζήτηση του προϋπολογισμού και ο κ. Καραμανλής και ο κ. Αλογοσκούφης διαβεβαίωναν ότι δεν υπάρχει τέτοιο θέμα στεντορεία τη φωνή.
     Εδώ υπάρχει ζήτημα πολιτικής, ηθικής συμπεριφοράς, παραπλάνησης του Κοινοβουλίου, του ελληνικού λαού. 
     Και το τρίτο και σημαντικότερο. Σας το είπε ο κ. Μάνος, αλλά πρέπει να σας το πω πιο συγκεκριμένα να τελειώνουμε. Εάν τα μέτρα της φορολογίας καπνού συνεζητούντο με τους ενδιαφερόμενους εδώ και καιρό –όπως μας είπε ο κ. Αλογοσκούφης- και τα τελωνειακά έσοδα, τα οποία προκύπτουν από τη φορολόγηση των τσιγάρων -γιατί εκεί η φορολόγηση είναι από την τελωνειακή ταινία- έχουν αυξηθεί το τελευταίο διάστημα -το ένα μέρος είναι τα καύσιμα, γιατί όσο αυξάνεται η τιμή των καυσίμων, τόσο μεγάλα έσοδα έχει το ελληνικό δημόσιο, το άλλο, όμως, σημαντικό έσοδο είναι από τα τσιγάρα- αυτό που θέλουμε να σας ρωτήσουμε είναι πολύ συγκεκριμένο: 
     Σε αυτό το διαρρεύσαν εξάμηνο, μέχρι την ώρα που καταθέσατε την τροπολογία αυτή, πόσες ταινίες καπνού πουλήσατε στις καπνοβιομηχανίες, προκειμένου να μπουν πάνω στα πακέτα, πόσες εκατοντάδες χιλιάδες πακέτα είναι στις επίσημες τελωνειακές αποθήκες των εταιρειών, φορολογηθέντα είδη, τα οποία, όμως, θα βγουν τώρα στην αγορά με τις επίσημες ταινίες του κράτους αλλά με τις νέες τιμές;
     Και για να μην ψάχνεστε από εδώ και από εκεί, θέλω να μου απαντήσετε εάν θα κάνετε τώρα ένα πράγμα: Εάν θα στείλετε τις τελωνειακές αρχές να κάνουν αυτήν τη στιγμή απογραφή στις αποθήκες, που είναι τα τελωνισμένα τσιγάρα, έτσι ώστε όταν θα βγουν στην κατανάλωση -δηλαδή στα περίπτερα και οπουδήποτε αλλού- να έχουν την πρόσθετη φορολογία κατά το Σύνταγμα. Διότι η φορολογία κατά το Σύνταγμα επιβάλλεται αφ’ ης στιγμής κατατεθεί στη Βουλή η σχετική διάταξη και όχι από τη δημοσίευση στο ΦΕΚ. 
     Τα ερωτήματα είναι συγκεκριμένα, κύριε Υπουργέ. Και για να μην βρεθούμε ενώπιον τεραστίων σκανδάλων, σας παρακαλώ καθαρή θέση.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Φλωρίδη, κατ’ αρχάς όπως ξέρετε πολύ καλύτερα από εμένα, γιατί θητεύσατε στο Υπουργείο Αθλητισμού, ο ΟΠΑΠ ιδιωτικοποιήθηκε επί δικών σας ημερών και μετατράπηκε σε ανώνυμη εταιρεία. Αν δεν απατώμαι.
     ΓΕΩΡΓΙΟΣ ΦΛΩΡΙΔΗΣ: Καμία σχέση αυτό. Τι σχέση έχει η ανώνυμη εταιρεία…
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ένα λεπτό.
     Γνωρίζετε, επίσης, ότι με βάση τον κανονισμό λειτουργίας του ΟΠΑΠ, που εσείς πάλι διαμορφώσατε, κάθε καινούργιο παιχνίδι που βγαίνει στην ελληνική αγορά είναι αποκλειστική αρμοδιότητα του ΟΠΑΠ ΑΕ.
     Ειρήσθω εν παρόδω τα ηλεκτρονικά μηχανήματα, τα κοινώς λεγόμενα «φρουτάκια», δεν υπάγονται στον ΟΠΑΠ, αλλά στην Υπηρεσία Κρατικών Λαχείων. Γι’ αυτό και η επανέκδοσή τους είναι αποκλειστική αρμοδιότητα της Υπηρεσίας των Κρατικών Λαχείων.
     Εκεί, όμως, που λέτε ότι χάνεται το μονοπωλιακό δικαίωμα λειτουργίας του ΟΠΑΠ ΑΕ, ο κύριος Υπουργός σας είπε ότι αυτό δεν χάνεται πρώτον γιατί έχει διασφαλιστεί το management με λίγα λόγια, η διοίκηση, δηλαδή, του ΟΠΑΠ. Και μάλιστα, δεν έχει αποκλειστεί ούτε η συμμετοχή των εργαζομένων. Τι περισσότερο απ’ αυτήν τη διαβεβαίωση, που σας δίνουμε, θα θέλατε;
     Σε ό,τι αφορά, όμως, την απόφαση, όπως ξέρετε, είναι αυτοδίκαιη υποχρέωση  να εφεσιβάλλει κανείς μια πρωτόδικη απόφαση, η οποία δημιουργεί προβλήματα στο ελληνικό κράτος. Μην έχετε καμία αμφιβολία. Αυτό θα γίνει.
     Δεύτερον, είπατε ότι έγιναν συζητήσεις για τον καπνό.
     Έβλεπα και εγώ, κύριε Φλωρίδη, πολλά δημοσιεύματα στον Τύπο. Με αφορμή αυτά τα δημοσιεύματα, ήρθαν όλοι οι εκπρόσωποι των καπνοβιομηχανιών, μικρών και μεγάλων, και έγιναν συζητήσεις. Ουδέποτε η Κυβέρνηση είπε την πρόθεσή της. Άλλοι ήθελαν την υιοθέτηση του μέτρου, διότι διασφάλιζαν καλύτερους όρους ανταγωνισμού για τον εαυτό τους και άλλοι δεν ήθελαν, γιατί επιθυμούσαν να κερδίσουν μεγαλύτερο μερίδιο αγοράς στις χαμηλές τιμές, ανεξάρτητα εάν τα κρατικά έσοδα κατέρρεαν.
     Ξέρετε πόση ήταν η αποτίμηση των κρατικών εσόδων, η απώλεια, όχι η νέα προσθήκη φόρων; Τετρακόσια εκατομμύρια…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Και βάλατε και στα φθηνά τσιγάρα για να προστατεύσετε την οικονομία και την υγεία.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν σας ενδιαφέρει εσάς. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ, συνεχίστε.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δηλαδή εσείς πιστεύετε πράγματι ότι πρέπει να συνεχίσουμε αυτό που έλεγε ο αείμνηστος Ανδρέας Παπανδρέου την δεκαετία του ’80 πως πρέπει να συνεχίσουμε να ασκούμε κοινωνική πολιτική μέσω των ανοικτών προϋπολογισμών, των ελλειμματικών προϋπολογισμών; Οι ελλειμματικοί προϋπολογισμοί, όμως, μας έφεραν στο αδιέξοδο, με κίνδυνο εξόδου της χώρας από την Ευρωπαϊκή Ένωση. Εάν υποστηρίζετε τώρα κάτι τέτοιο, ότι πρέπει να φύγουμε από την Ευρωπαϊκή Ένωση, βγείτε και πείτε το καθαρά. 
     Εμείς θα κάνουμε συνεχώς απογραφή και θα εντοπίζουμε…
     ΒΥΡΩΝ ΠΟΛΥΔΩΡΑΣ: Θα κάνουμε απογραφή των ταινιών τώρα.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κατ’ αρχάς, ό,τι τσιγάρα κυκλοφορούν έξω από τις αποθήκες από 1η Απριλίου, είναι με τις νέες τιμές. Εάν πράγματι μέσα σε τρεις μέρες πρόλαβαν κάποιοι και θεώρησαν τόσες πολλές ταινίες …
     ΒΥΡΩΝ ΠΟΛΥΔΩΡΑΣ: Απογραφή τώρα!
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αμέσως!
     Εάν, λοιπόν, θεώρησαν τόσες πολλές ταινίες όσες υπαινίσσεστε ότι διαμόρφωσαν τα τελωνειακά έσοδα, κάντε μια ερώτηση μέσω του κοινοβουλευτικού ελέγχου, για να σας απαντήσουμε στις λεπτομέρειες. 
     Σε κάθε περίπτωση, οι διωκτικές υπηρεσίες και του  λεγόμενου ΣΔΟΕ, μέχρι να αλλάξουμε την επωνυμία, αλλά και οι υπηρεσίες των τελωνείων, κάνουν αυτούς τους ελέγχους. 
     Και βεβαίως έχουμε φροντίσει να γίνει αυτή η απογραφή, κύριε Φλωρίδη.
     Από εκεί και πέρα η ευαισθησία για τις όποιες αιτιάσεις για κερδοσκοπίες –προσωρινού χαρακτήρα βεβαίως- θα έπρεπε να υπάρχει και σε άλλες μεταβολές στις τιμές των προϊόντων, που είχαν σχέση με την άσκηση οικονομικής πολιτικής από την προηγούμενη κυβέρνηση, όπως τα καύσιμα, αλλά και σε όποιες άλλες μεταβολές χρειάστηκε να γίνουν στο παρελθόν. 
     Σε καμία περίπτωση πάντως, κύριε Φλωρίδη, δεν πρόκειται αυτή η Κυβέρνηση να εγκλωβιστεί σε πολιτική απραξία. Εμείς θα συνεχίσουμε με θάρρος να παίρνουμε πολιτικές αποφάσεις και να εξηγούμε στους πολίτες, γιατί εμπιστευόμαστε και την ωριμότητά τους και την ανοχή τους, όταν πρόκειται για το μελλοντικό καλό της χώρας. 
     ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, έχετε τριτολογήσει.
     ΓΕΩΡΓΙΟΣ ΦΛΩΡΙΔΗΣ: Για ένα λεπτό, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Αποκλείεται! Ούτε λεπτό! Είστε Κοινοβουλευτικός Εκπρόσωπος και πρέπει να βοηθάτε το Προεδρείο, και νομίζω ότι είναι πρόθεσή σας. 
     Είναι να δευτερολογήσουν τρεις συνάδελφοι, πρώτα ο κ. Μακρυπίδης που είναι και ο εισηγητής, ο κ. Μαγκριώτης  και ο κ. Λιντζέρης και θα κλείσουμε με τον κ. Καράογλου. 
     Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, ο κ. Αλογοσκούφης μίλησε για μια ακόμη φορά για το χθες. Προς το παρόν αυτός είναι Υπουργός Οικονομίας και εσείς, κύριοι, είστε Κυβέρνηση. Γι’ αυτό ελέγχεστε και γι’ αυτό κρίνεστε. 
     Ζήτησε ο κ. Αλογοσκούφης στήριξη και συναίνεση για σκληρές μεταρρυθμίσεις, όπως είπε χθες στην επιτροπή και επανέλαβε και σήμερα. Σε ποιον τομέα; Στην εκποίηση της δημόσιας περιουσίας; Συναίνεση και στήριξη στην επίθεση που κάνετε στα εισοδήματα των εργαζομένων; Στήριξη και συναίνεση στην επίθεση που ετοιμάζετε στα ασφαλιστικά και συνταξιοδοτικά δικαιώματα των εργαζομένων; Συναίνεση και στήριξη σ’ αυτά που ετοιμάζετε εναντίον των εργασιακών σχέσεων; 
     Και επειδή έβαλε το ερώτημα να ξεκαθαρίσει το ΠΑΣΟΚ ποια είναι η θέση του, σας λέμε ευθαρσώς, μια για πάντα, ότι δεν υπάρχει καμία περίπτωση το ΠΑΣΟΚ να συναινέσει και να στηρίξει τέτοιες επιλογές και τέτοιες πολιτικές. Όχι μόνο δεν θα βρείτε στήριξη και συναίνεση και από τον ελληνικό λαό και από εμάς, αλλά θα μας βρείτε αντίθετους και απέναντι και αγωνιστικά. 
     Μια διαπίστωση, κύριε Υπουργέ. Πολύ σύντομα, όχι εμείς, ο ελληνικός λαός, η ελληνική κοινή γνώμη είδε να υποστέλλετε τη σημαία του αγώνα εναντίον της διαπλοκής. Ήδη αρχίσατε να συμβιβάζεστε. Ήδη αρχίσατε να την αποδέχεστε. Ήδη πλέον ταυτίζεστε με τις συγκεκριμένες τροπολογίες και μάλιστα συμπορεύεστε και θα σας πω γιατί. Σας ρωτάμε ευθέως: Η εκποίηση του ΟΠΑΠ σχετίζεται με τις συναντήσεις του κυρίου Πρωθυπουργού με τους επιχειρηματίες προχθές, ναι ή όχι; Γιατί η συνέχεια θα επιβεβαιώσει και θα διαψεύσει. 
     Δεύτερον, η ρύθμιση, κύριε Υπουργέ, που κάνετε μέσα από την αύξηση του ειδικού φόρου κατανάλωσης στα τσιγάρα και μάλιστα διπλασιάζοντας τον ειδικό φόρο κατανάλωσης στα φθηνά τσιγάρα ήταν, ναι ή όχι, αίτημα μεγάλης πολυεθνικής καπνοβιομηχανίας, της “PHILLIP MORRIS”; Ήταν αίτημα, ναι ή όχι; Ήταν. Και μάλιστα ήταν χρόνιο αίτημα. Εσείς υποκύψατε. Γιατί υποκύψατε, κύριε Υπουργέ; 
     Μάλιστα, ομολόγησε σήμερα ο κ. Αλογοσκούφης ότι συνδιαλέγεστε μαζί τους από τον Οκτώβρη. Τι σημαίνει αυτό; Σημαίνει, κύριε Υπουργέ, σε αυτό που ρωτήσατε μάλιστα προηγουμένως τον κ. Φλωρίδη, ότι από τον Οκτώβρη ξέρατε ότι θα οδηγηθείτε σε τέτοια απόφαση. Ήδη γνώριζαν τις προθέσεις σας και έμαθαν και έγκαιρα τις αποφάσεις σας, που σημαίνει πολύ απλά ότι από τον Οκτώβρη που συνδιαλέγεστε μαζί τους είχαν προχωρήσει σε αυξημένη παραγωγή και από την Παρασκευή 1η του μηνός που κατατέθηκε η τροπολογία είπατε ότι θα ελέγξετε σήμερα. Όμως, πέρασε μία εβδομάδα.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ελέγξαμε.
     ΑΝΔΡΕΑΣ ΜΑΚΡΥΠΙΔΗΣ: Ελέγξατε τα αποτελέσματα, κύριε Υπουργέ;
     ΒΥΡΩΝ ΠΟΛΥΔΩΡΑΣ: Ήταν επαρκής η απάντηση στο θέμα της απογραφής.
     (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. Έχει καταπονηθεί και το Σώμα.
     ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε.
     Άρα, γι’ αυτήν τη συμπόρευση με τη διαπλοκή εμείς καταψηφίζουμε και το νομοσχέδιο και τις τροπολογίες. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Μακρυπίδη.
     Θα παρακαλέσω τους κυρίους Μαγκριώτη, Λιντζέρη και Καράογλου να τηρήσουν τα δύο λεπτά.
     Το λόγο έχει ο κ. Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ.
     Κατ’ αρχάς, κύριε Ρεγκούζα, το 2,9% είναι το πιο απαισιόδοξο δικό σας σενάριο. Συνήθως επιβεβαιώνονται χειρότερα από τα απαισιόδοξα σενάριά σας, όμως υπάρχουν πολύ πιο απαισιόδοξα των διεθνών οικονομικών οίκων που δημοσιεύονται σήμερα στον Τύπο, που κατεβάζουν στο 2,1 -σε κάθε περίπτωση κάτω από το 2,5%- την ανάπτυξη του 2005.
     Ούτε με τα χρώματα τα πάτε καλά, αγαπητέ κύριε Υπουργέ. Όπως όλοι ξέρουν, ούτε με τα χρώματα τα πάτε καλά. Το πράσινο είναι το χρώμα της αβασίλευτης δημοκρατίας και της ελπίδας. Το καφέ είναι της βασιλευόμενης και της βυζαντινής μηχανορραφίας, όπως ξέρετε, όπως τα οικονομικά σας. 
     Τρίτον, κύριε Πρόεδρε, θέλω να πω ότι στο καταστατικό του ΟΠΑΠ στο άρθρο 1 αναφέρεται ότι η εταιρεία λειτουργεί χάριν του δημοσίου συμφέροντος κατά τους κανόνες της ιδιωτικής οικονομίας χωρίς να μεταβάλλεται ο χαρακτήρας της ως εταιρείας που ασκεί δραστηριότητα κοινής ωφέλειας. Το Ελεγκτικό Συνέδριο έχει ανατρέψει με γνωμοδότησή του αυτήν τη θέση. Άνοιξε το δρόμο όχι για την ιδιωτικοποίηση του ΟΠΑΠ απλώς, αλλά για να μπουν ξένοι κολοσσοί που θα κάνουν τη χώρα μας χώρα του τζόγου εις βάρος του οικονομικού συμφέροντος του Έλληνα αλλά και του κοινωνικού συμφέροντος. Προκύπτει ένα μεγάλο ηθικό και κοινωνικό πρόβλημα. Και εσείς, ενώ στο ΛΑΦΚΑ τρέχετε και κάνετε αγωγές και εφέσεις στο Ελεγκτικό Συνέδριο, σ’ αυτό ακόμη δεν φιλοτιμηθήκατε. 
     Τέλος, κύριε Ρεγκούζα, δεν είναι τόσο εύκολη η απάντηση που δώσατε για τα τσιγάρα. Εγώ σας μίλησα για τις ταινίες. Οι προαγορές ταινιών μπορούν να γίνουν και έναν και δύο και τρεις μήνες πιο μπροστά. Αυτές σας έφεραν αυτήν την αύξηση των εσόδων στα ειδικά φορολογικά έσοδα του 18%. Σας βόλεψε για να δώσετε καλές «μουαγιέν» τιμές εσόδων το πρώτο τρίμηνο στον κ. Αλμούνια, σε κάθε περίπτωση κάτω απ’ αυτά που προβλέπατε. Θα δούμε όμως τι θα γίνει τον επόμενο μήνα. Με αυτόν τον τρόπο ανοίξατε το δρόμο στην αισχροκέρδεια. Λυπάμαι που παρακολουθείτε τόσο καλά τα έσοδα που δεν ξέρετε ποιο είναι το μείγμα το εσόδων! Όμως τα ανακοινώσατε. 18,6% είναι η αύξηση αυτών των εσόδων. Και επειδή είναι 3.000.000.000 ευρώ ο ειδικός φόρος κατανάλωσης από τα τσιγάρα, καταλαβαίνετε τι αναλογία και τι αντιστοιχία  υπάρχει στο μήνα Μάρτιο. 
     Γι’ αυτό, λοιπόν, κύριε Υπουργέ, επειδή δεν θυμάστε, εγώ θα καταθέσω αύριο το πρωί ερώτηση, για να αναγκαστείτε να θυμηθείτε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Λιντζέρης έχει το λόγο.
     ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, δεν είναι η πρώτη φορά που άλλα ρωτάμε και άλλα απαντάει ο κύριος Υπουργός. Ίσως επειδή συζητάμε για τον ΟΠΑΠ θα μπορούσε να πει κανείς ότι δικαιούται να λακτίζει τη νοημοσύνη μας και να πετάει τη μπάλα στην εξέδρα. Αυτό όμως δεν συνάδει με μια κοινοβουλευτική πραγματικότητα που θα έπρεπε όλοι να προωθούμε.
     Θα καταναλώσω το ένα λεπτό που μου αντιστοιχεί μόνο και μόνο για να γίνει κατανοητό στους συναδέλφους και της Συμπολίτευσης και της Αντιπολίτευσης τι συμβαίνει με την απόφαση του Ελεγκτικού Συνεδρίου και να καταθέσω στα Πρακτικά και την απόφαση και ένα άλλο έγγραφο.
     Έχει αποφασίσει ο ΟΠΑΠ ΑΕ να φτιάξει μια θυγατρική ΟΠΑΠ Υπηρεσιών, την οποία είπα εγώ ότι σκανδαλωδώς την προικοδοτεί με το 1% των εισπράξεων, του ΚΙΝΟ που αυτό σημαίνει 15.000.000 ευρώ το χρόνο. Σε μία ενέργεια που έγινε για να διαπιστωθεί η νομιμότητα ή όχι αυτής της σύμβασης, κατατέθηκε αίτηση στο Ελεγκτικό Συνέδριο, το οποίο αποφαίνεται ότι ο ΟΠΑΠ δεν συνδέεται άμεσα ή έμμεσα με την προαγωγή σκοπού δημοσίου συμφέροντος και δεν αποτελεί δημόσια επιχείρηση με την έννοια που προσδίδει στον όρο αυτό το Κοινοτικό Δίκαιο.
     Και δεν είναι μόνο αυτό, κύριε Υπουργέ. Είναι το ότι κάποια μέλη του διοικητικού συμβουλίου σας υποβάλλουν στις 22 Μαρτίου, γιατί τελειώνει η προθεσμία που με βάση το νόμο έχετε για να προσβάλετε την απόφαση του κλιμακίου, σας λέει να κάνετε προσφυγή. Και εσείς δεν την κάνετε και χάνετε την ημερομηνία.
     Εάν λοιπόν, κύριοι συνάδελφοι, αυτά τα στοιχεία δεν σας πείθουν ότι μεθοδεύετε την άρση του μονοπωλίου του ΟΠΑΠ, τότε λυπάμαι.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Καράογλου.
     ΘΕΟΔΩΡΟΣ ΚΑΡΑΟΓΛΟΥ: Αναγκάζομαι, κύριε Πρόεδρε, να ζητήσω το λόγο γιατί απ’ αυτά που έχω ακούσει στην Αίθουσα από τους συναδέλφους του ΠΑΣΟΚ έχω αγανακτήσει, αλλά όχι μόνο εγώ, όλοι οι συνάδελφοι, ο ελληνικός λαός. Ακόμη και οι πέτρες έχουν εξεγερθεί μ’ αυτά που ακούγονται. Οι άνθρωποι είναι αδιόρθωτοι. 
     Πρόσφατα ο ελληνικός λαός, πριν από ένα χρόνο μόλις, τους έστειλε ένα μήνυμα. Δεν λένε να το καταλάβουν. Τα ίδια και τα ίδια πρόσωπα, τα φθαρμένα, αυτά που έχουν κουράσει τον ελληνικό λαό, αυτά που είναι μέσα στη διαπλοκή και στη διαφθορά αυτά βγαίνουν εδώ και ζητάνε και τα ρέστα.
     (Διαμαρτυρίες από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Παρακαλώ πάρα πολύ.
     ΓΕΩΡΓΙΟΣ ΦΛΩΡΙΔΗΣ: Τι είναι αυτά, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Παρακαλώ πάρα πολύ.
     (Διαμαρτυρίες από την πτέρυγα του ΠΑΣΟΚ)
     Γιατί αυτή η ένταση;
     (Διαμαρτυρίες από την πτέρυγα της Νέας Δημοκρατίας)
     Έχουν ξεχάσει το Σουλελέ με τον ΟΠΑΠ!
     (Χειροκροτήματα από την πτέρυγα της Νέας Δημοκρατίας)
     (Διαμαρτυρίες από την πτέρυγα του ΠΑΣΟΚ)
     ΓΕΩΡΓΙΟΣ ΓΑΡΟΥΦΑΛΙΑΣ:Έχουν ξεχάσει τι έχουν κάνει με τον ΟΠΑΠ!
     (Διαμαρτυρίες από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ! 
     ΕΚΤΟΡΑΣ ΝΑΣΙΩΚΑΣ: Κύριε Πρόεδρε, πρέπει να προστατεύσετε το κύρος του Κοινοβουλίου.
     ΠΡΟΕΔΡΕΥΩΝ (Γεώργιος Σούρλας): Εγώ δεν άκουσα από τον ομιλητή κάτι προσβλητικό. Εάν μεταξύ σας συζητάτε το Προεδρείο δεν μπορεί να ακούσει τι λέτε μεταξύ σας.
     Συνεχίστε, κύριε Καράογλου.
     (Διαμαρτυρίες από την πτέρυγα του ΠΑΣΟΚ)
     Παρακαλώ χαμηλώστε την ένταση, χαμηλώστε τους τόνους για να προχωρήσουμε. Ήταν επίπονη συνεδρίαση.
     ΘΕΟΔΩΡΟΣ ΚΑΡΑΟΓΛΟΥ: Χθες, κύριε Πρόεδρε, είχαμε τη δυνατότητα να ακούσουμε ένα από τα κορυφαία στελέχη του ΠΑΣΟΚ…
     (Διαμαρτυρίες από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριε Καράογλου, να αποφεύγονται οι εντάσεις και οι όποιοι χαρακτηρισμοί. Παράκληση θερμή σας κάνω. Το είπα και χθες.
     ΔΗΜΗΤΡΙΟΣ ΛΙΝΤΖΕΡΗΣ: Εγώ δεν έχω σχέση με τη διαπλοκή.
     ΠΡΟΕΔΡΕΥΩΝ (Γεώργιος Σούρλας): Κύριε Λιντζέρη, μη διακόπτετε. Να ολοκληρώσει ο ομιλητής. Μετά βλέπουμε.
     ΑΘΑΝΑΣΙΟΣ ΜΠΟΥΡΑΣ: Ο Κοινοβουλευτικός Εκπρόσωπος του ΠΑΣΟΚ μίλησε για διαπλοκή.
     (Διαμαρτυρίες – Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ απ’ όλες τις πλευρές! Να σταματήσουν μεταξύ σας οι διάλογοι και οι διαξιφισμοί. 
     Κύριε Καράογλου, συντομεύετε παρακαλώ.
     ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, χθες είχαμε τη δυνατότητα στην Επιτροπή Οικονομικών…
     ΠΑΝΑΓΙΩΤΗΣ ΣΓΟΥΡΙΔΗΣ: Να ανακαλέσει μέσα στην Αίθουσα…
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ακούστε με! Αφήστε τον ομιλητή να ολοκληρώσει και αν ελέχθη κάτι το οποίο είναι προσβλητικό, το Προεδρείο είναι εδώ για να παρέμβει. 
     Αν όμως μεταξύ σας ανταλλάσσετε ενδεχομένως και ύβρεις ακόμη, το Προεδρείο δεν μπορεί να παρακολουθήσει. Το Προεδρείο παρακολουθεί τον επίσημο ομιλητή. 
     Σας παρακαλώ πάρα πολύ! 
     ΘΕΟΔΩΡΟΣ ΚΑΡΑΟΓΛΟΥ: Χθες, κύριε Πρόεδρε, είχαμε τη δυνατότητα στην αρμόδια Επιτροπή Οικονομικών, συζητώντας και πάλι για τα θέματα της οικονομίας, να ακούσουμε ένα από τα κορυφαία στελέχη του ΠΑΣΟΚ, ο οποίος μάλιστα διετέλεσε επί σειρά ετών Υπουργός Οικονομίας, να εντοπίζει όχι το πρόβλημα το οποίο είναι τα δημοσιονομικά ελλείμματα, αλλά να προτείνει τακτικές και μεθόδους για να κρύψουμε τα ελλείμματα και μας έλεγε με μία μπακάλικη λογική ότι αν αφαιρούσαμε 2% -το έλλειμμα των αμυντικών δαπανών- και 2% -το έλλειμμα των Ολυμπιακών Αγώνων- ορίστε, είμαστε στο 2% που λέγαμε και εμείς. 
     Σήμερα, είχαμε τη δυνατότητα να ακούσουμε και κάποιον άλλον, τέως Υπουργό Οικονομικών, ο οποίος διακρίθηκε στο παρελθόν για την επίδοσή του να παίρνει μέτρα που προκαλούσαν κοινωνικό σοκ, με ένα χαμόγελο –γιατί ήταν το χαμόγελο της ικανοποίησης γι’ αυτόν- να κάνει κριτική. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε! 
     ΘΕΟΔΩΡΟΣ ΚΑΡΑΟΓΛΟΥ: Ολοκληρώνω, κύριε Πρόεδρε. 
     Φαίνεται αν ήταν ο ίδιος Υπουργός, θα έπαιρναν τέτοια μέτρα, θα έβαζε γενικές αυξήσεις σε όλα και θα χαμογελούσε όταν τα έλεγε, γιατί αυτό είναι του χαρακτήρα του! 
     Θα κλείσω, κύριε Πρόεδρε, λέγοντας ότι οι συνάδελφοι του ΠΑΣΟΚ είναι οι τελευταίοι οι οποίοι δικαιούνται να ομιλούν για την οικονομική πολιτική. Οφείλουν μία τεράστια συγγνώμη στον ελληνικό λαό και αυτήν την περιμένουμε! 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Όλοι δικαιούνται να ομιλούν και οι τελευταίοι και οι πρώτοι! Δεν υπάρχει θέμα. 
     Το λόγο έχει ο κ. Μάνος. 
     ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Για ποιο λόγο, κύριε Πρόεδρε; 
     ΠΡΟΕΔΡΕΥΩΝ (Γεώργιος Σούρλας): Για να δευτερολογήσει. 
     ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, θα ήθελα το λόγο επί προσωπικού! 
     ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θέλω το λόγο επί προσωπικού! 
     ΠΡΟΕΔΡΕΥΩΝ (Γεώργιος Σούρλας): Όχι, κύριε Λιντζέρη! Όχι, κύριε Φλωρίδη! Σας παρακαλώ πάρα πολύ, αφήστε τον κ. Μάνο να ολοκληρώσει. 
     ΔΗΜΗΤΡΙΟΣ ΛΙΝΤΖΕΡΗΣ: Ειπώθηκε ότι οι Βουλευτές είναι βουτηγμένοι στη διαπλοκή! 
     ΠΡΟΕΔΡΕΥΩΝ (Γεώργιος Σούρλας): Αφήστε τον κ. Μάνο να ολοκληρώσει. Του έχω δώσει το λόγο και θα συνεχίσει ο κ. Μάνος. Μετά θα δούμε αν υπάρχει προσωπικό θέμα. 
     (Θόρυβος στην Αίθουσα)
     Ηρεμήστε, σας παρακαλώ! 
     Κύριε Μάνο, έχετε το λόγο. 
     ΣΤΕΦΑΝΟΣ ΜΑΝΟΣ: Κύριε Πρόεδρε, διστάζω να αρχίσω…
     ΙΩΑΝΝΗΣ ΜΑΝΩΛΗΣ: Είπατε ότι είμαστε πράκτορες της «Philip Morris» και ζητάτε και τα ρέστα! Όποιος έχει μνήμη…
     ΠΡΟΕΔΡΕΥΩΝ (Γεώργιος Σούρλας): Γιατί, κύριε Μανώλη; Σας παρακαλώ πάρα πολύ, καθίστε κάτω! 
     (Θόρυβος στην Αίθουσα)
     ΠΑΝΑΓΙΩΤΗΣ ΣΓΟΥΡΙΔΗΣ:  (Δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Τώρα, αυτή είναι συμπεριφορά και εμφάνιση Κοινοβουλίου; 
     Ήρθατε κάποιοι ξεκούραστοι εδώ και δημιουργείτε εντάσεις! 
     (Χειροκροτήματα από την πτέρυγα της Νέας Δημοκρατίας)
     Εμείς εδώ, έχουμε από το πρωί, έξι-επτά ώρες. Ήρθατε ξεκούραστοι, και τώρα προκαλείτε και εντάσεις. Σας παρακαλώ! 
     Συνεχίστε, κύριε Μάνο! 
     ΣΤΕΦΑΝΟΣ ΜΑΝΟΣ: Κύριε Πρόεδρε, σας παρακαλώ να διορθώσετε το χρόνο. 
     Κύριε Πρόεδρε, άκουσα τον Υπουργό και τον Υφυπουργό να λένε διάφορα πράγματα για τα τσιγάρα. Η ουσία είναι μία, κύριε Πρόεδρε, και θα επανέλθω σ’ αυτό τουλάχιστον σε ό,τι με αφορά. 
     Επειδή και εγώ ενδιαφέρομαι για τα δημοσιονομικά –υπάρχει μία συγκίνηση εκ μέρους του εισηγητή της Νέας Δημοκρατίας- είπα, αν θέλετε να αυξήσετε τα τσιγάρα, να τα αυξήσετε όλα και όχι μόνο τα φθηνά. Επ’ αυτού, δεν είπατε τίποτα! Βέβαια, έχετε πει στο παρελθόν ότι εσείς δεν θα κάνετε αυξήσεις. Κάνετε μόνο για τα φθηνά, όπως αποδεικνύεται. 
     Βγήκε ο κ. Αλογοσκούφης και παρέθεσε διάφορα ποσοστά τα οποία σας ομολογώ ότι δεν ενδιαφέρουν κανέναν. Αυτό που είναι ενδιαφέρον είναι να μας πείτε το «Marlboro» που εδώ πωλείται 2,70 ευρώ, στις χώρες που μνημόνευσε ο κ. Αλογοσκούφης σε ποια τιμή πουλιέται; Διότι εγώ αυτό που σας λέω είναι να ισχύσει για το «Marlboro» εδώ ό,τι ισχύει αλλού και όχι το τσιγάρο του 1 ευρώ να το κάνετε 1,70 ευρώ. Αυτό δεν το κατάλαβα, λοιπόν, και δεν πήρα και απάντηση. Εγώ εισηγούμαι να αυξήσετε όλα τα τσιγάρα. Θα πενταπλασιάσετε τα έσοδά σας! Θα τα πενταπλασιάσετε! 
     Και θέλω μια εξήγηση. Αυτό σας φαίνεται λάθος; Το λέω σε σας, τους κυρίους Βουλευτές της Νέας Δημοκρατίας. Λέω να τα αυξήσετε όλα, όχι μόνο τα φθηνά. Και να εισπράξετε και πολύ περισσότερα.
     ΙΩΑΝΝΗΣ ΜΑΝΩΛΗΣ: Να φέρετε τροπολογία εσείς!
     ΣΤΕΦΑΝΟΣ ΜΑΝΟΣ: Ένα λεπτό, κύριε συνάδελφε!
     ΠΡΟΕΔΡΕΥΩΝ (Γεώργιος Σούρλας): Γιατί πρέπει να διακόπτετε; Γιατί διακόπτετε τον κ. Μάνο;
     ΙΩΑΝΝΗΣ ΜΑΝΩΛΗΣ: Αν θέλετε να αυξηθούν…
     ΠΡΟΕΔΡΕΥΩΝ (Γεώργιος Σούρλας): Με ποιο δικαίωμα το κάνετε αυτό; Γιατί διακόπτετε τον ομιλητή;
     ΣΤΕΦΑΝΟΣ ΜΑΝΟΣ: Ο κ. Μανώλης το έχει αρχίσει αυτό από την περίοδο που ήταν στον ΟΤΕ.
     Κύριε Πρόεδρε, υπάρχει άλλο ένα θέμα, για το ζήτημα των αποθεμάτων. Εάν, κύριε Υπουργέ, είναι υπόθεση δύο ή τριών ημερών, όπως υπαινιχθήκατε, κομμάτια να γίνει. Αν όμως είναι αποθέματα δύο και τριών μηνών, μην κουνάτε το κεφάλι σας, διότι δεν μας είπατε ότι κάνατε έλεγχο. Όταν τον κάνετε, τότε να μας πείτε.
     Αλλά θα σας παρακαλέσω να δεχθείτε ότι, αν δεν είναι δύο ή τριών ημερών, αλλά είναι σημαντικά παραπάνω, τότε υπάρχει πρόβλημα. Και δεν το έχω εγώ, το έχετε εσείς το πρόβλημα και σας καλώ να το ελέγξετε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ολοκληρώνουμε με τον…
     ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, επί προσωπικού.
     ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό θέμα. Μην υποτιμάτε…
     (Θόρυβος στην Αίθουσα)
     ΓΕΩΡΓΙΟΣ ΦΛΩΡΙΔΗΣ: Δεν μπορείτε να πείτε ότι δεν υπάρχει προσωπικό θέμα, πριν σας εξηγήσω σε τι συνίσταται, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Δεν υπάρχει κανένα τέτοιο θέμα.
     ΓΕΩΡΓΙΟΣ ΦΛΩΡΙΔΗΣ: Δεν μπορείτε να το αποφασίσετε, πριν σας εξηγήσω σε τι συνίσταται το προσωπικό.
     ΠΡΟΕΔΡΕΥΩΝ (Γεώργιος Σούρλας): Μα, ζητάτε δέκα Βουλευτές του ΠΑΣΟΚ το λόγο επί προσωπικού.
     ΓΕΩΡΓΙΟΣ ΦΛΩΡΙΔΗΣ: Μα, δεν μπορείτε να αποφανθείτε αν υπάρχει ή δεν υπάρχει, πριν σας πω σε τι συνίσταται!
     ΠΡΟΕΔΡΕΥΩΝ (Γεώργιος Σούρλας): Εντάξει, μιλήστε. Αλλά ακούστε, κύριε Φλωρίδη: μπορεί και δικαιούται το Προεδρείο να αποφανθεί γι’ αυτό. Είστε παλιός κοινοβουλευτικός και γνωρίζετε τον Κανονισμό. Μπορεί το Προεδρείο να αποφανθεί. Αυτό λέει ο Κανονισμός.
     ΓΕΩΡΓΙΟΣ ΦΛΩΡΙΔΗΣ: Θα αποφανθεί, αφού ακούσει…
     ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει, επειδή δεν είναι στις προθέσεις του Προεδρείου ούτε εντάσεις να προκαλεί ούτε να αγνοεί τις διαμαρτυρίες, πείτε σε τι συνίσταται το προσωπικό, σε ένα λεπτό.
     ΓΕΩΡΓΙΟΣ ΦΛΩΡΙΔΗΣ: Ο κύριος συνάδελφος είπε ότι κάποιοι του ΠΑΣΟΚ…
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Παρακαλώ, παρακαλώ!
     Λέγετε, κύριε Φλωρίδη.
     ΓΕΩΡΓΙΟΣ ΦΛΩΡΙΔΗΣ: Το προσωπικό συνίσταται στο εξής: ο κύριος συνάδελφος είπε ότι κάποιοι Βουλευτές, ομιλητές του ΠΑΣΟΚ, βουτηγμένοι στη διαφθορά και τη διαπλοκή, τολμούν εδώ και έρχονται και μιλάνε. Επειδή, λοιπόν, ήμουν ένας απ’ αυτούς που μίλησαν…
     ΠΑΝΑΓΙΩΤΗΣ ΣΓΟΥΡΙΔΗΣ: Όπως και εγώ.
     ΓΕΩΡΓΙΟΣ ΦΛΩΡΙΔΗΣ: … κύριε Πρόεδρε, και επειδή εγώ δεν είμαι επαναστάτης του «γλυκού νερού», σαν μερικούς, που λένε μεγάλα λόγια και «την κάνουν» την ώρα της πράξης, θα ήθελα να θυμίσω σε μερικούς εδώ –ή σε όλους- ότι η μάχη ενάντια στη διαφθορά και στη διαπλοκή εδώ στην Ελλάδα, από όπου κι αν προέρχεται, κύριε Πρόεδρε, έχει ονοματεπώνυμο. Και αυτός που σας μιλάει αυτήν τη στιγμή…
     ΑΝΔΡΕΑΣ ΛΥΚΟΥΡΕΝΤΖΟΣ: Καραμανλής. Αυτός την πολεμάει τη διαφθορά!
     ΠΡΟΕΔΡΕΥΩΝ (Γεώργιος Σούρλας): Παρακαλώ!
     ΓΕΩΡΓΙΟΣ ΦΛΩΡΙΔΗΣ: Και αυτός που σας μιλάει αυτήν τη στιγμή, όχι με λόγια του αέρα…
     ΓΕΩΡΓΙΟΣ ΓΑΡΟΥΦΑΛΙΑΣ: Μα, είναι προσωπικό ζήτημα αυτό τώρα, κύριε Πρόεδρε;
     ΓΕΩΡΓΙΟΣ ΦΛΩΡΙΔΗΣ: … αλλά με μία συντεταγμένη προσπάθεια αναμετρήθηκε με όλα τα κυκλώματα, τα οποία μπορεί να αναφερθεί ότι ανήκουν εδώ ή εκεί. Στην πράξη όμως!
     ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη…
     ΓΕΩΡΓΙΟΣ ΦΛΩΡΙΔΗΣ: Το τελευταίο που θα ζητούσα από τον κ. Καράογλου, που μίλησε, είναι να ζητήσει συγγνώμη, γιατί από επαναστάτες του «γλυκού νερού» χόρτασε ο τόπος. Από πραγματικούς επαναστάτες έχει ανάγκη ο τόπος!
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Λοιπόν, παρακαλώ…
     ΙΩΑΝΝΗΣ ΜΑΝΩΛΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Μανώλη.
     ΙΩΑΝΝΗΣ ΜΑΝΩΛΗΣ: Μα, με δύο μέτρα και δύο σταθμά κρίνετε;
     ΠΡΟΕΔΡΕΥΩΝ (Γεώργιος Σούρλας): Όχι, κύριε Μανώλη. Επιτέλους!
     ΙΩΑΝΝΗΣ ΜΑΝΩΛΗΣ: Μα, κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Επιτέλους, κύριε Μανώλη! Επιτέλους, παρακαλώ πολύ!
     ΙΩΑΝΝΗΣ ΜΑΝΩΛΗΣ: Δεν το δέχομαι αυτό!
     ΠΡΟΕΔΡΕΥΩΝ (Γεώργιος Σούρλας): Κύριε Μανώλη, θα σας ανακαλέσω στην τάξη! Παρακαλώ πάρα πολύ! Επιτέλους, σεβαστείτε κάτι! Είναι συμπεριφορά αυτή εδώ μέσα;
     Κύριε Φλωρίδη, θα μπορούσε και αυτό να γίνει, που λέτε, και να ζητήσει συγγνώμη, αλλά οι ίδιες κατηγορίες που απηύθυνε η μία πλευρά σε σας, οι ίδιες απευθύνθηκαν από εσάς και στους άλλους.
     ΙΩΑΝΝΗΣ ΜΑΓΚΡΙΩΤΗΣ: Τι λέτε, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Δεν μπορούμε να συνεχίσουμε έτσι. Δεν συμβάλετε στην εύρυθμη λειτουργία και στο ήπιο κλίμα μέσα στη Βουλή από όποια πλευρά κι αν έρχονται αυτές οι επιθέσεις. Να τελειώσει αυτή η ιστορία.
     Κύριε Υπουργέ, έχετε το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, χωρίς να θέλω να υπεισέλθω στο ζήτημα που ανέκυψε, νομίζω ότι το νόημα της αναφοράς του συναδέλφου της Πλειοψηφίας δεν είχε σχέση με την προσβολή της προσωπικότητας των Βουλευτών της Αξιωματικής Αντιπολίτευσης.
     ΙΩΑΝΝΗΣ ΜΑΓΚΡΙΩΤΗΣ: Ο συνάδελφος δεν μπορεί…
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Μαγκριώτη, μπορείτε να με ακούσετε; Να σας ζητήσει…
     ΙΩΑΝΝΗΣ ΜΑΓΚΡΙΩΤΗΣ: Μουγκός είναι ο συνάδελφος και δεν μπορεί να τα πει αυτά;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θέλετε να σας ζητήσει συγγνώμη για κάτι που δεν είπε;
     ΠΡΟΕΔΡΕΥΩΝ (Γεώργιος Σούρλας): Μα και τώρα που ο Υπουργός μιλάει επ’ αυτού και τώρα διαμαρτύρεσθε; Σας παρακαλώ πολύ!
     (Θόρυβος στην Αίθουσα)
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εγώ σταματώ σ’ αυτό και θα ήθελα να παρακαλέσω να σταματήσουν οι αντεγκλήσεις, γιατί δεν ειπώθηκε όπως το εκλαμβάνετε ή θέλετε να το παρουσιάσετε.
     ΕΚΤΟΡΑΣ ΝΑΣΙΩΚΑΣ: Πώς ειπώθηκε;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Και το δεύτερο που θέλω να απαντήσω στον κ. Μάνο…
     ΕΚΤΟΡΑΣ ΝΑΣΙΩΚΑΣ: Πώς ειπώθηκε;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αφήστε με να τελειώσω.
     ΠΡΟΕΔΡΕΥΩΝ (Γεώργιος Σούρλας): Τι συμπεριφορά είναι αυτή σήμερα; Σας παρακαλώ πάρα πολύ! Αφήστε να μιλήσει ο κύριος Υπουργός. Έχει δοθεί ο λόγος από το Προεδρείο και έχει το δικαίωμα να μιλήσει και έχετε υποχρέωση να τον παρακολουθήσετε. Αν δεν θέλετε, να βγείτε έξω από την Αίθουσα. Το καταλάβατε αυτό επιτέλους; Τι θα γίνει εδώ; Αρένα θα γίνει για να έχουμε τηλεθέαση; 
     ΕΚΤΟΡΑΣ ΝΑΣΙΩΚΑΣ: Κύριε Πρόεδρε, γι’ αυτό είστε εσείς εδώ.
     ΠΡΟΕΔΡΕΥΩΝ (Γεώργιος Σούρλας): Το μόνο που θα βγει από τη συνεδρίαση δεν θα είναι ο ΦΠΑ ή ό,τι άλλο, θα είναι η ένταση μεταξύ των Βουλευτών με απρεπείς χαρακτηρισμούς. Σας παρακαλώ πάρα πολύ! 
      ΕΚΤΟΡΑΣ ΝΑΣΙΩΚΑΣ: Στον κύριο συνάδελφο να τα πείτε, κύριε Πρόεδρε.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μπορώ να συνεχίσω; 
     Κύριε Μάνο, θέσατε ένα θέμα. Δεν ξέρω αν γνωρίζετε πώς λειτουργεί ο μηχανισμός αυτός που αναγκαζόμαστε να βάλουμε. Αν υιοθετήσουμε αυτά που είπατε στη δευτερολογία σας, στο 100% σε ορισμένες χώρες, τότε η κατώτατη τιμή του τσιγάρου θα ξεπεράσει τα 2 ευρώ το λιγότερο. Δεν μπορεί να γίνει αυτό.
     ΣΤΕΦΑΝΟΣ ΜΑΝΟΣ: Αν αυξήσετε σε όλα το φόρο…
     ΠΡΟΕΔΡΕΥΩΝ (Γεώργιος Σούρλας): Κύριε Μάνο, δεν έχετε το λόγο. Υπάρχει και Προεδρείο. Δεν είστε μόνος σας εδώ. Σας παρακαλώ πολύ!
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αν αυξήσουμε με άλλο τρόπο, δηλαδή, το σταθερό φόρο, το 5% το κάνουμε 10%, όπως είναι στη λειτουργία του μηχανισμού, τότε δεν επιτυγχάνουμε τίποτα απολύτως γιατί οι τιμές λειτουργούν με βάση τον ελεύθερο ανταγωνισμό και το πρόβλημα θα συνεχίζεται. 
     Δεν ήταν δημοσιονομικός ο στόχος στην προκειμένη περίπτωση, δηλαδή, να πάρουμε πρόσθετα έσοδα. Ήταν να εξασφαλίσουμε θεμιτούς όρους ανταγωνισμού. Επειδή είπατε ποιοι ανήλθαν κλπ., δεν ξέρω αν με ακούσατε, αλλά εγώ είπα ότι από το Υπουργείο πέρασαν όλοι. Τους ακούσαμε όλους και με βάση αυτά που ακούσαμε, πήραμε τελικά την πολιτική απόφαση. Δεν την είχαμε προαναγγείλει την πολιτική απόφαση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ ολοκληρώστε, σας παρακαλώ.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τελειώνω, κύριε Πρόεδρε. Θα κάνω μόνο μία τελευταία αναφορά. 
     Κατανοώ τη δύσκολη θέση των συναδέλφων της Αξιωματικής Αντιπολίτευσης και τη λογική και την ανάγκη που τους οδηγεί στην αριστερή φιλοσοφία αλλά στη δεξιά τσέπη, όπως λέμε. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ ολοκληρώστε.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Επίσης κατανοώ την πρασινολογία που αναπτύσσει ο κ. Μαγκριώτης και την ερμηνεία που δίνει στα χρώματα. Εγώ με το χρώμα στη συγκεκριμένη παράσταση δεν δημιούργησα συνειρμούς κομμάτων. Ανέφερα ότι το πράσινο στο συγκεκριμένο διάγραμμα αντιπροσωπεύει το ψέμα, με ό,τι συνεπάγεται αυτό.
     ΙΩΑΝΝΗΣ ΜΑΓΚΡΙΩΤΗΣ: Συνεπάγεται.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τα περί ερμηνείας του καφέ χρώματος κλπ., εγώ τα επιστρέφω σε σας.
     (Χειροκροτήματα από την πτέρυγα της Νέας Δημοκρατίας)
     ΒΥΡΩΝ ΠΟΛΥΔΩΡΑΣ: Για τον έλεγχο και την απογραφή…
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, κηρύσσεται περαιωμένη η συζήτηση επί των τροπολογιών. 
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, επί προσωπικού. 
     ΓΕΩΡΓΙΟΣ ΓΑΡΟΥΦΑΛΙΑΣ: Μία δήλωση να κάνει ο Υπουργός.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Επειδή υπήρξε υπαινιγμός, για τον έλεγχο και την απογραφή να μην έχετε καμία αμφιβολία. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τελειώσατε.
     Κηρύσσεται περαιωμένη η συζήτηση επί των τροπολογιών με γενικό αριθμό 302 και ειδικό 75, με γενικό αριθμό 303 και ειδικό 76, με γενικό αριθμό 307 και ειδικό 80 και με γενικό αριθμό 308 και ειδικό 81.
     Κύριοι συνάδελφοι, έχουν υποβληθεί αιτήσεις ονομαστικής ψηφοφορίας Βουλευτών του ΠΑΣΟΚ για την τροπολογία με γενικό αριθμό 302 και ειδικό 75 και για την τροπολογία με γενικό αριθμό 307 και ειδικό 80, των οποίων τα κείμενα έχουν ως εξής:
     ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
     
     Αθήναι 7-4-2005
     Προς
     Την Πρόεδρο της Βουλής των Ελλήνων
     Οι παρακάτω Βουλευτές υποβάλλουμε αίτηση ονομαστικής ψηφοφορίας επί της προσθήκης τροπολογίας με γεν. αριθμ. 302 και ειδ. αριθμ. 75 στο σχέδιο νόμου «Εναρμόνιση νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 και άλλες διατάξεις»
     Οι Βουλευτές
     Γεώργιος Φλωρίδης.
     Βάσω Παπανδρέου. 
     Ανδρέας Μακρυπίδης
     Κωνσταντίνος Σπηλιόπουλος.
     Βασίλειος Κεγκέρογλου.
     Ιωάννης Μαγκριώτης.
     Δημήτριος Λιντζέρης. 
     Νικόλαος Χριστοδουλάκης.
     Ιωάννης Βλατής.
     Γεώργιος Ντόλιος.
     Κωνσταντίνος Γείτονας.
     Άγγελος Μανωλάκης.
     Δημήτριος Κουσελάς.
     Νικόλαος Σαλαγιάννης.
     Γιάννης Κουτσούκος.
     Βασίλειος Τόγιας.
     Δημήτριος Βαρβαρίγος.
     Κωνσταντίνος Βρεττός
     Θάνος Μωραϊτης
     Έκτορας Νασιώκας
     Ντίνος Ρόβλιας
     Αριστείδης Μουσιώνης
     Στάθης Κουτμερίδης
     Μιχάλης Παντούλας»
     «ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
     
     Αθήναι 7-4-2005
     Προς
     Την Πρόεδρο της Βουλής των Ελλήνων
     Οι παρακάτω Βουλευτές υποβάλλουμε αίτηση ονομαστικής ψηφοφορίας επί της προσθήκης τροπολογίας με γεν. αριθμ. 307 και ειδ. αριθμ. 80 στο σχέδιο νόμου «Εναρμόνιση νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 και άλλες διατάξεις»
     Οι Βουλευτές
     Γεώργιος Φλωρίδης.
     Βάσω Παπανδρέου. 
     Ανδρέας Μακρυπίδης
     Κωνσταντίνος Σπηλιόπουλος.
     Βασίλειος Κεγκέρογλου.
     Ιωάννης Μαγκριώτης.
     Δημήτριος Λιντζέρης. 
     Νικόλαος Χριστοδουλάκης.
     Ιωάννης Βλατής.
     Γεώργιος Ντόλιος.
     Κωνσταντίνος Γείτονας.
     Άγγελος Μανωλάκης.
     Δημήτριος Κουσελάς.
     Νικόλαος Σαλαγιάννης.
     Γιάννης Κουτσούκος.
     Βασίλειος Τόγιας.
     Δημήτριος Βαρβαρίγος.
     Κωνσταντίνος Βρεττός
     Θάνος Μωραϊτης
     Έκτορας Νασιώκας
     Ντίνος Ρόβλιας
     Αριστείδης Μουσιώνης
     Στάθης Κουτμερίδης
     Μιχάλης Παντούλας»
     Θα αναγνώσω και τον κατάλογο των υπογραφόντων τις αιτήσεις ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή τους. 
     Ο κ. Γεώργιος Φλωρίδης. Παρών. 
     Η κ. Βάσω Παπανδρέου. Απούσα. 
     Ο κ. Ανδρέας Μακρυπίδης. Παρών.
     Ο κ. Κωνσταντίνος Σπηλιόπουλος. Παρών. 
     Ο κ. Βασίλειος Κεγκέρογλου. Παρών. 
     Ο κ. Ιωάννης Μαγκριώτης. Παρών. 
     Ο κ. Δημήτριος Λιντζέρης. Παρών. 
     Ο κ. Νικόλαος Χριστοδουλάκης. Παρών. 
     Ο κ. Ιωάννης Βλατής. Παρών. 
     Ο κ. Γεώργιος Ντόλιος. Παρών. 
     Ο κ. Κωνσταντίνος Γείτονας. Παρών. 
     Ο κ. Άγγελος Μανωλάκης. Παρών.
     Ο κ. Δημήτριος Κουσελάς. Παρών. 
     Ο κ. Νικόλαος Σαλαγιάννης. Παρών. 
     Ο κ. Γιάννης Κουτσούκος. Παρών. 
     Ο κ. Βασίλειος Τόγιας. Παρών. 
     Ο κ. Δημήτριος Βαρβαρίγος. Παρών. 
     Κύριοι συνάδελφοι, να διευκρινίσω ότι και οι δύο αιτήσεις υπογράφονται από τους ίδιους συναδέλφους-Βουλευτές. Υπάρχει ο απαιτούμενος από τον Κανονισμό αριθμός υπογραφόντων τις αιτήσεις ονομαστικής ψηφοφορίας Βουλευτών. 
     Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό. 
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, επαναλαμβάνεται η διακοπείσα συνεδρίαση. 
     Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα  Παρασκευή 8 Απριλίου 2005 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α)συζήτηση επικαίρων ερωτήσεων και β) συζήτηση επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον τομέα των υδατοκαλλιεργειών. 
     Λύεται η συνεδρίαση. 
     Ώρα λήξης 15.53΄. 
     
     Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ  7/4/05                           ΣΕΛ.5

