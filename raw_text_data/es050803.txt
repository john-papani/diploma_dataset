      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΚΗ΄
      Τρίτη 8 Μαρτίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Αγροτικής Ανάπτυξης και Τροφίμων σχετικά με τις αποζημιώσεις των παραγωγών από ζημιές που προκλήθηκαν από τις καιρικές συνθήκες, σελ.
      β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αναβάθμιση του νέου οικισμού Αγίου Ιωάννη του Δήμου Κόφινα, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπ. Δικαιοσύνης: «Μέτρα ενίσχυσης του εσωτερικού ελέγχου και της διαφάνειας στη Δικαιοσύνης», σελ.
      2. Συζήτηση επί της αρχής του σχεδίου νόμου του Υπ. Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΚΑΛΟΓΙΑΝΝΗΣ Σ., σελ.
      ΚΕΓΚΕΡΟΓΛΟΥ Β., σελ.
      ΚΟΝΤΟΣ ΑΛ., σελ.
      ΣΤΡΑΤΑΚΗΣ Ε., σελ.
      Β. Επί του σχεδίου νόμου του Υπ. Εθνικής Παιδείας και Θρησκευμάτων:
      ΑΓΟΡΑΣΤΟΣ Κ., σελ.
      ΑΛΙΒΙΖΑΤΟΣ Π., σελ.
      ΒΑΣΙΛΕΙΟΥ Γ., σελ.
      ΓΕΙΤΟΝΑΣ Κ., σελ.
      ΔΡΑΓΑΣΑΚΗΣ Ι., σελ.
      ΕΞΑΡΧΟΣ Β., σελ.
      ΙΩΑΝΝΙΔΗΣ Ι., σελ.
      ΚΑΛΑΝΤΖΑΚΟΥ Ι., σελ.
      ΚΑΝΕΛΛΟΠΟΥΛΟΥ Κ., σελ.
      ΚΙΛΤΙΔΗΣ Κ., σελ.
      ΜΑΝΟΣ Σ., σελ.
      ΜΠΕΚΙΡΗΣ Μ., σελ.
      ΜΠΟΛΑΡΗΣ Μ.,σ ελ.
      ΟΙΚΟΝΟΜΟΥ Β., σελ.
      ΠΑΠΑΓΕΩΡΓΙΟΥ Γ., σελ.
      ΠΑΝΤΟΥΛΑΣ Μ., σελ.
      ΠΟΛΥΔΩΡΑΣ Β., σελ.
      ΡΑΠΤΗ Σ., σελ.
      ΣΤΡΑΤΑΚΗΣ Ε., σελ.
      ΤΑΛΙΑΔΟΥΡΟΣ Κ., σελ.
      ΤΖΑΚΡΗ Θ., σελ.
      ΤΣΑΛΙΔΗΣ Φ., σελ.
      ΧΟΥΡΜΟΥΖΙΑΔΗΣ Γ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΚΗ΄
      Τρίτη 8 Μαρτίου 2005
      Αθήνα, σήμερα στις 8 Μαρτίου 2005, ημέρα Τρίτη και ώρα 18.31’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ κατέθεσαν αναφορά με την οποία ο Σύλλογος Υπαλλήλων Περιφερειακού Γενικού Νοσοκομείου Νίκαιας – Πειραιώς διαμαρτύρεται για την επιβολή ποινής στον κ. Χρήστο Καμπίτση.
      2) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ  κατέθεσαν αναφορά με την οποία αγρότες του Νομού Ηλείας ζητούν να ληφθούν μέτρα που να στηρίζουν την αγροτική παραγωγή.
      3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Βόλου Μαγνησίας αναφέρεται στα οξύτατα προβλήματα που αντιμετωπίζει το Πανεπιστήμιο Θεσσαλίας εξαιτίας της περικοπής των πιστώσεών του.
      4) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ, κυρία ΛΙΑΝΑ ΚΑΝΕΛΛΗ και κύριος ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία Σύλλογοι Φοιτητών Αθήνας ζητούν την άμεση απόσυρση των νομοσχεδίων για το ΔΙΚΑΤΣΑ και τα ΙΔΒΕ κλπ.
      5) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ, κυρία ΛΙΑΝΑ ΚΑΝΕΛΛΗ και κύριος ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία Σύλλογοι Σπουδαστών των ΤΕΙ ζητούν τη χρηματοδότηση των ΤΕΙ από τον προϋπολογισμό, τη δωρεάν σίτιση – στέγαση των φοιτητών  κλπ.
      6) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Συνδικάτο Οικοδόμων Νομού Λάρισας ζητεί να ορισθεί το κατώτατο ημερομίσθιο στα 60 ευρώ κλπ.
      7) Οι Βουλευτές κύριος ΟΡΕΣΤΗΣ ΚΟΛΟΖΩΦ και κυρία ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Ειρήνης Χαλανδρίου δηλώνει τη συμπαράστασή της στον παλαιστινιακό λαό.
      8) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ, κυρία ΛΙΑΝΑ ΚΑΝΕΛΛΗ και κύριος ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Συντονιστικός Αγώνας Νυχτερινών Σχολείων Αθήνας ζητεί την  αύξηση των δαπανών για την παιδεία στο 15% του προϋπολογισμού, την κατάργηση του 4ου έτους στα Λύκεια κλπ.
      9) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ κατέθεσαν αναφορά με την οποία ο Συντονιστικός Αγώνας Σχολείων Αθήνας ζητεί να μην υπάρξει εμπλοκή και συμμετοχή της χώρας μας στους πολέμους των ΗΠΑ, ΝΑΤΟ και Ε.Ε. κλπ.
      10) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ, κυρία ΛΙΑΝΑ ΚΑΝΕΛΛΗ και κύριος ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Συντονιστικός Αγώνας Σχολείων Αθήνας ζητούν ενιαίο δωδεκάχρονο υποχρεωτικό σχολείο κλπ.
      11) Ο Βουλευτής Β΄Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία οι συμβασιούχοι δημοσιογράφοι της ΕΡΑ ΣΠΟΡ ζητούν τη μονιμοποίησή τους.
      12) Ο Βουλευτής Β΄Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία το Σωματείο Εργατοϋπαλλήλων της HAYS LOGISTICS ΕΛΛΑΣ ΑΕ καταγγέλλει ενέργειες της Διεύθυνσης της Εταιρείας κατά των εργαζομένων.
      13) Ο Βουλευτής Ιωαννίνων κ. ΜΙΧΑΛΗΛ ΠΑΝΤΟΥΛΑΣ κατέθεσε αναφορά με την οποία η Κοινότητα Διστράτου Ιωαννίνων ζητεί οικονομική ενίσχυση για την κάλυψη αναγκών από θεομηνίες.
      14) Η Βουλευτής Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά με την οποία οι Δημοσιογράφοι Ελληνικής Ραδιοφωνίας Κομοτηνής, Ορεστιάδας και  Καβάλας ζητούν την εφαρμογή του Π.Δ. 164/2000 για τους συμβασιούχους δημοσιογράφους της ΕΡΤ ΑΕ και των Περιφερειακών Ραδιοφωνικών Σταθμών της.
      15) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία οι συμβασιούχοι ΕΡΑ ΣΠΟΡ ζητούν τη μονιμοποίησή τους σύμφωνα με το Π.Δ. 164/2004.
      16) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών του 7ου Λυκείου Άλσους Παγκρατίου ζητεί τη δημιουργία Ενιαίου Λυκείου με τη συνένωση των 7ου και 28ου Λυκείου Αθηνών.
      17) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία η Κοινότητα Καρυάς Λάρισας ζητεί οικονομική ενίσχυση για την κάλυψη έκτακτων αναγκών της.
      18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Μπαλτζίδης ζητεί ενημέρωση για το ζήτημα διαπλάτυνσης της ΠΕΟ Θεσσαλονίκης – Κιλκίς κλπ.
      19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Τουχτίδης ζητεί την εκτέλεση δικαστικής απόφασης.
      20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ακριβή Φώτογλου ζητεί την τροποποίηση της παρ. 2 του άρθρου 24 Ν. 3205/2003.
      21) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Ένωση Γιατρών ΕΣΥ Νομού Ρεθύμνου ζητεί συμπληρωματική επιχορήγηση στο Νοσοκομείο και στα Κέντρα Υγείας του Νομού Ρεθύμνου για τις εφημερίες του 2005.
      22) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Διατελεσάντων Προέδρων Κοινοτήτων περιόδου 1995 – 1998 Νομού Ρεθύμνης ζητεί την τροποποίηση του Νόμου περί χορηγίας τέως Προέδρων Κοινοτήτων.
      23) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Εργαζομένων στις Δ.Ο.Υ. Χανίων – Ρεθύμνης ζητεί τη δημιουργία Παραρτήματος ΣΔΟΕ στα Χανιά.
      24) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί τη στελέχωση της Νομαρχιακής Μονάδας Υγείας με γιατρούς του ΙΚΑ όλων των ειδικοτήτων.
      25) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμαρχος Γεροποτάμου ζητεί την ανάκληση υπουργικής απόφασης σχετικά με χαρακτηρισμό ως διατηρητέων κεραμικών εργαστηρίων στον οικισμό Μαργαρίτες.
      26) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Δημήτριος Θεοδωράκης, κάτοικος Θεσσαλονίκης, ζητεί τη μετάθεση της συζύγου του, υπαλλήλου της ΙΕ’  Εφορείας Προϊστορικών και Κλασσικών Αρχαιοτήτων Λάρισας στο Αρχαιολογικό Μουσείο Θεσσαλονίκης.
      27) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Απόστολος Μαχαιράς, κάτοικος Αγίου Λαυρεντίου, ζητεί την επίλυση συνταξιοδοτικού του αιτήματος από τον ΟΓΑ.
      28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία μικροεπενδυτές, κάτοικοι Βόλου διαμαρτύρονται για την κατάχρηση μετοχών τους από τη χρηματιστηριακή εταιρεία ΓΕΝΕΣΙΣ ΑΧΕΠΕΥ.
      29) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων του 52ου Δημοτικού Σχολείου και 61ου Νηπιαγωγείου Ηρακλείου ζητούν την ανέγερση κτιρίου για τη στέγαση των πιο πάνω σχολείων.
      30) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία η Ένωση Συντακτών Ημερήσιων Εφημερίδων Πελοποννήσου - Ηπείρου - Νήσων καταγγέλλει τη μη μονιμοποίηση δημοσιογράφων στην ΕΡΤ και ΕΡΑ.
      31) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία η Ομοσπονδία Κωφών της Ελλάδος ζητεί τη λήψη μέτρων για την κάλυψη των επικοινωνιακών αναγκών των κωφών ατόμων, μέσω διερμηνείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6605/13-1-05 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΓΠ/4406/25-1-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 6605/13-1-05 ερώτηση που κατατέθηκε στη Βουλή από το Βουλευτή κ. Μ. Φραγκιαδουλάκη σχετικά με κρούσματα Ηπατίτιδας Α΄ σε Γυμνάσιο του Δήμου Γαζίου στο Νομό Ηρακλείου, σας γνωρίζουμε τα εξής:
      Την Κυριακή 9/1/2005 ο Νομίατρος Ηρακλείου ενημέρωσε το Κέντρο Ελέγχου Ειδικών Λοιμώξεων (ΚΕΕΛ) σχετικά με τρία κρούσματα Ηπατίτιδας Α΄ στο Γυμνάσιο-Λύκειο Γαζίου, όπως τον είχε ήδη πληροφορήσει ο Λυκειάρχης του εν λόγω Σχολείου.
      Άμεσα τη Δευτέρα 10/1/2005 οργανώθηκε ομάδας επαγγελματιών υγείας της Νομαρχίας στο συγκεκριμένο Σχολείο. Επιπλέον από το ΚΕΕΛ έγινε ανασκόπηση της βάσης δεδομένων για την ανεύρεση κρουσμάτων Ηπατίτιδας Α΄ στην περιοχή Γαζίου κατά τους μήνες Δεκέμβριο 2004-Iανoυαρίου 2005. Διαπιστώθηκε ότι δεν είχε δηλωθεί κανένα κρούσμα από το Γ.Ν. Bενιζέλειο καθώς και από το Π.Γ.Ν. Ηρακλείου.
      Στις 11/1/2005 με νέα ενημέρωση από το Νομίατρο Ηρακλείου διαπιστώθηκε ότι υπήρχαν συνολικά πέντε κρούσματα Ηπατίτιδας Α΄ στο συγκεκριμένο Σχολείο από τα οποία τα δύο είναι αδέλφια.
      Στη συνέχεια έγιναν οι εξής ενέργειες:
      -Δόθηκαν οδηγίες στο Νομίατρο για εμβολιασμό των συμμαθητών των
      κρουσμάτων και των οικείων τους.
      -Απεστάλησαν ενημερωτικά φυλλάδια με μέτρα προφύλαξης από την 	Ηπατίτιδα Α΄ και αναλυτικό πρωτόκολλο διερεύνησης μεμονωμένου κρούσματος καθώς και επιδημίας από Ηπατίτιδα Α΄
      Πραγματοποιήθηκε επίσκεψη στο Γυμνάσιο-Λύκειο Γαζίου από τον Σχολίατρο, τον Επόπτη Υγείας και την Eπισκέπτρια Υγείας και έγινε 	δειγματοληψία από το δίκτυο ύδρευσης.
      -Έγινε έλεγχος στο κυλικείο του Σχολείου, το οποίο κρίθηκε ακατάλληλο και ανεστάλη λειτουργία του, ενώ έγινε γενικότερη αξιολόγηση των κρατουσών συνθηκών υγείας στο Σχολείο και δόθηκαν οδηγίες για περαιτέρω βελτίωση τους.
      Έγιναν συστάσεις για συστηματική τήρηση μέτρων απολύμανσης (πλύσιμο επιφανειών, τουαλετών, κλπ).
      	Το Υπουργείο Υγείας και Κοινωνικής Αλληλεγγύης βρίσκεται σε συνεχή επαφή με τις τοπικές υγειονομικές αρχές και ενημερώνεται για κάθε εξέλιξη.
      Ο Υφυπουργός
      Α. ΓΙΑΝΝΟΠΟΥΛΟΣ»
      2. Στην με αριθμό 6431/10-1-2005 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1007953/809/26-1-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 6431/10.1.05 ερώτησης που κατέθεσε ο Βουλευτής κ. Στέλιος Ματζαπετάκης, σχετικά με το ανωτέρω θέμα, σας γνωρίζουμε τα εξής:
      Το Υπουργείο Οικονομίας και Οικονομικών ύστερα από τα αιτήματα των επαγγελματικών και κοινωνικών φορέων, τις αρνητικές επιπτώσεις του παραεμπορίου στην ελληνική οικονομία και στα δημόσια έσοδα, στα πλαίσια της φορολογικής μεταρρύθμισης μετά και από διάλογο με τους επαγγελματικούς και κοινωνικούς φορείς προχώρησε στην εφαρμογή συγκεκριμένων μέτρων.
      Ειδικότερα:
      Εφαρμογή του μέτρου των φορητών ταμειακών μηχανών
      Με το νόμο 3052/2002 οι λιανοπωλητές βιομηχανικών και βιοτεχνικών ειδών στις λαϊκές, αγορές και γενικά στο πλανόδιο και υπαίθριο εμπόριο από 1.1.2003
      τηρούν βιβλία Β΄ κατηγορίας (εσόδων - εξόδων) και από 1.3.2003 υποχρεούνται να εκδίδουν αποδείξεις από φορητές ταμειακές μηχανές.
      Έλεγχος παραεμπορίου
      	Με την εφαρμογή των νέων θεσμικών μέτρων, στις άμεσες προτεραιότητες των ελεγκτικών αρχών του Υπουργείου Οικονομίας και Οικονομικών έχει ενταχθεί και ο έλεγχος του παραεμπορίου, που αποτελεί κοινό αίτημα των εμπόρων και βιοτεχνών.
      Επίσης για τον περιορισμό του φαινομένου του παράνομου εμπορίου, το οποίο ως γνωστόν πλήττει τον υγιή ανταγωνισμό και δημιουργεί συνθήκες ανισορροπίας στην αγορά, αποφασίσθηκε, σε κοινές συσκέψεις που πραγματοποιήθηκαν στο Υπουργείο Δημόσιας Τάξης και στο Υπουργείο Ανάπτυξης, κοινή δράση των συναρμόδιων υπηρεσιών.
      Συγκεκριμένα από τον Μάιο του 2004 συγκροτήθηκαν μικτά συνεργεία του Σ.Δ.Ο.Ε., του Υπουργείου Ανάπτυξης, της ΕΛ.ΑΣ. και της Δημοτικής Αστυνομίας, για τον έλεγχο του υπαίθριου παράνομου εμπορίου, με επίκεντρο το Δήμο Αθηναίων.
      Παράλληλα από τον Δεκέμβριο του ίδιου έτους η συγκρότηση των μικτών κλιμακίων, για τη διενέργεια τακτικών και οργανωμένων ελέγχων, επεκτάθηκε σε όλες τις πόλεις της χώρας στις οποίες παρατηρείται έξαρση του φαινομένου.
      Ανεξάρτητα από την παραπάνω κοινή δράση των υπηρεσιών, εντατικοποιήθηκαν οι έλεγχοι διακίνησης από όλες τις Π.Δ. Σ.Δ.Ο.Ε. με κύριο άξονα τις μεγάλες πόλεις και τα λιμάνια (Πειραιάς, Θεσσαλονίκη, Βόλος, Ηράκλειο, Πάτρα κλπ) και εξακολουθούν να διενεργούνται με ιδιαίτερη έμφαση στα είδη ένδυσης, οικιακής χρήσης, μικροσυσκευές, CD, εργαλεία, ρολόγια, υφάσματα, κεντήματα, τσάντες κλπ. που προέρχονται από τρίτες χώρες (Κίνα Ταϊβάν, Κορέα κλπ.).
      Στόχος των ελέγχων είναι, με την εμφανή και επαναλαμβανόμενη παρουσία του Σ.ΔΟ.Ε., η πρόληψη και συμμόρφωση των πλανόδιων μικροπωλητών που δεν είναι φορολογικά νομιμοποιημένοι με τις υφιστάμενες φορολογικές υποχρεώσεις (έναρξη επιτηδεύματος, κατοχή συνοδευτικών εγγράφων, έκδοση φορολογικών στοιχείων κλπ.) και κυρίως η ανάσχεση και ο δραστικός περιορισμός της επέκτασης του παραεμπορίου.
      Για το έτος 2004 πραγματοποιήθηκαν 2082 έλεγχοι περιπολίες από 1149 συνεργεία εντοπίσθηκαν 308 παραβάτες και βεβαιώθηκαν 423 παραβάσεις,
      Τέλος, θεωρούμε σκόπιμο να παρατηρήσουμε ότι, το φαινόμενο αυτό είναι παγκόσμιο και όχι Ελληνική ιδιαιτερότητα, απασχολεί δε, τις αρμόδιες Υπηρεσίες πολλών χωρών και ιδιαίτερα της Ευρωπαϊκής Ένωσης.
      Ο Υφυπουργός
      ΑΔΑΜ ΡΕΓΚΟΥΖΑΣ»
      3. Στην με αριθμό 6624/14-1-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΤΕΚ/Φ2/1785/27-1-2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 6624/14-1-2005, που κατέθεσε στη Βουλή ο Βουλευτής κ. Γεώργιος Παπαγεωργίου αναφορικά με τις απολύσεις συμβασιούχων καθαριστριών Δ.Ο.Υ., σας ενημερώνουμε τα παρακάτω:
      Τα θέματα του προσωπικού καθαριότητας που' απασχολείται με συμβάσεις εργασίας στις ΔΟΥ εμπίπτουν στην αρμοδιότητα του Υπουργείου Οικονομίας και Οικονομικών, προς το οποίο εξάλλου απευθύνεται η ανωτέρω ερώτηση.
      Στην περίπτωση των καθαριστριών του Υπουργείου Οικονομίας και Οικονομικών, η σύναψη νέων συμβάσεων, ή η ανανέωση των ήδη υφισταμένων ανήκει στην αρμοδιότητα του οικείου Υπουργού, ο οποίος εκτιμά κατά περίπτωση τις ανάγκες των υπηρεσιών του.
      Εξάλλου, η ανανέωση σύμβασης, η οποία λήγει μετά την έναρξη ισχύος του Π.Δ. 164/2004 (ήτοι μετά την 19-7-2004), δεν υπόκειται στους περιορισμούς των άρθρων 5 και 6 του ανωτέρω Π.Δ., δεδομένου ότι η επόμενη της ημερομηνίας έναρξης ισχύος του διατάγματος σύμβαση θεωρείται ως αρχική.
      Επομένως, το Π.Δ. 164/2004 σε καμία περίπτωση δεν απαγορεύει την ανανέωση των συμβάσεων ορισμένου χρόνου των εργαζομένων που έχουν υποβάλει αιτήσεις κατ 'εφαρμογή του άρθρου 11 του Π.Δ. 164/2004, σε όποιες περιπτώσεις η ανανέωση αυτή προβλέπεται από τις κείμενες διατάξεις, τηρουμένων των διαδικασιών που προβλέπονται.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      4. Στην με αριθμό 6871/21-1-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΤΚΕ/Φ2/1786/27-1-2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6871/21-1-05, που κατέθεσε στη Βουλή η βουλευτής κ. Ευαγγελία Σχοιναράκη - Ηλιάκη αναφορικά με την αύξηση των παραβόλων υποβολής αίτησης και ένστασης στις διαδικασίες πρόσληψης του ν. 2190/1994, θέτουμε υπόψη σας τα εξής:
      Η δυνατότητα αναπροσαρμογής των παραβόλων αίτησης και ένστασης στις διαδικασίες πρόσληψης του ν. 2190/1994, όπως είναι γνωστό, προβλέπεται από τις διατάξεις της παρ. 6 του άρθρου 16 του ίδιου νόμου και της παρ.4 του άρθρου 7 του ν. 2527/1997, με τις οποίες εξουσιοδοτούνται προς τούτο οι Υπουργοί ΕΣΔΔΑ και Οικονομίας και Οικονομικών.
      Η αντιμετώπιση του μεγάλου κόστους διενέργειας των διαδικασιών διορισμού ή πρόσληψης, η παρατηρηθείσα υποβολή άσκοπων αιτήσεων συμμετοχής στις παραπάνω διαδικασίες καθώς και η υποβολή παντελώς αβάσιμων ενστάσεων πρόσληψης, επιβάρυναν το σύστημα επιλογής με άσκοπες καθυστερήσεις και υπαγόρευσαν την ανάγκη αναπροσαρμογής των σχετικών παραβόλων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      5. Στις με αριθμό 5740 και 5741/3-12-2004 ερωτήσεις του Βουλευτή κ. Δημητρίου Πιπεργιά δόθηκε με το υπ’ αριθμ. 649/650/21-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κύριο Βουλευτή ότι μετά τις οριστικές εγκριθείσες μελέτες των παρακάμψεων Βασιλικού & Αμαρύνθου, που εκπονήθηκαν από την αρμόδια Δ/νση Μελετών του Υπουργείου και σύμφωνα με τα στοιχεία της Περιφέρειας Στερεάς Ελλάδας, η σύνταξη του κτηματολογίου θα ολοκληρωθεί αφού συμπεριληφθούν και οι εκτάσεις που απαιτούνται για την κατασκευή των κυκλοφοριακών κόμβων καθώς και των έργων αποχέτευσης της υπόψη οδού, οι μελέτες των οποίων εκπονούνται στα πλαίσια της σύμβασης, για την σύνταξη συμπληρωματικών μελετών των παρακάμψεων.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      6. Στην με αριθμό 7041/27-1-05 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 142/28-1-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Π. Σγουρίδη σας γνωρίζουμε τα εξής:
      Το Υπουργείο Τουριστικής Ανάπτυξης απασχολεί μόνο τρεις (3) δημοσιογράφους στο Γραφείο Τύπου, χωρίς παράλληλες και συσχετιζόμενες με το Υπουργείο επαγγελματικές δραστηριότητες. Εξ αυτών, ουδείς απασχολείται αποκλειστικά στο Γραφείο του Υπουργού ή του Υφυπουργού. Στους δε εποπτευόμενους οργανισμούς, οι απασχολούμενοι δημοσιογράφοι προσελήφθησαν από τις προηγούμενες Κυβερνήσεις ΠΑΣΟΚ και είναι στο σύνολο έξι (6). Συγκεκριμένα στον ΕΟΤ δύο (2), στο Φεστιβάλ τρεις (3), στην Αγροτουριστική ένας (1), ενώ ο ΟΤΕΚ και η ΕΤΑ δεν απασχολούν δημοσιογράφους.
      Αναφορικά με το τελευταίο ερώτημα, στερούμενο στοιχείων και ουσίας, άρα ανυπόστατο από μόνο του, δεν επιδέχεται απάντηση και ελέγχεται ως κακόβουλο, δηλωτικό των προθέσεων του ερωτούντος, ο οποίος προφανώς, κρίνει σύμφωνα με τα ήθη, τα έργα και τις ημέρες της εποχής ΠΑΣΟΚ.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      7. Στην με αριθμό 3070/13-9-04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 582/4-10-04 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
      1. Οι ζημιές που προξενήθηκαν στο Φυτικό Κεφάλαιο και στην παραγωγή των ελαιοδένδρων του Νομού Μεσσηνίας από τους παγετούς Φεβρουαρίου του 2004, περιελήφθησαν στο πρόγραμμα χορήγησης Κρατικών Ενισχύσεων FROST, το οποίο υποβλήθηκε προς έγκριση στην Ευρωπαϊκή Ένωση στις αρχές Μαρτίου του 2004.
      Για τις παραπάνω ζημιές υποβλήθηκαν στον ΕΛΓΑ περίπου 7.000 αιτήσεις, μαζί με τα προβλεπόμενα δικαιολογητικά και άρχισε ο Διοικητικός Έλεγχος, καθώς και η διενέργεια εξατομικευμένων εκτιμήσεων.
      Μόλις εγκριθεί το πρόγραμμα από την Ευρωπαϊκή Ένωση, θα ανακοινωθούν οι πίνακες πορισμάτων και στη συνέχεια θα γίνει η καταβολή των ενισχύσεων στους αναγνωρισθέντες ως δικαιούχους.
      2.Το ανωτέρω πρόγραμμα προβλέπει καταβολή ενισχύσεων και για την απώλεια της μέλλουσας παραγωγής ελαιοκάρπου. Αυτή η ενίσχυση θα καταβληθεί για τα καρποφόρα δένδρα σε τέσσερις (4) ετήσιες δόσεις, όταν πρόκειται για εκρίζωση και επαναφύτευση ή κοπή στη βάση του κορμού, σε τρεις (3) ετήσιες δόσεις για κόψιμο των πρωτογενών κλάδων και σε δύο (2) ετήσιες δόσεις για κοπή των δευτερογενών κλάδων.
      3. Επειδή οι ζημιές στο Φυτικό Κεφάλαιο ειδικά, εξελίσσονται με την πάροδο του χρόνου επί το δυσμενέστερο συνήθως, καθυστέρησε η διενέργεια των εκτιμήσεων για να συμπεριληφθούν στα πορίσματα και οι ζημιές που δεν ήταν εμφανείς μέχρι τώρα.
      Ο Υπουργός
      Ε. ΜΠΑΣΙΑΚΟΣ»
      8. Στην με αριθμό 3038/10-9-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ.ΓΡ.ΥΦΥΠ.Κ.Ε./271/5-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3038/10-9-04 ερώτησης του Βουλευτή κ. Β. Κεγκέρογλου, σας πληροφορούμε τα ακόλουθα:
      Α. Ο αρχαιολογικός χώρος της Κνωσού δεν είναι ένας από τους συνήθεις αρχαιολογικούς χώρους της πατρίδας μας. Πρόκειται για τον μεγαλύτερο και σημαντικότερο αρχαιολογικό χώρο της Κρήτης, κέντρο ενός ολόκληρου πολιτισμού, του μινωικού, ο οποίος είναι διεθνώς γνωστός, γι΄ αυτό και το χώρο τον επισκέπτονται χιλιάδες επισκεπτών κάθε χρόνο.
      Β. Ήταν επόμενο ο παραπάνω χώρος να τύχει μιας ιδιαίτερης προστασίας από την πολιτεία με τη θεσμοθέτηση ζωνών προστασίας, σύμφωνα με την ισχύουσα νομοθεσία.
      Γ. Είναι επίσης βέβαιο ότι η θεσμοθέτηση ζωνών σε ένα αρχαιολογικό χώρο και ιδιαίτερα στον αρχαιολογικό χώρο της Κνωσού δημιούργησε και δημιουργεί πάντοτε προβλήματα στην εκμετάλλευση των ιδιοκτησιών που υπάρχουν εντός του περιγράμματος των ζωνών.
      Δ. Στην περίπτωση μας, το πρόβλημα δεν μπορεί να αντιμετωπιστεί με μόνο το αίτημα των ενδιαφερομένων ιδιοκτητών για αποδέσμευση των ιδιοκτησιών τους και ανέγερση σ' αυτές οποιονδήποτε οικοδομών, αλλά θα πρέπει να εξεταστεί και το κατά πόσο η ενδεχόμενη συρρίκνωση της Ζώνης Α΄ θα δημιουργήσει προβλήματα για μείωση της προστασίας των αρχαίων της Κνωσού.
      Ε. Για το σκοπό αυτό, το ΥΠ.ΠΟ. θα συστήσει ειδική από το ΚΑΣ επιτροπή, η οποία θα πραγματοποιήσει αυτοψία στην Κνωσό και ανάλογα με το πόρισμα θα σας απαντήσουμε κατά πόσο μπορεί να επιλυθεί ή όχι το πρόβλημα που θίγετε.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      9. Στην με αριθμό 3030/10-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 5569/5-10-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αρ. 3030/10-09-2004 του βουλευτή κ. Σ. Ματζαπετάκη, με θέμα: «Τόνωση των εξαγωγών», θα θέλαμε να σας ενημερώσουμε τα ακόλουθα:
      Το Υπουργείο Ανάπτυξης στο Επιχειρησιακό Πρόγραμμα «Ανταγωνιστικότητα» (ΕΠΑΝ) έχει περιλάβει μία σειρά μέτρων και δράσεων που ενισχύουν την ανταγωνιστικότητα των επιχειρήσεων και κατά συνέπεια την εξαγωγική ικανότητά τους.
      Οι δράσεις αυτές είναι προς την κατεύθυνση αυτών που προτείνει η Πρόεδρος του Πανελληνίου Συνδέσμου Εξαγωγέων κα Χριστίνα Σακελλαρίδη.
      Συγκεκριμένα:
      1. Το ΕΠΑΝ υλοποιεί δράσεις οι οποίες βελτιώνουν τις υποστηρικτικές προς τις επιχειρήσεις υποδομές. Στο πλαίσιο αυτό χρηματοδοτεί έργα αναβάθμισης ή δημιουργίας νέων βιομηχανικών περιοχών και θερμοκοιτίδων επιχειρήσεων. Επίσης χρηματοδοτεί ενεργειακές υποδομές οι οποίες θα επιτρέψουν την χρήση του Φυσικού Αερίου από τις επιχειρήσεις με στόχο την παροχή φθηνότερης και καθαρότερης ενέργειας προς τις επιχειρήσεις.
      2. Η προώθηση της Έρευνας και Ανάπτυξης και ιδιαίτερα στο τομέα των επιχειρήσεων είναι από τους βασικούς άξονες προτεραιότητας του ΕΠΑΝ χρηματοδοτούνται έργα Έρευνας και Ανάπτυξης τα οποία εκτελούνται αυτοτελώς από τις επιχειρήσεις. Επίσης προωθείται η μεταφορά γνώσης και τεχνολογίας από τα ερευνητικά εργαστήρια προς τις επιχειρήσεις μέσω της χρηματοδότησης ερευνητικών συνεργασιών μεταξύ των αντιστοίχων φορέων.
      3. Προωθείται η καινοτομία μέσω μίας σειράς δράσεων οι οποίες χρηματοδοτούν τον τεχνολογικό και οργανωτικό εκσυγχρονισμό των μικρομεσαίων επιχειρήσεων για την παραγωγή καινοτομικών προϊόντων.
      4. Προωθείται η σύνδεση των πολύ μικρών επιχειρήσεων με το Διαδίκτυο παρέχοντας την απαραίτητη εκπαίδευση ώστε οι μικρές επιχειρήσεις να μπορέσουν να ανταποκριθούν στις σύγχρονες απαιτήσεις της οικονομίας
      5. Το ΕΠΑΝ υλοποιεί μία σειρά από δράσεις κατάρτισης του ανθρώπινου δυναμικού των επιχειρήσεων το οποίο αποτελεί βασικό παράγοντα της ανταγωνιστικότητας των επιχειρήσεων.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      10. Στην με αριθμό 4592/1-11-04 ερώτηση των Βουλευτών κυρίων Βασιλείου Κεγκέρογλου, Στυλιανού Ματζαπετάκη, Μανόλη Στρατάκη, Ευαγγελίας Σχοιναράκη -Ηλιάκη και Μάνου Φραγκιαδουλάκη δόθηκε με το υπ’ αριθμ. 7017/4/4659/23-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Β. Κεγκέρογλου, Σ. Ματζαπετάκης, Μ. Στρατάκης, Ε. Σχοιναράκη –Ηλιάκη και Μ. Φραγκιαδουλάκης, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
      Σε ό,τι αφορά τις πρόσφατες μεταθέσεις των αξιωματικών της Ελληνικής Αστυνομίας, σας πληροφορούμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ.100/2003), από το Ανώτερο Συμβούλιο Μεταθέσεων Αξιωματικών Ελληνικής Αστυνομίας, με υπηρεσιακά και κοινωνικά κριτήρια, αφού ελήφθησαν υπόψη οι υπηρεσιακές ανάγκες, οι προτάσεις των Υπηρεσιών και τα αιτήματα των ενδιαφερομένων. Επισημαίνεται ότι το εν λόγω συμβούλιο είναι ανεξάρτητο συλλογικό όργανο και συγκροτείται από τον υπαρχηγό του Σώματος, δύο αντιστρατήγους και από έναν εκπρόσωπο της Πανελλήνιας Ομοσπονδίας Αξιωματικών Αστυνομίας (Π.Ο.ΑΞΙ.Α.) και της Πανελλήνιας Ομοσπονδίας Αστυνομικών Υπαλλήλων (Π.Ο.ΑΣ.Υ.), ενώ η σύνθεσή του ήταν η ίδια με αυτήν του προηγούμενου έτους.
      Για τις μεταθέσεις συνδικαλιστών, πρέπει να επισημάνουμε ότι, σύμφωνα με τις διατάξεις του ν.1264/1982 και του π.δ. 100/2003, τα πρόσωπα αυτά, με βαθμό μέχρι και Αστυνομικού Υποδιευθυντή, δεν μετατίθενται όσο διαρκεί η θητεία τους εκτός της περιοχής μετάθεσης στην οποία υπηρετούν, αν δεν το ζητήσουν οι ίδιοι ή δεν κριθεί τούτο αναγκαίο λόγω προαγωγής, άσκησης πειθαρχικής δίωξης για πειθαρχικό παράπτωμα για το οποίο προβλέπεται ανώτερη πειθαρχική ποινή ή θέσης σε κατάσταση διαθεσιμότητας για λόγους πειθαρχίας των προσώπων αυτών. Συνεπώς, οι μεταθέσεις των αστυνομικών αυτών δεν απαγορεύονται από την ισχύουσα νομοθεσία, αφού, σύμφωνα με τις διατάξεις αυτές, επιτρέπεται η μετάθεση εντός του νομού όλων των συνδικαλιστών και μόνο εκτός νομού δεν επιτρέπεται η μετάθεση του Προέδρου, του Γενικού Γραμματέα και των αντιπροσώπων της Ένωσης στην Ομοσπονδία.
      Κατόπιν των ανωτέρω τα αναφερόμενα περί «φίμωσης» του συνδικαλιστικού κινήματος των αστυνομικών, περί διώξεων και παράνομων αποφάσεων για τις μεταθέσεις των συνδικαλιστών αστυνομικών δεν ανταποκρίνονται στην πραγματικότητα.
      Τέλος, σας γνωρίζουμε ότι, για το θέμα των μεταθέσεων του αστυνομικού προσωπικού, ενημερώθηκε η Εθνική Αντιπροσωπεία την 8-10-2004, κατά τη συζήτηση της 13/28-9-2004 επερώτησης, που κατέθεσαν 19 Βουλευτές του ΠΑΣΟΚ.
      Ο Υπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      11. Στην με αριθμό 2546/2-8-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 485/18-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. K. Τσιπλάκης, σας πληροφορούμε τα εξής:
      1. Σε όλα τα νωπά οπωροκηπευτικά τα οποία διακινούνται στη χώρα μας, πραγματοποιούνται έλεγχοι όπως προβλέπουν οι κοινοτικοί κανονισμοί οι οποίοι εξασφαλίζουν τις εμπορικές προδιαγραφές ποιότητας.
      Τα νωπά οπωροκηπευτικά τα οποία διακινούνται τόσο στην εσωτερική εγχώρια αγορά όσο και στην ενιαία ευρωπαϊκή εσωτερική αγορά, υποχρεούνται να διακινούνται τυποποιημένα και με την απαραίτητη σήμανση όπως αυτή προβλέπεται από τις κοινοτικές και εθνικές διατάξεις.
      Με την εφαρμογή της υποχρεωτικής τυποποίησης των νωπών οπωροκηπευτικών στην εσωτερική εγχώρια αγορά, έχουν ήδη ξεκινήσει συστηματικοί έλεγχοι για την διασφάλιση της τήρησης των προδιαγραφών στα διάφορα στάδια διακίνησης των νωπών οπωροκηπευτικών.
      Στην περίπτωση που δεν τηρούνται οι κοινοτικές και εθνικές διατάξεις επιβάλλονται οι απαιτούμενες κυρώσεις.
      Από την αρμόδια Υπηρεσία του Υπουργείου γίνεται ο Φυτοϋγειονομικός Έλεγχος του διακινουμένου πατατόσπορου που παράγεται στην Χώρα ή κατάγεται από άλλα Κ-Μ. της Ευρωπαϊκής Κοινότητας όπως και ο φυτοϋγειονομικός έλεγχος της πατάτας φαγητού καταγωγής τρίτων χωρών για τον περιορισμό της εξάπλωσης των βακτηρίων καραντίνας που προκαλούν την φαιά και την δακτυλιωτή σήψη της πατάτας.
      2. Μετά την είσοδο της χώρας μας στην ΕΟΚ και την ψήφιση του ν.1564/85 που αφορά την οργάνωση της παραγωγής και της εμπορίας του πολλαπλασιαστικού υλικού, η παραγωγή και εμπορία του γίνεται από ιδιωτικές και συνεταιριστικές επιχειρήσεις. Η πολιτεία με τα αρμόδια όργανά της είναι υπεύθυνη για τον έλεγχο της ποιότητας του πατατόσπορου που παράγεται και εμπορεύεται στη χώρα.
      Οι ποιοτικές προδιαγραφές του πατατοσπόρου καθορίζονται με την κοινοτική οδηγία 2002/56/ΕΚ του Συμβουλίου, η οποία οδηγία έχει μεταφερθεί στο εθνικό μας δίκαιο με την Υ.Α. 276357/29/7/2002 «Τεχνικός Κανονισμός Ελέγχου και Πιστοποίησης Κονδύλων Πατάτας για Φύτευση» (ΦΕΚ 1020/Β/2002).
      Ο πατατόσπορος που εμπορεύεται στη χώρα μας είναι είτε εγχώριας παραγωγής είτε προέλευσης κοινοτικής και υπάρχει και η δυνατότητα εμπορίας πατατοσπόρου προέλευσης Ελβετίας λόγω ειδικής συμφωνίας που έχει συνάψει η ΕΕ με τη χώρα αυτή.
      Στη πράξη οι μεγαλύτερες ποσότητες πατατοσπόρου που διακινούνται στη χώρα μας είναι προέλευσης Ολλανδικής.
      Πατατόσπορος εγχώριας παραγωγής τόσο για τις ανάγκες εαρινής φύτευσης αλλά κυρίως για τις ανάγκες καλοκαιρινής φύτευσης χρησιμοποιείται από τους Έλληνες πατατοκαλλιεργητές. Ελληνικές ποικιλίες πατατοσπόρου δεν υπάρχουν, αλλά όσες σποροπαράγονται στη χώρα είναι ξένες ποικιλίες.
      Η πολιτεία μπορεί να συνδράμει στην ανάπτυξης της εγχώριας παραγωγής πατατοσπόρου μόνον μέσα στα πλαίσια αναπτυξιακών νόμων και κοινοτικών πλαισίων στήριξης εφόσον υπάρξει σχετικό ενδιαφέρον και πληρούνται και οι προβλεπόμενες προϋποθέσεις.
      3. Οι Γεωπόνοι των Δ/νσεων Αγρ. Ανάπτυξης των Νομαρχιών, παρέχουν στους παραγωγούς, τεχνική υποστήριξη για θέματα που αφορά την τεχνική καλλιέργειας, την φυτοπροστασία και την τυποποίηση και συσκευασία των γεωργικών προϊόντων.
      Το μέσο ισοζύγιο παραγωγής και διάθεσης πατάτας της τελευταίας πενταετίας, έχει ως εξής:
      Παραγωγή					900.000 τον.
      Φθορές και αυτοκατανάλωση		130.000 τον.
      Μεταποίηση					60.000 τον.
      Εισαγωγές					16.000 τον.
      Εξαγωγές					70.000 τον.
      Αποθέματα για σπορά			120.000 τον.
      Διάθεση στην εσωτερική αγορά		644.000 τον.
      Οι τιμές διάθεσης της πατάτας διαμορφώνονται ελεύθερα στα πλαίσια της προσφοράς και ζήτησης. Συνεπώς κάθε παρέμβαση στην διαμόρφωση των τιμών είναι ασυμβίβαστη με το Κοινοτικό Καθεστώς.
      Ο Υφυπουργός
      Ε. ΜΠΑΣΙΑΚΟΣ»
      12. Στην με αριθμό 1699/23.6.04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 347/6.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Γ. Χουρμουζιάδης, Α. Τζέκης, σας πληροφορούμε τα εξής:
      Το έργο «αρδευτικό έργο Μεσοχωρίου Φλώρινας» υλοποιήθηκε με πιστώσεις του Προγράμματος Δημοσίων Επενδύσεων (ΣΑΕ 081/2) του Υπουργείου Γεωργίας, στα πλαίσια εφαρμογής του Α' και Β' ΚΠΣ.
      Το εν λόγω έργο αποτελείται από δίκτυο κλειστών αγωγών με λειτουργία υπό πίεση και αρμόδια υπηρεσία για την παράδοση του έργου στο φορέα λειτουργίας (ΤΟΕΒ Μεσοχωρίου) είναι η Νομαρχιακή Αυτοδιοίκηση Φλώρινας, η οποία έχει προβεί σε όλες τις απαραίτητες ενέργειες για την παράδοση του έργου που πρόκειται να πραγματοποιηθεί κατά τη διάρκεια της αρδευτικής περιόδου του τρέχοντος έτους.
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 1665/22.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 821/15.7.04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση στην υπ’ αριθμό 1665/22.6.04 ερώτηση του Βουλευτή κ. Καρχιμάκη Μιχάλη σας πληροφορούμε τα εξής:
      - Σε ό,τι αφορά την αιτούμενη KατάPΎ1lση του περιορισμού των 20 στρεμμάτων, όπως είναι γνωστό (καθώς έχει απαντηθεί ήδη σε δεκάδες ερωτήσεις και αναφoρές) η αρμοδιότητα βρίσκεται στο ΥΠΕΧΩΔΕ και σας τονίζουμε ξανά ότι το υπουργείο μας συνεργάζεται με το ΥΠΕΧΩΔΕ για το συγκεκριμένο ζήτημα.
      - Σε ό,τι αφορά την άρση του <<κορεσμού» σε συγκεκριμένη περιοχή του νομού Λασιθίου, όπως έχει ήδη απαντηθεί σε παλαιότερη αναφορά του ιδίου Βουλευτή, σας τονίζουμε ότι δεν υπάρχει καθεστώς κορεσμού σε κανένα σημείο του νομού.
      Πιο συγκεκριμένα, με την 2647 ΥΠΕΘΟ/538866/ΕΙΔ.135/ΕΟΤ (ΦΕΚ 797ΒΊ19.11.1986) Υπουργική Απόφαση για την ποιοτική αναβάθμιση της τουριστικής προσφοράς περιοχών της χώρας, οι ζώνες της επικράτειας με αναπτυγμένη τουριστική υποδομή και έντονη ζήτηση, ή οι ζώνες με ευαίσθητο φυσικό και δομημένο περιβάλλον ή τέλος, οι ζώνες με αναπτυγμένη τουριστική ανωδομή και χαμηλή πληρότητα χαρακτηρίσθηκαν ως «Περιοχές Ελέγχου Τουριστικής Ανάπτυξης».
      Ορισμένα τμήματά τους χαρακτηρίσθηκαν ως <<Περιοχές τουριστικά κορεσμένες». Σας επαναλαμβάνουμε ότι: Σύμφωνα με την ως άνω απόφαση οι μόνες περιοχές του νομού Λασιθίου που έχουν χαρακτηρικτηρισθεί ως «Περιοχές Ελέγχου Toυριστικής Ανάπτυξης» (και όχι βεβαίως «κορεσμένες») είναι ο Δήμος Αγίου Νικολάου, η πρώην κοινότητα Βρούχα, η πρώην κοινότητα Ελούντας, το παραλιακό τμήμα της κοινότητας Κριτζά και η πρώην κοινότητα Καλού Χωριού (με την 2647 ΥΠΕΘΟ/538866/ΕΙΔ.135/ΕΟΤ/14.11.1986 απόφαση του Yφυπoυργoύ Εθνικής Οικονομίας όπως αυτή ισχύει σήμερα). Αυτό σημαίνει ότι επιτρέπεται στις ως άνω χαρακτηρισμένες περιοχές η ανεύρεση ξενοδοχειακών μονάδων, αλλά μόνο υψηλών προδιαγραφών, (δηλαδή 5 και 4 αστέρων). Επομένως, είναι προφανές ότι δεν πρόκειται για αποστέρηση της προοπτικής τουριστικής ανάπτυξης αλλά για μέτρο ουσιαστικής αναβάθμισης των τουριστικών και κυρίως των καταλυματικών υπηρεσιών στο νομό Λασιθίου.
      Σε ό,τι αφορά την παροχή κινήτρων (επιχορήγηση κλπ) από τον αναπτυξιακό νόμο 2601/1998 για ανέγερση ξενοδοχειακών καταλυμάτων, ο νομός Λασιθίου- όπως και ανεξαιρέτως ολόκληρη η περιφέρεια Κρήτης-περιλαμβάνoνται στην ανά διετία αναπροσαρμοζόμενη Κοινή Απόφαση των Υφυπουργών Οικονομίας & Οικονομικών, Τουρισμού (πρώην Ανάπτυξης) και του Υπουργού ΠΕΧΩΔΕ. Πρόθεσή μας είναι η αναπροσαρμογή της Κ.Υ.Α. σε συνεργασία με το επισπεύδον Υπουργείο Οικονομίας & Οικονομικών και το ΥΠΕΧΩΔΕ.
      Όσον αφορά τα ζητήματα της τουριστικής σχολής του Αγίου Νικολάου, σας παραπέμπουμε στη πρόσφατη απάντησή μας (Α.Π: 404) σε σχετική αναφορά του ιδίου Βουλευτή (αναφορά 298/30.4.2004) η οποία κατατέθηκε στην Βουλή στις 2615/2004.
      Ο ΥΦΥΠΟΥΡΓΟΣ
      ΑΝΑΣΤΑΣΙΟΣ ΛΙΑΣΚΟΣ»
      14. Στην με αριθμό 1772/25.6.04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1054116/2076/20.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω σχετικής ερώτησης, του Βουλευτή κ. Μανώλη Όθωνα, σας γνωρίζουμε τα ακόλουθα:
      Α. ΕΛΕΓΧΟΣ ΠΑΝΕΠΙΣΤΗΜΙΟΥ ΚΡΗΤΗΣ
      Με αφορμή την αριθ. 5460/12-10-2001 καταγγελία της Διεύθυνσης Τεχνικών Έργων Πανεπιστημίου Κρήτης, την οποία υπογράφει ο Προϊστάμενος του "Τμήματος Συντήρησης και Αξιοποίησης Περιβάλλοντος Χώρου" κ. Μ. Κακλαμάνος, δόθηκε η αριθ.1096251/2928/912-Α/19-10-2001 εντολή από την αρμόδια Επιθεώρηση στον Επιθεωρητή Κρήτης κ. Εμμ. Χριστοδουλάκη, με θέμα τη "Διενέργεια έρευνας σχετικά με την εργολαβική σύμβαση 2.010.323.177 δρχ. του Πανεπιστημίου Κρήτης".
      Ο ανωτέρω Επιθεωρητής με το ΕΜΠ.11/28-1-2002 έγγραφό του, ενημέρωσε την αρμόδια Υπηρεσία για τις μέχρι τότε διαπιστώσεις του και πρότεινε τη διενέργεια πλήρους διαχειριστικού ελέγχου. Το έγγραφο αυτό, τέθηκε από τους υπηρεσιακούς παράγοντες υπόψη του κ. Ρίζου, Διευθυντού του Πολιτικού Γραφείου του τότε Υπουργού, καθ’ όσον τα θέματα που αναφέρονταν στο έγγραφο του Επιθεωρητή, δεν ανάγονταν στις αρμοδιότητες της Οικονομικής Επιθεώρησης.
      Με προφορική εντολή του κ. Ρίζου, το έγγραφο αυτό τέθηκε στο αρχείο και ενημερώθηκε από την Υπηρεσία ο Επιθεωρητής να συνεχίσει και να ολοκληρώσει την εντολή που είχε λάβει. 
      Με την αριθ. 1597/4-4-2002 πορισματική έκθεση, ο ίδιος Επιθεωρητής εκθέτει τα αποτελέσματα του ελέγχου του, σύμφωνα με τα οποία αποδίδονται ευθύνες στον Πρύτανη του Πανεπιστημίου κ. Χρ. Νικολάου, σχετικά με την μη κατασκευή της Φοιτητικής Εστίας του Πανεπιστημίου κλπ.
      Οι διαπιστώσεις της ως άνω έκθεσης δεν στηρίζονταν σε αποδεικτικά στοιχεία. Δεν υπήρχαν ένορκες καταθέσεις:
      α) των πρυτάνεων που συμμετείχαν στην όλη διαδικασία προκήρυξης κατασκευής της φοιτητικής στέγης,
      β) των μελών των πρυτανικών συμβουλίων, τα οποία έλαβαν τις σχετικές αποφάσεις για την ανωτέρω κατασκευή και 
      γ) των Νομικών, Τεχνικών και Οικονομικών Υπηρεσιών του Πανεπιστημίου, που εισηγήθηκαν στα αρμόδια Πρυτανικά όργανα την υλοποίηση της κατασκευής αυτής, αλλά γενικά και αόριστα αποδίδονταν ευθύνες στον τελευταίο Πρύτανη, χωρίς καμία τεκμηρίωση.
      Για τους λόγους αυτούς, η αρμόδια Κεντρική Υπηρεσία της Επιθεώρησης, θεώρησε ότι η έκθεση του Επιθεωρητή απηχούσε προσωπικές του απόψεις και επιφυλάχθηκε να δώσει εντολή πλήρους διαχειριστικού ελέγχου, ευθύς ως θα το επέτρεπαν οι υπηρεσιακές 	ανάγκες, γεγονός που πραγματοποιήθηκε με τις αριθ.:
      α)1082677/2910/4115-Α/14-10-2002 και
      β) 1083355/2928/1132-Α/30-10-2002 εντολές.
      Επειδή παρήλθε μεγάλο χρονικό διάστημα και ο έλεγχος δεν είχε ολοκληρωθεί, παρά τις γραπτές και προφορικές οδηγίες της Κεντρικής Υπηρεσίας και του Γενικού Επιθεωρητή Δημόσιας Διοίκησης κ. Κων/νου Δαφέρμου, με προσωπική μου παρέμβαση, εκδόθηκε νέα εντολή άμεσης διενέργειας διαχειριστικού ελέγχου στο Πανεπιστήμιο Κρήτης, στις Επιθεωρήτριες κ.κ. Αφροδίτη Καρδιασμένου και Ελένη Βρανά, ο οποίος και πραγματοποιείται.
      Ως προς το θέμα της χασισοφυτείας, οι εκθέσεις του Επιθεωρητή κ. Εμμ. Χριστοδουλάκη, που υπεβλήθησαν στην Κεντρική Υπηρεσία, δεν αναγράφουν για ύπαρξη χασισοφυτείας στο Πανεπιστήμιο Ρεθύμνου, τη δε ακίνητη περιουσία του Πανεπιστημίου διαχειρίζεται Ειδικό Νομικό Πρόσωπο Ιδιωτικού Δικαίου, το οποίο λειτουργεί με μορφή Ανωνύμου Εταιρείας και δεν υπάγεται στον έλεγχο της Οικονομικής Επιθεώρησης (Π.Δ.29/93).
      Β. ΠΑΡΑΠΟΜΠΗ ΣΕ ΠΕΙΘΑΡΧΙΚΗ ΔΙΚΗ ΤΟΥ ΥΠΑΛΛΗΛΟΥ ΕΜΜΑΝΟΥΗΛ ΧΡΙΣΤΟΔΟΥΛΑΚΗ με βαθμό ΠΕ/Α΄ του κλάδου Οικονομικών Επιθεωρητών
      Μετά από καταγγελίες του Πρύτανη του Πανεπιστημίου Κρήτης και του Δημάρχου Ρεθύμνης σε βάρος του Οικονομικού Επιθεωρητή Εμμ. Χριστοδουλάκη, σχετικά με δημοσιεύματα και συνεντεύξεις στον τύπο, αναφορικά με τους διενεργούμενους απ' αυτόν ελέγχους στο Πανεπιστήμιο Κρήτης και στο Δήμο Ρεθύμνης, καθώς και την από 4/10/2002 σχετική αναφορά του ιδίου, δόθηκε στον Προϊστάμενο της Οικονομικής Επιθεώρησης Δυτικής Αττικής κ. Γεώργιο Μπαλή εντολή διενέργειας έρευνας για τη διαπίστωση διάπραξης ή μη πειθαρχικού παραπτώματος εκ μέρους του. Για το θέμα αυτό υπεβλήθη αρχικά η αριθ. ΕΜΠ.9/7-2-2003 πορισματική έκθεση και στη συνέχεια, λόγω νέων στοιχείων που προέκυψαν, δόθηκε νέα εντολή για συμπληρωματική έρευνα, το πόρισμα της οποίας υπεβλήθη στις 28/7/2003, πρωτοκολλήθηκε στις 31/7/2003 στο Υπουργείο Οικονομίας και Οικονομικών (κτίριο Καρ. Σερβίας) και έφθασε στη Διεύθυνση Επιθεώρησης Υπηρεσιών στις 6/8/2003.
      Με βάση τις πορισματικές αυτές εκθέσεις στοιχειοθετούνται τα παρακάτω πειθαρχικά παραπτώματα:
      1) του προβλεπόμενου από την παρ. 1, στ του άρθρου 107 του Ν.2683/99 «περί Υπαλληλικού Κώδικα» πειθαρχικού παραπτώματος της ατελούς (πλημμελούς) εκπλήρωσης του καθήκοντος,
      2) του προβλεπόμενου από την παρ. 1, ιβ του άρθρου 107 του ιδίου πιο πάνω νόμου πειθαρχικού παραπτώματος της ανάρμοστης συμπεριφοράς προς τους πολίτες,
      3) του προβλεπόμενου από την παρ. 1, ζ του άρθρου 107 του ιδίου πιο πάνω νόμου πειθαρχικού παραπτώματος της παράβασης της υποχρέωσης εχεμύθειας.
      Άλλωστε το Τριμελές Πλημμελειοδικείο Ρεθύμνου, με την αριθ. 844/2004 απόφασή του κήρυξε τον Εμμ. Χριστοδουλάκη ένοχο:
      1) δυσφήμησης δια του τύπου και απλής
      2) παραβίασης υπηρεσιακού απορρήτου
      και καταδίκασε αυτόν σε φυλάκιση επτά (7) μηνών, με τριετή αναστολή.
      Για τους λόγους αυτούς και δεδομένου ότι ο εν λόγω Επιθεωρητής εξακολουθεί να δημοσιοποιεί υπηρεσιακά θέματα, ζητήθηκε με το αριθ. πρωτ. ΕΜΠ.11220/3/28-5-04 έγγραφο, να επιστρέψει όλες τις ανεκτέλεστες εντολές διενέργειας διαχειριστικών ελέγχων Δ.Δ. και Ν.Π., έως ότου αποφανθεί τελεσίδικα η Δικαιοσύνη και το αρμόδιο Πειθαρχικό Συμβούλιο.
      Γ. ΕΛΕΓΧΟΣ ΔΗΜΟΤΙΚΩΝ ΕΠΙΧΕΙΡΗΣΕΩΝ ΔΗΜΟΥ ΡΕΘΥΜΝΟΥ
      Με την αριθ. 5370/6-8-2001 Απόφαση του Γενικού Γραμματέα Περιφέρειας Κρήτης, είχε ανατεθεί στους Οικονομικούς Επιθεωρητές της Οικονομικής Επιθεώρησης Κρήτης κ. κ. Εμμ. Χριστοδουλάκη και Εμμ. Μπιτσάκη, ο έλεγχος στις Δημοτικές Επιχειρήσεις του Δήμου Ρεθύμνου.
      Μετά την πρωτόδικη καταδίκη του Επιθεωρητή κ. Εμμ. Χριστοδουλάκη, ο Γενικός Γραμματέας Περιφέρειας Κρήτης, με την αριθ. 15/26-5-2004 απόφασή του, ανέστειλε προσωρινά τον εν λόγω έλεγχο και ζήτησε από τη Διεύθυνση Επιθεώρησης Δ.Δ., Ν.Π. και ΔΕΚΟ να προτείνει δύο Οικονομικούς Επιθεωρητές, προκειμένου να αντικατασταθούν οι ανωτέρω, για τους λόγους που αναφέρονται σ' αυτήν.
      Η Διεύθυνση Επιθεώρησης Δ.Δ., Ν.Π. και ΔΕΚΟ έκρινε επιβεβλημένο, πριν την αντικατάσταση των ανωτέρω Επιθεωρητών, να ζητήσει με το αριθ. 1046444/1779/21-6-04 έγγραφό της, να υποβάλλουν εντός δέκα (10) ημερών σχετική πορισματική έκθεση, δεδομένου ότι οι ως άνω Οικονομικοί Επιθεωρητές διενήργησαν έλεγχο στην έδρα των Δημοτικών Επιχειρήσεων Ρεθύμνου, ο μεν κ. Εμμ. Χριστοδουλάκης επί 78 εργάσιμες ημέρες, ο δε δεύτερος κ. Εμμ. Μπιτσάκης επί 69 ημέρες.
      Επίσης, με το ανωτέρω έγγραφο, ζητήθηκε από το Γ. Γ. Περιφέρειας Κρήτης, εφόσον από το πόρισμα που θα υποβληθεί προκύψει ανάγκη περαιτέρω ελέγχου ή συμπλήρωσης αυτού, λόγω μη ολοκλήρωσής του, να εξετάσει τη δυνατότητα ανάθεσης αυτού σε ορκωτούς ελεγκτές ή δύο υπαλλήλους ΠΕ κατηγορίας, σύμφωνα με τις διατάξεις του άρθρου 11 § 24 του Ν .2503/97, λόγω φόρτου εργασίας των Επιθεωρητών της Οικονομικής Επιθεώρησης Κρήτης.
      Κατά συνέπεια, το Υπουργείο Οικονομίας και Οικονομικών εφαρμόζει καθημερινά στην πράξη τις επαγγελίες του Πρωθυπουργού για πολιτική ευθύτητα, απόλυτη διαφάνεια και πάταξη της διαφθοράς σε όλο το φάσμα του Δημόσιου τομέα, αλλά και συγκεκριμένα στο θέμα της κακοδιαχείρησης στο Πανεπιστήμιο Κρήτης.
      Ο Υφυπουργός
      Α. ΡΕΓΚΟΥΖΑΣ»
      15. Στην με αριθμό 3236/17.9.04 ερώτηση της Βουλευτού Αικατερίνης Περλεπέ –Σηφουνάκη δόθηκε με το υπ’ αριθμ. 37099/ΕΥΣ 7062/4.10.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρ. 3236/17-9-04 ερώτησης της Βουλευτού κ. Κ. Περλεπέ - Σηφουνάκη και στα θέματα αρμοδιότητας του Υπουργείου Οικονομίας και οικονομικών, σας γνωρίζουμε ότι το έργο «Οδικός Άξονας Σχηματάρι - Χαλκίδα» είναι σε διαδικασία αξιολόγησης για την ένταξη του στο Περιφερειακό Επιχειρησιακό Πρόγραμμα Στερεάς Ελλάδας 2000 - 2006.
      Για τα λοιπό ερωτήματα αρμόδιο να απαντήσει είναι το συνερωτώμενο Υπουργείο ΠΕΧΩΔΕ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      16. Στην με αριθμό 3125/14.9.04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 8254/1.10.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 3125/2004 ερώτηση, που κατατέθηκε στη Βουλή από τη Βουλευτή κ. Ασημίνας Ξηροτύρη-Αικατερινάρη σχετικά με τα προβλήματα εργαζομένων της Συνεταιριστικής Ένωσης Καπνοπαραγωγών Ελλάδος (ΣΕΚΕ) στη Θεσσαλονίκη, σας πληροφορούμε τα εξής:
      1. Η προαναφερόμενη μονάδα επεξεργασίας καπνού, δεν απασχολεί 350 άτομα ως μόνιμο προσωπικό όπως αναφέρεται στη σχετική Ερώτηση, αλλά σαράντα (40) εργαζόμενους με σχέση εργασίας αορίστου χρόνου, καθώς και εποχιακούς ως εξής:
      Κατά το χρονικό διάστημα από Οκτώβριο έως Απρίλιο απασχολεί περί τους 30 με 40 εργαζόμενους και από Μάιο έως Σεπτέμβριο περί τα 200 άτομα.
      Από τα τηρούμενα στοιχεία στο αρχείο της τοπικής μας υπηρεσίας προκύπτει ότι τα τελευταία τουλάχιστον τρία χρόνια το συγκεκριμένο υποκατάστημα της ΣΕΚΕ δεν απασχόλησε την τοπική μας υπηρεσία με καταγγελίες εργαζομένων, εργατικών σωματείων ή άλλου είδους προβλήματα.
      Δεν υπάρχει μέχρι σήμερα καμία καταγγελία ή αναφορά ή πληροφορία σχετικά με το κλείσιμο της παραπάνω μονάδας ή οποιοδήποτε άλλο θέμα.
      Σχετικά με τα καταγγελλόμενα, ο Γενικός Διευθυντής του υποκαταστήματος δήλωσε ότι μέχρις στιγμής δεν υπάρχει απόφαση του Δ. Σ για να κλείσει η μονάδα του Ευόσμου.
      Επίσης, σας γνωρίζουμε ότι η τοπική υπηρεσία του Υπουργείου μας θα παρακολουθήσει με ιδιαίτερη προσοχή την όλη υπόθεση παρεμβαίνοντας σε θέματα αρμοδιότητάς της, αν αυτά προκύψουν στο μέλλον.
      2. Στα πλαίσια των ενεργητικών πολιτικών απασχόλησης ο ΟΑΕΔ εφαρμόζει κατ' έτος προγράμματα επιχορήγησης επιχειρήσεων για την απασχόληση ανέργων, αφ' ενός επιδιώκοντας τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ' ετέρου με σκοπό να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
      Το τρέχον έτος ο Οργανισμός υλοποιεί σε όλους τους Νομούς της χώρας, συμπεριλαμβανομένου και του Νομού Θεσσαλονίκης, τα παρακάτω προγράμματα:
      Α) Πρόγραμμα επιχορήγησης επιχειρήσεων για την απασχόληση 15.000ανέργων ηλικίας 18-64 ετών.
      Στο πρόγραμμα μπορούν να ενταχθούν ιδιωτικές επιχειρήσεις που θα προσλάβουν ανέργους ηλικίας 18 - 64 ετών εγγεγραμμένους στα μητρώα ανέργων των Υπηρεσιών του ΟΑΕΔ, οι οποίοι θα πρέπει να έχουν ακολουθήσει τη διαδικασία της εξατομικευμένης παρέμβασης.
      Η διάρκεια της επιχορήγησης για κάθε επιχείρηση ανέρχεται στους 18 μήνες για τις Μ.Μ.Ε. (μικρές και μεσαίες επιχειρήσεις) και 24 μήνες για τις μεγάλες. Το ποσό επιχορήγησης για κάθε ημέρα πλήρους απασχόλησης ανέρχεται 
      στα 18 ευρώ για ανέργους που βρίσκονται σε μειονεκτική θέση (δηλαδή, άτομα κάτω των 25 ετών που δεν έχουν απασχοληθεί για δύο (2) έτη μετά την ολοκλήρωση της εκπαίδευσής τους, άνεργοι αρχηγοί μονογονεϊκών οικογενειών, άνεργοι άνω των 50 ετών, άτομα που είναι μακροχρόνια άνεργα, ήτοι για 12 από τους 16 προηγούμενους μήνες πριν την πρόσληψή τους, άνεργοι που ολοκλήρωσαν μόνο την υποχρεωτική εκπαίδευση) και 
      στα 14 ευρώ για τις υπόλοιπες κατηγορίες ανέργων.
      Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ των ως άνω ποσών.
      Μετά τη λήξη της επιχορήγησης, οι επιχειρήσεις υποχρεούνται να διατηρήσουν το σύνολο του προσωπικού τους για ακόμη 6 μήνες οι Μ.Μ.Ε. και 12 μήνες οι μεγάλες επιχειρήσεις (απασχόληση χωρίς επιχορήγηση).
      Β) Πρόγραμμα επιχορήγnσnς 7.500 Ν.Ε.Ε.
      Στο πρόγραμμα αυτό μπορούν να ενταχθούν άνεργοι-ες ηλικίας 18 - 64 ετών για τους οποίους έχει ακολουθηθεί η διαδικασία της εξατομικευμένης προσέγγισης και διαθέτουν δελτίο ανεργίας σε ισχύ μέχρι και την ημερομηνία έναρξης της δραστηριότητας τους, η οποία θα πρέπει να έχει γίνει μετά την εξατομικευμένη προσέγγιση και υποχρεωτικά μετά την 1-1-2004.
      Στόχος του προγράμματος είναι	 η ενθάρρυνση των ανέργων για να δημιουργήσουν δική τους επιχείρηση μέσω της οικονομικής ενίσχυσης, που ανέρχεται 	συνολικά στο ποσόν των 8.400 € ανά άτομο και διαρκεί δώδεκα (12) μήνες.
      Από τις ως άνω θέσεις:
      Τουλάχιστον 65% θα καλυφθεί στο πλαίσιο της πολιτικής πρόληψης της μακροχρόνιας ανεργίας και θα αφορά:
      -άνεργους νέους και νέες ηλικίας 18-25 ετών, οι οποίοι-ες είναι εγγεγραμμένοι-ες άνεργοι-ες έως 6 μήνες στα μητρώα ανέργων του ΟΑΕΔ.
      -άνεργους-ες ηλικίας 26-64 ετών, οι οποίοι-ες είναι εγγεγραμμένοι-ες άνεργοι-ες έως 12 μήνες στα μητρώα ανέργων του ΟΑΕΔ.
       Έως 35% θα καλυφθεί στο πλαίσιο της πολιτικής καταστολής της μακροχρόνιας ανεργίας και θα αφορά:
      -άνεργους νέους και νέες 18-25 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 6 μήνες στα μητρώα ανέργων του ΟΑΕΔ.
      -άνεργους-ες ηλικίας 26-64 ετών, οι οποίοι-ες είναι εγγεγραμμένοι -ες άνεργοι-ες τουλάχιστον 12 μήνες στα μητρώα ανέργων του ΟΑΕΔ.
       Το 60% θα καλυφθεί από γυναίκες.
      Γ) Πρόγραμμα απόκτnσnς εργασιακής εμπειρίας στον τομέα πληροφορικής -επικοινωνιών (nλεκτρονικής) -stage 2003
      Το πρόγραμμα απευθύνεται σε ανέργους ηλικίας μέχρι 35 ετών, πτυχιούχους ΑΕΙ και ΤΕΙ ή ισοτίμων τίτλων σπουδών ημεδαπής ή αλλοδαπής των παρακάτω τμημάτων:
      1α. Πληροφορικής ή Ηλεκτρονικής .
      1β. Άλλων Τμημάτων που έχουν παρακολουθήσει στη Σχολή τους μάθημα Πληροφορικής ή Ηλεκτρονικής, διάρκειας τουλάχιστον 300 ωρών.
      1γ. Άλλων τμημάτων που είναι απόφοιτοι I.E.K. με πιστοποίηση από τον Ο.Ε.Ε.Κ. ή απόφοιτοι Τ.Ε.Λ., Ε.Π.Λ., Τ.Ε.Ε. Α' και Β' κύκλου στον τομέα Πληροφορικής ή Ηλεκτρονικής καθώς και όσοι θα προσκομίσουν βεβαίωση παρακολούθησης προγράμματος κατάρτισης στην Πληροφορική ή στην Ηλεκτρονική από πιστοποιημένο Κ-Ε.Κ. του Ε.Κ-Ε.Π.Ι.Σ., διάρκειας τουλάχιστον 300 ωρών.
      Η διάρκεια του προγράμματος είναι οκτώ (8) μήνες, η δε ημερήσια αποζημίωση των υποψηφίων ανέρχεται στο ποσό των 25 € μεικτά , καταβάλλεται εξ ολοκλήρου από τον ΟΑΕΔ ο οποίος ασφαλίζει τους συμμετέχοντες στο πρόγραμμα για ιατροφαρμακευτική περίθαλψη και κίνδυνο ατυχήματος.
      Δ) Πρόγραμμα απόκτnσnς εργασιακής εμπειρίας σε φορείς του τομέα υγείας και πρόνοιας stage 2003)-β΄ σειρά.
      Αφορά ανέργου ς πτυχιούχους A.E.I., T.E.I, διπλωματούχους I.E.K., αποφοίτους ,Τ.Ε.Λ, Ε.Π.Λ., Τ.Ε.Ε. Α' Κύκλου και Τ.Ε.Ε. Β' Κύκλου ή ισότιμων τίτλων σπουδών.
      -Το πρόγραμμα επιχορηγεί πλήρως την προσαρμογή στο εργασιακό περιβάλλον, σε Β' Σειρά, 2.373 ανέργων, Α.Ε.Ι, Τ.Ε.Ι και διπλωματούχους I.E.K., αποφοίτους Τ.Ε.Λ, Ε.Π.Λ., Τ.Ε.Ε. Α' Κύκλου και Τ.Ε.Ε. Β' Κύκλου (και ισότιμων τίτλων σπουδών).
      -Η διάρκεια του προγράμματος ορίζεται στους 18 μήνες, η δε ημερήσια αποζημίωση των ασκούμενων ανέρχεται στα ποσά των: 25 € μεικτά για τους πτυχιούχους Α.Ε.Ι, Τ.Ε.Ι, και 21 € μεικτά για τους διπλωματούχους I.E.K, αποφοίτους Τ.Ε.Λ, Ε.Π.Λ., Τ.Ε.Ε. Α' Κύκλου και Τ.Ε.Ε. Β' Κύκλου .Η αποζημίωση καταβάλλεται εξ ολοκλήρου από τον ΟΑΕΔ οι ασκούμενοι ασφαλίζονται από τον ΟΑΕΔ για ιατροφαρμακευτική περίθαλψη και κίνδυνο ατυχήματος.
      Οι άνεργοι θα πρέπει να είναι ηλικίας μέχρι 35 ετών (γεννημένοι μετά την 1/1/68) οι πτυχιούχοι Α.Ε.Ι, T.E.I. και μέχρι 30 ετών (γεννημένοι μετά την 1/1/73) οι διπλωματούχοι l.Ε.Κ. , οι απόφοιτοι Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου(και ισότιμων τίτλων σπουδών) ,να διαθέτουν δελτίο ανεργίας σε ισχύ και να έχουν συμπληρώσει το Ατομικό Σχέδιο Δράσης .Ειδικά οι άνδρες υποψήφιοι θα πρέπει να έχουν εκπληρώσει τις στρατιωτικές τους υποχρεώσεις ή να έχουν απαλλαγεί νόμιμα.
      Στα ως άνω προγράμματα (NθE-NEE-STAGE) το 60% των θέσεων θα καλυφθεί από γυναίκες.
      Ε) Πρόγραμμα επιχορήγησης επιχειρήσεων για την απασχόληση ανέργων που βρίσκονται στο στάδιο πλησίον της σύνταξης.
      α) επιχορηγούνται όλες οι ιδιωτικές επιχειρήσεις που προσλαμβάνουν άνεργους (εγγεγραμμένους στα μητρώα Υπηρεσιών του ΟΑΕΔ επί 2 μήνες ή επιδοτούμενους) που τους υπολείπονται μέχρι 1.500 ένσημα και μέχρι 5 χρόνια για τη συμπλήρωση του ορίου ηλικίας τους για τη συνταξιοδότησή τους.
      β) η διάρκεια επιδότησης καθορίζεται από 1 έως 60 μήνες.
      γ) το ποσό επιχορήγησης για κάθε ημέρα εργασίας πλήρους απασχόλησης καθορίζεται στα 17,61 € για τους 24 μήνες, και στα 20,54 € για τους επόμενους 36 μήνες. Εάν ο μισθωτός απασχολείται με μειωμένο ωράριο από 4 τουλάχιστον ώρες και άνω ημερησίως, το ποσό της επιχορήγησης ανέρχεται στα 10,27 € για τους πρώτους 24 μήνες και στα 11,74 € για τους επόμενους 36 μήνες.
      Το ως άνω πρόγραμμα χρηματοδοτείται από πόρους του ΛΑΕΚ.
      ΣΤ) Ο ΟΑΕΔ επίσης το τρέχον έτος πρόκειται να υλοποιήσει νέα προγράμματα ήτοι: Πρόγραμμα επιχορήγησης επιχειρήσεων για την απασχόληση ανέργων και πρόγραμμα επιχορήγησης Νέων Ελευθέρων Επαγγελματιών, τα οποία θα συγχρηματοδοτηθούν από το Επιχειρησιακό Πρόγραμμα των ΠΕΠ (Περιφερειακά Προγράμματα).
      Ζ) Το Επιχειρησιακό Πρόγραμμα Απασχόληση και Επαγγελματική Κατάρτιση 2000-2006 πρόκειται να αναμορφωθεί με σκοπό να υλοποιηθούν νέα προγράμματα απασχόλησης και να μεταφερθούν αναπορρόφητοι πόροι από το ένα μέτρο στο άλλο. Με τον τρόπο αυτό θα εγκριθούν για τον ΟΑΕΔ και άλλα χρηματικά ποσά από το Επιχειρησιακό Πρόγραμμα με τα οποία θα υλοποιηθούν νέα προγράμματα.
      Η) Σύμφωνα με το άρθρο 1 του Ν. 3227/09-02-04 και την με αριθμ. 30874/23-06-04 Κ.Υ.Α υλοποιείται πρόγραμμα επιχορήγησης επιχειρήσεων για την απασχόληση επιδοτούμενων ανέργων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      17. Στην με αριθμό 3105/14.9.04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1078815/368/4.10.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 3105/14.9.04 ερώτησης που κατέθεσε ο Βουλευτής κ. Μανώλης Όθωνας, σχετικά με το ανωτέρω θέμα, σας γνωρίζουμε τα εξής:
      1. Με βάση την με αριθ.623157/19.10.2000 απόφαση του Δικαστηρίου των Ευρωπαϊκών Κοινοτήτων (ΔΕΚ), τις διατάξεις του άρθρου 100 του ν. 2960/2001. «Εθνικός Τελωνειακός Κώδικας», αλλά και τις αντίστοιχες του άρθρου 9 της Οδηγίας 95/59/ΕΟΚ, οι τιμές λιανικής πώλησης των βιομηχανοποιημένων καπνών, που καταναλώνονται στο εσωτερικό της χώρας, καθορίζονται ελεύθερα. από τους καπνοβιομηχάνους ή από τους εκπροσώπους των καπνοβιομηχανιών των λοιπών κρατών - μελών που είναι εγκατεστημένοι στην Ελλάδα, καθώς και από τους εισαγωγείς αυτών.
      2.- Στα πλαίσια αυτά τους τελευταίους μήνες του 2003 τέθηκαν σε κυκλοφορία στην ελληνική αγορά τα πρώτα σήματα τσιγάρων με πολύ χαμηλές τιμές (1 € / πακ. των 20 τεμαχίων). Το φαινόμενο ενισχύθηκε από. τις αρχές του 2004 με την εμφάνιση στην αγορά και νέων σημάτων σε πολύ χαμηλές τιμές (0,80 € / πακ. ή 0,90 € / πακ. των 20 τεμαχίων). Τα σήματα αυτά σε σύντομο χρονικό διάστημα συγκέντρωσαν την προτίμηση αρκετά μεγάλου αριθμού καταναλωτών κυρίως νέων σε ηλικία, γεγονός που εκτός του ότι οδηγεί στη νόθευση του ανταγωνισμού και ενθαρρύνει τους νέους στο κάπνισμα, στερεί το Δημόσιο από σημαντικά έσοδα που θα μπορούσαν να διατεθούν σε τομείς όπως υγεία και παιδεία.
      3. Το φαινόμενο αυτό της εμφάνισης φθηνών τσιγάρων στην αγορά των κρατών-μελών της Ε.Ε. με συχνά αποδιοργανωτικά αποτελέσματα, οδήγησε στην θέσπιση κοινοτικής διάταξης (άρθρο 16 παρ.5 της Οδηγίας 95/59/ΕΟΚ), που επιτρέπει την επιβολή ενός ελάχιστου ειδικού φόρου κατανάλωσης στα τσιγάρα που πωλούνται σε τιμή μικρότερη από την τιμή λιανικής πώλησης των τσιγάρων της Πλέον Ζητούμενης, κατηγορίας τιμών, με στόχο την αντιμετώπιση αθέμιτων πρακτικών τιμολόγησης Και την ομαλή λειτουργία της αγοράς.
      4. Με βάση τα προεκτεθέντα οι Υπηρεσίες του Υπουργείου παρακολουθούν προσεκτικά την εξέλιξη της αγοράς των τσιγάρων, ενόψει και της κατάρτισης του προϋπολογισμού του 2005, προκειμένου να ληφθούν οι αποφάσεις εκείνες που θα εγγυώνται την ομαλή λειτουργία της αγοράς και τη διασφάλιση των Δημοσίων Εσόδων.
      Όσον αφορά στην αντιμετώπιση του λαθρεμπορίου η αρμόδια Υπηρεσία μας στην προσπάθειά της να καταστείλει, στα πλαίσια των αρμοδιοτήτων που της παρέχει η ισχύουσα νομοθεσία, το φαινόμενο της λαθρεμπορίας κατά την διακίνηση τσιγάρων, η οποία οφείλεται κυρίως στα κέρδη τα οποία αποκομίζουν οι παράνομοι δια κινητές λόγω της υψηλής φορολογικής τους επιβάρυνσης, προέβη στην έκδοση σειράς διαταγών προς όλες τις Τελωνειακές Αρχές της χώρας, με σκοπό την διενέργεια διαρκών και εξειδικευμένων ελέγχων (και ειδικότερα προς τα κλιμάκια -ερευνών τους, τα οποία έχουν συστήσει σε όλα τα Τελωνεία, έχοντας στόχο την πρόληψη και καταστολή των πάσης φύσεως λαθρεμπορικών ενεργειών.
      Συγκεκριμένα, σας αναφέρουμε ότι κατά τα τρία τελευταία έτη, η Τελωνειακή Υπηρεσία προέβη στις εξής κατασχέσεις τσιγάρων:
      α. Κατά το έτος 2002 κατασχέθηκαν 214.007.370 τεμάχια τσιγάρων.
      β. Κατά το έτος 2003 κατασχέθηκαν 106:001.660 τεμάχια τσιγάρων, οι δε διαφυγόντες δασμοί αυτών ανέρχονται στο ποσόν των 8.805.079,96 ευρώ.
      γ. Κατά το έτος 2004, .στο α' τρίμηνο κατασχέθηκαν 139.664.205 τεμάχια τσιγάρων, οι δε διαφυγόντες δασμοί ανέρχονται 15.117.809,31 ευρώ.
      Στο β΄ τρίμηνο του έτους 2004 κατασχέθηκαν 99.343.260 τεμάχια τσιγάρων και οι διαφυγόντες δασμοί ανέρχονται στο ποσόν των 10.485.546,20 ευρώ.
      Επιπρόσθετα, με την μηχανοργάνωση όλων των τελωνείων της χώρας, η Τελωνειακή Υπηρεσία απέκτησε ένα επιπλέον εργαλείο για την πρόληψη του λαθρεμπορίου και κάθε μορφής απάτης και παρατυπίας.
      Τέλος, θέλουμε να τονίσουμε ότι η Υπηρεσία μας καταβάλλει πάντοτε κάθε δυνατή προσπάθεια για τον εντοπισμό των πάσης φύσεως παρατυπιών, εφαρμόζοντας τις εθνικές και κοινοτικές διατάξεις και επιβάλλει τις προβλεπόμενες κυρώσεις για την πάταξη της δασμοφοροδιαφυγής και την διασφάλιση των εθνικών και κοινοτικών οικονομικών συμφερόντων.
      Επίσης το Σ.Δ.Ο.Ε. στα πλαίσια των αρμοδιοτήτων του, καταβάλλει συνεχή και επίμονη προσπάθεια για τον περιορισμό του λαθρεμπορίου στον ευαίσθητο τομέα των τσιγάρων, σε όλα τα στάδια της παραγωγής, εισαγωγής, διακίνησης και διάθεσής τους στην κατανάλωση.
      Κατά το 2003 εκπονήθηκε και εφαρμόζεται από το Σ.Δ.Ο.Ε. Ειδικός Οδηγός ελέγχων στα καπνοβιομηχανικά προϊόντα, με ιδιαίτερα θετικά αποτελέσματα.
      Ενδεικτικά αναφέρουμε ότι τον lούλιο του 2004 υπάλληλοι του Τμήματος Δίωξης Ναρκωτικών του Σ.Δ.Ο.Ε. Π.Δ. Αττικής σε συνεργασία με το Τμήμα Ασφαλείας Ναυπλίου και το Τμήμα Δίωξης Ναρκωτικών της Δ/νσης Ασφαλείας του Υπουργείου Εμπορικής Ναυτιλίας, καθώς και με' τη συνδρομή περιπολικού Ανοικτής Θαλάσσης του Λιμενικού Σώματος, εξάρθρωσαν οργανωμένη ομάδα - σπείρα διακίνησης λαθραίων τσιγάρων στην περιοχή Κάντια του Δήμου Ασίνης Αργολίδας και κατασχέθηκαν 1.250.000 πακέτα τσιγάρα διαφόρων τύπων, των οποίων οι δασμοφορολογικές επιβαρύνσεις υπολογίζονται σε 3.000.000 ευρώ περίπου.
      Οι έλεγχοι του Σ.Δ.Ο.Ε. συνεχίζονται βάση και του ειδικού επιχειρησιακού σχεδίου που έχει καταρτιστεί για τον περιορισμό και την πάταξη του παραεμπορίου, ώστε να περιορισθεί το λαθρεμπόριο και η παράνομη διάθεση τσιγάρων, με ότι τούτο συνεπάγεται για τα δημόσια έσοδα. αλλά και τις επιχειρήσεις, που λειτουργούν στα πλαίσια της νομιμότητας και του υγιούς ανταγωνισμού.
      Επισημαίνεται, 9ΤΙ ουσιαστικός στόχος των ελέγχων μας ήταν και παραμένει ο εντοπισμός των μεγαλεμπόρων - προμηθευτών, που από παράνομες αποθήκες, τροφοδοτούν τους πλανόδιους μικροπωλητές με λαθραία τσιγάρα και ο περιορισμός του λαθρεμπορίου τσιγάρων, που αποτελεί οικονομική μάστιγα για όλα τα Κράτη-Μέλη της Ευρωπαϊκής Ένωσης.
      Ο Υφυπουργός
      Α. ΡΕΓΚΟΥΖΑΣ»
      18. Στην με αριθμό 2428/27-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 76686/19-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2428/27-7-2004 ερώτηση που κατατέθηκε στη Βουλή από το Βουλευτή κ. Φ. Κουβέλη με θέμα: «Ανανέωση των συμβάσεων των εργαζομένων στον Οργανισμό Περίθαλψης Ασφαλισμένων του Δημοσίου (ΟΠΑΔ)», σας γνωρίζουμε τα εξής:
      Στον ΟΠΑΔ απασχολούνται με ετήσιες συμβάσεις μίσθωσης έργου 115 γιατροί διαφόρων ειδικοτήτων, 40 Οδοντίατροι, 14 Φαρμακοποιοί, 152 Χειριστές Η/Υ, 2 Διοικητικοί Υπάλληλοι ΠΕ και 8 Εργάτες, ήτοι συνολικά 330 υπάλληλοι.
      Οι παραπάνω συμβάσεις μίσθωσης έργου έχουν συναφθεί σύμφωνα με τις διατάξεις του Ν. 2527/97 και του Ν.3049/02 αρ. 18 και έχουν συγκεκριμένη χρονική διάρκεια ενός (1) έτους για την ολοκλήρωση συγκεκριμένου έργου. Με τη λήξη της σύμβασης και την ολοκλήρωση του έργου οι παραπάνω αναφερόμενοι συμβασιούχοι θα πρέπει σύμφωνα με την κείμενη νομοθεσία να αποχωρήσουν.
      Ο ΟΠΑΔ έχει ήδη ξεκινήσει διαδικασίες για την πλήρωση των ήδη κενών οργανικών θέσεων με διαγωνισμό του ΑΣΕΠ και ειδικά σε Διοικητικό προσωπικό όλων των κατηγοριών (ΠΕ, ΤΕ, ΔΕ) καθώς και σε Φαρμακοποιούς.
      Στον οργανισμό του ΟΠΑΔ δεν προβλέπονται μόνιμες θέσεις ελεγκτών ιατρών, αλλά θέσεις με τριετή θητεία.
      Ο Υφυπουργός
      Α. ΓΙΑΝΝΟΠΟΥΛΟΣ»
      19. Στην με αριθμό 2173/14-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 435/28-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μαν. Στρατάκης, σας πληροφορούμε ότι στο Υποκ/μα ΕΛΓΑ Ηρακλείου Κρήτης δεν αναφέρθηκαν ζημιές από καύσωνα στα αμπέλια του Ν. Ηρακλείου και δεν έγιναν αναγγελίες ζημιάς.
      Ο Υπουργός
      Σ. ΤΣΙΤΟΥΡΙΔΗΣ»
      20. Στην με αριθμό 2140/13-7-04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 426/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Ν. Γκατζής και Α. Σκυλλάκος, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων στα πλαίσια της διευκόλυνσης της σύναψης συμφωνίας μεταξύ παραγωγών και μεταποιητών για τη διάθεση και την τιμή ροδάκινου, εξήγγειλε στις 16- 7 -04 τα ακόλουθα μέτρα, μερικά εκ των οποίων ελήφθησαν για πρώτη φορά και θα ισχύσουν για όσους μεταποιητές συμφώνησαν και τήρησαν τη διεπαγγελματική συμφωνία:
      1. Θα χρηματοδοτηθούν με 100% οι μεταποιητικές βιομηχανίες με χρηματοπιστωτικές τραπεζικές διευκολύνσεις.
      2. Παρατάθηκε με απόφαση του Διοικητικού Συμβουλίου του ΕΛ.Γ.Α. από 26-7-04 έως και 10-8-04 η προθεσμία υποβολής δηλώσεων ζημίας για τα ροδάκινα των Νομών Ημαθίας, Πέλλας, Πιερίας, Λάρισας και Φλώρινας που υπέστησαν ζημιές ή ολοκληρωτική καταστροφή από χαλαζοπτώσεις καθώς και άλλες αντίξοες καιρικές συνθήκες κατά τη διάρκεια των περασμένων μηνών, διότι πολλές από τις δυσμενείς επιπτώσεις που προκάλεσαν οι καιρικές αυτές συνθήκες στα ροδάκινα εμφανίστηκαν μετά τη λήξη της αρχικής προθεσμίας.
      Συνιστάται στους παραγωγούς να διατηρήσουν την πληγείσα παραγωγή τους στα δέντρα δια τον απαιτούμενο έλεγχο. Όσον αφορά τις μη καλυπτόμενες από τον ΕΛΓΑ ζημιές.
      Για τις μη καλυπτόμενες από τον ΕΛΓΑ ζημιές (αρμοδιότητας ΠΣΕΑ), που προξενήθηκαν από τις δυσμενείς καιρικές συνθήκες Νοεμβρίου 2001- Ιανουαρίου 2002 στο φυτικό κεφάλαιο του Ν. Λάρισας (πρόγραμμα FROGY), έχει καταβληθεί από τον ΕΛΓΑ το 80% περίπου των προβλεπόμενων κρατικών ενισχύσεων και το' υπόλοιπο θα καταβληθεί το συντομότερο δυνατό.
      3. Θα αποσυρθεί το 13% που προβλέπεται στις ρυθμίσεις του Κοινοτικού Κανονισμού.
      4. Θα δοθεί επισιτιστική βοήθεια σε Τρίτες Χώρες.
      5. Θα υπάρξει δυνατότητα ένταξης κατά προτεραιότητα των επιχειρήσεων κονσερβοποίησης στο Μέτρο 4.3 - Δράση: «Προβολή και Προώθηση εξαγωγών» μέσω ολοκληρωμένων επιχειρησιακών σχεδίων για κάθε μία από τις μεταποιητικές βιομηχανίες.
      6. Ο ΟΑΕΔ μέσω του Προγράμματος Επαγγελματικής Κατάρτισης (ΛΑΕΚ) για τους εργαζόμενους στις βιομηχανίες μεταποίησης του τομέα ροδακίνου, θα προχωρήσει σε πρόσθετη κάλυψη κατ' εκτίμηση ύψους € 5.386.000,00.
      7. Μετά από παρέμβαση του Υπουργείου Αγροτικής Ανάπτυξης και Τροφίμων τα Υπουργεία α) Εθνικής Άμυνας, β) Υγείας και Κοινωνικής Αλληλεγγύης γ) Εθνικής Παιδείας και Θρησκευμάτων, δ) Τουριστικής Ανάπτυξης και ε) Πολιτισμού, ενεργοποιούνται για αύξηση της κατανάλωσης ροδακινοειδών σε μονάδες και ιδρύματα αρμοδιότητάς τους.
      Ας σημειωθεί δε ότι τα μέτρα αυτά εξαγγέλθηκαν μετά από αλλεπάλληλες συσκέψεις με τη συμμετοχή Νομαρχών, Βουλευτών και εμπλεκομένων φορέων των Νομών που επιζητούσαν λύση στο πρόβλημα καθορισμού της τιμής ώστε να επιτευχθεί η μεγαλύτερη διάθεση του προϊόντος, όπως επίσης και αναλύθηκαν επί μακρόν ώστε να γίνουν κατανοητά και ξεκάθαρα τόσο από τις Ομάδες Παραγωγών όσο και από τις βιομηχανίες μεταποίησης.
      Αποτέλεσμα όλων αυτών των ενεργειών ήταν η επίτευξη συμφωνίας μεταξύ Ομάδων Παραγωγών και μεταποιητών, η ομαλοποίηση της αγοράς και η αποδοχή των κυβερνητικών μέτρων και παρεμβάσεων.
      Η Κυβέρνηση θα εφαρμόσει τις εξαγγελίες της εφόσον οι εμπλεκόμενοι φορείς τήρησαν τα συμφωνηθέντα στη Διεπαγγελματική με απώτερο σκοπό την αύξηση του εισοδήματος των ροδακινοπαραγωγών και τη στήριξη της τοπικής οικονομίας.
      Ο Υφυπουργός
      Ε. ΜΠΑΣΙΑΚΟΣ»
      21. Στην με αριθμό 2109/13-7-04 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 424/28-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Καΐσερλης, για τα θέματα της αρμοδιότητάς μας, σας πληροφορούμε τα εξής:
      Το νέο Διοικητικό Συμβούλιο της ΑΓΡΟΓΗ Α.Ε., το οποίο ανέλαβε την 1-7-2004, εξετάζει με ιδιαίτερη προσοχή το φάκελο σχετικά με την παραχώρηση των αγροτεμαχίων Αντιμάχειας του Δήμου Ηρακλειδών Κω Νομού Δωδεκανήσου.
      Σημειώνουμε ότι πρόθεσή μας δεν είναι σε μια καμία περίπτωση να δημιουργηθεί κοινωνικό και οικονομικό πρόβλημα σε μία περιοχή ιδιαίτερα εξελίξιμη.
      Για αυτό το λόγο μετά την ολοκλήρωση της εξέτασης του φακέλου από την «ΑΓΡΟΓΗ Α.Ε.» και την υποβολή' εκ μέρους της σχετικής εισήγησης, θα αποφασίσουμε επί του θέματος, πάντα προς την κατεύθυνση του γενικότερου κοινωνικού οφέλους.
      Ο Υπουργός
      Σ. ΤΣΙΤΟΥΡΙΔΗΣ»
      22. Στην με αριθμό 2105/13-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΓΠ/70250/30-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2105/13-7-2004 ερώτηση που κατατέθηκε στη Βουλή από το Βουλευτή κ. Φ. Κουβέλη αναφορικά με την αποπεράτωση και τη λειτουργία του νέου Νοσοκομείου Τρικάλων, σας διαβιβάζoυμε την με αρ. 7105/19-7-2004 απάντηση του Διοικητή του Γ.Ν. Τρικάλων, προκειμένου να ενημερωθείτε σχετικά.
      Επίσης σας πληροφορούμε συμπληρωματικά ότι με το αρ. ΔΥ8δ/ΓΠ 22965/23-7-2004 έγγραφο του Υπουργείου Υγείας και Κοινωνικής Αλληλεγγύης έχουν αποσταλεί στο Γ.Ν. Τρικάλων οι τεχνικές προδιαγραφές των προς προμήθεια ειδών (περίπου 300) lατροτεχνολογικού εξοπλισμού του Νοσοκομείου.
      Ο Υπουργός
      Ν. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στην με αριθμό 2073/9-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Β-770/36-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2073/9-7-2004 που κατέθεσε στη Βουλή ο Βουλευτής κ;. Κων/νος Τσιπλάκης, σχετικά με τις ειδικότητες διπλωματούχων μηχανικών που μπορούν να ασκήσουν τα καθήκοντα Προϊσταμένου-υπευθύνου λειτουργίας και του υπευθύνου γραμμών σε Ιδιωτικά ΚΤΕΟ, σας πληροφορούμε ότι για το θιγόμενο με την υπόψη Ερώτηση θέμα έχει υποβληθεί από την αρμόδια Διεύθυνση του Υπ.Μ.Ε. σχετικό ερώτημα στο Νομικό Συμβούλιο του Κράτους και εκκρεμεί η Γνωμοδότησή του.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      24. Στην με αριθμό 1823/29-6-04 ερώτηση του Βουλευτή κ. Ευάγγελου Αργύρη δόθηκε με το υπ’ αριθμ. 372/20-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Αργύρης, σας πληροφορούμε τα εξής:
      Ένα μέρος της χρηματοδότησης του εν λόγω Πιλοτικού Προγράμματος έγινε πριν να υποβληθούν οι ενδιάμεσες, ανά εξάμηνο, προβλεπόμενες στις συμβάσεις εκθέσεις δαπανών που πραγματοποιήθηκαν για την υλοποίηση του Προγράμματος.
      Για το λόγο αυτό ο Γενικός Γραμματέας του Υπουργείου, ο οποίος προεδρεύει του Κ.Τ.Γ.Κ. και Δασών, έδωσε εντολή να σταματήσει η περαιτέρω χρηματοδότηση και .να ελέγξουν οι αρμόδιες Επιτροπές παρακολούθησης του προγράμματος τα οικονομικά απολογιστικά στοιχεία αυτού.
      Μέχρι σήμερα οι ως άνω Επιτροπές, δεν παρέλαβαν τα αποδεικτικά στοιχεία των λογαριασμών.
      Εφόσον υποβληθούν όλα τα οικονομικά στοιχεία του Προγράμματος απολογιστικά μέχρι σήμερα, θα αποφασισθεί η πορεία αυτού.
      Ο Υπουργός
      Σ. ΤΣΙΤΟΥΡΙΔΗΣ»
      25. Στην με αριθμό 3137/15-9-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 98114/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3137/15-9-04 την οποία κατέθεσε ο Βουλευτής κ. Αθ. Λεβέντης και αφορά στην εγγραφή και φοίτηση στο σχολείο παιδιών τσιγγάνων Ρόμα, και στα θέματα της αρμοδιότητάς μας, σας γνωρίζουμε τα ακόλουθα:
      Η εκπαίδευση είναι αγαθό, το οποίο η πολιτεία οφείλει να παρέχει χωρίς διακρίσεις σε όλους τους νέους που διαβιούν στην ελληνική κοινωνία.
      Ιδιαίτερα σε ότι αφορά την εκπαίδευση των τσιγγανοπαίδων, οι οποίοι αποτελούν ευαίσθητη κοινωνική ομάδα, το ΥΠ.Ε.Π.Θ. καταβάλλει κάθε δυνατή προσπάθεια προκειμένου να εξασφαλίσει ίσες ευκαιρίες μάθησης και κοινωνικής ένταξης.
      Στο πλαίσιο του Γ΄ ΚΠΣ (ΕΠΕΑΕΚ ΙΙ) χρηματοδοτείται και υλοποιείται πρόγραμμα με στόχο την επίλυση των προβλημάτων εκπαίδευσης και καταπολέμησης της σχολικής διαρροής παιδιών ρόμικης καταγωγής. Πρόκειται για το πρόγραμμα «Ένταξη Τσιγγανοπαίδων στο Σχολείο» (προϋπολογισμού 5.800.000 ευρώ) το οποίο υλοποιείται από το Πανεπιστήμιο lωαννίνων μετά από αξιολόγηση και σύμφωνα με την προκήρυξη με αρ. πρωτ. 847/6-2-2002.
      Ο στόχος του προγράμματος είναι η παρέμβαση στο μαθητικό πληθυσμό ρόμικης καταγωγής της τάξης των 12.000 μαθητών σε σύνολο 300 σχολικών μονάδων Α/θμιας και Β/θμιας εκπαίδευσης σε όλη τη χώρα. Το πρόγραμμα έχει δημιουργήσει δίκτυο συνεργατών στα σχολεία όπου γίνονται παρεμβάσεις, ώστε να διευκολύνεται μέσω προσωπικής επαφής με τους γονείς η εγγραφή των παιδιών στο σχολείο αλλά και παροχή βοήθειας σε άλλους τομείς όπως η ιατρική στήριξη.
      Επίσης, 2.500 εκπαιδευτικοί περίπου, επιμορφώνονται ειδικά για το πρόγραμμα ενισχύοντας την παρέμβαση με τη δημιουργία και χρήση καινοτόμου εκπαιδευτικού υλικού.
      Τέλος, ευαισθητοποιούνται και ενημερώνονται με ημερίδες γονείς και μέλη της τοπικής κοινότητας που υπολογίζεται σε 4.000 άτομα.
      Για το συντονισμό και την επιτυχία της όλης προσπάθειας το ΥΠ.Ε.Π.Θ. απευθύνει επανειλημμένα εγκυκλίους σε όλους τους φορείς της εκπαιδευτικής κοινότητας, Σχολικούς Συμβούλους, Διευθυντές Εκπαίδευσης, Προϊσταμένους Γραφείων, Διευθυντές Σχολείων, και λαμβάνει όλα τα μέτρα για την προσέλκυση των τσιγγανοπαίδων στο σχολείο.
      Επισημαίνεται ότι οι τσιγγανόπαιδες γίνονται δεκτοί στο σχολείο και με ελλιπή δικαιολογητικά, ανεξάρτητα αν είναι εγγεγραμμένοι σε μητρώα ή δημοτολόγια. Επίσης, αν η ηλικία τους είναι μεγαλύτερη από την τάξη που φοιτούν, υπάρχει δυνατότητα να εγγραφούν σε ανώτερη τάξη μετά από κατατακτήριες εξετάσεις, εφόσον διαθέτουν το κατάλληλο γνωστικό επίπεδο.
      Έχει καθιερωθεί η Κάρτα Φοίτησης Μετακινούμενων Μαθητών. Με την κάρτα αυτή εφοδιάζονται όλοι οι μετακινούμενοι τσιγγανόπαιδες κατά την έναρξη του διδακτικού έτους. Συνοδεύει το μαθητή στις περιπτώσεις αλλαγής σχολείου, εξαιτίας της αλλαγής τόπου κατοικίας τους κατά τη διάρκεια του διδακτικού έτους, εφόσον με υπαιτιότητα των γονέων δεν έχει ακολουθηθεί η κανονική διαδικασία μετεγγραφής.
      Για τη μαθησιακή ενίσχυση των τσιγγανοπαίδων και την ομαλή ένταξη στις κανονικές τάξεις, λειτουργούν προπαρασκευαστικά τμήματα, στα οποία φοιτούν τσιγγανόπαιδες διαφόρων ηλικιών, που δεν διαθέτουν τις βασικές γνώσεις. Για το λόγο αυτό έχουν ιδρυθεί 130 οργανικές θέσεις εκπαιδευτικών.
      Στα προπαρασκευαστικά τμήματα, φοιτούν τσιγγανόπαιδες για λίγες ώρες την ημέρα ή ολόκληρο το διδακτικό ωράριο μέχρι να είναι σε θέση να ενταχθούν στις τάξεις που ανήκουν.
      Στα σχολεία της Δευτεροβάθμιας Εκπαίδευσης, Γυμνάσια-Λύκεια, εγγράφονται οι κάτοχοι απολυτηρίου τίτλου Δημοτικού και Γυμνασίου αντίστοιχα, ανεξαρτήτως ηλικίας.
      Επίσης, το ΥΠ.Ε.Π.Θ. με το πρόγραμμα της ενισχυτικής διδασκαλίας βοηθά τους αδύνατους μαθητές των Γυμνασίων να ανταποκριθούν στις απαιτήσεις της υποχρεωτικής εκπαίδευσης, ώστε να ολοκληρώνουν επιτυχώς τις σπουδές τους.
      Άλλωστε όπως ορίζει και το άρθρο 2, παρ. 3 του Ν. 1566/85 (ΦΕΚ 167, Τ.Α'/30-09-1985), η φοίτηση είναι υποχρεωτική στο δημοτικό σχολείο και στο γυμνάσιο, εφόσον ο μαθητής δεν έχει υπερβεί το 16ο έτος της ηλικίας του.
      Όποιος έχει την επιμέλεια του προσώπου του ανηλίκου και παραλείπει την εγγραφή ή την εποπτεία του ως προς τη φοίτηση, τιμωρείται σύμφωνα με το άρθρο 458 του Ποινικού Κώδικά.
      Ειδικότερα με το Π.Δ. 161/00 (ΦΕΚ 145, τ.Α'/23-06-2000) μεταβιβάζεται στο Νομάρχη η αρμοδιότητα επιβολής κυρώσεων στους γονείς και κηδεμόνες που δεν εγγράφουν τα παιδιά τους στο σχολείο και αμελούν για την τακτική φοίτησή τους.
      Σημειώνεται, ωστόσο, ότι η εγγραφή των τσιγγανοπαίδων στο σχολείο προσκρούει ενίοτε σε σύνθετα εκπαιδευτικά, κοινωνικά και διοικητικά προβλήματα, τα οποία απαιτούν τη συντονισμένη δράση διαφόρων φορέων του κράτους και της τοπικής αυτοδιοίκησης. Για το λόγο αυτό, είναι υπό συγκρότηση και θα λειτουργήσει διυπουργική επιτροπή υπό την εποπτεία του Υπουργείου Εσωτερικών, για την εφαρμογή ολοκληρωμένου σχεδίου δράσης για τα προβλήματα των Ρόμα.
      Ειδικότερα, ως προς το θέμα της εγγραφής και φοίτησης στο σχολείο των τσιγγανοπαίδων του καταυλισμού στην τοποθεσία Ρουπάκι Ασπροπύργου, αποφασίστηκε η σύσταση επιτροπής υπό τον Περιφερειακό Διευθυντή Εκπαίδευσης Αττικής, η οποία σε συνεργασία με εκπρόσωπο των Ρόμα και με το Δήμο Ασπροπύργου θα αναλάβει την επίλυση του προβλήματος. Σημειώνεται, επίσης, ότι η καταγραφή των παιδιών του καταυλισμού στην τοποθεσία Ρουπάκι Ασπροπύργου δεν έγινε από επιτροπή του ΥΠ.Ε.Π.Θ., είναι ανεπίσημη και έγινε από στέλεχος του Ελληνικού Παρατηρητηρίου των Συμφωνιών του Ελσίνκι
      Τέλος, σας γνωρίζουμε ότι η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 Κ.Υ.Α (ΦΕΚ. 932/98 τ.Β΄).
      Με το Π.Δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παραγράφου 24 του άρθρου 2 του Ν. 2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας κα με απόφαση του Γραμματέα της Περιφέρειας επιχορηγούνται οι Ν.Α για την αντιμετώπιση των δαπανών μεταφοράς μαθητών.
      Στον προϋπολογισμό του ΥΠ.Ε.Π.Θ. δεν εγγράφονται πιστώσεις για μεταφορά μαθητών. Το θέμα εμπίπτει στην αρμοδιότητα του ΥΠΕΣΔΔΑ προς το οποίο διαβιβάζουμε αντίγραφο της Ερώτησης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      26. Στην με αριθμό 3146/15-9-2004 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 98115/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3146/15-9-2004 την οποία κατέθεσε ο Βουλευτής κ. Γ. Μανιάτης και αφορά στο Ειδικό Δημοτικό Σχολείο Άργους, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, ν. 2240194 και π.δ. 301996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
      Στην τριετία 2001 - 2003 στο Νομό Αργολίδας διατέθηκαν τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2001
      Για οικόπεδα - μελέτες – κατασκευές                                   60.000.000 Δρχ.
      2002
      Για οικόπεδα - μελέτες – κατασκευές                                        234.776,23 Ευρώ 
      2003
      Για οικόπεδα - μελέτες – κατασκευές                                       250.000,00 Ευρώ
      Το έτος 2004 η Νομαρχιακή Αυτοδιοίκηση Αργολίδας έχει επιχορηγηθεί με το ποσό των 500.000,00.ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      2. Όσον αφορά στη μεταστέγαση του Ειδικού Σχολείου Άργους, σας γνωρίζουμε ότι στόχος του ΥΠ.Ε.Π.Θ. είναι η ποιοτική αναβάθμιση της εκπαίδευσης για τα άτομα με ειδικές ανάγκες και ήδη έχουν ξεκινήσει από τη Δ/νση Π/θμιας Εκπ/σης Ν. Αργολίδας προσπάθειες εξεύρεσης δημόσιου κενού εκπαιδευτηρίου στην ευρύτερη περιοχή προκειμένου να στεγασθεί το Ειδικό Σχολείο και στη συνέχεια θα αντιμετωπισθεί το θέμα της μίσθωσης νέου κτιρίου από την αρμόδια για τις μισθώσεις Υπηρεσία της Νομαρχιακής Αυτοδιοίκησης Αργολίδας.
      Όπως μας πληροφόρησε η Νομαρχιακή Αυτοδιοίκηση Αργολίδας έχει έτοιμη μελέτη για το Ειδικό Σχολείο Άργους σε χώρο που προβλέπεται από την πολεοδομική μελέτη του Δήμου Άργους Ο.Τ. Γ.317, και γίνεται προσπάθεια ένταξης του έργου στο 3ο Κοινοτικό Πλαίσιο Στήριξης, προκειμένου να υλοποιηθεί η μελέτη ανέγερσης νέου διδακτηρίου.
      Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις προκειμένου να ανταποκριθεί στις ανάγκες αυτές.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      27. Στην με αριθμό 3123/14-9-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 97484-ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3123/14.9.2004, την οποία κατέθεσε ο Βουλευτής κ. Θανάσης Λεβέντης και αφορά στην εγγραφή και φοίτηση των αλλοδαπών και παλιννοστούντων μαθητών στα Πειραματικά και Αθλητικά Γυμνάσια και Λύκεια, σας γνωρίζουμε τα ακόλουθα:
      Σύμφωνα με το Π.Δ. 338 (ΦΕΚ 60, Τ.Α΄/19.5.1982), η εισαγωγή των μαθητών στα Πειραματικά Γυμνάσια και Λύκεια γίνεται με κλήρωση.
      Όσον αφορά τα Γυμνάσια, δικαίωμα συμμετοχής στην ανωτέρω κλήρωση έχουν όλοι οι μαθητές και οι μαθήτριες, απόφοιτοι Δημοτικού Σχολείου, που έχουν ήδη εγγραφεί σύμφωνα με τις ισχύουσες διατάξεις στην πρώτη τάξη οποιουδήποτε Γυμνασίου της χώρας (άρθρο 1, παρ. 2 του Π.Δ. 338).
      Η εισαγωγή των μαθητών στα Πειραματικά Λύκεια ορίζεται από το άρθρο 2, παρ. 1 του παραπάνω Π.Δ., σύμφωνα με το οποίο δικαίωμα εγγραφής στην Α' τάξη έχουν οι απόφοιτοι του οικείου Γυμνασίου, ενώ οι τυχόν απομένουσες κενές θέσεις καταλαμβάνονται από μαθητές άλλων Λυκείων μετά από κλήρωση.
      Σε ό,τι αφορά την εγγραφή αλλοδαπών μαθητών στα Αθλητικά Γυμνάσια και Λύκεια, σας γνωρίζουμε ότι η επιλογή των μαθητών που θα φοιτήσουν στα ανωτέρω σχολεία γίνεται καθαρά με αθλητικά κριτήρια. Οι υποψήφιοι υποβάλλονται σε πρακτικές δοκιμασίες και σύμφωνα με τις επιδόσεις τους επιλέγονται οι αξιολογότεροι.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      28. Στην με αριθμό 3153/15-9-2004 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 50864/6-10-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Αναφορικά με την κατανομή κονδυλίων για αποκαταστάσεις ζημιών από θεομηνίες στο ν. Αιτωλοακαρνανίας, σας γνωρίζουμε ότι εκτός από την τελευταία κατανομή του ποσού των 575.000€, που αναφέρεται στην ερώτηση, οι ΟΤΑ του ν. Αιτωλοακαρνανίας έχουν χρηματοδοτηθεί με προγενέστερες αποφάσεις κατά το έτος 2004 με το ποσό των 920.000€ και η Νομαρχιακή Αυτοδιοίκηση Αιτωλοακαρνανίας με το ποσό των 150.000€.
      Το ΥΠ.ΕΣ.Δ.Δ.Α. δέχεται κάθε χρόνο πληθώρα αιτημάτων που αφορούν αποκατάσταση ζημιών από θεομηνίες. Στα πλαίσια των χρηματοδοτικών του δυνατοτήτων και ύστερα από ιεράρχηση των αναγκών των Δήμων και Κοινοτήτων, το ΥΠ.ΕΣ.Δ.Δ.Α. κάνει τις ανάλογες κατανομές πιστώσεων.
      Κατόπιν των ανωτέρω, είναι φυσικό τα αιτήματα μερικών Δήμων και Κοινοτήτων να μην μπορούν να ικανοποιηθούν στο σύνολό τους.
      Εφόσον το Υπουργείο εξασφαλίσει και άλλες πιστώσεις για το θέμα αυτό θα εξετάσει τα αιτήματα των Δήμων για επιπρόσθετη χρηματοδότηση.
      Ο Υφυπουργός
      Α. ΝΑΚΟΣ»
      29. Στην με αριθμό 3121/14-9-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 50785/6-10-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Αθανάσιος Λεβέντης, αναφορικά με την κατεδάφιση του Ξενοδοχείου Ξενία Ιωαννίνων, σας γνωρίζουμε κατόπιν ενημέρωσής μας από τον Δήμο lωαννιτών και την Περιφέρεια Ηπείρου, τα εξής:
      Το Δημοτικό Συμβούλιο του Δήμου Ιωαννιτών, με την αριθμ. 311/04 απόφασή του, αποφάσισε την αξιοποίηση κεντρικού οικοπέδου του Δήμου εκτάσεως 13000 m2 περίπου, όπου στα τέλη της δεκαετίας του '50 είχε κτιστεί το Ξενοδοχείο «Ξενία».
      Η αξιοποίηση, σύμφωνα με δέσμευση του Δήμου, θα γίνει με αυστηρούς περιοριστικούς όρους, όπως ότι η κάλυψη του οικοπέδου δεν θα υπερβεί τα 2700 m2 θα διαφυλαχτεί το υψηλό πράσινο, το ύψος του κτιρίου θα είναι περιορισμένο κλπ.
      Στην προκήρυξη του διαγωνισμού προβλέπεται εναλλακτικά και η δυνατότητα κατεδάφισης του υπάρχοντος ξενοδοχείου, για τους εξής λόγους:
      Α) Έχει μελετηθεί και κατασκευαστεί με τις απαιτήσεις και προδιαγραφές της δεκαετίας του '50 και είναι δύσκολη έως αδύνατη η προσαρμογή στις σημερινές απαιτήσεις.
      Β) Είναι βέβαιο, ότι δεν πληρούνται οι απαιτήσεις στατικής και αντισεισμικής επάρκειας, σύμφωνα με τις σημερινές προδιαγραφόμενες απαιτήσεις και αυτό σε ένα κτίριο συνάθροισης κοινού, καθιστά γενικά απαγορευτική τη χρήση του.
      Γ) Εναλλακτική σκέψη για προσαρμογή του, στις σημερινές ξενοδοχειακές απαιτήσεις και κανονισμούς ασφάλειας, θα είχε ως συνέπεια την αλλαγή του αρχικού αρχιτεκτονικού σχεδιασμού, ενώ η δαπάνη στατικής και αντισεισμικής ενίσχυσή ς του, υπερβαίνει εκείνη της καθαίρεσης και επανακατασκευής, με αβέβαια μάλιστα αποτελέσματα ασφάλειας. Παρ' όλα αυτά, εκ των προτέρων δεν μπορεί να προεξοφληθεί η κατεδάφισή του, αφού αυτό θα προκύψει από την τεχνικο-οικονομική μελέτη που θα συνταχθεί.
      Δ) Το προαναφερόμενο ακίνητο δεν εκχωρείται σε ιδιώτες, αλλά παραμένει ιδιοκτησία του Δήμου, με ενοικίαση αυτού-κατόπιν της ανάλογης επένδυσης αξιοποίησης από τον ενοικιαστή- για ορισμένο χρόνο, με επίτευξη υψηλού ενοικίου επ' ωφελεία του Δήμου, ενώ με τους περιοριστικούς όρους που τέθηκαν, θα παραμείνει ο πνεύμονας πρασίνου στο κέντρο της πόλης σε επιφάνεια πλέον των 10.000 m2.
      Κατά της ανωτέρω απόφασης του Δήμου Ιωαννιτών, ασκήθηκε ενώπιον της επιτροπής του άρθρου 18 του 2218/94 Περιφέρειας Ηπείρου, η από 8-9-2004 προσφυγή των Δημοτικών Συμβούλων κ.κ Φίλιππα Φίλιου και Νικολάου Ζαρμπαλά, η εξέταση της οποίας εκκρεμεί, στην ανωτέρω επιτροπή.
      Ο Υφυπουργός
      Α. ΝΑΚΟΣ»
      30. Στην με αριθμό 30481/13-9-2004 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 97052/ΙΗ/6-10-2004 έγγραφο από τhν Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3048/13-9-2004, την οποία κατέθεσε ο Βουλευτής κ. Νικ. Νικολόπουλος σχετικά με τη χρήση απαγορευμένων ουσιών, και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ. σε θέματα πρόληψης της χρήσης απαγορευμένων ουσιών, εφαρμόζει προγράμματα Αγωγής Υγείας στα Σχολεία Πρωτοβάθμιας και Δευτεροβάθμιας Εκπαίδευσης της χώρας. Ειδικότερα, για τον υγιή τρόπο διαβίωσης και συμπεριφοράς, πραγματοποιούνται 6.500 προγράμματα Αγωγής Υγείας κάθε σχολικό έτος. Τα προγράμματα αυτά υλοποιούνται με τη μέθοδο PROJECT.
      Η Αγωγή υγείας είναι μία διαδικασία που στηρίζεται σε επιστημονικές αρχές και χρησιμοποιεί προγραμματισμένες ευκαιρίες μαθήσεως, που δίνουν τη δυνατότητα στους ανθρώπους, όταν λειτουργούν ως άτομα ή σύνολο, να αποφασίζουν και να ενεργούν συνειδητά (ενημερωμένα) για θέματα που επηρεάζουν την υγεία τους.
      Οι παράγοντες που συμβάλλουν στη βελτίωση της υγείας των ανθρώπων είναι ο τρόπος ζωής, το φυσικό και συναισθηματικό περιβάλλον, οι συμπεριφορές τους, καθώς και οι στάσεις και οι συνήθειές τους.
      Το ΥΠ.Ε.Π.Θ. παράλληλα με τη συνεργασία με το Υπουργείο Υγείας και Κοινωνικής Αλληλεγγύης για τη δημιουργία πλαισίου για την αποτελεσματική αντιμετώπιση της μάστιγας των απαγορευμένων ουσιών στους αθλητές, κινείται προς την κατεύθυνση της ενημέρωσης και νουθεσίας των μαθητών, μέσα από το μάθημα της Φυσικής Αγωγής και της Ολυμπιακής Παιδείας, για τα καταστρεπτικά αποτελέσματα που προκαλούν στην υγεία οι απαγορευμένες ουσίες που αυξάνουν πρόσκαιρα την αθλητική απόδοση.
      Επίσης, το ΥΠ.Ε.Π.Θ. συνδέοντας το θέμα του ντόπινγκ με τη βία στους αθλητικούς χώρους και το «ευ αγωνίζεσθαι» των αθλητών, προγραμματίζει επισκέψεις στα σχολεία της χώρας από ειδικούς επιστήμονες και μεγάλους Έλληνες αθλητές που διακρίθηκαν για το ήθος και την ποιότητα του χαρακτήρα τους και μπορούν με το λόγο τους να αποτελέσουν για τους μαθητές φωτεινό παράδειγμα υγιούς αθλητισμού.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Θα συζητηθεί η με αριθμό 3477/24.9.2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τις αποζημιώσεις των παραγωγών από ζημιές που προκλήθηκαν από τις καιρικές συνθήκες.
      Η ερώτηση του κυρίου συναδέλφου έχει ως εξής:
      «Έχουν περάσει επτά μήνες από τότε που έγιναν οι ζημιές που προκάλεσαν οι χιονοπτώσεις και οι χαμηλές θερμοκρασίες του περασμένου Φεβρουαρίου στο φυτικό κεφάλαιο, στην παραγωγή, στις κατασκευές και όχι μόνο η καταβολή των αποζημιώσεων δεν έχει ολοκληρωθεί, αλλά ούτε η απογραφή των ζημιών δεν έχει γίνει σε πολλές περιπτώσεις και συγκεκριμένα:
      -Δεν έχει αρχίσει η καταγραφή των ζημιών στα ελαιόδεντρα που ξεράθηκαν.
      -Δεν έχει ολοκληρωθεί η καταγραφή των ζημιών στις θερμοκηπιακές κατασκευές 
      -Δεν έχει ολοκληρωθεί σε πολλές περιπτώσεις η διαδικασία για την καταβολή της αποζημίωσης για την απώλεια εισοδήματος από την παραγωγή που χάθηκε.
      Ερωτάται ο Υπουργός:
      -Εάν γνώριζε τις αντικειμενικές δυσκολίες που υπάρχουν όταν προεκλογικά μας έλεγε ότι οι αποζημιώσεις θα δίνονται σε τρεις μήνες. 
      -Τι πρόκειται να κάνει, ώστε να συντομευτούν οι διαδικασίες και να αποζημιωθούν οι παραγωγοί;
      -Ποιο είναι το χρονοδιάγραμμα ολοκλήρωσης των διαδικασιών και πότε θα κατατεθούν οι αποζημιώσεις στους παραγωγούς για κάθε κατηγορία (απώλεια παραγωγής, φυτικό κεφάλαιο, κατασκευές).»
      Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, στις δύο πρώτες ερωτήσεις θα απαντήσω στη δευτερολογία μου.
      Όσον αφορά την πρώτη ερώτηση αναφέρω ότι για τις καλυπτόμενες από τον ΕΛΓΑ ζημιές που έχουν προξενηθεί στη φυτική παραγωγή, θερμοκηπιακές και ανθοκομικές καλλιέργειες κλπ στο Νομό Ηρακλείου Κρήτης από τους παγετούς του Φεβρουαρίου του 2004, υπεβλήθησαν στον ΕΛΓΑ τρεις χιλιάδες τριακόσιες εξήντα εννέα και καταβλήθηκαν από τον οργανισμό αποζημιώσεις ύψους 4.800.000 ευρώ
      Για τις μη καλυπτόμενες από τον ΕΛΓΑ ζημιές που προξενήθηκαν από τις χιονοπτώσεις και τους παγετούς του Φεβρουαρίου του 2004 στο πάγιο και φυτικό κεφάλαιο του Νομού Ηρακλείου Κρήτης, έχουν υποβληθεί στον ΕΛΓΑ περίπου έξι χιλιάδες πεντακόσιες αιτήσεις. Οι ζημιές αυτές έχουν συμπεριληφθεί στα προγράμματα χορήγησης κρατικών ενισχύσεων «FROST» και «FAR», τα οποία υπεβλήθησαν προς έγκριση στην Ευρωπαϊκή Ένωση στις αρχές Μαρτίου του 2004. Απ’ αυτά τα προγράμματα προβλέπεται καταβολή ενισχύσεων όχι μόνο για την αποκατάσταση των ζημιών, ενίσχυση για ανασύσταση η οποία καταβάλλεται εφάπαξ, αλλά και για την απώλεια της μέλλουσας παραγωγής. Αυτή η συμπληρωματική ενίσχυση καταβάλλεται σε τέσσερις ετήσιες δόσεις όταν πρόκειται για εκρίζωση και επαναφύτευση ή κοπή στη βάση του κορμού, σε τρεις ετήσιες δόσεις για κοπή πρωτογενών κλάδων και σε δύο ετήσιες δόσεις για κοπή των δευτερογενών κλάδων.
      Για τις μη καλυπτόμενες από τον ΕΛΓΑ ζημιές που προξενήθηκαν στο πάγιο κεφάλαιο, θερμοκήπια, ποιμνιοστάσια, αποθήκες, του Νομού Ηρακλείου, η διενέργεια των εξατομικευμένων εκτιμήσεων έχει ήδη ολοκληρωθεί. Οι ζημιές αυτές περιλαμβάνονται στο πρόγραμμα «FROST» για το οποίο η Ευρωπαϊκή Ένωση αποφάσισε να μην προβάλλει αντιρρήσεις, όσον αφορά τις ενισχύσεις του παγίου κεφαλαίου, κτήρια, εξοπλισμός. Μετά την αποτύπωση των αποτελεσμάτων και μέχρι τις αρχές Απριλίου θα γίνει και η κοινοποίησή τους, ενώ οι ενισχύσεις θα καταβληθούν το συντομότερο δυνατόν.
      Για τις μη καλυπτόμενες από τον ΕΛΓΑ ζημιές που προξενήθηκαν στο φυτικό κεφάλαιο του Νομού Ηρακλείου, η διενέργεια των εξατομικευμένων εκτιμήσεων έχει ήδη ολοκληρωθεί στους περισσότερους δήμους, ενώ για τους υπόλοιπους αναμένεται να ολοκληρωθεί εντός του Μαρτίου του 2005. 
      Η ανακοίνωση των πινάκων πορισμάτων θα γίνει αμέσως μετά την έγκριση του υπολοίπου των προγραμμάτων «FAR» και «FROST» από την Ευρωπαϊκή Ένωση κατά το μήνα Μάρτιο του 2005. Η δε καταβολή των ενισχύσεων στους αναγνωρισθέντες ως δικαιούχους, θα γίνει εφόσον πληρούνται οι προϋποθέσεις που απαιτούν οι κοινοτικοί κανονισμοί. 
      Όσον αφορά δε την καταβολή των αποζημιώσεων από τον ΕΛΓΑ, τηρούνται οι προεκλογικές δεσμεύσεις της Κυβέρνησης. Οι πληρωμές γίνονται εντός τριμήνου από την ημερομηνία συγκομιδής των ζημιωθέντων προϊόντων. Ήδη έχουν πληρωθεί όλες οι αποζημιώσεις για τις ζημιές του 2004 και οι ελάχιστες που απομένουν θα καταβληθούν εντός του Μαρτίου του 2005.
      Πρέπει να πούμε όμως σε ό,τι αφορά την ΠΣΕΑ ότι δεν μπορεί να ισχύσει το τρίμηνο καταβολής τους, αφού η έγκριση των προγραμμάτων από την Ευρωπαϊκή Ένωση αγγίζει το χρονικό διάστημα του έτους από την ημερομηνία υποβολής του προγράμματος. Μετά και την έγκριση ακολουθεί ως γνωστόν η έκδοση εφαρμοστικής απόφασης, εκτιμήσεις, εκδόσεις και κοινοποιήσεις των πορισμάτων, ενστάσεις και επανεκτιμήσεις.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, η ερώτηση είναι από τις 24 Σεπτεμβρίου 2004. Η επικαιρότητά της υπάρχει και σήμερα, που είναι Μάρτιος του 2005. Οι ζημιές που έγιναν το Φεβρουάριο του 2004 στην ελαιοκαλλιέργεια του Νομού Ηρακλείου ήταν πολύ σημαντικές και όσον αφορά το φυτικό κεφάλαιο και όσον αφορά την παραγωγή εκείνης της χρονιάς, αλλά και των επόμενων. Το Μάρτιο του 2004 πράγματι κατετέθη το πρόγραμμα «FROST». Τον Οκτώβριο του 2004 δόθηκε η έγκριση από την Ε.Ε. μόνο για το πάγιο κεφάλαιο. Αυτό πραγματικά δείχνει ότι υπήρχε η δυνατότητα να έχει εγκριθεί από την Ευρωπαϊκή Ένωση και για το φυτικό κεφάλαιο και για την απώλεια εισοδήματος των επόμενων ετών, προκειμένου να έχετε δώσει αυτές τις αποζημιώσεις. 
      Δεν ξέρω αν εσείς γνωρίζετε ότι στους δήμους που έχουμε τη μεγαλύτερη ζημιά, Καστελίου, Θραψανού, Μαλίων, Βιάνου, Αρκαλοχωρίου, Τυλίσου, η ελιά είναι μονοκαλλιέργεια. Δεν ξέρω αν γνωρίζετε ότι άνθρωποι βρίσκονται σε απόγνωση. Δεν ξέρω αν γνωρίζετε ότι η ανασύσταση των ελαιόδεντρων στην οποία πρέπει να προβούν, όπως πολύ σωστά είπατε, θέλει και μία οικονομική δυνατότητα, την οποία δεν έχουν. Με ποια χρήματα θα προχωρήσουν στην ανασύσταση των δένδρων; 
      Αυτό που σας πρότεινα με απανωτές ερωτήσεις μου ήταν να ζητήσετε την έγκριση της Ευρωπαϊκής Ένωσης, να έρθει όποτε έρθει, αφού δεν γίνονται ενέργειες από εσάς να έρθει πιο γρήγορα και να προχωρήσετε σε άτοκο δανεισμό των παραγωγών, ώστε να προχωρήσουν στην ανασύσταση. Μου απαντήσατε ότι δεν επιτρέπεται από την Ευρωπαϊκή Ένωση. Είναι γνωστό ότι έχει γίνει σε άλλες περιπτώσεις παραγωγών. Μην το αρνείστε. 
      Προχωρήστε, λοιπόν. Αυτοί οι άνθρωποι δεν έχουν την οικονομική δυνατότητα να προχωρήσουν στην ανασύσταση. Δεν ζητάνε τίποτα παράλογο. Θεωρώ ότι ο απολογισμός σας για τις αγροτικές αποζημιώσεις ένα χρόνο μετά είναι αρνητικός. Προεκλογικά είχατε πει ότι τρεις μήνες μετά θα δίνετε τις αποζημιώσεις, έστω από τη συγκομιδή. Τώρα έχουμε φτάσει στη συγκομιδή του επόμενου έτους και οι παραγωγοί δεν βλέπουν ακόμα αποζημίωση. Νομίζω ότι πρέπει να προχωρήσετε, κάνοντας την αυτοκριτική σας, σε άτοκο δανεισμό μέσω ΑΤΕ σήμερα, εφόσον βλέπετε ότι η Ευρωπαϊκή Ένωση καθυστερεί. Αλλιώς κάντε ενέργειες προς την Ευρωπαϊκή Ένωση. Δεν είναι δυνατόν να έχει περάσει ένας χρόνος και να μην έχουμε την έγκριση για το φυτικό κεφάλαιο και την απώλεια παραγωγής.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, συμφωνώ απόλυτα με το συνάδελφο, ότι άτοκος δανεισμός για καταβολή αποζημιώσεων από τον ΕΛΓΑ δόθηκε. Δόθηκε λίγες ημέρες πριν από τις εκλογές για καθαρά κομματικούς λόγους. Και μάλιστα στις περισσότερες περιπτώσεις, όπου δόθηκε, όταν έγιναν οι έλεγχοι, δεν διαπιστώθηκαν ζημιές. Τώρα θα πρέπει οι αγρότες να επιστρέψουν αυτά τα χρήματα.
      Ξέρουμε πολύ καλά ότι η Ευρωπαϊκή Ένωση δεν επιτρέπει την καταβολή αποζημιώσεων εφόσον δεν δοθούν εγκρίσεις στα προγράμματα της ΠΣΕΑ. Κατά συνέπεια, το να ζητάμε άτοκο δάνειο, επειδή προεκλογικά για καθαρά κομματικούς λόγους δόθηκαν τέτοια δάνεια, είναι εκτός πραγματικότητας και ασύμβατο με τα κοινοτικά δεδομένα.
      Επειδή δε, αναφερθήκατε στον ΕΛΓΑ, γνωρίζουμε κι εμείς και οι Έλληνες αγρότες, ότι κατορθώσαμε στον ένα χρόνο να μετατρέψουμε τον ΕΛΓΑ από έναν αναξιόπιστο από έναν διαλυμένο, από έναν κομματικοποιημένο στην κυριολεξία οργανισμό, σε έναν οργανισμό που αυτή την ώρα εμπιστεύονται οι Έλληνες αγρότες, που κάνει εκτιμήσεις καθαρά αντικειμενικές και που λειτουργεί υπέρ των αγροτών. Πρέπει δε να πούμε ότι εμείς ήμασταν που μειώσαμε την ειδική ασφαλιστική εισφορά του ΕΛΓΑ. Εμείς ήμασταν που πληρώσαμε το 2004 όλες τις αποζημιώσεις εντός τριμήνου από της συγκομιδής του προϊόντος. Για ζημιές που υπάγονταν στην ΠΣΕΑ και που η έγκριση δινόταν σε δυόμισι και τρία χρόνια κατορθώσαμε να παίρνουμε εγκρίσεις σε οκτώ μήνες έως ένα χρόνο. Εμείς ήμασταν εκείνοι που αναδιοργανώσαμε τον οργανισμό και πλέον οι αγρότες δεν αισθάνονται ότι είναι αφημένοι στην τύχη τους.
      Κατά συνέπεια, αντί να μας μέμφεστε, θα πρέπει να μας χειροκροτείτε, διότι έχουμε μετατρέψει τον ΕΛΓΑ σε έναν σωστά οργανωμένο οργανισμό, σε έναν οργανισμό ο οποίος βρίσκεται στο πλευρό των αγροτών. Επίσης, θα πρέπει να μας χειροκροτείτε γιατί είμαστε απόλυτα συνεπείς με αυτά που αναφέραμε στο προεκλογικό μας πρόγραμμα για την αγροτική ανάπτυξη. Το καταθέτω στα Πρακτικά για να το πάρετε να το διαβάσετε, ώστε να αντιληφθείτε πόσο συνεπείς είμαστε.
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά το προαναφερθέν πρόγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Αναφορές και ερωτήσεις δεύτερου κύκλου:
      Εισερχόμαστε στην με αριθμό 7149/28-1-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων ΄Εργων, σχετικά με την αναβάθμιση του νέου οικισμού Αγίου Ιωάννη του Δήμου Κόφινα. 
      Το ειδικότερο περιεχόμενο της ερώτησης του κ. Στρατάκη έχει ως εξής:
      «Ο παραθαλάσσιος οικισμός Αγίου Ιωάννη του Δήμου Κόφινα, αποτελεί στην πράξη ένα νεοσύστατο οικισμό που αριθμεί πάνω από ογδόντα κατοικίες μόνιμης και εποχικής διαμονής των ιδιοκτητών τους, αλλά είναι και χώρος πολλών επισκεπτών. 
      Η ανάπτυξη του οικισμού θα ήταν ραγδαία εξαιτίας του ιδιαίτερου φυσικού κάλους και της ιστορικότητας της περιοχής. Όμως, η αδυναμία ευχερούς πρόσβασης εμποδίζει την ανάπτυξη του οικισμού. 
      Οι διαμένοντες εκεί έχουν ιδρύσει Πολιτιστικό-Αναπτυξιακό Σύλλογο, ο οποίος δραστηριοποιείται έντονα, αλλά δεν είναι δυνατόν να καλύψει το σύνολο των αναγκών και κυρίως ό,τι αφορά έργα υποδομής. 
      Ο δρόμος πρόσβασης αποτελεί το μεγαλύτερο εμπόδιο, αν και το μήκος του είναι σχετικά μικρό. 
      Η οριοθέτηση της περιοχής και η ένταξή της σε σχέδιο πόλης, ίσως θα ήταν η μεγαλύτερη συνεισφορά, μετά την τακτοποίηση της πρόσβασης, γιατί, ως περιοχή με ιδιαίτερο φυσικό κάλος στα νότια παράλια της Κρήτης, θα έχει μια εντυπωσιακή αλλά και ορθολογιστική ανάπτυξη. 
      Με δεδομένη τη βούληση των κατοίκων και του Πολιτιστικού-Αναπτυξιακού Συλλόγου, να συμβάλουν σε μια τέτοια προοπτική, η οποία με ασφάλεια θα δώσει τεράστιες δυνατότητες ανάπτυξης, 
      Ερωτάται ο κύριος Υπουργός:
      1) Αν προτίθεται να συμβάλει, από τα τέλη διοδίων (ΤΕΟ) του ΠΕΧΩΔΕ, να ολοκληρωθεί και να βελτιωθεί ο δρόμος πρόσβασης στον οικισμό και
      2) Αν προτίθεται να προχωρήσει στις απαιτούμενες ενέργειες για να ενταχθεί η περιοχή σε σχέδιο πόλης». 
      Το λόγο έχει ο Υφυπουργός κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κύριε Πρόεδρε. 
      Όσον αφορά το θέμα που θέτει ο κύριος συνάδελφος, θα ήθελα να ενημερώσω το Σώμα για τα εξής: Ο οικισμός του Αγίου Ιωάννη είναι ένας μικρός παραθαλάσσιος οικισμός του Δήμου Κόφινα Νομού Ηρακλείου. Ο κύριος συνάδελφος ζητάει να γίνει η μελέτη ένταξης στο σχέδιο της περιοχής.
      Κύριε συνάδελφε, το ΥΠΕΧΩΔΕ δεν θα είχε καμία αντίρρηση στο να προχωρήσει σε μια τέτοια ενέργεια, όπως ακριβώς κάνει σε πάρα πολλές περιπτώσεις οικισμών σε όλη τη χώρα, με την προϋπόθεση βεβαίως ότι πληρούνται οι προϋποθέσεις της κείμενης νομοθεσίας. 
      Δυστυχώς, όμως, ο εν λόγω οικισμός δεν μπορεί να οριοθετηθεί και ακολούθως να πολεοδομηθεί βάσει των διατάξεων που διέπουν την πολεοδόμηση των οικισμών κάτω των δύο χιλιάδων κατοίκων, διότι σύμφωνα με την παράγραφο 1 του άρθρου 19 του ν. 2508/97 απαραίτητη προϋπόθεση για την οριοθέτηση οικισμών είναι να έχουν δημιουργηθεί μέχρι τη θέση σε ισχύ του ν. 1337/83. 
      Κατόπιν αυτών, απαραίτητη προϋπόθεση για την πολεοδόμηση του οικισμού είναι η εκπόνηση μιας μελέτης Σ.Χ.Ο.Ο.Α.Π., η οποία θα πρέπει να εγκριθεί από το Γενικό Γραμματέα της Περιφέρειας Κρήτης. Αντικείμενο της μελέτης θα είναι να προτείνει αιτιολογημένα την αναγκαιότητα πολεοδόμησης περιοχών πρώτης ή δεύτερης κατοικίας. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Σε ό,τι αφορά την ολοκλήρωση του δρόμου πρόσβασης προς τον οικισμό, σας ενημερώνω ότι οι πιστώσεις από την «ΤΕΟ Α.Ε.» είναι πολύ περιορισμένες και περιορίζονται για τη στοιχειώδη συντήρηση του εθνικού δικτύου της χώρας. Η αρμοδιότητα συντήρησης ή βελτίωσης του δρόμου που αναφέρεται στην ερώτησή σας, ανήκει στη Νομαρχιακή Αυτοδιοίκηση Ηρακλείου και στην Γενική Γραμματεία της Περιφέρειας Κρήτης. 
      Ευχαριστώ πολύ. 
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ:  Ευχαριστώ, κυρία Πρόεδρε. 
      Κύριε Υπουργέ, αυτά που μας είπατε είναι γνωστά. Το θέμα όμως είναι ότι δεν έχετε όλη την απαιτούμενη πληροφόρηση για να μας απαντήσετε, διότι όσον αφορά την οριοθέτηση και τη μελέτη «ΣΧΟΟΑΠ» που πρέπει να γίνει, να εγκριθεί από την Περιφέρεια προκειμένου να οριοθετηθεί ο οικισμός όπως προβλέπεται, αυτή η μελέτη έχει γίνει εδώ και ένα χρόνο περίπου και έχει απορριφθεί από τη Γενική Γραμματεία της Περιφέρειας Κρήτης εξαιτίας του ότι πιστώσεις, απ’ ότι τουλάχιστον λέγεται, ήταν σχετικά περιορισμένες και εγκρίθηκαν μόνο τρεις μελέτες σε επίπεδο Κρήτης. Δεν ξέρω πόσες εγκρίθηκαν σε άλλες περιοχές της χώρας, αλλά εδώ έχουμε αυτό το πρόβλημα.
      Όταν, λοιπόν, υπάρχει μία μελέτη την οποία μας προτείνετε να υποβάλει ο δήμος, ο οποίος την έχει υποβάλει εδώ και ένα χρόνο και δεν υπάρχει έγκριση, καταλαβαίνετε ότι διαμορφώνεται ένα αρνητικό κλίμα στην περιοχή, όταν οι άνθρωποι εκεί σε μία εντελώς απομακρυσμένη περιοχή πασχίζουν για το πώς θα προσεγγίσουν τις κατοικίες τους σε μία πραγματικά ιδιαίτερου φυσικού κάλους περιοχή, η οποία αξίζει τον κόπο και η οποία μπορεί να αναπτυχθεί με ραγδαίους ρυθμούς. 
      
      
      Επίσης, το πρόβλημα για το οποίο μιλάτε, o δρόμος, είναι γνωστό ότι είναι αρμοδιότητα της Νομαρχιακής Αυτοδιοίκησης. Όμως, η Νομαρχιακή Αυτοδιοίκηση δεν έχει καλυφθεί ακόμη ούτε για τις ζημιές του προπερασμένου χρόνου, προκειμένου να αποκατασταθούν οι δρόμοι και οι ζημιές που έγιναν στο οδικό δίκτυο όλου του νομού. Άρα δεν έχει διαθέσιμα. 
      Εκείνο, λοιπόν, που ζητεί η περιοχή από το ΥΠΕΧΩΔΕ είναι να δοθούν κάποιες πιστώσεις και να βελτιωθεί ο δρόμος. Πρέπει να σας καταθέσω εδώ ένα δημοσίευμα της περασμένης εβδομάδας, το οποίο λέει ότι από θαύμα γλίτωσε ο οδηγός ενός γερανοφόρου της ΔΕΗ που βάζει το φωτισμό στο δρόμο και έπεσε σε γκρεμό διακοσίων μέτρων, γιατί υπάρχει πλήρης αδυναμία πρόσβασης. 
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα έλεγα, λοιπόν, ότι καλό θα ήταν να δοθούν κάποια χρήματα, να γίνει τουλάχιστον μια προφύλαξη αυτών που διέρχονται το δρόμο, να μπουν κάποια κιγκλιδώματα, να γίνει δηλαδή κάτι που να καταλάβουν και οι άνθρωποι ότι η φροντίδα της πολιτείας υπάρχει, αφού τώρα άρχισαν ουσιαστικά να ενεργοποιούνται και να αναδεικνύονται τα προβλήματα που υπάρχουν, με την ίδρυση αυτού του πολύ ενεργού πολιτιστικού και αναπτυξιακού συλλόγου. 
      Θα παρακαλούσα, κύριε Υπουργέ, αν είναι δυνατόν, έστω ελάχιστα χρήματα να δοθούν, για να μπουν κιγκλιδώματα. Ας μην ολοκληρωθεί ο δρόμος. Άλλωστε λίγα χιλιόμετρα είναι. Αυτό πρέπει να γίνει, για να μη θρηνήσουμε ζωές, που –νομίζω- είναι το σημαντικότερο που πρέπει να μας απασχολήσει. 
      Ευχαριστώ πολύ. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υφυπουργέ. Έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κυρία Πρόεδρε. 
      Κύριε συνάδελφε, ο οικισμός στον οποίο αναφέρεστε είναι εξαιρετικά μικρός. Αναφέρω ενδεικτικά ότι στην απογραφή της στατιστικής υπηρεσίας του 1981 δεν είχε καν απογραφεί. Στην αντίστοιχη απογραφή του 1991 είχε μόλις πέντε κατοίκους και στην τελευταία απογραφή του 2001 απογράφηκε πληθυσμός εκατόν δεκαέξι κατοίκων. Συνεπώς η διαδικασία την οποία ανέφερα στην πρωτολογία μου είναι μονόδρομος για την πολεοδόμηση. 
      Σε ό,τι αφορά το ΤΕΟ, επιτρέψτε μου να επαναλάβω ότι χρηματοδοτούνται μόνο οι συντηρήσεις του εθνικού δικτύου της χώρας. Δεν είναι δυνατόν το Ταμείο Εθνικής Οδοποιίας να μπορέσει να προχωρήσει. Μακάρι να είχε αυτήν τη δυνατότητα για όλους νομίζω. Δεν έχει, λοιπόν, τέτοιους πόρους, για να μπορέσει να χρηματοδοτήσει μικρούς δρόμους προς οικισμούς, δρόμους που ουσιαστικά ανήκουν στο δημοτικό ή διαδημοτικό δίκτυο. 
      Ευχαριστώ πολύ, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Και εμείς ευχαριστούμε πολύ, κύριε Υφυπουργέ. 
      Ολοκληρώθηκε η συζήτηση επί των επικαίρων ερωτήσεων. 
      Πριν εισέλθουμε στην ημερήσια διάταξη νομοθετικής εργασίας, θα μου επιτρέψετε, κύριοι συνάδελφοι, να κάνω μνεία της σημερινής ημέρας, η οποία είναι αφιερωμένη στη γυναίκα, διερμηνεύοντας ασφαλώς τις σκέψεις και τα αισθήματα όλων. 
      Σήμερα ειδικά που εορτάζουμε την «Ημέρα της Γυναίκας» στρεφόμαστε και προς το παρελθόν και προς το μέλλον. Προς το παρελθόν, για να τιμήσουμε τις γυναίκες που υπέστησαν και ξεπέρασαν με αγώνες τις διακρίσεις κατά του φύλου τους και προς το μέλλον, για να υπερβούμε τα εμπόδια που ακόμη δυσχεραίνουν το μακρύ και επίπονο δρόμο των γυναικών προς την ισότιμη μεταχείριση. 
      Η σύγχρονη Ελλάδα, με το Σύνταγμα του 1975, με τις διεθνείς συνθήκες και με την επιμονή της φωτισμένης ελληνικής κοινωνίας, κατόρθωσε να ανήκει στις λίγες χώρες του πλανήτη που έχουν θεσμοθετημένη την ισότιμη μεταχείριση ανδρών και γυναικών. Ωστόσο, στην πράξη τα αποτελέσματα δεν είναι το ίδιο ικανοποιητικά. Χρειάζονται ακόμη μέτρα και μηχανισμοί, για να προσαρμοστούν οι κανόνες προς τις πραγματικές ανάγκες και την αποστολή της γυναίκας, η οποία δικαιούται να συμμετέχει ισότιμα στην κοινωνία και να επιλέγει ελεύθερα και με ίσους όρους την πορεία της προς την καταξίωση. 
      Η υπόμνηση, λοιπόν, αυτού του στόχου προς όλους –άνδρες και γυναίκες- δεν είναι μόνο υπόθεση της σημερινής ημέρας, αλλά είναι καθημερινή υπόθεση. 
      Σας ευχαριστώ πολύ. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Δικαιοσύνης
      Ψήφιση στο σύνολο του σχεδίου νόμου: «Μέτρα ενίσχυσης του εσωτερικού ελέγχου και της διαφάνειας στη Δικαιοσύνη». 
      Το νομοσχέδιο θα ψηφιστεί στο σύνολο στη συνέχεια.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης».
      Το νομοσχέδιο θα συζητηθεί κατά τη σημερινή συνεδρίαση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Δικαιοσύνης.
      Ψήφιση στο σύνολο του σχεδίου νόμου του Υπουργείου Δικαιοσύνης: «Μέτρα ενίσχυσης του εσωτερικού ελέγχου και της διαφάνειας στη Δικαιοσύνη».
      Κύριε Υπουργέ, έχετε κάνει νομοτεχνικές διορθώσεις;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Καλώς.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Δικαιοσύνης: «Μέτρα ενίσχυσης του εσωτερικού ελέγχου και της διαφάνειας στη Δικαιοσύνη» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης».
      Η Διάσκεψη των Προέδρων έχει αποφασίσει να αφιερωθούν τρεις συνεδριάσεις στο νομοσχέδιο, μία επί της αρχής και δύο επί των άρθρων.
      Κύριε Υπουργέ, έχετε καμία παρατήρηση;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, παρακαλώ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, θα ήθελα να καταθέσω στα Πρακτικά ορισμένες νομοτεχνικές βελτιώσεις επί του νομοσχεδίου, όπως αυτές διαμορφώθηκαν και στην Επιτροπή Μορφωτικών Υποθέσεων, όπου συζητήθηκε.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      «ΝΟΜΟΤΕΧΝΙΚΕΣ ΒΕΛΤΙΩΣΕΙΣ ΕΠΙ ΤΟΥ ΝΟΜΟΣΧΕΔΙΟΥ
      ΠΕΡΙ Δ.Ο.Α.Τ.Α.Π. (8.03.2005)
      Στον τίτλο του νομοσχεδίου προστίθεται στο τέλος η φράση «και άλλες διατάξεις».
      Στο άρθρο 2 παράγραφος 2 β) προστίθεται τελευταίο εδάφιο ως εξής: «Συμβουλεύει, επίσης, το Υπουργείο Εθνικής Παιδείας και Θρησκευμάτων για την ανάγκη δημιουργίας στην ημεδαπή νέων τμημάτων, που λειτουργούν ήδη στην αλλοδαπή.» .
      Στο άρθρο 3 στοιχείο η) περίπτωση ββ) προστίθεται επόμενο εδάφιο ως εξής:
      «Κατ΄ εξαίρεση θεωρούνται ως ομοταγή και τα ανώτατα τεχνολογικά εκπαιδευτικά ιδρύματα που απονέμουν ως τίτλους σπουδών μόνο πτυχία».
      Στο άρθρο 4 παράγραφο 2 μετά το εδάφιο β προστίθεται εδάφιο γ ως εξής:
      «Η κατοχή μεταπτυχιακού τίτλου δεν κρίνεται απαραίτητη προκειμένου για ισοτιμία με πτυχίο τεχνολογικού εκπαιδευτικού ιδρύματος.»
      Στο άρθρο 4 παράγραφο 2 στο (με τη νέα αρίθμηση) εδάφιο δ προστίθεται η λέξη «πανεπιστημιακά» πριν τη φράση «προγράμματα της ημεδαπής» και προστίθεται, επίσης, η φράση «ή «ισοτιμία και αντιστοιχία» » μετά τη λέξη «ισοτιμία».
      Στο άρθρο 4 παράγραφο 2 προστίθεται τελευταίο (μετά το εδάφιο που είχε προστεθεί κατά τη συζήτηση ενώπιον της Επιτροπής Μορφωτικών Υποθέσεων) εδάφιο ως εξής: «Η απόφαση αυτή δημοσιοποιείται.».
      Στο άρθρο 4 παράγραφο 3 στο προτελευταίο εδάφιο αντικαθίσταται η φράση «του άρθρου 4 παρ. 2» από τη φράση «του άρθρου 4 παρ. 1».
      Στο άρθρο 4 παράγραφο 5 στο προτελευταίο εδάφιο προστίθεται η φράση «και τη διαδικασία επαναβαθμολόγησης» μετά τη φράση «τρόπο διεξαγωγής των εξετάσεων» .
      
      Στο άρθρο 6 παράγραφο 3, όπως διαμορφώθηκε κατά τη συζήτηση ενώπιον της Επιτροπής μορφωτικών Υποθέσεων, στο τέλος του εδαφίου α διαγράφεται η φράση «σχετική αίτηση» και τίθεται η φράση «εκδήλωση ενδιαφέροντος».
      Στο άρθρο 7 παράγραφο 2 προστίθεται στοιχείο ι) ως εξής: «Εισηγείται στους Υπουργούς Εθνικής Παιδείας και Θρησκευμάτων, Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης τον Κανονισμό λειτουργίας του Οργανισμού, κατά το άρθρο 15 παρ. 1.».
      Στο άρθρο 11 παράγραφο 2 α) στο προτελευταίο εδάφιο διαγράφεται η μία τελεία.
      Στο άρθρο 11 παράγραφο 2 γ), όπως διαμορφώθηκε κατά τη συζήτηση ενώπιον της Επιτροπής Μορφωτικών Υποθέσεων, διαγράφεται η φράση «των προϋποθέσεων ισοτιμίας και «ισοτιμίας και αντιστοιχίας» των προγραμμάτων σπουδών» και τίθεται η φράση «κατά το τμήμα μόνον που αφορά τις προϋποθέσεις ισοτιμίας και «ισοτιμίας και αντιστοιχίας» των συγκεκριμένων προγραμμάτων σπουδών».
      Στο άρθρο 11 παράγραφο 4 εκ παραδρομής είχε διαγραφεί κατά τη συζήτηση ενώπιον της Επιτροπής Μορφωτικών Υποθέσεων η φράση «από τη συγκέντρωση των απαραίτητων στοιχείων» στο τέλος της παραγράφου, ενώ έπρεπε να διαγραφεί η αντίστοιχη φράση από τον τρίτο στοίχο και την αρχή του τέταρτου (στη μέση) της ίδιας παραγράφου.
      Στο άρθρο 12 παράγραφο 2 το εδάφιο δ αντικαθίσταται ως εξής: «Με την απόφαση αυτή δύναται να περιορίζονται τα εξεταζόμενα μαθήματα.».
      
      Στο άρθρο 13 παράγραφο 1 στο δεύτερο εδάφιο προστίθεται η φράση «συγκροτείται από το αρμόδιο Τμήμα και» μετά τη φράση «σε Ειδική Επιτροπή Επανεξέτασης, η οποία».
      
      Στο άρθρο 14 παράγραφο 2 στο τελευταίο εδάφιο διορθώνεται η φράση «του απονεμηθεί» με την ορθή «τους απονεμηθεί».
      
      Στο άρθρο 16 αντικαθίσταται το πρώτο εδάφιο της δεύτερης παραγράφου ως εξής:
      «Η Διεύθυνση αναγνώρισης ακαδημαϊκών τίτλων περιλαμβάνει εννέα Τμήματα και ειδικότερα τα εξής πέντε που είναι αρμόδια για την αναγνώριση πανεπιστημιακών τίτλων: α) Ανθρωπιστικών επιστημών και καλών τεχνών, β) θετικών επιστημών, γ) επιστημών υγείας, δ) νομικών, οικονομικών και κοινωνικών επιστημών, ε) επιστημών μηχανικής, και τα εξής τέσσερα που είναι αρμόδια για την αναγνώριση τίτλων τεχνολογικών ιδρυμάτων ανώτατης εκπαίδευσης: α) εφαρμοσμένων τεχνολογικών επιστημών β) εφαρμοσμένων γεωτεχνικών επιστημών και τροφίμων, γ) επιστημών υγείας και πρόνοιας και δ) επιστημών διοίκησης και οικονομίας.».
      
      Στο άρθρο 19 παράγραφος 7, όπως διαμορφώθηκε κατά τη συζήτηση ενώπιον της Επιτροπής Μορφωτικών Υποθέσεων, διαγράφεται η φράση «εκτός του Οργανισμού» από το τέλος του εδαφίου α.
       
      Στο άρθρο 20 τίθεται ως τίτλος «Παροχές σε διακρινόμενους αθλητές».
      
      Στο άρθρο 21 τίθεται ως τίτλος «Θέματα δευτεροβάθμιας εκπαίδευσης».
      											»)
      ΠΡΟΕΔΡΟΣ (Άννα Μπενάκη - Ψαρούδα): Οι νομοτεχνικές διορθώσεις αυτές θα διανεμηθούν και στους συναδέλφους.
      Θέλω επίσης να σας γνωστοποιήσω ότι κατά τη συζήτηση του νομοσχεδίου αυτού ο Γενικός Γραμματέας της Κοινοβουλευτικής Ομάδας του ΠΑΣΟΚ ορίζει ως Κοινοβουλευτικό Εκπρόσωπο την κ. Συλβάνα Ράπτη. Επίσης, ο Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπο για τη συζήτηση του νομοσχεδίου το συνάδελφο κ. Χουρμουζιάδη. Και, τέλος, ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή το Βουλευτή κ. Ιωάννη Δραγασάκη.
      Το λόγο έχει ο εισηγητής της Νέας Δημοκρατίας κ. Φίλιππος Τσαλίδης.
      ΦΙΛΙΠΠΟΣ ΤΣΑΛΙΔΗΣ: Κυρία Πρόεδρε, σας ευχαριστώ πολύ.
      Κύριε Υπουργέ, κυρίες και κύριοι συνάδελφοι, πραγματικά σήμερα ως εισηγητής του συγκεκριμένου νομοσχεδίου αισθάνομαι ιδιαίτερα ευτυχής και αισθάνομαι ιδιαίτερα ευτυχής, διότι η Κυβέρνησή μας, το Υπουργείο Εθνικής Παιδείας και Θρησκευμάτων φέρνει στη Βουλή ένα νομοσχέδιο, με το οποίο καταργείται το ΔΙΚΑΤΣΑ και συστήνεται ένας νέος οργανισμός στη θέση του, που φέρει την επωνυμία «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης».
      Καταργούμε, λοιπόν, σήμερα, κυρίες και κύριοι συνάδελφοι, το ΔΙΚΑΤΣΑ, το ΔΙΚΑΤΣΑ, που στη συνείδηση του ελληνικού λαού είναι ταυτισμένο με τη διαφθορά, με την αδιαφάνεια, με τις διαβλητές και χρονοβόρες διαδικασίες, αλλά –θα μου επιτρέψετε να πω- και με τον παράνομο πλουτισμό πολλών εξ αυτών που ενεπλάκησαν με τον έναν ή με τον άλλο τρόπο στη διαδικασία αναγνώρισης τίτλων σπουδών της αλλοδαπής.
      Εκτός όμως από όλα αυτά που προανέφερα, θα πρέπει να σας πω, κυρίες και κύριοι συνάδελφοι, ότι το ΔΙΚΑΤΣΑ απέτυχε και στον κοινωνικό του ρόλο, αφού χιλιάδες νέοι άνθρωποι, οι οποίοι αποφοίτησαν από διάφορα πανεπιστήμια του εξωτερικού και γύρισαν στην πατρίδα τους, προκειμένου να προσφέρουν τις υπηρεσίες τους σε διάφορους τομείς του παραγωγικού ιστού της χώρας, ταλαιπωρήθηκαν και σε αρκετές περιπτώσεις ευτελίστηκαν κιόλας, με αποτέλεσμα να καθυστερήσουν την ένταξή τους στην παραγωγική διαδικασία και η χώρα μας να στερηθεί, αλλά και να μην μπορέσει να αξιοποιήσει ένα πολύτιμο μέρος του ανθρώπινου κεφαλαίου της.
      Οφείλω, βέβαια, στο σημείο αυτό να κάνω μια επισήμανση, ότι το τελευταίο χρονικό διάστημα, το τελευταίο έτος, τόσο ο Πρόεδρος του ΔΙΚΑΤΣΑ όσο και το Διοικητικό του Συμβούλιο κατέβαλαν σημαντικές προσπάθειες, προκειμένου και να εκσυγχρονίσουν την υπηρεσία και να επιταχύνουν το χρόνο έκδοσης των πράξεων αναγνώρισης, αλλά και να προσπαθήσουν, στο βαθμό που θα μπορούσαν, να εξασφαλίσουν τη διαφάνεια των διαδικασιών και με αυτόν τον τρόπο και την τρωθείσα αξιοπιστία του θεσμού.
      Παρ’ όλα αυτά, όμως, υπήρχαν προβλήματα τα οποία δεν μπόρεσαν να ξεπεράσουν. Τα προβλήματα αυτά συνίστανται, τόσο στην έλλειψη ειδικευμένου προσωπικού, όσο και στο υπάρχον νομικό πλαίσιο λειτουργίας του ΔΙΚΑΤΣΑ, που πραγματικά και τα δύο αποτελούσαν τροχοπέδη για τις βελτιώσεις αυτές, καθώς και για την επίλυση των συσσωρευμένων προβλημάτων. 
      Η κατάθεση, όμως, του νομοσχεδίου αυτού, καθώς και η ψήφισή του από τη Βουλή θα είναι καθοριστική για την οριστική πλέον επίλυση όλων αυτών των προβλημάτων. 
      Το παρόν νομοσχέδιο είναι προϊόν διαλόγου με τα κόμματα, τα πανεπιστήμια και τα ΤΕΙ, τα επιμελητήρια και τους συλλόγους. Είναι ένα νομοσχέδιο το οποίο θεραπεύει υπαρκτές αδυναμίες και ανταποκρίνεται στις σοβαρές κοινωνικές απαιτήσεις. 
      Με το νομοσχέδιο αυτό πραγματοποιείται μια σειρά από ριζικές αλλαγές στο σύστημα ακαδημαϊκών αναγνωρίσεων, οι κυριότερες των οποίων είναι: 
      Καταργείται το ΔΙΚΑΤΣΑ, καθώς και η δημόσια υπηρεσία με τίτλο ΙΤΕ, Ινστιτούτο Τεχνολογικής Εκπαίδευσης, και με τη νέα δομή του φορέα που δημιουργούμε σήμερα, αλλά και με τον τρόπο λειτουργίας του, επιτυγχάνεται η ταχύτατη διεκπεραίωση των υποθέσεων με αδιάβλητο και διαφανή τρόπο.
      Ο νεοϊδρυόμενος οργανισμός έχει ως αποστολή να καλύψει όλα τα είδη αναγνώρισης που απαιτούνται σήμερα, όπως είναι η αναγνώριση τίτλων προπτυχιακών και μεταπτυχιακών αλλά επίσης και άλλων ειδικών διαδικασιών εκπαίδευσης, όπως είναι το Ανοικτό Πανεπιστήμιο, η εκπαίδευση εξ αποστάσεως, τα εξωτερικά και τα σύνθετα πτυχία και με αυτόν τον τρόπον εκσυγχρονίζεται το σύστημα αναγνώρισης ακαδημαϊκών τίτλων κατά το κοινοτικό πρότυπο.
      Το παρόν νομοσχέδιο προβλέπει με ακρίβεια τις προϋποθέσεις υπό τις οποίες χορηγείται η αναγνώριση της ισοτιμίας (π.χ. διάρκεια σπουδών, όροι προαγωγής και φοίτησης, το εκπαιδευτικό ίδρυμα που απονέμει τον τίτλο κλπ.), καθώς επίσης και τα είδη αναγνώρισης (ισοτιμία, ισοτιμία και αντιστοιχία), αλλά και τα στάδια αναγνώρισης, όπως παραδείγματος χάρη σε περίπτωση ομοιότητας με παλαιές υποθέσεις η αίτηση για αναγνώριση εισάγεται κατευθείαν στον πρόεδρο, οι υπόλοιπες υποθέσεις εξετάζονται από τις εκτελεστικές επιτροπές και ελάχιστες πλέον παραπέμπονται στο διοικητικό συμβούλιο του νεοϊδρυόμενου οργανισμού. 
      Όλα αυτά συμβάλλουν στην επιτάχυνση, αλλά και στον εξορθολογισμό των ακαδημαϊκών αναγνωρίσεων. Και κάτι το οποίο γίνεται για πρώτη φορά: όλες οι σχετικές αποφάσεις δημοσιοποιούνται, εξασφαλίζοντας έτσι την πλήρη διαφάνεια του νέου οργανισμού.
      Ποιες είναι οι καινοτομίες  του νομοσχεδίου: 
      Η ενίσχυση του τμήματος ενημέρωσης του οργανισμού. Τι επιτυγχάνουμε με αυτόν τον τρόπο; Επιτυγχάνουμε την έγκαιρη, αλλά και έγκυρη ενημέρωση των ενδιαφερομένων για τα ιδρύματα και τα προγράμματα σπουδών ανώτατης εκπαίδευσης στην αλλοδαπή, καθώς και για τις διαδικασίες αναγνώρισης των τίτλων. 
      Για πρώτη φορά στη χώρα μας ένας θεσμός, όπως είναι αυτός ο νεοϊδρυόμενος, υπόκειται σε αξιολόγηση, τόσο εσωτερική όσο και εξωτερική, με μοναδικό σκοπό βέβαια να διασφαλίσει και να βελτιώσει, όπου χρειάζεται, την ποιότητα των παρεχόμενων υπηρεσιών του. 
      Θέτει σαφή κριτήρια για τον προσδιορισμό της έννοιας του ομοταγούς εκπαιδευτικού ιδρύματος, όπως τα κριτήρια αυτά έχουν διαμορφωθεί από τη νομολογία και απηχούν και τις νεότερες τάσεις στον τομέα της αναγνώρισης των ακαδημαϊκών τίτλων σε ευρωπαϊκό επίπεδο.
      Εκσυγχρονίζεται το δίκαιο των ακαδημαϊκών αναγνωρίσεων και προσαρμόζεται στις απαιτήσεις της Ευρωπαϊκής Ένωσης. Παράλληλα όμως με την κατάργηση του ΙΤΕ και τη δημιουργία δύο τμημάτων ενοποιείται το δίκαιο των ακαδημαϊκών αναγνωρίσεων στην Ελλάδα με το συντονισμό και την ενιαία πρακτική αναγνώρισης και για τις δύο κατηγορίες της ανώτατης εκπαίδευσης, δηλαδή του πανεπιστημιακού και του τεχνολογικού τομέα.
      Επίσης ιδιαίτερα σημαντική, κατά την άποψή μας, είναι η πρόβλεψη της δυνατότητας του Οργανισμού να διενεργεί σε συνεργασία με πανεπιστημιακά ιδρύματα ειδικές γραπτές εξετάσεις για την αξιολόγηση των ενδιαφερομένων στα συμπληρωματικά μαθήματα, για την αναγνώριση της ισοτιμίας και αντιστοιχίας.
      Επιπλέον -θα μου επιτρέψετε να πω ότι και αυτό είναι πολύ σημαντικό- ορίζονται μέσα στο νομοσχέδιο αυτό και οι ειδικότερες αρχές βάσει των οποίων διεξάγονται οι εξετάσεις αυτές, όπως είναι η εξεταστέα ύλη, που πρέπει να σημειώσουμε ότι ανακοινώνεται και δημόσια, αλλά και το επιστημονικό επίπεδο των εξετάσεων, που πρέπει να είναι αντίστοιχο με εκείνο των πτυχιακών εξετάσεων των εκπαιδευτικών ιδρυμάτων της ημεδαπής. Έτσι βεβαίως με τόσο σαφή κριτήρια δεν υπάρχουν περιπτώσεις αυθαιρεσίας.  
      Επιπλέον εισάγονται δύο διαδικασίες αναγνώρισης, πλήρως διακριτές μεταξύ τους, εκείνη της αναγνώρισης της ισοτιμίας και εκείνη της ισοτιμίας με αντιστοιχία. Τίθενται συγκεκριμένα χρονικά όρια, εξήντα ημέρες όταν ζητείται αναγνώριση ισοτιμίας και ενενήντα ημέρες όταν ζητείται ισοτιμία και αντιστοιχία, από τη στιγμή βέβαια που θα ολοκληρωθεί ο φάκελος του υποψηφίου. 
      Ένα άλλο σημαντικό στοιχείο του νομοσχεδίου αυτού είναι ότι λαμβάνεται ειδική πρόνοια ώστε να μην αναγνωρίζονται άμεσα προγράμματα τριετούς εκπαίδευσης της αλλοδαπής, κυρίως όταν για τον αντίστοιχο κλάδο σπουδών στην Ελλάδα η διάρκεια σπουδών είναι τέσσερα ή πέντε χρόνια.
      Στις ειδικές περιπτώσεις όμως των εντατικών προγραμμάτων τριετούς διάρκειας της αλλοδαπής είναι δυνατόν να χορηγείται ισοτιμία χωρίς παράλληλη συνεκτίμηση του μεταπτυχιακού διπλώματος, υπό την προϋπόθεση ότι τα ιδρύματα της αλλοδαπής πληρούν συγκεκριμένα ποιοτικά και ποσοτικά κριτήρια, όπως είναι οι πιστωτικές μονάδες του προγράμματος σπουδών και η αξιολόγηση του ιδρύματος της αλλοδαπής από αναγνωρισμένους φορείς ανώτατης εκπαίδευσης της χώρας του.
      Δημιουργείται κλάδος ειδικών εισηγητών με σύμβαση ιδιωτικού δικαίου αορίστου χρόνου, οι οποίοι έχουν αυξημένα προσόντα, μεταπτυχιακούς τίτλους, σε αντίθεση με το ισχύον καθεστώς, όπου οι εισηγητές ήταν και είναι μη ειδικευμένο προσωπικό και αποσπασμένοι καθηγητές της δευτεροβάθμιας εκπαίδευσης. Η συνεργασία των ειδικών αυτών συνεργατών με μέλη ΔΕΠ των πανεπιστημίων ή με μέλη του επιστημονικού προσωπικού των ΤΕΙ παρέχει μεγαλύτερη ασφάλεια για την ορθότητα των λαμβανομένων αποφάσεων αλλά και την επιτάχυνση των διαδικασιών.
      Μία άλλη πολύ σημαντική, κατά την άποψή μας, καινοτομία του νομοσχεδίου είναι η καθιέρωση Ειδικής Επιτροπής Επανεξέτασης, έργο της οποίας είναι η επανεξέταση των αποφάσεων του φορέα. Στην επιτροπή αυτή δεν θα μετέχουν πρόσωπα που εξέτασαν αρχικά το θέμα και αυτή η επιτροπή θα εισηγείται προς το διοικητικό συμβούλιο, προς ένα από τα τμήματα ή την ολομέλεια, δηλαδή προς ένα όργανο ευρείας σύνθεσης, το οποίο τελικά και θα αποφασίζει. Με τον τρόπο αυτόν παρέχονται οι αναγκαίες εγγυήσεις για την ορθή, την ανεπηρέαστη αλλά και ταχεία περαίωση των εκκρεμών υποθέσεων. 
      Επίσης προβλέπεται και το αναγκαίο διοικητικό προσωπικό που θα στελεχώσει τις τρεις διευθύνσεις καθώς και τα δύο αυτοτελή γραφεία του οργανισμού. 
      Τελειώνοντας θα ήθελα να τονίσω κάτι που -κατά την άποψή μου- είναι πάρα πολύ σημαντικό, ότι για πρώτη φορά από τότε που ιδρύθηκε το ΔΙΚΑΤΣΑ για το διορισμό του προέδρου του οργανισμού θα απαιτείται και η προηγούμενη σύμφωνη γνώμη της Επιτροπής Μορφωτικών Υποθέσεων της Βουλής, γεγονός που καταδεικνύει όχι μόνο σεβασμό στους θεσμούς αλλά και πολιτική τόλμη.
      Για τους λόγους αυτούς, καθώς επίσης και για το ότι η πολιτική ηγεσία του Υπουργείου Παιδείας έκανε δεκτές σχεδόν όλες τις βελτιωτικές προτάσεις που έγιναν κατά τη συζήτηση του νομοσχεδίου στην Επιτροπή Μορφωτικών Υποθέσεων, θεωρώ ότι είναι χρέος μου να τη συγχαρώ. Για όλους αυτούς τους λόγους που εξέθεσα θα ψηφίσω θετικά επί της αρχής το παρόν νομοσχέδιο και καλώ και όλα τα κόμματα της Αντιπολίτευσης, μια που πραγματικά μετά από τη γόνιμη και δημιουργική συζήτηση που έγινε στην επιτροπή έγιναν δεκτές όλες οι προτάσεις, να ψηφίσουν και αυτά θετικά. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ. 
      Καλείται στο Βήμα ο εισηγητής του ΠΑΣΟΚ, ο συνάδελφος κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κυρία Πρόεδρε.
      Κύριοι συνάδελφοι, ο Κωνσταντίνος Τσουκαλάς στη μνημειώδη μελέτη του με τίτλο «Εξάρτηση και αναπαραγωγή: Ο κοινωνικός ρόλος των εκπαιδευτικών μηχανισμών στην Ελλάδα», μελέτη που αναφέρεται στο ελληνικό εκπαιδευτικό σύστημα, αναδεικνύει για την περίοδο από τη συγκρότηση του ελληνικού κράτους μέχρι και την εποχή της Μικρασιατικής Καταστροφής, με μια τεκμηριωμένη αναδρομή στις πηγές, ένα φαινόμενο που εύστοχα το αποκαλεί «μορφωσιολατρεία». Το ιδεολόγημα αυτό συγκεφαλαιώνεται σε μια στάση που καταλήγει στην ανάλωση ακόμη και του πιο ταπεινού εισοδήματος του Έλληνα, προκειμένου να εξασφαλιστεί η εκπαιδευτική ανέλιξη των παιδιών του. Τηρουμένων των αναλογιών, αυτή η μαζική επένδυση στην εκπαίδευση από μέρους των Νεοελλήνων συνεχίζεται αμείωτη μέχρι σήμερα και προσλαμβάνει διαστάσεις μεταφυσικής προσδοκίας ακόμη και για σπουδές που με τα μέτρα της αγοράς παρέχουν τίτλους που δεν εξασφαλίζουν άμεσα επαγγελματική αποκατάσταση στην αγορά.
      Αν λοιπόν κάποτε η μορφωτική σκευή ενός ατόμου συνδέονταν με την κοινωνική καταξίωσή του και κατ’ επέκταση με τη διασφάλιση μιας τουλάχιστον ανεκτής διαβίωσης, στη σημερινή εποχή που η απόκτηση ενός διπλώματος έπαψε να αποτελεί πρόκριμα επαγγελματικής αποκατάστασης η μέχρι εμμονής προσήλωση στο σχήμα των εκπαιδευτικά προσοντούχων οδήγησε, ανάμεσα στα άλλα, και στο ρεύμα της μεγαλύτερης μετανάστευσης νέων για την απόκτηση ενός εκπαιδευτικού τίτλου.
      Καλούμαστε λοιπόν σήμερα να διαχειριστούμε τις ιδιαιτερότητες αυτού του φαινομένου, της μορφωσιολατρείας, να θεραπεύσουμε τις παρενέργειες που δημιουργούνται εξαιτίας αυτής της κατάστασης και να εκτοπίσουμε τους πειρασμούς και τις πρακτικές που χαρακτήρισαν το φορέα ο οποίος καταργείται με το συζητούμενο νομοσχέδιο. Αναφέρομαι βέβαια στους πειρασμούς και τις πρακτικές που χαρακτήρισαν στις πιο κακές στιγμές του το ΔΙΚΑΤΣΑ. 
      Θεωρώ ότι η αναποτελεσματικότητα, η αδιαφάνεια και η διαφθορά που χαρακτήρισαν τον καταργούμενο φορέα αποτελούν όνειδος για την ελληνική κοινωνία και δικαιολογούν το χαρακτηρισμό που επιφυλάξαμε γι’ αυτόν κατά τη διάρκεια της συζήτησης στην Επιτροπή Μορφωτικών Υποθέσεων. Μιλήσαμε για το «εν πολλαίς αμαρτίαις περιπεσόν ίδρυμα» κατ’ αντιστοιχία του στίχου  της Εβδομάδας των Παθών: «Η εν πολλαίς αμαρτίαις περιπεσούσα γυνή». 
      Ο Πρόεδρος του ΠΑΣΟΚ, ο Γιώργος Παπανδρέου, μιλώντας από αυτό το Βήμα στις 8 Νοεμβρίου του 2004, στην εκτός ημερήσιας διάταξης συζήτηση για την παιδεία, τόνισε ότι: «Θέλουμε μια Ελλάδα όχι απλώς ισχυρή, αλλά θέλουμε τον Έλληνα πολίτη ισότιμο στον κόσμο. Και για να το κάνουμε αυτό πρέπει να επενδύσουμε στην παιδεία, στον άνθρωπο, στη γνώση». Τόνισε πως «ο πολίτης θα πρέπει να έχει τη γνώση, την παιδεία, τα εφόδια, ώστε να μπορεί να κάνει τις σωστές επιλογές στη ζωή του, για να είναι αυτή η γνώση θεματοφύλακας των δημοκρατικών μας αξιών και των ελευθεριών». Και στη συνέχεια, αναφερόμενος στις συνθήκες που επικρατούν στο ευρωπαϊκό και στο διεθνές επίπεδο για τη μόρφωση, υπογράμμισε: «Η κινητικότητα στην παιδεία είναι κάτι που πρέπει να επιδιώκεται. Κινητικότητα σημαίνει ότι μπορώ να επιλέγω κάτι, να ξεκινήσω από το ένα πανεπιστήμιο και να πάω στο άλλο, να ξεκινήσω από ένα τμήμα και να πάω σ’ ένα διαφορετικό, να ξεκινήσω σε μια χώρα τις σπουδές μου και να πάω να τις συνεχίσω σε μια άλλη, για να έχω τον πλούτο τον ακαδημαϊκό, τη δυνατότητα να έχω ελεύθερες επιλογές».
      Στην ίδια ομιλία στη Βουλή ο Πρόεδρος του ΠΑΣΟΚ είχε αναφερθεί στη συναινετική διάθεση της Αξιωματικής Αντιπολίτευσης να συζητήσουμε για τα θέματα της παιδείας μας, για την ποιότητα στην παιδεία μας, για την ευρωπαϊκή μας παρουσία στο εκπαιδευτικό γίγνεσθαι. Έθεσε βέβαια σαν απαραίτητη και λογική προϋπόθεση την ύπαρξη προτάσεων από πλευράς Κυβέρνησης, από πλευράς του Υπουργείου Παιδείας.
      Προχθές, στις 5 Μαρτίου, κλείνοντας το Συνέδριο του ΠΑΣΟΚ, περιγράφοντας την πρόταση του ΠΑΣΟΚ για το μέλλον, για μια νέα κοινωνική συμφωνία, με έμφαση τόνισε πως δημοκρατική ανατροπή στη χώρα μας σημαίνει δημοκρατική αναγέννηση στο χώρο της παιδείας, στο χώρο της έρευνας, της τεχνολογίας, γιατί η παιδεία είναι η επένδυση στον άνθρωπο, είναι ο στρατηγικός μοχλός για το όραμά μας.
      Σ’ αυτό το πλαίσιο λοιπόν και με αυτό το πνεύμα το ΠΑΣΟΚ προσέρχεται στη σημερινή συζήτηση του νομοσχεδίου, με το οποίο καταργείται το ΔΙΚΑΤΣΑ και ιδρύεται ο Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης. 
      Οφείλω να ενημερώσω την Ολομέλεια ότι στην Επιτροπή Μορφωτικών Υποθέσεων έγινε ένας ουσιαστικός διάλογος, στον οποίο όλες οι πλευρές προσέγγισαν το θέμα με πλήρη επίγνωση της μεγάλης πρόκλησης, της πρόκλησης να αντιμετωπιστεί, πρώτον, θεσμικά με τον καλύτερο τρόπο η διαδικασία αναγνώρισης των ακαδημαϊκών τίτλων χωρίς παρενέργειες και, δεύτερον, να οργανωθεί με πληρότητα η πληροφόρηση των νέων και των οικογενειών τους για τα ζητήματα των σπουδών στην Ελλάδα και στο εξωτερικό.
      Επισημαίνω βέβαια ότι το νομοσχέδιο που συζητούμε σήμερα στη Βουλή είναι σε κρίσιμα σημεία διαφορετικό από το αρχικό νομοσχέδιο που είχε δοθεί στη δημοσιότητα στις αρχές Νοεμβρίου 2004. Το σημερινό νομοσχέδιο είναι απαλλαγμένο από διατάξεις που προκάλεσαν έντονες αντιδράσεις στην πανεπιστημιακή κοινότητα και σε επιστημονικούς φορείς, σε επιμελητήρια, σε επιστημονικές ενώσεις και φορείς. 
      Είχε τότε καταγγελθεί ότι εκείνες οι διατάξεις άνοιγαν παράθυρο για την αναγνώριση πτυχίων από τα Κέντρα Ελευθέρων Σπουδών. Μετά από συσκέψεις, διάλογο, συζητήσεις του Υπουργείου με τους φορείς, αυτές οι διατάξεις έχουν απαλειφθεί, δεν υπάρχουν διατάξεις που να δημιουργούν πρόβλημα προς την κατεύθυνση εκείνη.
      Κρίσιμα στοιχεία του νομοσχεδίου για ένα φορέα στον οποίο κρίνεται η φερεγγυότητα του συστήματός μας θεωρούμε ότι είναι η διαφάνεια, η αποτελεσματικότητα και η αξιοπιστία. Είναι αρχές με τις οποίες πρέπει να λειτουργήσει ο ΔΟΑΤΑΠ σεβόμενος την προσπάθεια των νέων για μόρφωση, καθώς και την αγωνία και το μόχθο των οικογενειών τους για την οικονομική και την ηθική στήριξη όλα τα χρόνια αυτής της προσπάθειας.
      Σε αυτήν την κατεύθυνση επιμείναμε στην επιτροπή ότι για την κατοχύρωση των διαδικασιών σε αυτόν τον οργανισμό επιβάλλεται σε όλους τους τομείς της δραστηριότητας η δημοσιότητα. Πιστεύουμε ότι η δημοσιότητα είναι αυτή η οποία οχυρώνει τον οργανισμό και διασφαλίζει την αμεροληψία στις περιπτώσεις του άρθρου 3 παράγραφος ζ’ και η’, όπου ορίζονται τα αναγνωρισμένα και ομοταγή ιδρύματα του εξωτερικού, στην περίπτωση των εξαιρέσεων του άρθρου 4 παράγραφος 2 σχετικά με τα προγράμματα της αλλοδαπής τριετούς διάρκειας που τόση συζήτηση προκάλεσε και όπου υπήρχε θέμα δημοσιότητας ταυτόχρονα και ποιότητας, στην περίπτωση του άρθρου 11 που αναφέρεται στις πανομοιότυπες περιπτώσεις αναγνώρισης πτυχίων που έχουν ήδη εξεταστεί, στην περίπτωση του άρθρου 12 που αφορά την εξαίρεση από τη διαδικασία για αποφοίτους ιατρικών σχολών, εφόσον πρόκειται για πτυχιούχους ιδρυμάτων διεθνούς κύρους.
      Κυρία Πρόεδρε, θα πρέπει να αναγνωρίσω ότι κατά τη διάρκεια των συζητήσεων στην επιτροπή το Υπουργείο και ιδιαίτερα ο παριστάμενος Υφυπουργός, ο κ. Ταλιαδούρος, έκανε δεκτές κρίσιμες παρατηρήσεις τόσο του ΠΑΣΟΚ όσο και των Βουλευτών των άλλων κομμάτων της Αντιπολίτευσης βελτιώνοντας το συζητούμενο νομοθέτημα.
      Επίσης, πρέπει να υπογραμμίσουμε ότι η ηγεσία του Υπουργείου αξιοποίησε –και τούτο είναι φανερό- στον καλύτερο βαθμό και την εμπειρία του επιτυχημένου τελευταίου προέδρου του ΔΙΚΑΤΣΑ, του καθηγητή κ. Λεοντάρη και τούτο θεωρούμε ότι ήταν πράξη σοφίας.
      
      
      Δεν πρέπει να παραλείψουμε να επισημάνουμε τις θετικές διατάξεις που αφορούν, πρώτον, το ξεχωριστό τμήμα για αναγνώριση πτυχίων από τα ΤΕΙ, την αξιολόγηση του οργανισμού –προβλέπεται διπλή αξιολόγηση του οργανισμού τόσο από το δικό του οργανισμό, αλλά και ανά τριετία από εξωτερικό φορέα- και φυσικά ιδιαίτερα θα πρέπει να τονιστούν οι διατάξεις που αφορούν την επανεξέταση αιτημάτων αναγνώρισης που έχουν απορριφθεί. Υπάρχουν βέβαια σημεία στα οποία πιστεύω ότι το νομοσχέδιο  επιδέχεται περαιτέρω βελτιώσεις. Το κρίσιμο για τον ΔΟΑΤΑΠ είναι να δημιουργήσει στην ελληνική κοινωνία τη βεβαιότητα της διαφάνειας, της αξιοπιστίας, της αποτελεσματικότητας. Και για να εδραιωθεί αυτή η πεποίθηση επιβάλλεται να μην υπάρχουν υπόνοιες κυβερνητικών παρεμβάσεων στη λειτουργία του οργανισμού, κυβερνητικών επιλογών με κομματικά κριτήρια όπως στις περιπτώσεις των μελών του διοικητικού συμβουλίου. 
      Καταθέσαμε σχετική πρόταση στην επιτροπή. Ο κύριος Υφυπουργός βελτίωσε την αρχική διάταξη και περιμένουμε στη συζήτηση επί των άρθρων την τελική διατύπωση  που πιστεύουμε ότι θα χαρακτηρίζεται από σεβασμό στην ακαδημαϊκή κοινότητα και θα στοχεύει στη διαφάνεια, όπως προείπα, του ΔΟΑΤΑΠ. Είναι σημαντικό για την απαλλαγή από τις κακοδαιμονίες του παρελθόντος να διαμορφωθεί στην ελληνική κοινωνία ένα κλίμα που θα προδιαθέτει από την αρχή την ελληνική κοινή γνώμη να αποδεχθεί τη σύσταση ενός οργανισμού που θα είναι θεμελιωμένος σε αντικειμενικά κριτήρια σε επιστημονική αξιολόγηση και θα είναι απαλλαγμένος από κομματικές λογικές και επιλογές. 
      Οι όροι λειτουργίας του νεοσύστατου φορέα πρέπει να διέπονται από αρχές της αποδεκτής διεθνώς επιστημονικής πρακτικής στην απονομή τίτλων χωρίς να υποκύπτουν ενδιάθετα στο πνεύμα της εμπορευματοποίησης των εκπαιδευτικών υπηρεσιών με υποβάθμιση των κριτηρίων οργανωτικής σύστασης, στελέχωσης του εκπαιδευτικού δυναμικού, σύνταξης και εφαρμογής προγραμμάτων σπουδών. Και βέβαια να τηρηθεί απαρέγκλιτα το θεσμικό πλαίσιο το οποίο ψηφίζουμε. 
      Κυρία Πρόεδρε, θα μου επιτραπεί κλείνοντας να τονίσω ότι το κλίμα που επικράτησε στη συζήτηση του νομοσχεδίου αυτού βρίσκεται σε αναντιστοιχία με άλλες πρακτικές του Υπουργείου Παιδείας. Δεν διαπιστώνουμε ίδια διάθεση από πλευράς του Υπουργείου Παιδείας στα θέματα του εθνικού διαλόγου, στον οποίο το ΠΑΣΟΚ πιστεύει και γι’ αυτό συμμετέχει ουσιαστικά εξαρχής. Η Κυβέρνηση απεναντίας καταγγέλλεται ότι επιχειρεί να χρησιμοποιήσει τον εθνικό διάλογο για την παιδεία ως άλλοθι επιβολής και νομιμοποίησης προειλημμένων αποφάσεων. Θεωρούμε ότι δεν είναι καθόλου τυχαίο το γεγονός πως όλοι οι φορείς των εκπαιδευτικών έχουν αποχωρήσει από τον εθνικό διάλογο ούτε είναι τυχαίο το αφοριστικό ύφος των χθεσινών δηλώσεων της κυρίας Υπουργού στη συνέντευξή της στην εφημερίδα «ΤΑ ΝΕΑ».
      Δεν είναι επίσης δυνατό να παραβλέψει κανείς σήμερα την κατάσταση που επικρατεί σήμερα στα πανεπιστήμια και τα ΤΕΙ της χώρας, όπου η υποχρηματοδότηση έχει προκαλέσει τεράστια προβλήματα και έχει ακυρώσει στην πράξη βασικές λειτουργίες των ιδρυμάτων. ‘Ετσι βρισκόμαστε μπροστά στο εξής οξύμωρο σχήμα: στο Εθνικό Κοινοβούλιο συζητούμε το νομοσχέδιο για την άρτια αξιολόγηση και αναγνώριση πτυχίων αλλοδαπών ανωτάτων ιδρυμάτων, ενώ η Κυβέρνηση με την πρακτική της υποχρηματοδότησης αφ’ ενός βρίσκεται σε πλήρη διάσταση από τις προεκλογικές της υποσχέσεις, αφ’ ετέρου οδηγεί τα ελληνικά ανώτατα ιδρύματα σε ουσιαστική υποβάθμιση. 
      Κυρία Πρόεδρε, επειδή θα δοθεί η δυνατότητα να αναφερθούμε αναλυτικά επί των άρθρων στην επόμενη συζήτηση, σας δηλώνω ότι το ΠΑΣΟΚ υπερψηφίζει το νομοσχέδιο επί της αρχής θεωρώντας ότι βρίσκεται στη σωστή κατεύθυνση. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα):  Το λόγο έχει ο συνάδελφος εισηγητής του Κομμουνιστικού Κόμματος κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κυρία Πρόεδρε.
      Είναι αλήθεια ότι πάντοτε, όταν ένα νομοσχέδιο έρχεται στην Ολομέλεια, αισθάνομαι μία αμηχανία για το τι μπορεί κανείς να πει ύστερα από μία συζήτηση –και μάλιστα διεξοδική- όπως ήταν αυτή που έγινε στην επιτροπή. Απλώς πρέπει να επαναλάβει αυτά που είπε και στην επιτροπή, να αλλάξει τις λέξεις, να αλλάξει τη δομή του λόγου ή να βρει καινούργια επιχειρήματα; 
      Γι’ αυτό διάβασα πολύ προσεκτικά το νομοσχέδιο κι άλλες φορές και τελικά κατέληξα στην εξής διαπίστωση, κυρία Πρόεδρε: Ότι δεχθήκαμε όλοι ότι τελικά υπάρχει η ανάγκη της αναγνώρισης. Αυτό το θεωρήσαμε ως μία ανάγκη εκ των ων ουκ άνευ, που λένε οι καθαρευουσιάνοι. Ναι, υπάρχει η ανάγκη της αναγνώρισης.
      Κάναμε, λοιπόν, κάποιες σκέψεις πάνω σ’ αυτόν τον όρο, ο οποίος τελικά δεν είναι ένας γραφειοκρατικός όρος, κύριε Υπουργέ. Δεν αποκαλύπτει μία σειρά διαδικασιών, μία σειρά τεχνοκρατικών ρυθμίσεων, αλλά στην ουσία όλη αυτή η ανάγκη της αναγνώρισης συνιστά έναν άκρως πολιτικό όρο και μάλιστα σε ορισμένες διατυπώσεις του με πολύ έντονο ταξικό περιεχόμενο. Γι’ αυτό οι αντιρρήσεις που θα μπορούσε να έχει κανείς –όπως τις έχουμε εμείς- είναι άκρως πολιτικές. Δηλαδή, διαφωνούμε με την πολιτική ουσία, ας το πω  έτσι, της αναγνώρισης. 
      Βέβαια η αναγνώριση κάποια στιγμή μετατρέπεται σε συγκεκριμένη διαδικασία, η οποία στηρίζεται σε συγκεκριμένες ρυθμίσεις, σε θεσμικά όργανα, τα οποία λειτουργούν και θα λειτουργήσουν με βάση αυτό το νόμο. Και η αναγνώριση, για να διεκπεραιωθεί ως διαδικασία, θεμελιώνεται σε δύο στοιχεία: Στην ισοτιμία και στην ισοτιμία με αντιστοιχία. 
      Αυτά ακριβώς τα στοιχεία συνιστούν δύο συγκεκριμένες γλωσσολογικές κατηγορίες. Έτσι όμως, όπως χρησιμοποιούνται από το νομοσχέδιο και θα χρησιμοποιηθούν από το νόμο αφήνουν ή αποκαλύπτουν έμμεσα κάποιες παραδοχές πολύ συγκεκριμένες και μάλιστα πολύ ουσιαστικές. 
      Πρώτη παραδοχή. Γίνεται μία κατηγοριοποίηση των πανεπιστημίων και των τεχνολογικών ιδρυμάτων. Θεωρείται σαν δεδομένη αυτή η κατηγοριοποίηση. Εκεί μέσα σ’ αυτήν την κατηγοριοποίηση μπορεί να ζητήσει κανείς αυτό που χαρακτήρισα ως ταξικότητα, γιατί είναι σίγουρο –δεν το αρνείται κανείς- ότι όλοι οι νέοι που θέλουν να σπουδάσουν δεν έχουν τη δυνατότητα, με βάση τα οικονομικά τους δεδομένα, να ακολουθήσουν σπουδές σε πανεπιστήμια τα οποία κρίνονται και μάλιστα με έναν ασαφή τρόπο ως σημαντικά ή ως πανεπιστήμια φήμης. Εκεί ακριβώς, κατά την άποψή μου, υπεισέρχεται η ταξικότητα αυτής της κατηγοριοποίησης. 
      Μία άλλη έμμεση ομολογία που κάνει αυτή η ανάγκη της αναγνώρισης, είναι η ομολογία της εμπορευματοποίησης των τίτλων. Αυτή η οργάνωση της άμυνας για την εισβολή ακαδημαϊκών τίτλων, οι οποίοι ενδεχομένως να έχουν κατακτηθεί από τα υποκείμενα των τίτλων –δηλαδή, τους νέους επιστήμονες- με τρόπους όχι νόμιμους αλλά με πληρωμή. Μάλιστα τον τελευταίο καιρό βλέπουμε διαφημίσεις για τρόπους απόκτησης πτυχίων με καταβολή κάποιων χρηματικών ποσών. 
      Κυρία 	Πρόεδρε, κάτι άλλο που προκύπτει από αυτήν την ανάγκη της αναγνώρισης –όπως δεχτήκαμε ότι είναι μία ανάγκη- είναι αυτή η άρνηση της οικουμενικότητας της γνώσης, σε μία εποχή μάλιστα που έχουμε θεοποιήσει σχεδόν τον όρο «κοινωνία της γνώσης», άρα γνώση στην οποία όλοι συμμετέχουμε ισότιμα, δημοκρατικά. 
      Όταν, λοιπόν, ερχόμαστε και λέμε για καλά πανεπιστήμια ή για κακά πανεπιστήμια, άξια και μη άξια, φήμης και μη φήμης, σημαίνει τελικά ότι δεχόμαστε –έμμεσα, έστω- ότι πραγματικά η γνώση, όπως παράγεται, προσφέρεται και κατανέμεται, τελικά δεν υπόκειται σε όλη την ανθρωπότητα κάτω από τις ίδιες συνθήκες. 
      Το τελευταίο που ήθελα να πω είναι ότι ενδεχομένως η αναγνώριση ανάγκης αναγνώρισης προκύπτει από την ανάγκη να μην επιτραπεί η επαγγελματική αξιοποίηση πτυχίων, τα οποία δεν έχουν αποκτηθεί με ένα νόμιμο τρόπο. Μα, ήδη αναφέρθηκα σε περιπτώσεις που είναι δυνατόν τελικά να αποκτήσει κανείς ένα πτυχίο πληρώνοντας και μάλιστα από πανεπιστήμια τα οποία δεν υπόκεινται στη διαδικασία ή στην περιπέτεια της ισοτιμίας με αντιστοιχία, όπως τελικά θα είναι υποχρεωμένα να υποστούν την περιπέτεια αυτήν, αυτήν τη διαδικασία τα πανεπιστήμια τα οποία βρίσκονται έξω από την Ενωμένη Ευρώπη. 
      Εκτός, όμως, από αυτό που αποτελεί τελικά και το σκοπό του νομοσχεδίου που είναι η αναγνώριση, κυρίες και κύριοι συνάδελφοι, υπάρχουν και μερικές αρχές. Γι’ αυτό, θα έλεγα ότι η συζήτηση δεν είναι επί της αρχής, αλλά είναι επί των αρχών. Αυτό το νομοσχέδιο, δηλαδή, αφήνει σχεδόν σε όλα του τα άρθρα να προκύψει και μία ιδιαίτερη ή συγκεκριμένη αρχή ή, εν πάση περιπτώσει, άποψη, αν δεν θέλουμε να χρησιμοποιήσουμε τη λέξη «αρχή».
      Η πρώτη αρχή, η πρώτη παραδοχή, η πρώτη άποψη είναι ότι τελικά αυτό που έφταιξε στο ΔΙΚΑΤΣΑ και έπρεπε να καταργηθεί, ήταν η δομή του, γιατί φέρνουμε στη θέση του ΔΙΚΑΤΣΑ το ΔΟΑΤΑΠ, έναν άλλο οργανισμό που λίγο έως πολύ θυμίζει την έκφραση –επιτρέψτε μου να την χρησιμοποιήσω- «ο βασιλεύς απέθανε, ζήτω ο βασιλεύς», ενώ τελικά –και όπως κάνει την προσπάθεια αυτήν να το αποδείξει το νομοσχέδιο- αυτό που φταίει ή αυτό που έφταιξε ήταν ουσιαστικά ο τρόπος με τον οποίο λειτουργούσε. Δεν ήταν δηλαδή τα όργανα, δεν ήταν τελικά οι επιτροπές –οι εκτελεστικές ή μη- τα διοικητικά συμβούλια ή τα τμήματα, αλλά ήταν ο τρόπος με τον οποίο όλα αυτά τα δομικά στοιχεία του ΔΙΚΑΤΣΑ λειτουργούσαν και τελικά κατέληγαν σε όλον αυτόν τον πακτωλό –συγγνώμη για τη λέξη «πακτωλό»- της διαφθοράς. 
      Κυρία Πρόεδρε, ο ΔΟΑΤΑΠ είναι –επιτρέψτε μου να χρησιμοποιήσω την έκφραση- ένα δαιδαλώδες κατασκεύασμα. Είναι ο πρόεδρος, οι αντιπρόεδροι, η ολομέλεια, τα τμήματα, οι εκτελεστικές επιτροπές, οι ειδικοί εισηγητές, οι ακαδημαϊκοί σύμβουλοι, η επιτροπή επανεξέτασης. Και ξέρετε, εάν δείτε μέσα στο νομοσχέδιο, μερικές από αυτές τις επιτροπές ή από αυτά τα στοιχεία που συγκροτούν τη δομή του ΔΟΑΤΑΠ, φαίνεται ότι κάποια στιγμή, ενώ έχουν μία αρμοδιότητα, την ίδια στιγμή δεν την έχουν. 
      Ας πούμε, δεν μπορώ να καταλάβω εκείνο που λέει ότι είναι δυνατόν η εκτελεστική επιτροπή να ορίζει τα μαθήματα, αλλά δεν έχει την αρμοδιότητα να ορίζει τα εξεταστέα μαθήματα. Επομένως το να ορίσω απλώς τα μαθήματα και να μην έχω την αρμοδιότητα να ορίσω την εξεταστέα ύλη, σημαίνει ότι η αρμοδιότητα που είχα φαλκιδεύεται ή καταργείται εντελώς. 
      Μια άλλη αρχή είναι αυτή τελικά, η οποία σαφώς διακρίνει τα ευρωπαϊκά πανεπιστήμια ή της Ενωμένης Ευρώπης και αυτά τα οποία είναι εκτός αυτής. Όπως είχα τονίσει και στην επιτροπή, αυτό το πράγμα αυτόχρημα δημιουργεί προβλήματα. Γιατί είναι δυνατόν μαθήματα, επιστήμες, συστήματα επιστημών που διδάσκονται σε ξένα πανεπιστήμια, σε πανεπιστήμια εκτός της Ευρώπης να μην έχουν αντίστοιχα. Είδα στις τροποποιήσεις που μας διανεμήθηκαν ότι συμβουλεύει –αν είναι δυνατόν-  το διοικητικό συμβούλιο, δεν θυμούμαι ποιος, τον Υπουργό Εθνικής Παιδείας για την εισαγωγή νέων τμημάτων στα πανεπιστήμια, ίσως πραγματικά για να είναι δυνατό όλες αυτές οι διαδικασίες της αναγνώρισης, ιδιαίτερα οι ισοτιμίες με αντιστοιχία, να γίνουν. 
      Είχα αναφερθεί στην επιστήμη της Μουσειολογίας. Στην Ελλάδα δεν διδάσκεται, όπως και σε κανένα από τα πανεπιστήμια της Ευρώπης η Γεωλογική Μικρομορφολογία, η Παλαιοανθρωπολογία, η Ταφονομία που είναι ένας νέος επιστημονικός κλάδος της Αρχαιολογίας. Διδάσκεται σε αμερικανικά πανεπιστήμια. Επομένως υπάρχει αμέσως το ενδεχόμενο ο ΔΟΑΤΑΠ να μην μπορεί να διατυπώσει την άποψή του, όσον αφορά την ισοτιμία με αντιστοιχία σε τέτοιες περιπτώσεις. 
      Μια άλλη αρχή, κύριε Υπουργέ, που κυριαρχεί πραγματικά μέσα στο νομοσχέδιο είναι, θα την ονόμαζα έστω πρόχειρα για την οικονομία της συζήτησης, η έννοια της δυνητικότητας. Δηλαδή υπάρχει κατάχρηση του όρου ή αν θέλετε της έκφρασης «είναι δυνατόν». Θα πω ένα παράδειγμα. Τα μαθήματα μπορεί να είναι έξι, αλλά μπορεί να είναι και δέκα. Οι εξετάσεις μπορεί να γίνονται με τον τρόπο των πολλαπλών ερωτήσεων, μπορεί η διόρθωση να γίνεται και με ηλεκτρονικό τρόπο. Και σας λέω αμέσως ότι αυτή η δυνητικότητα δημιουργεί το ενδεχόμενο της ερμηνείας. Δηλαδή μπορεί το Μάιο να γίνουν εξετάσεις με το σύστημα των πολλαπλών ερωτήσεων και αφού μπορεί να μη γίνουν και μ’ αυτό, το Δεκέμβριο να μη γίνουν. Άρα δημιουργείται αμέσως η κατάσταση της ανισότητας ή αν θέλετε ακόμα και της αδικίας. Υπάρχει αυτή η έννοια του μπορεί, του δύναται, του δυνατόν σε κατάχρηση μέσα σε όλο το νομοσχέδιο. 
      Λέμε να αποφύγουμε τις γραφειοκρατικές διαδικασίες, οι οποίες είναι δυνατόν τελικά να είναι αιτίες της καθυστέρησης. Και, όμως, υπάρχουν. Χαρακτηριστικά στην παράγραφο 2 του άρθρου 11 υπάρχουν οι εξής ενέργειες: Ο πρόεδρος αναθέτει στον ειδικό εισηγητή, ο ειδικός εισηγητής εισηγείται, είναι δυνατόν όμως η εισήγησή του να μη γίνει δεκτή από τον πρόεδρο, ο οποίος πρόεδρος αφού διαφωνεί, εισάγει την υπόθεση το τμήμα. Είναι δυνατόν, όμως, στο τμήμα να μην υπάρχει ομοφωνία. Τότε παραπέμπεται αλλού. Βλέπετε ότι όλες αυτές οι διαδικασίες θέλουν χρόνο. 
      Και μιας και μιλώ για το χρόνο και μιας και ήταν πραγματικά μία από τις αρρώστιες του ΔΙΚΑΤΣΑ, κύριε Υπουργέ, θα πω ότι ο χρόνος ως αρνητικό στοιχείο, ως αρνητικός παράγων, υπάρχει και μάλιστα μερικές φορές διατυπώνεται με πολύ ασαφή τρόπο. 
      Στο άρθρο που λέει ότι τα πανεπιστήμια είναι υποχρεωμένα να δέχονται σε εύλογο χρόνο, θα ρωτήσω, ποιος καθορίζει ποιο είναι το εύλογο του χρόνου; ΄Η στην περίπτωση της επανεξέτασης λέτε: «Αποφαίνεται το ταχύτερο δυνατόν». Η εμπειρία μου από τα πανεπιστήμια λέει ότι η εισήγηση για την εκλογή ενός καθηγητή ή για τη συζήτηση μιας διατριβής πρέπει να γίνεται σε όσο το δυνατό γρήγορο χρόνο. Δεν βαριέστε. Ενώ προβλέπεται σαράντα μέρες ή ένας μήνας, πάμε στο εξάμηνο για να κατατεθεί μια εισήγηση. 
      Τελείωσα και σας ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε συνάδελφε. 
      Το λόγο έχει ο ειδικός αγορητής του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, συζητούμε σήμερα ένα θέμα, το οποίο έχει ταλαιπωρήσει την ελληνική κοινωνία πάρα πολύ. Συζητούμε ένα θέμα από το οποίο έχουν βγει άνθρωποι με μειωμένη την αξιοπρέπειά τους. Επιστήμονες από τα καλύτερα πανεπιστήμια του κόσμου ευτελίζονταν επί μήνες στους διαδρόμους του ΔΙΚΑΤΣΑ, για να αναγνωρισθεί το πτυχίο τους. Υπάρχουν γονείς, οι οποίοι κλήθηκαν να πληρώσουν, να λαδώσουν κατά τα κοινώς λεγόμενα, για να μπορέσει να αναγνωρισθεί στο παιδί τους ο τίτλος του. 
      Γι’ αυτόν το λόγο, πριν περάσουμε στη συζήτηση του νέου νόμου, όπως είπα και στην επιτροπή, πρέπει με κάποιον τρόπο να εκφρασθεί μία συγγνώμη προς όλον αυτόν τον κόσμο που ταλαιπωρήθηκε αυτά τα χρόνια. Βέβαια, θα μου πείτε –και είναι σωστό- ότι η καλύτερη συγγνώμη είναι να μπορέσουμε να βρούμε τις αιτίες αυτής της παθογένειας που υπήρξε και να μπορέσουμε να είμαστε σίγουροι ότι αυτές οι αιτίες αντιμετωπίζονται.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Κύριε Πρόεδρε, πριν προχωρήσω, θα ήθελα με την άδειά σας να θέσω ένα ερώτημα προς την Κυβέρνηση, διότι με αφορά. Έχω καταθέσει μία τροπολογία που είναι εμπρόθεσμη και αφορά το θέμα του διαχειριστικού ελέγχου της εκκλησίας. Εάν, κύριε Υπουργέ, πρόκειται να συζητηθεί η τροπολογία, τότε εντάξει. Αν για οποιονδήποτε λόγο η Κυβέρνηση θα αρνηθεί τη συζήτησή της, εγώ θα ήθελα να αφιερώσω λίγα λεπτά από το χρόνο μου, για να πω δύο λόγια. Μπορείτε να με ενημερώσετε; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα το δούμε στην πορεία.
      ΙΩΑΝΝΗΣ ΔΡΑΓΑΣΑΚΗΣ: Επειδή το θέμα είναι λεπτό, επειδή ήδη συζητήθηκε με αφορμή ερωτήσεις στην Ολομέλεια, επειδή ακούσθηκαν ονόματα…
      ΠΡΟΕΔΡΕΥΩΝ (Σωτήρης Χατζηγάκης): Κύριε Δραγασάκη, θα σας απαντήσει. Εσείς προχωρήστε στην εισήγησή σας.
      ΙΩΑΝΝΗΣ ΔΡΑΓΑΣΑΚΗΣ: Ωραία. 
      Σε ό,τι αφορά τις αιτίες της παθογένειας του ΔΙΚΑΤΣΑ και ό,τι υπήρξε περί το ΔΙΚΑΤΣΑ, θα ήθελα να πω ότι δεν μπορούμε να αρνηθούμε πως ενδεχομένως ο οργανισμός, όπως είχε στηθεί, και η λειτουργία του συνέβαλλαν στην ύπαρξη του προβλήματος, αλλά οπωσδήποτε δύσκολα μπορεί να πιστέψει κανείς ότι οι αιτίες περιορίζονται μόνο σε ό,τι συνέβαινε εντός του ΔΙΚΑΤΣΑ. 
      Κατά τη γνώμη μας, σημαντικός χώρος ευθυνών είναι το ευρύτερο πλαίσιο που διέπει τη λειτουργία του εκπαιδευτικού μας συστήματος. Ακριβώς επειδή είναι διπλό το πρόβλημα, εμείς αντιμετωπίσαμε αυτό το νομοσχέδιο με τρόπο κατ’ αρχήν συγκεκριμένο, διότι μας ενδιαφέρει να δούμε εάν κάτι μπορεί να βελτιωθεί και να γίνει, έστω, αυτή η βελτίωση.
      Κατά τη συζήτηση στην επιτροπή, κάναμε ορισμένες συγκεκριμένες προτάσεις: Πρώτον, ο πρόεδρος του οργανισμού να επιλέγεται μετά από σύμφωνη γνώμη της Επιτροπής Μορφωτικών Υποθέσεων της Βουλής. Δεν είναι πανάκεια, αλλά η εμπειρία μας και από άλλες τέτοιες ρυθμίσεις έχει δείξει ότι μπορεί να αποτελέσει δικλίδα ασφαλείας, κυρίως υπό την έννοια ότι υπάρχει μία δημοσιότητα και με αυτήν την έννοια υπάρχει μία διαφάνεια και ένας έλεγχος. Εάν η επιτροπή της Βουλής λειτουργεί υπεύθυνα και σωστά, μπορεί και να στηρίξει τις σωστές πρωτοβουλίες ενός προέδρου και να ελέγξει και να προλάβει καταστάσεις.
      Δεύτερον, επειδή όλοι συμφωνούμε και ξέρουμε ότι οι χρονοβόρες διαδικασίες ήταν μάστιγα στη μέχρι τώρα λειτουργία του ΔΙΚΑΤΣΑ, θεωρώντας θετικό το ότι ο νόμος βάζει τώρα κάποια όρια εξήντα ή ενενήντα ημερών, ζητήσαμε να υπάρξουν ποινές στην περίπτωση που οι ημερομηνίες δεν τηρούνται, διότι και σε άλλους νόμους υπάρχουν ημερομηνίες, αλλά δεν τηρούνται και επειδή εδώ δεν μπορεί κανείς να πει «ε, όποιος αδικείται ας πάει στα δικαστήρια». Υπάρχει εύλογος φόβος, πέρα από τη δαπάνη και την ταλαιπωρία, για το πού θα τρέχει ο άλλος στα δικαστήρια.
      Ο Υπουργός μάς είπε ότι υπάρχει ήδη νόμος, ο οποίος καλύπτει αυτό το θέμα, αλλά εμείς διατηρούμε την επιφύλαξή μας.
      Θα θέλαμε μία πιο σαφή ρύθμιση ότι αν σε εξήντα μέρες ο φάκελος δεν κλείσει, υπάρχουν συνέπειες. 
      	Τρίτον: Ζητήσαμε να κλείσουν τα «παράθυρα» που υπάρχουν για τριετείς σπουδές για κατ’ εξαίρεση προγράμματα. Αναγνωρίζουμε ότι η κατάσταση είναι σύνθετη και μπορεί να υπάρξει περίπτωση όπου θα πρέπει να ληφθούν υπ’ όψιν οι ιδιαιτερότητες. Εδώ όμως, ή μπορούν να περιγραφούν με ακρίβεια αυτές οι ιδιαιτερότητες ή μπορεί από πριν να γίνει ένας κατάλογος ονομαστικά ότι τα τάδε προγράμματα προτείνεται να αναγνωρίζονται παρ’ όλο που δεν πληρούν τις τυπικές ή άλλες προϋποθέσεις, διαφορετικά η ασαφής διατύπωση δημιουργεί και εν όψει αυτού του προηγούμενου που είχαμε ερωτήματα και εύλογες καχυποψίες. 
      	Ζητήσαμε επίσης να εναρμονιστεί η ελληνική νομοθεσία με τις οδηγίες της Ευρωπαϊκής Ένωσης που αφορούν τα επαγγέλματα υγείας και τα επαγγελματικά προσόντα και να υπάρξει ιδιαίτερα για τους φοιτητές ιατρικής και οδοντιατρικής σύστημα αδιάβλητων εξετάσεων. 
      	Πρέπει να αναγνωρίσουμε ότι η Κυβέρνηση ήλθε στην επιτροπή με διάθεση να ακούσει και το σημειώνω αυτό, διότι δεν είναι σύνηθες το φαινόμενο. Σημειώνουμε επίσης ότι ορισμένες προτάσεις τις έκανε δεκτές. Θεωρούμε θετικό το ότι ο πρόεδρος του νέου οργανισμού θα περνάει, θα επιλέγεται μετά τη σύμφωνη γνώμη της επιτροπής. Θεωρούμε θετικό το ότι θα εκδίδεται ετήσια απολογισμός του ΔΙΚΑΤΣΑ, του ΔΟΑΤΑΠ, όπως θα λέγεται τώρα, ο οποίος θα κατατίθεται στη Βουλή. 
      Όλα αυτά τα θεωρούμε σημαντικά, όχι διότι από μόνα τους θα λύσουν το πρόβλημα, αλλά επειδή θα δίνουν τη δυνατότητα σε όλους εμάς και στην κοινωνία ευρύτερα για άμεση αντίδραση στην περίπτωση που αναπαράγονται τα γνωστά προβλήματα.
      	Όμως, παραμένουν και αρνητικά. Πρώτον, θεωρούμε ότι παραμένει ασάφεια στο άρθρο 4, παράγραφος 2, που αφορά τις τριετείς σπουδές, τα κατ’ εξαίρεση προγράμματα. Δεύτερον, θεωρούμε ότι είναι αρνητική η διάκριση που γίνεται σε πανεπιστήμια χωρών της Ευρωπαϊκής Ένωσης και χωρών που δεν ανήκουν στην Ευρωπαϊκή Ένωση και αιτιολογήσαμε την αντίθεσή μας στη διάκριση αυτή με το γεγονός πριν απ’ όλα ότι η Ευρωπαϊκή Ένωση δεν έχει κάποια κοινή πολιτική, κάποια κοινά συστήματα, για να πούμε ότι συμφωνούμε, άρα δεχόμαστε αυτά τα κοινά συστήματα και τις κοινές πολιτικές. Δεύτερον, θα υπάρξουν και παράλογες καταστάσεις. Δηλαδή, ένας απόφοιτος του πολυτεχνείου της Ζυρίχης είναι κατώτερος από έναν απόφοιτο ενός πανεπιστημίου της Λιθουανίας; 
      	Ορισμένοι θεωρούν δευτέρας κατηγορίας τα πανεπιστήμια της Βουλγαρίας και της Ρουμανίας τώρα. Το 2007 που η Βουλγαρία και η Ρουμανία αναμένεται να μπουν στην Ευρωπαϊκή Ένωση, αυτόματα θα είναι καλά τα πανεπιστήμιά τους; 
      	Εδώ, λοιπόν, υπάρχουν πολλές αντιφάσεις. Ενθαρρύνεται ένα αρνητικό φαινόμενο, ενθαρρύνεται ένας ρατσισμός που είναι αρνητικός και πρέπει να τον αντιμετωπίσουμε και είναι και άδικος και για χώρες και για μαθητές. Στη Βουλγαρία σπούδασες; Δεύτερης ποιότητας σπουδές. Γιατί; Δεν είναι σωστό αυτό. Υπάρχουν παντού καλά πανεπιστήμια και κακά, υπάρχουν παντού καλές λειτουργίες, καλοί καθηγητές, καλοί φοιτητές. Θα τα βρούμε μπροστά μας, λοιπόν, όλα αυτά, γι’ αυτό τα επισημαίνουμε.
      	Από τι θα εξαρτηθεί κατά την άποψή μας η επιτυχία ή η τύχη –να το πω καλύτερα- του νέου φορέα, του νέου οργανισμού, του ΔΟΑΤΑΠ; Πρώτον, από τον τρόπο λειτουργίας του νέου οργανισμού και από τον τρόπο εφαρμογής και του νόμου. Όπως ήδη αναφέρθηκε, υπάρχουν πολλά άρθρα, υπάρχουν ρυθμίσεις που εξαρτώνται πάρα πολύ από τον τρόπο με τον οποίο θα εφαρμοστούν. 
      	Ο δεύτερος παράγοντας είναι η ανταπόκριση του εκπαιδευτικού μας συστήματος στις ανάγκες της εποχής μας. Υπάρχει ένα έλλειμμα στο εκπαιδευτικό μας σύστημα σ’ ό,τι αφορά νέες ειδικότητες. Αν, λοιπόν, το εκπαιδευτικό μας σύστημα δεν προσαρμόζεται στο μέτρο του δυνατού σε νέες ανάγκες και σε νέες ειδικότητες που εμφανίζονται, πάντα θα υπάρχει ένα πρόβλημα αναγνώρισης με ασάφειες κλπ. 
      Έχουμε το χώρο των Καλών Τεχνών, του Κινηματογράφου, του Θεάτρου και άλλους χώρους, όπου είναι πολύ ισχνή η ύπαρξη σχετικών, ας το πω έτσι, σχολών ειδικοτήτων. Είναι ο τομέας της Πληροφορικής. Ο συνάδελφος Χουρμουζιάδης αναφέρθηκε στην Αρχαιολογία. Μπορεί κανείς να πει πάρα πολλούς τομείς. 
      Έχω υπ’ όψιν μου περίπτωση ανθρώπου ο οποίος είχε την «κακή» τύχη να σπουδάσει σε πολύ καλό πανεπιστήμιο του εξωτερικού μια ειδικότητα που λέγεται μηχανικός-οικονομολόγος. Το ΤΕΕ δεν τον θεωρεί μηχανικό. Το Οικονομικό Επιμελητήριο δεν τον θεωρεί οικονομολόγο. Και το ΔΙΚΑΤΣΑ προφανώς δυσκολευόταν να δει που θα τον εντάξει. 
      Επομένως η διεύρυνση των ευκαιριών, ο εκσυγχρονισμός του συστήματος, η δυνατότητα των πανεπιστημίων να καλύπτουν νέες ανάγκες, είναι βασικός παράγοντας επιτυχίας αυτού του θεσμού. 
      Τρίτον, η εκκαθάριση του τοπίου από γκρίζες ζώνες. Δεν είναι δυνατόν, κυρίες και κύριοι συνάδελφοι, να δίνονται άδειες για τη λειτουργία Κέντρων Ελευθέρων Σπουδών ή να δίνονται άδειες για τη λειτουργία άλλων εκπαιδευτικών ιδρυμάτων ως κέντρα ελευθέρων σπουδών. Να παράγεται ένα απόθεμα σπουδαστών πτυχιούχων που από πριν προεξοφλείται ότι δεν έχουν καμιά τύχη. 
      Εδώ δεν μπορούμε να πούμε ότι φταίνε οι ίδιοι. Πρέπει να υπάρξουν ρυθμίσεις, διέξοδοι. Εμείς δεν θέτουμε θέμα ισοτιμίας αλλά θέτουμε θέμα κατάργησης εκείνων των φορέων που παράγουν ένα απόθεμα, όπως είπα, πτυχιούχων, που το ίδιο το σύστημα δεν τους επιτρέπει να έχουν καμιά τύχη. 
      Χρειάζονται λοιπόν εδώ τολμηρές αποφάσεις, μέσα από διάλογο βεβαίως. Αλλά πρέπει να μπει ένα τέρμα σε αυτόν τον ανορθολογισμό. 
      Αναφέρθηκε στην επιτροπή παράδειγμα ανθρώπου ο οποίος έχει τελειώσει, πρώτο πτυχίο το «DEREE», master σε πανεπιστήμιο του εξωτερικού, διδακτορικό σε άλλο πανεπιστήμιο του εξωτερικού και τυπικά αυτό στην Ελλάδα θεωρείται απόφοιτος λυκείου. Τίποτε άλλο δεν αναγνωρίζεται. 
      Θέλω να πω δηλαδή ότι κύρια φροντίδα μας πρέπει να είναι να κατοχυρώσουμε τα επαγγελματικά δικαιώματα του Έλληνα ή της Ελληνίδας φοιτήτριας που έδωσε τις εξετάσεις, τέλειωσε τις σπουδές του και είχε μια κανονική πορεία. Πρέπει ταυτόχρονα όμως να μας προβληματίσει τι διέξοδοι θα δοθούν χωρίς να παραβιάζεται το σύστημα ή τι δεύτερες ή τρίτες ευκαιρίες θα δοθούν σε όλον αυτόν τον κόσμο ο οποίος έχει δημιουργήσει αυτό το απόθεμα. 
      Η τέταρτη προϋπόθεση νομίζουμε ότι είναι η λειτουργία του δεύτερου σκοπού, που κατά το νομοσχέδιο θα έχει ο υπό δημιουργία φορέας. 
      Ο πρώτος σκοπός είναι οι αναγνωρίσεις. Ο δεύτερος σκοπός είναι η ενημέρωση. Υπό μια έννοια μπορούμε να πούμε ότι ο δεύτερος σκοπός είναι και σημαντικότερος. Και θα πρέπει εδώ η ενημέρωση αυτή κατ’ αρχήν να αποκτήσει όλο το τεχνοκρατικό της υπόβαθρο, δηλαδή να μπορεί κανείς να πατάει ένα κουμπί και να βλέπει: Το «χι» πανεπιστήμιο αναγνωρίζεται ή δεν αναγνωρίζεται; Να πάει κάποιος να σπουδάσει εκεί ή να το αποφύγει από πριν; Εμείς μάλιστα θα προτείναμε εδώ στο Υπουργείο, σε συνεργασία με την ΟΛΜΕ και άλλους φορείς της παιδείας, να υπάρξει και ένας διάλογος ενημέρωσης των γονέων, των φοιτητών ότι αυτό είναι το πλαίσιο, αυτά είναι τα δεδομένα, λάβετέ τα υπ’ όψιν σας στο σχεδιασμό, στα σχέδια που θα κάνετε για τη ζωή ή για τις σπουδές σας κλπ. 
      Κατόπιν αυτών προκύπτει το εξής θέμα. Το αποτέλεσμα της εφαρμογής του νόμου εξαρτάται από πολλούς ευρύτερους παράγοντες πέρα απ’ αυτόν καθαυτόν το νόμο. Και γι’ αυτό εμείς, αναγνωρίζοντας τις βελτιώσεις που έχουν επέλθει στο αρχικό νομοσχέδιο, θα καταψηφίσουμε το νομοσχέδιο επί της αρχής και θα ψηφίσουμε εκείνα τα άρθρα τα οποία θεωρούμε ότι συμβάλλουν σε ένα πιο αξιόπιστο και διαφανές σύστημα. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε, κυρίες και κύριοι συνάδελφοι, στον κατάλογο των ομιλητών. 
      Το λόγο έχει ο συνάδελφος κ.  Γεώργιος Βασιλείου.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, επ’ ευκαιρία της γιορτής της «Ημέρας της Γυναίκας», δράττομαι της ευκαιρίας να τονίσω ότι ποτέ άλλοτε δεν κατέστη αναγκαία η καθιέρωση ημέρας για τη γυναίκα, η οποία κατάφερε να κερδίσει και  να κατοχυρώσει τα δίκαιά της, την ισότητα, την καταπολέμηση διακρίσεων μέσα από συνεχείς αγώνες. 
      Η σημειολογία της ημέρας αυτής, ιδίως σήμερα, μέσα από την παγκοσμιοποίηση, την απρόσωπη σκληρή και ισοπεδωτική κοινωνία μας, πρέπει να μας προβληματίσει όλους. 
      Κυρίες και κύριοι συνάδελφοι, καλούμαστε να κρίνουμε σήμερα ένα σχέδιο νόμου στο οποίο καθρεφτίζεται ένα μείζον κοινωνικό ζήτημα που απασχολεί κάθε ελληνική οικογένεια. Είναι αδιαμφισβήτητη αλήθεια ότι η μεταπολεμική ελληνική πραγματικότητα ώθησε την ελληνική οικογένεια στο να σπουδάσουν τα παιδιά τους, ανεξάρτητα από το κόστος και την αποτελεσματικότητα.
      Το όνειρο αυτό γέννησε πολλούς φοιτητές να σπουδάζουν στο εξωτερικό και να αποκτούν πτυχία, τα οποία όμως έπρεπε να αναγνωριστούν στην Ελλάδα. Η προσπάθεια αυτή, αν όχι με Γολγοθά, θα μπορούσε κάλλιστα να χαρακτηριστεί από όλους αυτούς που προσέφυγαν στο ΔΙΚΑΤΣΑ με δυο λέξεις: «Απαράδεκτη κατάσταση». 
      Η λεπτομερής αναφορά στον τρόπο λειτουργίας και στα απότοκα του φορέα αυτού, νομίζω ότι περιττεύει, καθώς είναι γνωστή ακόμη και εκτός ελληνικών συνόρων. Κοινή συνεπώς ήταν η θέση ότι το σύστημα αυτό πάσχει και ότι χρειάζονται αλλαγές τόσο θεσμικές όσο και ουσιαστικές. Αυτό άλλωστε εκφράστηκε και από την εποικοδομητική συζήτηση, θα έλεγα, που έγινε επί του νομοσχεδίου τόσο μέσα από τον κοινωνικό διάλογο που προηγήθηκε όσο και μέσα από την αρμόδια επιτροπή της Βουλής. Κατέθεσαν προτάσεις όλοι οι αρμόδιοι φορείς και αποτελεί γνήσια έκφραση της πραγματικής αναγκαιότητας της ελληνικής κοινωνίας. Και είναι προς τιμήν όλων των κομμάτων που συμφώνησαν σ’ αυτό. 
      Οφείλω, όμως, να σημειώσω ότι όταν η κυρία Υπουργός Εθνικής Παιδείας και Θρησκευμάτων τόνισε τα προβλήματα αυτά και έλαβε τη γενναία απόφαση, απόφαση με μεγάλο πολιτικό κόστος, το οποίο, όμως, και αψήφησε, προκειμένου να γίνουν ριζικές μεταρρυθμίσεις, κατηγορήθηκε έντονα και από μερίδα των Μέσων Μαζικής Ενημέρωσης μάλιστα έγινε προσπάθεια παραπληροφόρησης, με σκοπό να προκαλέσουν κοινωνική ανησυχία.
      Ας μην κρυβόμαστε όμως, κυρίες και κύριοι συνάδελφοι. Ένα διοικητικό σύστημα ρύθμισης εννόμων σχέσεων, το οποίο πάσχει συθέμελα και έχει προκαλέσει μόνο προβλήματα και κατηγορίες, δεν βελτιώνεται αν δεν οργανωθεί εκ νέου και από την αρχή. Δηλαδή να οργανωθεί ένα νέο σύστημα διοικητικής λειτουργίας και αρχών που να εκφράζει και να λειτουργεί αποδεδειγμένα με βάση τις αρχές της νομιμότητας, της δικαιοσύνης, της αξιοκρατίας, τη ισότητας και της εύρυθμης λειτουργίας.
      Η Κυβέρνηση για μια ακόμα φορά αποδεικνύει ότι διαθέτει ενεργούς μηχανισμούς, οι οποίοι και αφουγκράζονται τα κοινωνικά μηνύματα και άμεσα έρχονται να βελτιώσουν τα κακώς κείμενα και να διαμορφώσουν ένα νέο πρόσωπο στη Δημόσια Διοίκηση, ένα πρόσωπο το οποίο θα σέβεται τον πολίτη, θα λειτουργεί στα πλαίσια της διαφάνειας με μοναδικά κριτήρια τις αρχές της νομιμότητας, της ισότητας, της αξιοκρατίας και του κοινωνικού κράτους δικαίου. Και ιδίως να μην ταλαιπωρείται ο έρημος πολίτης.
      Όλα τα παραπάνω βέβαια είναι έννοιες άγνωστες με το μέχρι σήμερα σύστημα αναγνώρισης πανεπιστημιακών τίτλων του εξωτερικού. Να, γιατί ο τόπος απαιτεί την εκ νέου σύσταση του κράτους. Να, γιατί ο Κώστας Καραμανλής έχει δίκιο, όταν μιλάει για ανύπαρκτο κράτος, που ταλαιπωρεί και ταλαιπωρείται. Και, να, γιατί είναι κοινωνική συνθήκη το νομοσχέδιο της Κυβέρνησης. Γιατί καλείται να αντιμετωπίσει τη διοικητική λαίλαπα, που χαρακτήριζε το σύστημα αναγνώρισης πανεπιστημιακών τίτλων του εξωτερικού.
      Ο νέος οργανισμός συνιστά ένα σύγχρονο διοικητικό πλαίσιο κανόνων και διαδικασιών, οι οποίες στοχεύουν στην τήρηση της νομιμότητας μέσα από το σύστημα ελέγχου που προβλέπει το σχέδιο νόμου, στην αρχή της ισότητας, της αξιοκρατίας, της διαφάνειας και της εύρυθμης λειτουργίας. 
      Το νομοσχέδιο αυτό πετυχαίνει να οργανώσει έναν ενιαίο φορέα το  ΔΟΑΤΑΠ, το Διεπιστημονικό Οργανισμό Αναγνώρισης Τίτλων Ακαδημαϊκών και Πληροφόρησης. Δηλαδή αναγνώρισης τίτλων τόσο πανεπιστημιακής όσο και τεχνολογικής εκπαίδευσης, τηρώντας βέβαια τα ισχύοντα σημερινά δεδομένα.
      Αιχμή για την τήρηση των παραπάνω αρχών είναι η ρητή πρόβλεψη για συνεχή και ενεργή ενημέρωση του αρχείου του νέου αυτού φορέα, παρακολουθώντας τις εξελίξεις σε ενιαίο ευρωπαϊκό και σε διεθνές επίπεδο και σε συνεργασία βέβαια με αντίστοιχα κέντρα ακαδημαϊκών αναγνωρίσεων και πληροφόρησης. 
      Θεσμικός πυρήνας για τη δίκαιη και εύρυθμη λειτουργία του νέου φορέα είναι η αναγνώριση σε όλο το φάσμα της εκπαίδευσης των ξένων πανεπιστημίων, ως ομοταγών, μέσα από την πρόβλεψη συγκεκριμένων και αυστηρών κριτηρίων, για να αποφεύγονται τα παρατράγουδα του παρελθόντος. Οι αυστηροί όροι χορήγησης ισοτιμίας ή ισοτιμίας με αντιστοιχία  προβλέπονται ρητά και εξειδικεύονται στο σχέδιο νόμου. Λαμβάνονται υπ’ όψιν πραγματικά και αντικειμενικά κριτήρια τόσο ποσοτικά όσο και ποιοτικά. Η διαδικασία της διδασκαλίας και μάθησης, η διάρκεια των σπουδών, οι όροι αξιολόγησης και αποφοίτησης αποτελούν σίγουρα κριτήρια, αλλά και τα θεμέλια για τη δίκαιη και ίση αντιμετώπιση των πολιτών και αποτελούν εχέγγυα διαφάνειας και αδιάβλητης διοικητικής λειτουργίας.
      Περαιτέρω αντιμετωπίζεται αποτελεσματικά ένα φαινόμενο κακοδιοίκησης του παρελθόντος, δηλαδή το ΔΙΚΑΤΣΑ να κατατάσσει ενδιαφερόμενους σε πανεπιστημιακά ιδρύματα της χώρας και αυτά να μη τους δέχονται και τα χρόνια να περνούν, ενώ σε άλλες πολλές περιπτώσεις υπήρξε δικαίωση από το Συμβούλιο της Επικρατείας, αλλά μετά από παρέλευση μεγάλου και πολυτίμου χρόνου.
      Η οργάνωση του νέου φορέα γίνεται ομαλά και προβλέπονται διοικητικά όργανα, τα οποία κατά γενική ομολογία τόσο η συγκρότηση, η σύνθεση, όσο και η λειτουργία τους συμβαδίζουν με τη σύγχρονες αρχές λειτουργίας των διοικητικών οργάνων συλλογικών και ατομικών. Εχέγγυο για την τήρηση της νομιμότητας αποτελεί η συμμετοχή ακαδημαϊκών και πανεπιστημιακών δασκάλων, οι οποίοι και προσδίδουν κύρος και αποτελούν το ύστατο εξασφαλιστικό πλαίσιο για τη δίκαιη και ισότιμη λειτουργία του νέου φορέα.
      Κυρίες και κύριοι συνάδελφοι, ο οργανισμός του νέου φορέα αναγνώρισης τίτλων σπουδών του εξωτερικού, που κατέθεσε για ψήφιση η Κυβέρνηση, έχω την πεποίθηση ότι αποτελεί μια ριζική τομή στο θολό και απροσδιόριστο μέχρι πρότινος καθεστώς. Και αυτό που πρέπει να κατανοήσουμε είναι ότι καθιερώνει ένα καθεστώς διαφάνειας, νομιμότητας, αξιοκρατίας, ισότητας και λειτουργικότητας με γνώμονα την άμεση εξυπηρέτηση του πολίτη. Και, να, γιατί είναι βέβαιη η αποτελεσματικότητά του, γιατί θεμελιώνεται στις αρχές που αποτελούν τη ραχοκοκκαλιά της κυβερνητικής πολιτικής, δηλαδή, το κράτος να υπηρετεί και να βοηθά τον πολίτη.
      Όλα αυτά βέβαια θα έχουμε τη δυνατότητα να τα συζητήσουμε στη συνέχεια εδώ στη Βουλή, αλλά και στη συζήτηση επί των άρθρων. Το Σώμα θα έχει την ευκαιρία να γνωρίσει τη νομοτεχνική αρτιότητα του νομοσχεδίου αλλά και την ουσιαστική του ποιότητα και αποτελεσματικότητα.
      Είναι ανάγκη, κυρίες και κύριοι συνάδελφοι, να επέλθει μια ισορροπία στο ζήτημα της αναγνώρισης των πανεπιστημιακών τίτλων του εξωτερικού από τη χώρα μας. Η αναγκαιότητα αυτή επιτείνεται ακόμη περισσότερο, όταν βρισκόμαστε στο κατώφλι για τη γένεση μιας μεγάλης ευρωπαϊκής οικογένειας και αυτή πρέπει να είναι η προοπτική μας, να φέρουμε την Ελλάδα εκεί που της αξίζει. Αυτό πράττει η Νέα Δημοκρατία και ο κ. Καραμανλής.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, συζητούμε σήμερα για το νέο φορέα αναγνώρισης ακαδημαϊκών τίτλων στα πρώτα γενέθλια της Κυβέρνησης της Νέας Δημοκρατίας. Δεν σκοπεύω από αυτό το Βήμα να κάνω απολογισμό του έργου σας. Είναι ούτως ή άλλως αρνητικός με τρία «α», γιατί ενέχει και αφροσύνη και ασυνέπεια και απραξία. Ούτε θα σταθώ σε απολογισμό στο χώρο του Υπουργείου Παιδείας, το οποίο εισηγείται το νομοσχέδιο. Περιορίζομαι στην επισήμανση ότι υπάρχει γενική αναταραχή στην παιδεία. Θα σταθώ μόνο στο σημερινό πρωτοσέλιδο δημοσίευμα των «ΝΕΩΝ» με τίτλο «Καλύτερα Νέα Δημοκρατία παρά πτυχιούχος». 
      Εμείς συζητούμε για αναγνώριση ακαδημαϊκών τίτλων. Ενώ η πρακτική της Κυβέρνησης στο δημόσιο τομέα είναι η υποβάθμιση και η κατάργηση ουσιαστικά των ανθρώπων με πτυχία από διευθυντικές θέσεις. Για να πάρουν τις θέσεις, χωρίς τίτλους, δικά σας παιδιά. Έχει σημασία αυτό, γιατί συζητάμε για το νέο φορέα αναγνώρισης ακαδημαϊκών τίτλων.
      Δηλαδή, συζητάμε για το σεβασμό στο δικαίωμα που έχουν τα ελληνόπουλα όσον αφορά τη μόρφωση, για το σεβασμό στην αγωνία των γονέων για τη μόρφωση των παιδιών τους. Η πρακτική όμως της Κυβέρνησης δείχνει ότι άλλα «προσόντα» έχουν ουσία όχι η μόρφωση. 
      Ούτως η άλλως η συζήτηση πιστεύω, κύριε Πρόεδρε, για τον ΔΟΑΤΑΠ που αντικαθιστά το ΔΙΚΑΤΣΑ, καθιστά αναγκαίες – και σ’ αυτό θα μείνω στο λίγο χρόνο που έχω – ορισμένες διαπιστώσεις. Οι διαπιστώσεις αυτές έχουν ιδιαίτερη σημασία, γιατί επιτρέπουν ταυτόχρονα μία ορθή αξιολόγηση των ρυθμίσεων, με αναφορά όχι τόσο στο παρελθόν, αλλά κυρίως στις απαιτήσεις του μέλλοντος. 
      Διαπίστωση πρώτη. Το ΔΙΚΑΤΣΑ έχει εξαντλήσει τα όριά του. Από εδώ πηγάζει και η συμφωνία που έχουμε και εμείς. Γι’ αυτό και το Υπουργείο Παιδείας, ο κ. Ευθυμίου συγκεκριμένα στην προηγούμενη κυβέρνηση ΠΑΣΟΚ είχε ετοιμάσει και αν θυμάμαι είχε καταθέσει, σχετικό νομοσχέδιο. Με την υπερφόρτωση που είχε υποστεί το ΔΙΚΑΤΣΑ την τελευταία δεκαετία – είχαν φτάσει στις δεκατρείς χιλιάδες οι αιτήσεις – ουσιαστικά υπήρξαν χρονοβόρες διαδικασίες. Αυτό είχε ως συνέπεια να καταντήσει πληγή για την κοινωνία. Αυτό δεν μπορεί να το αρνηθεί κανείς. Η αλλαγή, ο εκσυγχρονισμός, η προσαρμογή στα νέα δεδομένα ήταν «εκ των ουκ άνευ». Πραγματικά και είμαστε όλοι μάρτυρες –ιδιαίτερα εμείς οι Βουλευτές- ότι το ΔΙΚΑΤΣΑ είχε γίνει συνώνυμο της ταλαιπωρίας και σε ορισμένες περιπτώσεις και της αδιαφάνειας, κυρίως στο χώρο της ιατρικής.
      Υπάρχει ένα ερώτημα: Λύνει το νομοσχέδιο αυτά τα προβλήματα; Ασφαλώς, κάνει σημαντικά βήματα και ιδιαίτερα μετά τις τροποποιήσεις που έγιναν στην επιτροπή με προτάσεις όλων των πτερύγων. 
      Οι αρχές με τις οποίες πρέπει να κινηθούμε είναι σαφείς. Είναι η αποτελεσματικότητα, η ταχύτητα, η αξιοκρατία και το αδιάβλητο. 
      Είναι, όμως, χωρίς προβλήματα οι νέες ρυθμίσεις; Εγώ θα αναδείξω με μορφή ερωτημάτων κάποια ζητήματα. Παραδείγματος χάριν οι αυξημένες αρμοδιότητες του Προέδρου είναι ένα ζήτημα. Βέβαια, μετά την πρόταση και την αποδοχή της πρότασης για να διορίζεται ο πρόεδρος με τη σύμφωνη γνώμη της αρμόδιας Επιτροπής της Βουλής και να λογοδοτεί σε αυτήν, βελτιώνονται τα πράγματα αλλά παραμένει το ζήτημα. 
      Τα συμπληρωματικά μαθήματα – και αναφέρομαι στα άρθρα 3 και 4 παράγραφος 4 –έχουν νόημα σε πολλές περιπτώσεις. Έχει σημασία π.χ. ένας πολιτικός μηχανικός, επειδή εμείς έχουμε σεισμούς στην Ελλάδα, να έχει διδαχθεί σεισμολογία. Πώς θα διασφαλιστεί, όμως, ότι δεν θα γίνουν καταχρήσεις και σε άλλες περιπτώσεις, ώστε να μην πέσουμε πάλι σε γραφειοκρατία και ίσως και σε συναλλαγή; 
      Όσον αφορά το ζήτημα για τα ανοικτά πανεπιστήμια, που το θέτει και η Επιστημονική Επιτροπή της Βουλής. Πώς αντικειμενοποιείται το σύστημα με ορισμένα υποκειμενικά κριτήρια; Ακόμα πώς ορίζονται οι ειδικές περιπτώσεις «εντατικών προγραμμάτων»; Με ποια κριτήρια εννοώ και αναφέρομαι στα τριετούς διάρκειας προγράμματα του άρθρου 4 παράγραφος 2. Επίσης, πώς θα τηρηθούν οι προθεσμίες των εξήντα και ενενήντα ημερών; Και όταν λέω πώς θα τηρηθούν, το λέω γιατί εννοώ ότι δεν μπορεί να είναι αποκλειστικές οι προθεσμίες, γιατί θα καταντήσουν εις βάρος των αποφοίτων. Τι θα γίνει λοιπόν αν δεν τηρούνται οι προθεσμίες; Αυτά σε σχέση με την πρώτη διαπίστωση για το πού είμαστε και πού πρέπει να πάμε. Και το πώς οι νέες ρυθμίσεις δημιουργούν ορισμένα ερωτήματα σε σχέση με την αποδοτική και με διαφάνεια εφαρμογή τους.
      Η δεύτερη διαπίστωσή μου έχει σχέση με το εξής:Η Ελλάδα είναι η μόνη χώρα, ίσως στην Ευρωπαϊκή Ένωση, όπου η κατοχύρωση των επαγγελματικών δικαιωμάτων προϋποθέτει ακαδημαϊκή αναγνώριση. Αυτό είναι ένα γεγονός. Άρα τα θέματα πιστοποίησης των σπουδών είναι μία αδήριτη ανάγκη. Το νομοσχέδιο προβλέπει μία γενική διαδικασία πιστοποίησης με τα άρθρα 4 και 11, με την εξέταση των συμπληρωματικών μαθημάτων. 
      Εδώ τίθενται τα εξής ερωτήματα. Αν αποφασίσει ο νέος φορέας ότι η αναγνώριση χρειάζεται παρακολούθηση εργαστηρίων και το πανεπιστήμιο, το ΤΕΙ δεν συμμορφωθεί, τι κάνει ο απόφοιτος; Υπάρχει ένα κενό. Υπάρχει, θυμίζω, η πρόβλεψη για εξετάσεις και για εργαστήρια. Και τις μεν εξετάσεις μπορεί να τις κάνει ο νέος φορέας. Τι θα γίνει, όμως, με την παρακολούθηση των εργαστηρίων; 
      Θέλω να σταθώ λίγο εδώ στο άρθρο 12 για τους πτυχιούχους ιατρικών και οδοντιατρικών σχολών από χώρες εκτός Ευρωπαϊκής Ένωσης. Τα μεγάλα ζητήματα στο προηγούμενο καθεστώς ήταν σ’ αυτό το χώρο. Ιδιαίτερα με τους αποφοίτους ιατρικών σχολών του εξωτερικού πλην Ευρωπαϊκής Ένωσης. Είναι γνωστές οι ταλαιπωρίες των αποφοίτων. Υπήρχαν μεγάλες καθυστερήσεις. Βλέπαμε γονείς και παιδιά σε απόγνωση. Βλέπαμε νοθείες. Αλλά όχι μόνο νοθείες αλλά και συναλλαγές και πρέπει να το τονίσουμε σε αυτό το Βήμα. Βλέπαμε επίσης και προαποφασισμένες «ποσοστώσεις» από τους καθηγητές της ιατρικής. Καρατομούσαν. Έκαναν εξετάσεις –και το έχω ζήσει και ως Υπουργός Υγείας- και καθόριζαν εκ των προτέρων; «Επτακόσιοι είναι; Θα περάσουν είκοσι, πενήντα…».. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω.
      Χρειάζεται να το δούμε αυτό το θέμα. Θα γίνονται εξετάσεις τώρα, όπως προβλέπει ο νόμος από το νέο φορέα. Υπάρχει, όμως, εδώ σε εκκρεμότητα το θέμα της ύλης. Διάβασα τα πρακτικά της επιτροπής. Δεν είμαι μέλος της Επιτροπής. Έγιναν συζητήσεις και από εσάς, νομίζω, κύριε Υφυπουργέ. Μιλήσατε για βάσεις δεδομένων. Πώς θα γίνει αυτή η βάση δεδομένων; Είναι τόσο απλό; Αν υπεισέλθουν οι ιατρικές σχολές, θα έχουμε πάλι ανάλογα προβλήματα. 
      Και η τρίτη διαπίστωση -και με αυτήν τελειώνω, κύριε Πρόεδρε. Ούτως ή άλλως το νομοσχέδιο είναι μεταβατικό, αφού είναι σε εξέλιξη η διαδικασία θέσπισης κοινά αποδεκτών κριτηρίων και στην Ευρωπαϊκή Ένωση και έτσι στο εγγύς μέλλον θα έχουμε νέα κριτήρια αξιολόγησης πανεπιστημίων. Εδώ τίθεται πια το θέμα της αναβάθμισης των ελληνικών πανεπιστημίων για να μπορέσουν να ανταποκριθούνε στο νέο σύστημα. Ούτως ή άλλως όλα τα σχολειά μας πρέπει να ανταποκριθούν στις προκλήσεις της νέας εποχής. Η παιδεία, η έρευνα, η διά βίου εκπαίδευση είναι κλειδιά, και η επένδυση στη γνώση έχει προτεραιότητα και είναι διαβατήριο για το μέλλον. 
      Πρέπει να εκμεταλλευθείτε, κύριε Υπουργέ, μια γενικότερη συμφωνία που υπάρχει σε αυτό το νομοσχέδιο και να έχετε ευήκοον ους και κατά τη συζήτηση των άρθρων σε ορισμένες πρόσθετες βελτιώσεις του νομοσχεδίου, έτσι ώστε να έχουμε πραγματικά ένα φερέγγυο σύστημα. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα. Ο κ. Στέφανος Μάνος έχει το λόγο. 
      ΣΤΕΦΑΝΟΣ ΜΑΝΟΣ: Κύριε Πρόεδρε, βρίσκω το νομοσχέδιο εξαιρετικά απογοητευτικό. Διαπιστώνω μια επαναλαμβανόμενη τάση της Κυβέρνησης να μπερδεύει την έννοια «καταργώ» με την έννοια «μετονομάζω». «Καταργώ το ΔΙΚΑΤΣΑ» μας λένε, αλλά στην πραγματικότητα δεν καταργείται το ΔΙΚΑΤΣΑ, απλά μετονομάζεται. Ο Υπουργός Υγείας σήμερα καταργεί τα ΠεΣΥΠ, ενώ στην πραγματικότητα απλώς αλλάζει το όνομά τους, με ορισμένες μικροδιαφορές. Καταργήθηκε το ΣΔΟΕ, ενώ στην πραγματικότητα έμεινε και απλώς έχει άλλο όνομα. Δεν το καταλαβαίνω γιατί γίνεται αυτό! 
      Θέλω να συμπληρώσω επίσης ότι αυτό το νομοσχέδιο για μένα είναι απογοητευτικό, διότι στην πραγματικότητα είναι ένα μνημείο κρατισμού. Φανταζόμουν ότι η Νέα Δημοκρατία, ως σχετικώς νέα Κυβέρνηση, θα είχε αρχίσει να αποβάλλει αυτόν τον αφόρητο κρατισμό. Αν κάτι έπρεπε να γίνει, κύριε Πρόεδρε, αυτό θα ήταν να καταργηθεί πράγματι το ΔΙΚΑΤΣΑ. Όχι να μετονομαστεί και να αντικατασταθεί μ’ έναν άλλο βαρύγδουπο οργανισμό, ο οποίος μάλιστα θα έχει περισσότερα πλοκάμια απ’ ό,τι το ΔΙΚΑΤΣΑ και έτσι στο τέλος μάλλον θα είναι πολύ περισσότερο γραφειοκρατικός απ΄ ό,τι ήταν μέχρι σήμερα. 
      Θα μου πείτε: Ωραία, αν καταργηθεί το ΔΙΚΑΤΣΑ πώς θα αντιμετωπιστούν τρία από τα βασικά ζητήματα, τα οποία καλύπτει το ΔΙΚΑΤΣΑ; Δηλαδή τι θα γίνει με την αναγνώριση των ακαδημαϊκών τίτλων, των επαγγελματικών δικαιωμάτων και με το ενδεχόμενο να υπάρχουν πλαστά διπλώματα;
      Σε ό,τι αφορά την αναγνώριση ακαδημαϊκών τίτλων: Κατά τη γνώμη μου αρμόδια είναι τα πανεπιστήμια. Εάν δηλαδή κάποιος έρθει από το εξωτερικό μ’ ένα πτυχίο και θέλει να συνεχίσει να κάνει μία ακαδημαϊκή σταδιοδρομία, αρμόδιο να κρίνει κατά πόσο αυτό το πτυχίο επιτρέπει να γίνει αυτή η περαιτέρω ακαδημαϊκή σταδιοδρομία είναι το πανεπιστήμιο και όχι κάποιος υπάλληλος του ΔΙΚΑΤΣΑ. Τι δουλειά έχει το ΔΙΚΑΤΣΑ με αυτό; Αφήστε που όταν μπλέκουν οι υπάλληλοι με πράγματα που δεν πολυκαταλαβαίνουν, οδηγούμεθα πάντοτε σε διαφθορά, αργά ή γρήγορα. Ακόμα και με τις καλύτερες προϋποθέσεις να ξεκινήσουμε, εκεί θα καταλήξουμε.
      Επαναλαμβάνω, λοιπόν, ότι η αναγνώριση των ακαδημαϊκών τίτλων είναι δουλειά των πανεπιστημίων. Τι δουλειά έχει ο υπάλληλος του ΔΙΚΑΤΣΑ;
      Τώρα σε ό,τι αφορά τα επαγγελματικά δικαιώματα: Η γνώμη μου είναι ότι αυτά θα έπρεπε να τα αναγνωρίζουν οι επαγγελματικές ενώσεις, το Τεχνικό Επιμελητήριο, ο Ιατρικός Σύλλογος, ο Δικηγορικός Σύλλογος. 
      Εάν, κύριοι συνάδελφοι, πάει ένας ιατρός στις Ηνωμένες Πολιτείες να ασκήσει ιατρική, δεν υπάρχει κάποιο ΔΙΚΑΤΣΑ που θα του πει αν μπορεί ή δεν μπορεί να ασκήσει την ιατρική στην Αμερική. Θα τον βάλουν να εργαστεί για δύο, τρεις ημέρες σ’ ένα νοσοκομείο -η «AMERICAN MEDICAL ASSOCIATION»- και στη συνέχεια θα αποφασίσει κατά πόσον μπορεί να ασκήσει αυτό το επάγγελμα στις Ηνωμένες Πολιτείες. Δεν θα την κάνει αυτήν τη δουλειά…
      ΣΩΚΡΑΤΗΣ ΚΟΣΜΙΔΗΣ: Είναι σκληρές οι εξετάσεις στην Αμερική.
      ΣΤΕΦΑΝΟΣ ΜΑΝΟΣ: Σύμφωνοι. Τις εξετάσεις ο ιατρός τις δίνει στο νοσοκομείο επαναλαμβάνω. Και αυτό είναι σωστό και λογικό. Ο υπάλληλος του ΔΙΚΑΤΣΑ θα κρίνει κατά πόσον ιατρός που ήρθε από την Αγγλία, είναι σε θέση να ασκήσει την Ιατρική στην Ελλάδα;
      Σε ό,τι αφορά το τρίτο τμήμα, που είναι η πλαστότης των πτυχίων, αν είναι πλαστά ή δεν είναι, αυτό είναι δουλειά της Αστυνομίας. Δεν έχει τη δυνατότητα το ΔΙΚΑΤΣΑ να ελέγχει αν είναι πλαστά ή όχι τα πενηντάρικα του ευρώ. Η Αστυνομία τα κάνει αυτά. Είναι δουλειά των υπαλλήλων του ΔΙΚΑΤΣΑ;
      Το απορρίπτω, λοιπόν, όλο το νομοσχέδιο. Και απορρίπτω τη νοοτροπία, την οποία δείχνει, η οποία είναι αθεράπευτα κρατικιστική.
      Επίσης περιλαμβάνονται και ορισμένα πράγματα στο νομοσχέδιο, τα οποία αγγίζουν το αστείο. Έχει το νομοσχέδιο έναν περισπούδαστο ορισμό για τα ομοταγή εκπαιδευτικά ιδρύματα. Και καταλήγει στο εξής: Για να είναι ένα πανεπιστήμιο ομοταγές, της αλλοδαπής, η διάρκεια των σπουδών πρέπει να είναι τουλάχιστον τριετής για προπτυχιακό και ενός έτους για το μεταπτυχιακό, οι δε σπουδαστές -λέει το νομοσχέδιο- να έχουν περατώσει τη δευτεροβάθμια εκπαίδευση. Τι σημαίνει αυτό; Ότι αν πάω στο Harvard για παράδειγμα και μου δώσουν μεταπτυχιακό, το ΔΙΚΑΤΣΑ δεν θα μου το αναγνωρίσει αν τυχόν δεν έχω περατώσει τη δευτεροβάθμια μου εκπαίδευση.
      Αυτά είναι κωμικά πράγματα. Δεν ξέρω αν έχετε αίσθηση του πόσο κωμικά είναι αυτά τα πράγματα.
      Θα προσέθετα -κάποιος συνάδελφος το είπε πριν, νομίζω ο κ. Δραγασάκης- πως θα μπορούσατε, τουλάχιστον για μερικά από τα σπουδαία πανεπιστήμια της υφηλίου, να πείτε ότι όποιος έχει πτυχίο από αυτά τα πανεπιστήμια -ας πούμε έναν κατάλογο διακοσίων πανεπιστημίων και πολυτεχνείων- αυτό να γίνεται αυτομάτως δεκτό. Τουλάχιστον να υπάρχει ένα ισχυρό κίνητρο για σπουδές σε σπουδαία πανεπιστήμια.
      Εν πάση περιπτώσει, εγώ δεν θα μακρηγορήσω, κύριε Πρόεδρε. Καταψηφίζω το νομοσχέδιο επί της αρχής. Θεωρώ απαράδεκτο ότι ασχολούμαστε με τέτοιες αστειότητες -συγγνώμη- με ανούσια νομοσχέδια, χωρίς ουσία δηλαδή.
      Επειδή ακριβώς το θεωρούσα ανούσιο, κατέθεσα –δυστυχώς εκπρόθεσμα- μία τροπολογία, κύριε Πρόεδρε, η οποία συνειδητοποιώ ότι δεν θα συζητηθεί και η οποία είναι για το Υπουργείο Παιδείας.
      Με αυτήν την τροπολογία προτείνω να καταργηθεί αυτό που εφαρμόζεται από το 1982, όπου στην ανάδειξη των πρυτανικών αρχών -του πρύτανη και των αντιπρυτάνεων- μετέχουν όλοι, κατά πλειοψηφία άσχετοι: φοιτητές, διοικητικό προσωπικό και τρέχα γύρευε...
      ΒΑΣΙΛΕΙΟΣ ΟΙΚΟΝΟΜΟΥ: Κύριε Μάνο...
      ΣΤΕΦΑΝΟΣ ΜΑΝΟΣ: … τελείως άσχετοι για την ανάδειξη του πρύτανη. Και οδηγούν σε συναλλαγή μέσα στα πανεπιστήμια.
      Κάνω την εξής παρατήρηση, κύριε Πρόεδρε: Τα ίδια φαινόμενα διαφθοράς έχουν παρουσιαστεί και στο δικαστικό Σώμα. Ζήτησα να μην αναδεικνύονται οι προϊστάμενοι από τους υφισταμένους τους, οπότε έχουμε στη συνέχεια συναλλαγή. Κι έχω την εντύπωση ότι η Κυβέρνηση αυτό θα το αντιμετωπίσει. Το ίδιο θα έλεγα και για τις πρυτανικές αρχές: Δεν έχουν δουλειά όσοι εξαρτώνται από τους καθηγητές να ψηφίζουν μαζί, διότι αυτό οδηγεί σε συναλλαγή και διαφθορά. Και ένας από τους βασικούς λόγους που πολλά πανεπιστήμια δεν λειτουργούν είναι ακριβώς αυτός. Θα ήθελα, λοιπόν, να δω μόνον οι καθηγητές της πρώτης βαθμίδας, που δεν έχουν τίποτα να διεκδικήσουν, να αναδεικνύουν τον πρύτανη και τους δύο αντιπρυτάνεις.
      Αντιλαμβάνομαι ότι ορισμένοι συνάδελφοι στενοχωρούνται διότι νομίζουν ότι συνιστά δημοκρατική κατάκτηση το να έχεις στα πανεπιστήμια ή στο δικαστικό Σώμα την εικόνα της διάλυσης. Δεν είναι αυτό δημοκρατία. Είναι διάλυση. Η δημοκρατία χρειάζεται κανόνες, που να λειτουργούν προς το καλό των ιδρυμάτων, όπως είναι το πανεπιστήμιο ή στην άλλη περίπτωση, όπως είναι η δικαιοσύνη.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μάνο.
      Το λόγο έχει ο κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η Νέα Δημοκρατία διά στόματος του Αρχηγού της κ. Κώστα Καραμανλή τόσο στο διάστημα που ήταν στην Αξιωματική Αντιπολίτευση όσο και σήμερα που είναι στην Κυβέρνηση, έχει δηλώσει σε όλους τους τόνους ότι πρώτη προτεραιότητά της είναι η παιδεία και ο πολιτισμός. Είναι κοινή διαπίστωση ότι τα θέματα της παιδείας είναι θέματα εθνικής σπουδαιότητας και σίγουρα αφορούν ολόκληρη την ελληνική κοινωνία. Επομένως σε μια τέτοια συζήτηση δεν χωρούν στείρες κομματικές αντιπαραθέσεις. Αντίθετα είναι αναγκαία η συνεννόηση όλων των πολιτικών δυνάμεων, έτσι ώστε να υπάρξει πραγματικό όφελος για όλους τους Έλληνες πολίτες.
      Η νέα διακυβέρνηση, αποδεικνύοντας εμπράκτως το ενδιαφέρον της για την παιδεία, καταθέτει το συγκεκριμένο νομοσχέδιο με σκοπό να βάλει τέλος σ’ ένα χρόνιο πρόβλημα της ελληνικής παιδείας. Η ίδρυση του ΔΟΑΤΑΠ και η ταυτόχρονη κατάργηση του ΔΙΚΑΤΣΑ ρυθμίζει τα αυτονόητα. Είναι κοινή ομολογία ότι το ΔΙΚΑΤΣΑ αποτελούσε όλα αυτά τα χρόνια πηγή διαφθοράς και αδιαφάνειας για τη Δημόσια Διοίκηση. Επίσης είναι ευρέως γνωστό ότι το σύστημα ήταν αναποτελεσματικό και δημιουργούσε προβλήματα σε χιλιάδες ελληνικές οικογένειες.
      Ποιοι είναι, όμως, οι λόγοι που προκάλεσαν όλα αυτά τα προβλήματα; Σύμφωνα με την άποψή μας τρεις είναι οι κυριότεροι λόγοι: Πρώτον, το απαρχαιωμένο πλαίσιο, δεύτερον, το ασαφές νομικό πλαίσιο και τρίτον, η τεράστια αύξηση των αιτήσεων. Σύμφωνα με τα στοιχεία, στις αρχές της δεκαετίας του 1980 οι αιτήσεις σε ετήσια βάση ήταν περίπου πεντακόσιες, ενώ σήμερα ξεπερνούν τις δώδεκα χιλιάδες. Αντιλαμβάνεστε, λοιπόν, ότι με το πλαίσιο του 1977 δεν είναι δυνατόν να αντιμετωπιστούν προβλήματα του 2005.
      Η Κυβέρνηση της Νέας Δημοκρατίας, έχοντας εντοπίσει τα συγκεκριμένα προβλήματα, φέρνει στη Βουλή προς ψήφιση το παρόν νομοσχέδιο. Μια πρόταση, η οποία αποτελεί προϊόν γόνιμου διαλόγου διάρκειας τεσσάρων μηνών με όλους τους φορείς. Η πρόταση του σχεδίου νόμου είδε το φως της δημοσιότητας στις αρχές του προηγούμενου Νοεμβρίου και στη συνέχεια έγινε συζήτηση με τα πανεπιστήμια, τα ΤΕΙ, τους επαγγελματικούς φορείς. Ακούστηκαν πολλές προτάσεις, διαφορετικές απόψεις και έγιναν διορθώσεις επί της αρχικής πρότασης. 
      Κάτι αντίστοιχο έγινε και στη Διαρκή Επιτροπή Μορφωτικών Υποθέσεων όπου ο Υφυπουργός κ. Ταλιαδούρος δέχθηκε πολλές από τις προτάσεις που έκαναν οι συνάδελφοι της Αντιπολίτευσης. Αξίζουν, λοιπόν, συγχαρητήρια στην πολιτική ηγεσία του Υπουργείου Παιδείας, η οποία έδειξε και απέδειξε ότι είναι πρόθυμη να υιοθετήσει τις προτάσεις της Αντιπολίτευσης όσο και τις προτάσεις των φορέων, προκειμένου να δοθεί μια αξιόπιστη λύση σ’ ένα πρόβλημα που ταλανίζει τόσα χρόνια την ελληνική κοινωνία. 
      Κυρία και κύριοι συνάδελφοι, το νομοσχέδιο που συζητάμε σήμερα στην Ολομέλεια της Βουλής εισάγει συγκεκριμένες ρυθμίσεις για να αντιμετωπίσει τα προβλήματα του παρελθόντος. Ένα πρώτο βήμα είναι η ενοποίηση του οργανισμού. Καταργείται το ΔΙΚΑΤΣΑ και το Ινστιτούτο Τεχνολογικής Εκπαίδευσης. Και οι δύο αυτοί οργανισμοί συγχωνεύονται σε έναν ενιαίο φορέα, το ΔΟΑΤΑΠ. Αυτό είναι σύμφωνο με την ενοποίηση του χώρου της ανώτατης εκπαίδευσης.
      Μια πολύ σημαντική καινοτομία του παρόντος νομοσχεδίου αποτελεί και η πρόβλεψη που υπάρχει για την έγκαιρη και έγκυρη ενημέρωση των νέων για τα προγράμματα των σπουδών και για τα πανεπιστήμια. Όλοι γνωρίζουμε το χάος που επικρατούσε όλα αυτά τα χρόνια. Για να ενημερωθεί κάποιος ακόμη και για μια απλή ερώτηση, έπρεπε να περιμένει με τις ώρες στο κτήριο του ΔΙΚΑΤΣΑ, αφού τα τηλέφωνα σχεδόν πάντοτε βούιζαν. Πήγαινε κάποιος νέος για σπουδές στο εξωτερικό και ζούσε με το φόβο ότι μόλις τελειώσει μπορεί να παρουσιαστεί κάποιο πρόβλημα είτε με την αναγνώριση είτε με την ισοτιμία του πτυχίου του.
      Όλα αυτά, όμως, σε λίγο καιρό θα αποτελούν παρελθόν. Με την καθιέρωση της διαδικασίας των ομοειδών υποθέσεων κάθε φοιτητής που πηγαίνει στο εξωτερικό για σπουδές, θα ξέρει εκ των προτέρων ότι, όταν τελειώσει, θα υπάρχει συγκεκριμένη διαδικασία, ξεχωριστή για κάθε πρόγραμμα σπουδών κάθε πανεπιστημίου. Με αυτόν τον τρόπο περιορίζεται  η ανασφάλεια των νέων, ενώ ταυτόχρονα επιτυγχάνεται η διαφάνεια και η ταχύτητα των διαδικασιών. 
      Ως προς το θέμα των εξετάσεων στον τομέα επιστημών υγείας, η Κυβέρνηση έδειξε τις προθέσεις της αμέσως μετά την ανάληψη των καθηκόντων της. Με υπουργική απόφαση προκρίθηκε το σύστημα των πολλαπλών ερωτήσεων-απαντήσεων για τη διεξαγωγή των εξετάσεων, ενώ παράλληλα εφαρμόστηκε το σύστημα της αρνητικής βαθμολογίας, δηλαδή για κάθε τέσσερις λάθος απαντήσεις διαγραφείται μια ορθή απάντηση, έτσι ώστε να μην υπάρχει η δυνατότητα για κάποιον να περάσει με τυχαίες απαντήσεις. Εκτός, όμως, από αυτό, με τη βούληση του Υπουργείου Παιδείας γίνεται και δημοσίευση των αποτελεσμάτων την ίδια ημέρα, ενώ την επόμενη μέρα δημοσιεύονται στο διαδίκτυο. Επίσης υπάρχει η δυνατότητα για τους φοιτητές να μπορούν να βλέπουν τα γραπτά τους, κάτι το οποίο δεν υπήρχε παλαιότερα.
      Τέλος, το σύστημα διόρθωσης, που εφαρμόζεται με τη χρήση scanner, αποκλείει κάθε δυνατότητα ανθρώπινης παρέμβασης. Ως προς το θέμα της ύλης, είναι ιδιαίτερα σημαντικό ότι η εξεταστέα ύλη προσδιορίζεται εκ των προτέρων και ισχύει για ένα έτος. Κατά την προσωπική μου άποψη η δημιουργία μιας βάσης δεδομένων με τρεις χιλιάδες ερωτήσεις για κάθε μάθημα, οι οποίες θα κοινοποιούνται σε όλους, εξασφαλίζει ίσες ευκαιρίες σε όλους τους διαγωνιζόμενους.
      Ένα ακόμη σημαντικό πρόβλημα που επιλύεται με το παρόν νομοθέτημα είναι η χρονική διάρκεια, που απαιτείται για την αναγνώριση και για την ισοτιμία. Μέχρι σήμερα όλοι έχουμε ακούσει για περιπτώσεις όπου φοιτητές υπέστησαν ταλαιπωρία ετών από το ΔΙΚΑΤΣΑ. Το νέο νομοσχέδιο, όμως, προβλέπει ανώτατα χρονικά όρια. Έτσι, ο νέος οργανισμός έχει περιθώριο εξήντα ημερών για την αναγνώριση της ισοτιμίας και ενενήντα ημερών για την ισοτιμία και την αντιστοιχία.
      Τέλος, ιδιαίτερα σημαντικό είναι και το γεγονός ότι το έργο του Οργανισμού θα αξιολογείται από επιτροπή ανεξάρτητων εμπειρογνωμόνων ταυτόχρονα και με την εσωτερική αξιολόγηση, η οποία θα υποβάλλεται στη Βουλή. Με αυτόν τον τρόπο διασφαλίζεται η ουσιαστική αξιολόγηση του οργανισμού, έτσι ώστε να δούμε μετά από ένα εύλογο χρονικό διάστημα εάν ο νέος αυτός οργανισμός απέδωσε τα αναμενόμενα και αν έλυσε τα προβλήματα, τα οποία παρουσιάστηκαν όλα τα προηγούμενα χρόνια με το ΔΙΚΑΤΣΑ.
      Κυρίες και κύριοι συνάδελφοι, με το συγκεκριμένο νομοσχέδιο, όπως και με το νομοσχέδιο για τις μεταγραφές, η Κυβέρνηση δίνει λύσεις σε δύο θέματα που απασχόλησαν για χρόνια το ελληνικό σύστημα παιδείας, αλλά και την ελληνική κοινωνία. 
      Στόχος μας είναι να υπερνικήσουμε τη στασιμότητα και να οδηγήσουμε την παιδεία μας στο μέλλον. Πρέπει να κινηθούμε πιο γρήγορα και πιο αποφασιστικά. Είναι υποχρέωσή μας απέναντι στις επόμενες γενιές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Είναι γνωστό, κύριε Υπουργέ, ότι το ΔΙΚΑΤΣΑ ήταν ο βραχνάς για όλους αυτούς που τελείωναν διάφορα πανεπιστήμια και διεκδικούσαν να αναγνωριστεί η ισοτιμία και αντιστοιχία του πτυχίου τους. Ας ελπίσουμε ότι αυτό το νομοσχέδιο δεν θα γίνει θηλιά στο λαιμό αυτών που διεκδικούν να κατοχυρώσουν το επάγγελμά τους ή να πάρουν ισοτιμία στα πτυχία τους. Και αυτό γιατί φοβάμαι ότι παρά τις καλές προθέσεις και ενδεχόμενα τις βελτιωτικές προσπάθειες που εμπερικλείει δεν θα δώσει το επιδιωκόμενο αποτέλεσμα.
      Πρέπει να υπενθυμίσω ότι και στο παρελθόν έγιναν βελτιωτικές προσπάθειες, όπως η ενιαιοποίηση των εξετάσεων. Είχαν μια λογική ότι ενδεχομένως μέσα από τέτοιες διαδικασίες θα μπορέσουμε να βελτιώσουμε την κατάσταση. Είδαμε, όμως, ότι στην πράξη αυτά δεν απέδωσαν εκείνα που αναμενόταν να αποδώσουν όταν ψηφίζονταν εδώ στη Βουλή. Πράγματι, η προσπάθεια του τελευταίου προέδρου του ΔΙΚΑΤΣΑ ήταν σημαντική για να βελτιωθούν κάποια πράγματα. Όμως, ούτε έτσι λύθηκε το πρόβλημα. 
      Θέλω να πιστεύω ότι αυτό που βάλατε μετά την παρέμβαση του εισηγητού μας στο άρθρο 4 στην παράγραφο 2, δηλαδή τα κριτήρια που προσδιορίσατε είναι κάτι θετικό. Θα ήθελα, όμως, να γίνει λίγο πιο συγκεκριμένο. Έχω καταθέσει και μία τροπολογία. Να γίνει σαν αυτό που είπε ο κ. Μάνος. Δηλαδή να υπάρχουν εκείνα τα συγκεκριμένα πανεπιστήμια με την υψηλή βαθμολογία στην αξιολόγησή τους που εκ των πραγμάτων τα πτυχία τους θα ήταν αναγνωρισμένα και δεν θα χρειαζόταν να γίνει ιδιαίτερη προσπάθεια εδώ με ταλαιπωρίες κλπ..
      Θεωρώ ότι μία τέτοια εξέλιξη σε συνδυασμό ενδεχομένως με αποφοίτους αυτών των πανεπιστημίων με «άριστα» ή με πολύ καλό βαθμό θα έδινε λύση σ’ ένα πολύ μεγάλο πρόβλημα. Θα έβαζα σε δράση την αξιολόγηση και των πανεπιστημίων, αλλά και την επιμέλεια των φοιτητών, ώστε να προκύπτει τελικά για τη χώρα μας ένα θετικό αποτέλεσμα. Να μην ταλαιπωρούνται οι άνθρωποι, οι οποίοι έχουν μια καλή επίδοση σε κάποια πανεπιστήμια, που εκ των πραγμάτων είναι καλύτερα απ’ αυτά που έχουμε εμείς στη χώρα μας. Αυτό δεν το προβλέπει το νομοσχέδιο και θεωρώ ότι είναι ένα από τα αρνητικά του.
      Παρά το ότι επείγει η βελτίωση της κατάστασης, διαβλέπει κανείς ότι μέσα από το νομοσχέδιο δεν πραγματοποιείται, γιατί προβλέπει ότι για να λειτουργήσει ο καινούργιος οργανισμός ΔΟΑΤΑΠ θα πρέπει να βγουν τρία προεδρικά διατάγματα και επτά κοινές υπουργικές αποφάσεις ή απλές. Αντιλαμβανόμαστε όλοι ότι αυτό στην πράξη σημαίνει ότι η ουσιαστική του λειτουργία θα αρχίσει μετά από ένα χρόνο ή και περισσότερο. Άρα δεν θα λύσουμε το πρόβλημα. Και θέλω να αναφέρω ένα παράδειγμα, που θα μπορούσατε να το λύσετε αυτήν τη στιγμή εδώ. 
      Στο άρθρο 16 προβλέπεται ότι μπορούν να γίνουν παραρτήματα και ότι θα λειτουργήσουν κατ’ αρχήν στην Αθήνα και στη Θεσσαλονίκη. Προβλέπει ότι με προεδρικό διάταγμα θα μπορούν να γίνουν παραρτήματα σε διάφορες μεγάλες πόλεις της Ελλάδας. Γιατί να μην προβλεφθεί από τώρα και ας το κάνετε ανάλογα και με τις ανάγκες και λίγο αργότερα, να ιδρυθούν παραρτήματα του καινούργιου Οργανισμού στην Κομοτηνή, στα Γιάννενα, στην Πάτρα, στο Ηράκλειο, δηλαδή στις πόλεις που έχουν πανεπιστήμια, ώστε να κλείσει αυτός ο κύκλος και να μην χρειάζεται προεδρικό διάταγμα. Έτσι θα ξοφλήσουμε κάτι που οφείλουμε στη νέα γενιά, δηλαδή κάτι από τη μεγάλη ταλαιπωρία στην οποία τους υποβάλαμε μέχρι τώρα, προκειμένου να αναγνωρίσουμε τους τίτλους σπουδών.
      Αν πραγματικά, λοιπόν, είχατε την πρόθεση να λειτουργήσει και να αποδώσει το νομοσχέδιο γρήγορα, θα κάνατε αυτές τις διορθώσεις. Θέλω να πιστεύω ότι μέσα από τέτοιες διαδικασίες και κυρίως μέσα από την καθιέρωση συγκεκριμένων κριτηρίων ουσιαστικά κάνουμε προσπάθεια να αναβαθμίσουμε και τη δική μας εκπαίδευση. Δεν το κάνετε, όμως. Εμείς παρ’ όλα αυτά, θεωρούμε ότι η προσπάθεια που καταβάλλετε είναι προς θετική κατεύθυνση. Αν δεν γίνει εντελώς γραφειοκρατικός αυτός το οργανισμός θα μπορέσει να λύσει προβλήματα τα οποία σε πολλές περιπτώσεις σήμερα παρουσιάζονται ως άλυτα. Βέβαια να είναι άλυτα αλλά η γραφειοκρατία που λειτουργούσε στον προηγούμενο οργανισμό δημιουργούσε τεράστια προβλήματα, ώστε άφηνε την εντύπωση ότι τα ζητήματα που έπρεπε να λύσει ήταν άλυτα. Δεν είναι, όμως, έτσι. Πιστεύω ότι θα μπορέσουμε να βρούμε αποτελεσματικές λύσεις και να δώσουμε μια προοπτική, έτσι ώστε και οι νέοι μας να εξυπηρετούνται σε ταχύ χρονικό διάστημα, αλλά και να εισέρχονται γρήγορα στην παραγωγική διαδικασία, όταν είναι γνωστό τουλάχιστον ότι έχουν τίτλους που είναι ανώτεροι απ’ αυτούς που δίνονται στην Ελλάδα.
      Σας παρακαλώ, κύριε Υπουργέ, να δείτε αυτές τις βελτιωτικές προτάσεις όπως κάνατε και στην επιτροπή και μέχρι την ολοκλήρωση της συζήτησης να τις συμπεριλάβετε στο νομοσχέδιο, γιατί μόνο μέσα από τέτοιες διαδικασίες θα μπορέσουμε να βοηθήσουμε τη νέα γενιά να προχωρήσει με τους ρυθμούς που έχει ανάγκη η εποχή μας. Αλίμονο εάν εμείς δεν τους δώσουμε τη δυνατότητα να αξιοποιήσουν αυτές τις ευκαιρίες.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αλιβιζάτος έχει το λόγο.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Κυρίες και κύριοι συνάδελφοι, μία από τις βασικές προγραμματικές δεσμεύσεις της νέας διακυβέρνησης ήταν η προτεραιότητα που θα δίναμε στην αναβάθμιση του συστήματος δημόσιας εκπαίδευσης της χώρας μας. Ο Κώστας Καραμανλής επανειλημμένα έχει πει ότι για την Κυβέρνηση της Νέας Δημοκρατίας η επένδυση στη γνώση και στη νέα γενιά της πατρίδας μας αποτελεί την πρώτη επιλογή μας. Σε μία περίοδο που η Ευρώπη επενδύει στην ανάπτυξη των πανεπιστημίων της και φιλοδοξεί να καταστεί η πιο ανταγωνιστική οικονομία στον κόσμο, η οποία θα στηρίζεται στη γνώση, η Ελλάδα καλείται να κάνει μεγάλα βήματα και τολμηρές μεταρρυθμίσεις, να διαθέσει περισσότερα χρήματα για την παιδεία, να δώσει ουσιαστική αξία στο πτυχίο, που χορηγούν τα ελληνικά πανεπιστήμια στους νέους μας, να προετοιμάσει με επάρκεια τη νέα γενιά της πατρίδας μας δίνοντάς της τα κατάλληλα εφόδια προκειμένου να μπορέσει να σταθεί με επάξιο τρόπο στο νέο ανταγωνιστικό περιβάλλον της παγκοσμιοποιημένης αγοράς και κοινωνίας.
      Η Κυβέρνηση θέλει να ανατρέψει τη σημερινή κατάσταση, που θέλει την ελληνική νεολαία να αποτελεί έναν από τους σημαντικότερους πελάτες των ξένων πανεπιστημίων. Σήμερα οι Έλληνες φοιτητές που σπουδάζουν στο εξωτερικό είναι κατ’ αναλογία πληθυσμού η μεγαλύτερη κοινότητα φοιτητών των ξένων πανεπιστημίων. Η ετήσια ιδιωτική δαπάνη γι’ αυτούς τους φοιτητές αγγίζει το ποσό των 800.000.000 ευρώ. Χιλιάδες ελληνικές οικογένειες αιμορραγούν κάθε χρόνο οικονομικά για να εξασφαλίσουν στα παιδιά τους τα εφόδια που θα τους επιτρέψουν να διεκδικήσουν με καλύτερες προϋποθέσεις μια καλύτερη ζωή, ένα ασφαλέστερο μέλλον, μια καλοπληρωμένη θέση εργασίας.
      Σε πολλές περιπτώσεις η αδυναμία των δημοσίων ανωτάτων και ανωτέρων εκπαιδευτικών ιδρυμάτων της χώρας μας να παρέχουν τις εκπαιδευτικές υπηρεσίες που αναζητά η ελληνική αγορά της εκπαίδευσης οδηγούσε και οδηγεί τους νέους μας να αναζητήσουν τις γνώσεις και υπηρεσίες που επιθυμούν σε ιδρύματα του εξωτερικού, που παρέχουν, δυστυχώς, αμφίβολης ποιότητας σπουδές. Πώς αντιμετώπιζε όλη αυτήν την κατάσταση το κράτος; Από τη μια δεν φρόντισε να αναβαθμίσει τη δημόσια ανώτατη και ανώτερη εκπαίδευση και από την άλλη έβαζε στο ίδιο τσουβάλι όσους σπούδαζαν σε αναγνωρισμένα πανεπιστημιακά ιδρύματα του εξωτερικού με αυτούς που σπούδασαν σε πανεπιστήμια αμφίβολης ποιότητας και κύρους. Το πρόβλημα για όσους επέλεγαν να αποκτήσουν επιστημονικούς τίτλους σπουδών από το εξωτερικό, είτε επρόκειτο για πανεπιστήμια χωρών της Ευρωπαϊκής Ένωσης είτε όχι, ήταν κοινό. Και οι μεν και οι δε αντιμετώπιζαν το πρόβλημα της αναγνώρισης των πτυχίων τους ερχόμενοι αντιμέτωποι με το πλέον αναποτελεσματικό και γραφειοκρατικό πρόσωπο της ελληνικής Δημόσιας Διοίκησης, με το γνωστό σε όλους ΔΙΚΑΤΣΑ.
      Πρόκειται για έναν οργανισμό ο οποίος με τον τρόπο που λειτουργούσε αποφάσιζε για τις αναγνωρίσεις σπουδών και πτυχίων με τρόπο αδιαφανή, παράλογο και πολλές φορές παράνομο. Και αυτό δεν το λέω εγώ. Το λένε τα πορίσματα του Σώματος Ελεγκτών Επιθεωρητών Δημόσιας Διοίκησης. Τα πορίσματα αυτά λένε ότι υπήρχαν περιπτώσεις, όπως αυτή τεσσάρων αποφοίτων της ίδιας σχολής. Επρόκειτο για τέσσερις μηχανικούς από πανεπιστήμιο της Αγγλίας, τέσσερις ίδιες περιπτώσεις, οι οποίοι υπέβαλαν αίτηση στο ΔΙΚΑΤΣΑ για αναγνώριση του πτυχίου τους. Το αίτημα του πρώτου απερρίφθη, του δεύτερου το πτυχίο αναγνωρίστηκε χωρίς καμία εξέτασε και για τους άλλους δύο το ΔΙΚΑΤΣΑ αποφάσισε να εξεταστούν ο πρώτος σε δύο μαθήματα και ο δεύτερος σε τέσσερα μαθήματα. Έτσι λειτουργούσε το ΔΙΚΑΤΣΑ, αγαπητοί συνάδελφοι. Υπήρχαν περιστατικά, των οποίων τα παραστατικά είχαν περιέργως εξαφανιστεί από τους φακέλους αποφοίτων ιατρικών σχολών από χώρες εκτός Ευρωπαϊκής Ένωσης, όπως και το αποτέλεσμα των εξετάσεών τους στα συμπληρωματικά μαθήματα. 
      Το ΔΙΚΑΤΣΑ λειτουργούσε για πολλά χρόνια χωρίς να έχει ποτέ αξιολογηθεί. Διαμόρφωνε πολιτικές αξιολόγησης πτυχίων και σπουδών, που πολλές φορές έρχονταν σε αντίθεση με τη θεσμοθετημένη πολιτική για την ανωτάτη εκπαίδευση. Είχαν φτάσει στο σημείο υπάλληλος του ΔΙΚΑΤΣΑ με γνώσεις δευτεροβάθμιας εκπαίδευσης και με ειδικότητα τηλεφωνητή να ασκεί καθήκοντα εισηγητή του κλάδου της ιατρικής. Με τέτοια κριτήρια λειτουργούσε η στελέχωση του ΔΙΚΑΤΣΑ. 
      Αυτήν την κατάσταση η Κυβέρνηση επιχειρεί να την ανατρέψει και με το σχέδιο νόμου που φέρνουμε σήμερα για συζήτηση αλλάζουμε ριζικά το σύστημα των ακαδημαϊκών αναγνωρίσεων. Βάζουμε οριστικά στο περιθώριο διαδικασίες και μηχανισμούς που καθιστούν τις αναγνωρίσεις των ακαδημαϊκών σπουδών υποθέσεις χρονοβόρες, διαβλητές και αδιαφανείς. 
      Με τη δομή του νέου φορέα που ιδρύουμε, του Οργανισμού Αναγνώρισης Τίτλων Ακαδημαϊκών και Πληροφόρησης, επιχειρούμε να εκσυγχρονίσουμε το καθεστώς των ακαδημαϊκών αναγνωρίσεων, να το προσαρμόσουμε στις απαιτήσεις της Ευρωπαϊκής Ένωσης, να το κάνουμε πιο γρήγορο και απόλυτα διαφανές.
      Στα πλαίσια της διαφάνειας και μέσα στους στόχους που θέτουμε, είναι να ενισχύσουμε το τμήμα ενημέρωσης του νέου αυτού κέντρου. Θέλουμε η ενημέρωση των ενδιαφερομένων για τα ιδρύματα και τα προγράμματα σπουδών ανώτατης εκπαίδευσης σε ιδρύματα του εξωτερικού και για τις διαδικασίες αναγνώρισης των τίτλων να είναι συνεχής και απρόσκοπτη.
      Στα πλαίσια της ενίσχυσης της αδιαβλητότητος των διαδικασιών, επιχειρούμε το συντονισμό και την υιοθέτηση μιας ενιαίας πρακτικής αναγνώρισης για τις δύο κατηγορίες ανωτάτων ιδρυμάτων για να αποφεύγονται οι διπλές αναγνωρίσεις. Ενοποιούμε το δίκαιο των ακαδημαϊκών αναγνωρίσεων στην Ελλάδα. Εισάγονται δύο διαδικασίες αναγνώρισης, αυτή της ισοτιμίας απλώς και αυτή της ισοτιμίας με αντιστοιχία των ακαδημαϊκών τίτλων.
      Για πρώτη φορά θεσμοθετούνται σαφή και συγκεκριμένα κριτήρια αναγνώρισης, ώστε να μην μπορεί η οποιαδήποτε διοίκηση να προχωρά σε αναγνωρίσεις κατά το δοκούν. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κυρίες και κύριοι συνάδελφοι, σήμερα κάνουμε ένα σημαντικό βήμα μπροστά. Ασφαλώς και πρέπει να κάνουμε πολλά ακόμα. Πρέπει να αναβαθμίσουμε το σύστημα δημόσιας εκπαίδευσης, να δώσουμε αξία στα πτυχία μας, να προσφέρουμε περισσότερες και καλύτερες επιλογές εκπαίδευσης στη νέα γενιά. Όμως ο δρόμος αυτός είναι μακρύς και μέχρι να φτάσουμε στο τέλος του, ας φροντίσουμε τουλάχιστον να μην ταλαιπωρούμε τα Ελληνόπουλα, που με χίλιους κόπους, έξοδα και βάσανα πήραν ένα πτυχίο στο εξωτερικό. Ας φροντίσουμε να μην τα ταλαιπωρούμε με διαδικασίες αδιαφανείς, διαβλητές και γραφειοκρατικές. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Παιδείας κ. Ταλιαδούρος. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, πριν μπω στην ομιλία μου επί της αρχής, θα ήθελα να κάνω ορισμένες νομοτεχνικές βελτιώσεις.
      Στο άρθρο 6 παράγραφος 1 τελευταίο εδάφιο, αντικαθίστανται οι λέξεις: «εφαρμοσμένων επιστημών μηχανικής» από τις λέξεις «τεχνολογικών επιστημών μηχανικών».
      Επίσης αντικαθίστανται οι λέξεις: «Εφαρμοσμένων Γεωτεχνικών» σε: «Τεχνολογικών Γεωτεχνικών», για να αποδώσουμε καλύτερα την έννοια. 
      Επίσης στο άρθρο 16, στο πρώτο εδάφιο της δεύτερης παραγράφου, στο σημείο ε΄ γίνεται «γεωτεχνικών επιστημών και επιστημών μηχανικής», αντί του «επιστημών μηχανικής».
      Τέλος πιο κάτω, στο στοιχείο α΄ διαγράφεται η λέξη «εφαρμοσμένων», παραμένει «τεχνολογικών επιστημών» και προστίθεται η λέξη «μηχανικών». Στο β΄ διαγράφεται η λέξη «εφαρμοσμένων» και προσθέτουμε «τεχνολογικών γεωτεχνικών επιστημών και τροφίμων». Στο γ΄ γίνεται «τεχνολογικών επαγγελμάτων υγείας και πρόνοιας» αντί «επιστημών υγείας και πρόνοιας» και στο δ΄ προσθέτουμε τη λέξη «τεχνολογικών» και γίνεται «τεχνολογικών επιστημών διοίκησης και οικονομίας».
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, παρακαλώ να  καταθέσετε στα Πρακτικά αυτές τις τροποποιήσεις, για να διανεμηθούν στους κυρίους Βουλευτές.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Καταθέτω για τα Πρακτικά τις τροποποιήσεις που ανέφερα.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τις  προαναφερθείσες τροποποιήσεις, οι οποίες έχουν ως εξής: 
      «Στο άρθρο 6 παράγραφο 1 τελευταίο εδάφιο αντικαθίστανται οι λέξεις 
      Εφαρμοσμένων Επιστημών Μηχανικής σε Τεχνολογικών Επιστημών Μηχανικών, και οι λέξεις
      Εφαρμοσμένων Γεωτεχνικών σε Τεχνολογικών Γεωτεχικών……
      Στο άρθρο 13 παράγραφος 1 στο δεύτερο εδάφιο προστίθεται η φράση «συγκροτείται από το αρμόδιο Τμήμα και» μετά τη φράση «Ειδική Επιτροπή Επανεξέτασης, η οποία».
      Στο άρθρο 14 παράγραφος 2 στο τελευταίο εδάφιο διορθώνεται η φράση «του απονεμηθεί» με την ορθή «τους απονεμηθεί».
      Στο άρθρο 16 αντικαθίσταται το πρώτο εδάφιο της δεύτερης παραγράφου ως εξής:
      «Η Διεύθυνση αναγνώρισης ακαδημαϊκών τίτλων περιλαμβάνει εννέα Τμήματα και ειδικότερα τα εξής πέντε που είναι αρμόδια για την αναγνώριση πανεπιστημιακών τίτλων: α) Ανθρωπιστικών επιστημών και καλών τεχνών, β) θετικών επιστημών, γ) επιστημών υγείας, δ) νομικών, οικονομικών και κοινωνικών επιστημών, ε) γεωτεχνικών επιστημών και επιστήμης μηχανικής, και τα εξής τέσσερα που είναι αρμόδια για την αναγνώριση τίτλων τεχνολογικών ιδρυμάτων ανώτατης εκπαίδευσης: α) τεχνολογικών επιστημών μηχανικών τεχνολογικών γεωτεχνικών επιστημών και τροφίμων, γ) τεχνολογικών επαγγελμάτων υγείας και πρόνοιας και δ) τεχνολογικών επιστημών διοίκησης και οικονομίας.».
      Στο άρθρο 19 παράγραφος 7, όπως διαμορφώθηκε κατά τη συζήτηση ενώπιον της Επιτροπής Μορφωτικών Υποθέσεων, διαγράφεται η φράση «εκτός του Οργανισμού» από το τέλος του εδαφίου α΄
      Στο άρθρο 20 τίθεται ως τίτλος «Παροχές σε διακρινόμενους αθλητές».
      Στο άρθρο 21 τίθεται ως τίτλος «Θέματα δευτεροβάθμιας εκπαίδευσης»»).
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, είναι θα έλεγα κοινό μυστικό, ελέχθη άλλωστε και στην Αίθουσα αυτή, ότι το υπάρχον σύστημα αναγνώρισης των πτυχίων από τα πανεπιστήμια του εξωτερικού, όχι μόνο ήταν αναποτελεσματικό και είχε αποτύχει στην πράξη, αλλά είχε ταυτιστεί στη συνείδηση των πολιτών με τη διαφθορά και τη σήψη. Είναι γνωστό -και επισημάνθηκε απ’ όλους τους ομιλητές- ότι η δύσκαμπτη διαδικασία αναγνώρισης πτυχίων στο ΔΙΚΑΤΣΑ, διαδικασία που στηρίζεται σ’ έναν παλαιό νόμο του 1977, που αφορούσε τα δεδομένα εκείνης της εποχής, δεν μπορεί να παρακολουθήσει τη νέα πραγματικότητα και τις νέες εξελίξεις στην ανώτατη παιδεία στον ευρωπαϊκό και παγκόσμιο χώρο.
      Παράλληλα η ασάφεια των κανόνων που υπήρχε για την αναγνώριση των πτυχίων, η ελλιπής οργανωτική δομή και η ανεπαρκής στελέχωση από εξειδικευμένο προσωπικό, είχαν οδηγήσει αναπόφευκτα σε μεγάλες καθυστερήσεις, σε μεγάλη γραφειοκρατία και τέλος σε μεγάλη ταλαιπωρία μερίδα των πολιτών. Αν σε όλα τα παραπάνω προστεθεί και ο αδιαφανής και διαβλητός τρόπος των εξετάσεων στις επιστήμες υγείας, που αφορούσαν ένα μεγάλο ποσοστό των αιτήσεων αναγνώρισης, εύκολα αντιλαμβάνεται κανείς τις μεγάλες κοινωνικές διαστάσεις που είχε λάβει το ζήτημα της αναγνώρισης ακαδημαϊκών τίτλων από το ΔΙΚΑΤΣΑ και την ανάγκη ταχείας και πλήρους αναμόρφωσης του υπάρχοντος συστήματος. 
      Απέναντι σ’ αυτήν την πραγματικότητα η Κυβέρνηση δεν έμεινε αμέτοχη. Ήδη, από το Μάρτιο του 2004 ξεκίνησε η προσπάθεια αντιμετώπισης των διαρθρωτικών προβλημάτων που αντιμετώπιζε το ΔΙΚΑΤΣΑ. 
      Έτσι πρώτον, μετά από συντονισμένη προσπάθεια του Υπουργείου Εθνικής Παιδείας και του Υπουργείου Εσωτερικών, έγινε προκήρυξη μέσω του ΑΣΕΠ για δεκαοκτώ νέες θέσεις προσωπικού, διαδικασία η οποία βρίσκεται σε εξέλιξη. Το Σεπτέμβριο του 2004 αποσπάστηκε μεγάλος αριθμός εκπαιδευτικών, για να στελεχώσει το ΔΙΚΑΤΣΑ και να βοηθήσει στην επιτάχυνση των διαδικασιών.
      Το Μάρτιο του 2004 εξεδόθη υπουργική απόφαση, βάσει της οποίας καθιερώθηκαν οι εξετάσεις των πτυχιούχων επιστημών υγείας από τις χώρες εκτός Ευρωπαϊκής Ένωσης μ’ ένα αδιάβλητο σύστημα, το σύστημα των πολλαπλών επιλογών και με την έκδοση των αποτελεσμάτων την ίδια ημέρα, πράγμα που συνέβαλε στην επιτάχυνση και στη διαφάνεια της διαδικασίας. Χάρη δε στον ηλεκτρονικό τρόπο βαθμολόγησης, τα αποτελέσματα πολύ γρήγορα ήσαν γνωστά, την επόμενη ημέρα.
      Για πρώτη φορά, ο αριθμός των αναγνωρίσεων ξεπερνά, το 2004 και μέχρι σήμερα, τον αριθμό των καταθέσεων. Αυτό είναι ένα σημαντικό στοιχείο, διότι επιταχύνεται η διαδικασία.
      Τέλος, έγινε εγκατάσταση λογισμικού, το οποίο κλείνει ήδη τον ένα χρόνο επιτυχούς λειτουργίας, με το οποίο δίνεται πλέον η δυνατότητα της πλήρους και άμεσης ενημέρωσης για την πορεία των αιτήσεων μέσω του διαδικτύου από την ιστοσελίδα www.DIKATSA. Οι ενδιαφερόμενοι μπορούν να έχουν πρόσβαση από οποιονδήποτε υπολογιστή διασυνδεδεμένο με τον παγκόσμιο ιστό, από οποιοδήποτε σημείο της υφηλίου. Αυτό, επιτρέψτε μου να πω, αποτελεί μία πρωτοπορία για ελληνική υπηρεσία. Σήμερα, η υπηρεσία διαθέτει υπερσύγχρονο ηλεκτρονικό εξοπλισμό, ο οποίος αποκτήθηκε ύστερα από τη διερεύνηση των αναγκών και των προοπτικών ανάπτυξης. 
      Παρά όμως αυτά τα θετικά μέτρα, το υπάρχον νομικό πλαίσιο αποτελούσε τροχοπέδη για ριζικότερες βελτιώσεις. Γι’ αυτόν το λόγο έρχεται σήμερα το παρόν νομοσχέδιο. Και θα ήθελα να σημειώσω -ελέχθη άλλωστε και πριν- ότι είναι προϊόν εκτενούς διαλόγου με την εκπαιδευτική κοινότητα των πανεπιστημίων και των ΤΕΙ, με τα πολιτικά κόμματα και όλους τους επαγγελματικούς φορείς, διαλόγου που ξεκίνησε στις 11 Νοεμβρίου με τη δημοσιοποίηση των προτάσεων και ολοκληρώθηκε με τη συζήτηση στην Επιτροπή Μορφωτικών Υποθέσεων την προηγούμενη εβδομάδα και σήμερα εδώ, στην Ολομέλεια της Βουλής, σε τρεις συνεδριάσεις. Είναι προϊόν ενός διαλόγου που αποτελεί ένα δείγμα του πώς εννοεί η Κυβέρνηση το διάλογο για την παιδεία, ώστε να φτάσουμε σε λύσεις συνθετικές και συναινετικές, γιατί έτσι μόνο αντιμετωπίζονται τα μεγάλα προβλήματα του τόπου στην εκπαίδευση.
      Κυρίες και κύριοι συνάδελφοι, με το παρόν νομοσχέδιο επιδιώκεται η διαφάνεια, η ταχύτητα στη διεκπεραίωση των υποθέσεων, η εναρμόνιση  με το ευρωπαϊκό δίκαιο και η δικαιοσύνη. 
      Συγκεκριμένα: πρώτος στόχος είναι η εξυγίανση του συστήματος αναγνώρισης αλλοδαπών πτυχίων με καθιέρωση διαδικασιών που προβλέπουν απόλυτη διαφάνεια. Και θα σας εξηγήσω γιατί: 
      Πρώτον, γιατί καθιερώνεται ένας ενιαίος οργανισμός με κοινό διοικητικό συμβούλιο για την αναγνώριση των τίτλων σπουδών όλων των ιδρυμάτων ανώτατης εκπαίδευσης, δηλαδή τόσο των πανεπιστημίων όσο και των ΤΕΙ. Με αυτό επιτυγχάνεται καλύτερος συντονισμός και ενιαία πρακτική αναγνώρισης για τις δύο κατηγορίες των ιδρυμάτων. Έχουμε νέους κλάδους, νέους επιστημονικούς τομείς και επαγγελματικές κατευθύνσεις. 
      Δεύτερον, προβλέπονται με ακρίβεια οι προϋποθέσεις, υπό τις οποίες χορηγείται η αναγνώριση και η ισοτιμία, όπως η διάρκεια των σπουδών, οι όροι προαγωγής και φοίτησης, το εκπαιδευτικό ίδρυμα που απονέμει τον τίτλο.
      Τρίτον, τίθενται για πρώτη φορά σαφή κριτήρια, βάσει των οποίων κρίνεται το ομοταγές των ξένων εκπαιδευτικών ιδρυμάτων με τα ημεδαπά. Με σαφήνεια περιγράφονται στο σχετικό άρθρο οι όροι της διδασκαλίας, της εξέτασης στα συγκεκριμένα μαθήματα, η υποχρέωση κατοχής διδακτορικού διπλώματος από το μεγαλύτερο μέρος του διδακτικού προσωπικού, η ελάχιστη διάρκεια σπουδών. 
      Προβλέπονται επίσης και τα διάφορα στάδια αναγνώρισης. Αυτό έχει μεγάλη σημασία για τους όμοιους τίτλους, για να μην υπάρχει το φαινόμενο της διαφορετικής μεταχείρισης κατά περίπτωση. Με τους όμοιους τίτλους, τις ομοειδείς δηλαδή περιπτώσεις που εξετάζονται και δημοσιοποιούνται, δεν υπάρχει περίπτωση να έχουμε  διαφορετική μεταχείριση του ενός ή του άλλου υποψηφίου.
      Έτσι, επιτυγχάνεται ο εξορθολογισμός των ακαδημαϊκών αναγνωρίσεων, που γίνονται με συγκεκριμένα κριτήρια, τα οποία είναι σαφώς καθορισμένα στο νόμο, χωρίς να καταλείπεται η διακριτική ευχέρεια στα όργανα του νέου οργανισμού.
      Όπως είπα -και αυτό είναι μία σημαντική καινοτομία- οι ίδιες υποθέσεις κρίνονται με τον ίδιο τρόπο και έτσι ουδείς μπορεί να έχει το αίσθημα της αδικίας. 
      Επιτρέψτε μου να πω ότι η ύπαρξη ειδικών εισηγητών με αυξημένα επιστημονικά προσόντα και η σύσταση των εκτελεστικών επιτροπών από μέλη του διδακτικού εκπαιδευτικού προσωπικού των πανεπιστημίων και του εκπαιδευτικού προσωπικού των ΤΕΙ, παρέχει όλες τις εγγυήσεις για τη λήψη των αποφάσεων κατά τρόπο τεχνοκρατικό, αξιοκρατικό και δίκαιο.
      Σημαντικό βήμα προς την κατεύθυνση της εξυγίανσης και της διαφάνειας είναι η πρόβλεψη διαδικασίας επανεξέτασης από την Ειδική Επιτροπή Επανεξέτασης, στην οποία δεν θα μετέχουν τα πρόσωπα που εξέτασαν αρχικά το θέμα. Θα γίνεται εισήγηση προς το διοικητικό συμβούλιο, δηλαδή προς ένα όργανο ευρείας σύνθεσης που διασφαλίζει το αδιάβλητο και παρέχει τις εγγυήσεις για ορθή και ανεπηρέαστη κρίση. 
      Σημαντική καινοτομία προς την κατεύθυνση της διαφάνειας του οργανισμού είναι το ότι θα προηγείται έγκριση του προέδρου του οργανισμού και ακρόαση από την αρμόδια Επιτροπή Μορφωτικών Υποθέσεων, καθώς και θέσπιση εσωτερικής αξιολόγησης με την υποβολή κάθε χρόνο έκθεσης, αλλά και εξωτερικής αξιολόγησης κάθε τρία χρόνια από ειδικό σώμα εμπειρογνωμόνων, που θα προτείνονται από τα Ανώτατα Εκπαιδευτικά Ιδρύματα.
      Δεύτερος στόχος του νομοσχεδίου είναι η ταχύτητα στη διεκπεραίωση των αιτημάτων για την αναγνώριση των πτυχίων. Η ταχύτητα επιτυγχάνεται με την έκδοση των ομοίων αποφάσεων και με τη θέσπιση χρονικού ορίου για την έκδοση των αποφάσεων: Οι εξήντα ημέρες, όταν ζητείται ισοτιμία και οι ενενήντα ημέρες, όταν ζητείται ισοτιμία με αντιστοιχία, με το προσωπικό με τα αυξημένα επιστημονικά προσόντα για τους ειδικούς εισηγητές, που είπα προηγουμένως, με την ύπαρξη των ακαδημαϊκών συμβούλων, οι οποίοι είναι μέλη ΔΕΠ και υποβοηθούν στην περίπτωση που οι υποθέσεις είναι δυσχερείς και με το ότι η κρίση του μεγαλυτέρου όγκου των τίτλων ανατίθεται στις ευέλικτες εκτελεστικές επιτροπές, αντί του διοικητικού συμβουλίου που είναι ένα όργανο μεγάλο και δύσκαμπτο, όπως γινόταν μέχρι τώρα. Έτσι δημιουργούμε έναν ευέλικτο οργανισμό με δυνατότητες, για να αντιμετωπίσει όλες τις περιπτώσεις. Τέλος αυξάνεται και ο αριθμός των οργανικών θέσεων διοικητικού προσωπικού, ούτως ώστε να μην υπάρχουν οι καθυστερήσεις που υπήρχαν μέχρι σήμερα.
      Με το νομοσχέδιο αντιμετωπίζεται η μεγάλη καθυστέρηση, που παρατηρείται μέχρι σήμερα, στις εξετάσεις για τα συμπληρωματικά μαθήματα. Μπορεί ο ίδιος ο οργανισμός να αναλαμβάνει, σε συνεργασία με τα ανώτατα εκπαιδευτικά ιδρύματα, ειδικές γραπτές εξετάσεις.
      Το όριο του 10%, που υποχρεούνται τα πανεπιστήμια και τα πολυτεχνεία της πατρίδας μας να δέχονται, μαζί με την κύρωση που προβλέπεται, διασφαλίζει κατά τον καλύτερο τρόπο και στο πλαίσιο του σεβασμού της αυτοτέλειας των ιδρυμάτων το ότι δεν θα παραπέμπεται στις καλένδες η εξέταση των πτυχιούχων φοιτητών στα συμπληρωματικά μαθήματα.
      Θα ήθελα να αναφερθώ ειδικότερα στις εξετάσεις για τις επιστήμες υγείας, διότι προβλέπεται ρητά στο παρόν νομοσχέδιο η δυνατότητα να διοργανώνονται οι εξετάσεις με τη χρήση νέων τεχνολογιών. Προβλέπεται ότι η ύλη θα είναι επιπέδου πτυχίου, για να μην τίθενται ερωτήσεις ειδικότητος ή εξαιρετικά δύσκολες. Η διαδικασία απλοποιείται και καθίσταται εφικτός ο έλεγχος με το ηλεκτρονικό σύστημα σε κάθε στάδιο των εξετάσεων. Έχουμε ταχεία έκδοση των αποτελεσμάτων, με ταυτόχρονη κοινοποίηση στους ενδιαφερομένους. Μειώνεται ο υποκειμενικός παράγοντας κατά τη βαθμολόγηση, προς μεγάλο όφελος της διαφάνειας και της αντικειμενικής κρίσης των γνώσεων των εξεταζομένων.
      Η διάταξη που προσθέσαμε, με την οποία, αν προκύπτει σφάλμα, μπορεί ο ενδιαφερόμενος όχι μόνο να δει το γραπτό του -κάτι το οποίο δεν μπορούσε να κάνει μέχρι σήμερα- αλλά να ζητήσει και την επαναβαθμολόγησή του σε περίπτωση σφάλματος από ειδική επιτροπή, είναι ένα στοιχείο που διασφαλίζει τη διαφάνεια, το αδιάβλητο και το δίκαιο στη βαθμολόγηση των ενδιαφερομένων.
      Τρίτος στόχος του παρόντος νομοσχεδίου είναι η εναρμόνιση των ρυθμίσεών του με το ευρωπαϊκό Κοινοτικό Δίκαιο. Θα ήθελα να επισημάνω ότι σε όλη την Ευρωπαϊκή Ένωση υπάρχουν αντίστοιχα ΔΙΚΑΤΣΑ, αντίστοιχοι ΔΟΑΤΑΠ. Είναι τα NARICS, τα οποία κάνουν αυτήν τη δουλειά. Είναι διαπανεπιστημιακά κέντρα, τα οποία ασχολούνται με την ακαδημαϊκή ισοτιμία και με την αναγνώριση των πτυχίων. Δηλαδή δεν καινοτομούμε. Δεν ισχύει, όπως ελέχθη πριν, το ότι εμείς εδώ στην Ελλάδα έχουμε ένα δύσκαμπτο και παλαιολιθικό σύστημα. Σε όλη την Ευρώπη υπάρχει το σύστημα των NARICS, τα οποία ασχολούνται με την αναγνώριση και την ισοτιμία των πτυχίων.
      Έτσι, λοιπόν, εναρμονιζόμαστε με το Κοινοτικό Δίκαιο. Εναρμονιζόμαστε όμως και διότι θέτουμε προϋποθέσεις του ομοταγούς, ενώ προηγουμένως απλώς λέγαμε ότι είναι ομοταγές. Με αυθαιρεσία λέγαμε αν το άλφα ή το βήτα είναι ομοταγές ή όχι. Σήμερα καθορίζουμε τους όρους και τις προϋποθέσεις, με πρώτη την προϋπόθεση να αναγνωρίζεται το ίδρυμα στο κράτος στο οποίο λειτουργεί. Βάζουμε και ακαδημαϊκά κριτήρια και στάνταρς, με βάση τα οποία θα παρέχεται η αναγνώριση της ισοτιμίας των πτυχίων.
      Θα ήθελα επίσης να πω ότι μία ακόμη καινοτομία είναι ότι ο νέος οργανισμός έχει σαν αποστολή να καλύψει όλα τα είδη αναγνώρισης που απαιτούνται σήμερα, δηλαδή όχι μόνο την αναγνώριση τίτλων προπτυχιακών και μεταπτυχιακών σπουδών, αλλά και άλλων ειδικών διαδικασιών εκπαίδευσης, όπως είναι το Ανοικτό Πανεπιστήμιο και οι εξ αποστάσεως σπουδές, τα εξωτερικά και τα σύνθετα πτυχία, τα οποία αποτελούν μια πραγματικότητα στον παγκόσμιο εκπαιδευτικό χώρο.
      Το παρόν νομοσχέδιο αποτυπώνει και την κοινωνική ευαισθησία της πολιτείας και της Κυβέρνησης απέναντι στο χρόνιο πρόβλημα, που αντιμετώπιζε μια μεγάλη ομάδα συνανθρώπων μας: Χιλιάδες οικογένειες, που με κόπο και στερήσεις κατόρθωσαν να σπουδάσουν τα παιδιά τους και χιλιάδες παιδιά, που με πολυετή προσπάθεια έπαιρναν το πτυχίο τους από ίδρυμα του εξωτερικού και μπλεκόντουσαν στα γρανάζια της γραφειοκρατίας, της διαπλοκής, της αβεβαιότητας.
      Σήμερα αυτά επιλύονται με τη διαφάνεια, με τις ξεκάθαρες διαδικασίες, τα ανοικτά κριτήρια, το αδιάβλητο και το σύντομο. Τα κριτήρια, οι προϋποθέσεις είναι ρητά στο νόμο καταγεγραμμένες, σαφώς διατυπωμένες και δεν επιδέχονται πολλαπλή ερμηνεία, δεν εναπόκεινται σε διακριτικές ευχέρειες.
      Τέλος -και αυτό είναι σημαντικό- καθιερώνεται η υποχρέωση της πληροφόρησης. Δημιουργείται ειδικό τμήμα πληροφόρησης, όπου θα υπάρχει ένας κατάλογος των ομοταγών πανεπιστημίων, που θα μπορεί να πληροφορεί για τα προγράμματα σπουδών, για τα ποια είναι αντίστοιχα με τα δικά μας, πού χρεώνονται συμπληρωματικά μαθήματα, ούτως ώστε ο ενδιαφερόμενος, πριν πάει στο εξωτερικό, να μπορεί να πάρει όλες τις πληροφορίες και να μην παρασύρεται από κάθε είδους περίεργες διαφημίσεις, που έχουν δει το φως της δημοσιότητας τον τελευταίο καιρό και έφτασαν σήμερα και στον εισαγγελέα. Έτσι θα μπορεί να υπάρχει πλήρης διαφάνεια και πλήρης πληροφόρηση του κοινού για θέματα και οργάνωσης και λειτουργίας της ανώτατης εκπαίδευσης στο εξωτερικό.
      Θεωρούμε, λοιπόν, ότι αυτό το νομοσχέδιο αποτελεί μια καινοτομία, αποτελεί μια πρόοδο στα θέματα της ανώτατης εκπαίδευσης της πατρίδας μας και καλώ όλες τις πτέρυγες της Βουλής να το υπερψηφίσουν.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κύριο Υπουργό.
      Το λόγο έχει η Κοινοβουλευτική Εκπρόσωπος του ΠΑΣΟΚ κ. Συλβάνα Ράπτη.
      ΣΥΛΒΑΝΑ ΡΑΠΤΗ: Κύριε Πρόεδρε, ευχαριστώ.
      Ακούγοντας τον Υφυπουργό Παιδείας οι γονείς, οι φοιτητές, όλοι οι ενδιαφερόμενοι για το θέμα της αναγνώρισης πτυχίων πανεπιστημίων της αλλοδαπής, θα σκεφτούν δύο πράγματα: Πρώτον, ότι λύθηκε το θέμα μας, τελειώσαμε με την ταλαιπωρία, λύθηκε το πρόβλημα, άρα μπορούμε από Δευτέρα να αισιοδοξούμε.
      Δυστυχώς, δεν είναι έτσι τα πράγματα. Και νομίζω ότι αυτό είναι το πρώτο που πρέπει να ξεκαθαρίσουμε τόσο μέσα σ’ αυτήν την Αίθουσα όσο και σε όλους τους ενδιαφερομένους. Το σχέδιο νόμου που συζητούμε, ουσιαστικά αφορά τη διαδικασία -είναι περισσότερο τεχνικό, να το τοποθετήσω έτσι- παρά την ουσία.
      Ξέρετε στη Μεσογείων, όπου βρίσκεται το κτήριο του ΔΙΚΑΤΣΑ, υπόγειο και τέσσερις όροφοι, εκεί απέναντι από τα δύο νοσοκομεία, «Γενικό Κρατικό» και «Σωτηρία», αν περάσει κάποιος, θα δει πλήθος ανθρώπων κάθε πρωί. Εάν δεν γνωρίζει ότι είναι εκεί η έδρα του ΔΙΚΑΤΣΑ, θα αναρωτιέται τι συμβαίνει. Όπως μου είπε ένας γονιός, είναι κρίμα που βρίσκεται απέναντι από το «Γενικό Κρατικό» και το «Σωτηρία». Το κτήριο του ΔΙΚΑΤΣΑ θα έπρεπε να είναι απέναντι από το «Δρομοκαΐτειο», διότι πλέον φτάνουμε στα πρόθυρα της τρέλας με τον τρόπο που λειτουργεί ο οργανισμός αυτός.
      Είπε μια πικρή αλήθεια ο άνθρωπος. Πρέπει να τη λάβουμε υπόψη, να νομοθετήσουμε και αυτό κάνουμε αυτήν τη στιγμή. Αλλά ταυτοχρόνως δεν πρέπει να δούμε μόνο το σήμερα, να δούμε και το μέλλον. Και το μέλλον θα έχει πολύ μεγάλες ανάγκες, γιατί είναι μια πραγματικότητα η κινητικότητα, η όλο και περισσότερο αυξανόμενη κινητικότητα των φοιτητών τόσο μέσα στην Ευρώπη όσο και σε άλλες χώρες.
      Είπε ο κύριος Υπουργός προηγουμένως ότι λειτουργούσε το ΔΙΚΑΤΣΑ μ’ ένα νόμο του 1977. Πράγματι μέχρι τότε η αναγνώριση γινόταν από τα πανεπιστήμια.
      Και τότε ήταν η αύξηση των πτυχίων που έρχονταν από το εξωτερικό, που υπαγόρευσε στην πολιτεία να φτιάξει ένα νόμο, ένα νόμο που φτιάχτηκε το 1977 και ίσως να είναι σημαδιακό για το ότι δεν πήγε καλά, η ημερομηνία που πρωτοεφαρμόστηκε. Πρωτοεφαρμόστηκε ο νόμος για το ΔΙΚΑΤΣΑ την Πρωταπριλιά του 1979. Ίσως να είναι σημαδιακό. Έκτοτε πάντως -και μέχρι σήμερα- σε δεκαεπτά νόμους έχουν περάσει διάφορες διατάξεις για μετεξέλιξη του ΔΙΚΑΤΣΑ, ενώ υπήρξαν επίσης επτά προεδρικά διατάγματα και τρεις υπουργικές αποφάσεις που προσπαθούσαν να βελτιώσουν την κατάσταση λειτουργίας του.
      Φτάνουμε στο σήμερα. Έχω ένα τόμο μπροστά μου. Είναι η έκθεση της Επιθεώρησης Ελέγχου από το Σώμα Επιθεωρητών - Ελεγκτών Δημόσιας Διοίκησης. Αυτή παραγγέλθηκε την άνοιξη του 2004 και παραδόθηκε το Σεπτέμβριο του 2004. Όντως περιγράφει μια εικόνα καθόλου καλή, καθόλου αισιόδοξη, μια εικόνα που τη ζουν όλοι όσοι ενδιαφέρονται γι’ αυτήν την υπόθεση. Ωστόσο γι’ αυτήν την εικόνα εμείς πρέπει να δημιουργήσουμε εδώ ένα άλλο νομοθετικό πλαίσιο, ένα νομοθετικό πλαίσιο που δεν λύνει –όπως είπα και προηγουμένως- «από Δευτέρας» αμέσως τα ζητήματα, αλλά δημιουργεί εχέγγυα –πρέπει να προσπαθήσουμε να είναι τέτοιο, που να δημιουργεί εχέγγυα- που να καταρρίπτουν την καχυποψία και να δημιουργούν ασφάλεια στον Έλληνα πολίτη, που προσέρχεται πλέον στο ΔΙΚΑΤΣΑ για να αναγνωρίσει το πτυχίο του παιδιού του.
      Τα τέσσερα αυτά συστατικά στοιχεία είναι η ταχύτητα, η διαφάνεια, η αίσθηση δικαιοσύνης και το αδιάβλητο. Ξέρετε, καθώς ερχόμασταν όλοι εδώ -δεν νομίζω ότι συνέβη μόνο σε μένα- μας πλησίαζαν γονείς και φοιτητές, ο καθένας μ’ ένα χαρτί, στο οποίο υπήρχε ένα ξεχωριστό αίτημα. Πρέπει να ξεκαθαρίσουμε κάτι και μεταξύ μας αλλά και προς τον κόσμο ο οποίος περιμένει από εμάς. Δεν είμαστε εδώ, για να εξυπηρετήσουμε κάθε μια περίπτωση χωριστά. Γιατί αν μπούμε στην περιπτωσιολογία, τότε έχουμε χάσει το στοίχημα για το μέλλον. Το λέω αυτό, γιατί θέλουμε να είμαστε ξεκάθαροι σ’ αυτήν την υπόθεση.
      Έχοντας, λοιπόν, υπόψη μας τα τέσσερα σημεία που προανέφερα, θα έλεγα ότι το νομοσχέδιο προσπαθεί. Και χαιρόμαστε που έγιναν δεκτές τροποποιήσεις και βελτιώσεις, που προτείναμε κατά τη διάρκεια της συζήτησης στην Επιτροπή Μορφωτικών Υποθέσεων της Βουλής. 
      Ξεκινώ από το θέμα της ταχύτητας. Αυτήν τη στιγμή στο ΔΙΚΑΤΣΑ υπηρετούν σαράντα επτά υπάλληλοι. Το νομοσχέδιο προβλέπει την πρόσληψη νέων υπαλλήλων. Είπε ο κύριος Υπουργός προηγουμένως ότι έχει γίνει προκήρυξη. Εμείς θα επιμείνουμε σ’ αυτό το σημείο και θα ζητήσουμε ακόμα περισσότερους υπαλλήλους και μάλιστα εξειδικευμένους υπαλλήλους, γιατί νομίζουμε ότι είναι βασικός παράγων της εύρυθμης και ταχύρυθμης λειτουργίας του οργανισμού.
      Υπάρχει το θέμα της διαφάνειας, ξεκινώντας πρώτα από την υπόθεση των λεγομένων ομοειδών περιπτώσεων. Αλλά και πέραν αυτού, θα πρέπει να υπάρχει πλήρης και λεπτομερής δημοσιοποίηση όσον αφορά στα ιδρύματα, τα οποία -να το πω πολύ απλά για να το καταλαβαίνει ο κόσμος- αναγνωρίζονται εδώ. Γιατί το λέμε αυτό; Γιατί πιστεύουμε ότι είναι πάρα πολύ βασικό, όταν μια οικογένεια αποφασίζει να βάλει το χέρι βαθιά στην τσέπη και να στείλει το παιδί της στο εξωτερικό να σπουδάσει σ’ ένα συγκεκριμένο πανεπιστήμιο ή σε μια συγκεκριμένη σχολή, να γνωρίζει εκ των προτέρων ποια θα είναι η τύχη του πτυχίου που θα αποκτήσει το παιδί της. Είναι πάρα πολύ βασικό. Και είναι ένα σημείο -να το πούμε- στο οποίο έπασχε το προηγούμενο σύστημα.
      Εδώ ερχόμαστε μοιραία στο δεύτερο κομμάτι του τίτλου, που αφορά την πληροφόρηση. Είναι πάρα πολύ βασικό είναι συστατικό στοιχείο αυτό του οργανισμού, αυτή του η λειτουργία. Η πληροφόρηση δεν θα πρέπει να εξαντλείται όπως υπήρχε μέχρι σήμερα, δηλαδή το πληροφοριακό υλικό μπορεί να βρίσκεται σε ένα έντυπο ή σε μια ιστοσελίδα, που είναι μεν φιλική προς το χρήστη, αλλά χρειάζεται συνεχή ανανέωση και επικαιροποίηση.
      Μίλησε ο κύριος Υπουργός για τους μηχανισμούς, για τα τεχνικά μέσα που υπάρχουν σήμερα στο ΔΙΚΑΤΣΑ. Αν σωστά θυμάμαι, το 1993 έγινε η πρώτη απόπειρα ηλεκτρονικής διασύνδεσης -να το πω έτσι- και λειτουργίας του οργανισμού και η τελευταία πρέπει να έγινε γύρω στο 1998. 
      Έγιναν κάποιοι εκσυγχρονισμοί. Αυτό θα πρέπει να βελτιωθεί, να εκσυγχρονιστεί το σύστημα αυτό, γιατί πλέον θα είναι βασικό εργαλείο. Γιατί θα είναι βασικό εργαλείο; Γιατί είναι κοινό μυστικό ότι αυτήν τη στιγμή, αν επιχειρήσει ένας ενδιαφερόμενος να επικοινωνήσει τηλεφωνικά με το ΔΙΚΑΤΣΑ, θα έχει ένα πολύ μεγάλο πρόβλημα.
      Ερχόμαστε τώρα σ’ ένα άλλο σημείο, στο θέμα της διοίκησης. Πρόεδρος τοποθετείται, κατόπιν εγκρίσεως από την Επιτροπή  Μορφωτικών Υποθέσεων της Βουλής, καθηγητής πανεπιστημίου. Χαιρόμαστε πάρα πολύ που έγινε δεκτή στο σημείο αυτό η πρότασή μας, γιατί στον πρόεδρο ανατίθεται τώρα ένας αυξημένος ρόλος, πολλές ευθύνες. Θα πρέπει, λοιπόν, να έχει τυπικά, αλλά και ουσιαστικά -αν θέλετε- την έγκριση της Βουλής των Ελλήνων. Αυτό θα του δημιουργεί και ένα πλαίσιο λειτουργίας, όπου πραγματικά θα μπορεί, νομίζουμε, να αποδώσει τα μέγιστα.
      Σ’ αυτό το σημείο οφείλω πραγματικά να εξάρω τη συμβολή και τη δουλειά που έκανε στον οργανισμό που καταργείται, στο ΔΙΚΑΤΣΑ, ο κ. Λεοντάρης. Είναι παρών, είναι εδώ, σ’ αυτήν την Αίθουσα. Τον κ. Λεοντάρη τοποθέτησε στη θέση αυτή ο Υπουργός Παιδείας κ. Πέτρος Ευθυμίου και ο κ. Λεοντάρης ήταν αυτός ο οποίος βρήκε και παρέπεμψε στον εισαγγελέα την υπόθεση με τα γραπτά.
      Εργάστηκε και συνεχίζει να εργάζεται με πολύ καλά αποτελέσματα. Γιατί το λέω αυτό; Γιατί δεν θέλω να θεωρηθεί ότι, ζητώντας την έγκριση για το πρόσωπο του προέδρου του νέου οργανισμού από την Επιτροπή Μορφωτικών Υποθέσεων της Βουλής, απευθύνουμε μομφή προς τον προηγούμενο πρόεδρο. Μακριά από εμάς αυτή η σκέψη. 
      Καθώς μιλούσα προηγουμένως, είπα για την κατάργηση του ΔΙΚΑΤΣΑ. Είναι ένα άλλο σημείο, το οποίο οφείλουμε να ξεκαθαρίσουμε μεταξύ μας και να το κάνουμε καθαρό και στον κόσμο. Το ότι καταργείται το ΔΙΚΑΤΣΑ, δεν σημαίνει ότι βγαίνουμε και πανηγυρίζουμε. «Καταργήθηκε το ΔΙΚΑΤΣΑ, δεν έχουμε πια ταλαιπωρία, δεν έχουμε αυτόν το βραχνά στη ζωή μας».
      Του αλλάζουμε όνομα, αυτή είναι η αλήθεια. Να είμαστε ειλικρινείς. Και του αλλάζουμε όνομα, όχι για να το ξορκίσουμε, αλλά για να τελειώνουμε έστω και συνειρμικά μ’ αυτήν την υπόθεση. Όμως δεν φτάνει μόνο αυτό, γιατί εδώ υπάρχουν ζητήματα ουσίας, τα οποία το νομοσχέδιο δεν αγγίζει και ίσως-ίσως δεν πρέπει και να αγγίζει.
      Έρχομαι στο θέμα των εξετάσεων, στο θέμα των εξετάσεων που πονάει πολύ, στο θέμα των εξετάσεων για τις οποίες έχει γίνει πάρα πολύς λόγος. Θέλουμε και εδώ να είμαστε ξεκάθαροι. Οι εξετάσεις πρέπει να γίνονται με τρόπο αδιάβλητο και στην Επιτροπή Μορφωτικών Υποθέσεων της Βουλής προτείναμε το ότι θα μπορούσε να χρησιμοποιηθεί ο μηχανισμός που χρησιμοποιείται, για να γίνουν οι εισαγωγικές εξετάσεις για τα πανεπιστήμια, που είναι ίσως το μόνο σύστημα εξετάσεων του οποίου το αδιάβλητο δεν αμφισβητείται από κανένα. Έχει πολύ μεγάλη σημασία και θα συμβάλει πολύ στο να δημιουργηθεί αίσθημα εμπιστοσύνης προς τον οργανισμό και να καταλαγιάσει το αίσθημα αδικίας που μπορεί ενδεχομένως να έχουν οι πολίτες. 
      Το θέμα των εξετάσεων έχει και μια άλλη πτυχή, ποιες ερωτήσεις τίθενται, ποια θέματα εξετάζονται. Και εδώ πρέπει να είμαστε ξεκάθαροι. Πρέπει να ξεκαθαρίσουμε πρώτα και κύρια στους πανεπιστημιακούς, που επιλέγουν τα θέματα, ότι μέσα από τον Οργανισμό Αναγνώρισης Πτυχίων της Αλλοδαπής δεν κάνουν διαγωνισμό επιστημοσύνης ούτε είναι ο ρόλος τους να παίξουν το ρόλο φίλτρου επαγγελματιών, που θα βγουν στην αγορά εργασίας.
      Αυτό είναι ένα πολύ λεπτό σημείο, που θα πρέπει να το προσέξουμε όλοι μας. Ο ρόλος τους είναι να εξετάσουν αυτά τα παιδιά, που έρχονται με πτυχία από το εξωτερικό -και για να μην κρυβόμαστε πίσω από το δάχτυλό μας, εννοώ την Ιατρική και την Οδοντιατρική, όπου γίνεται ο μεγάλος καυγάς, να το πούμε καθαρά- όπως όμως θα εξέταζαν και φοιτητές επί πτυχίω, που φοιτούν στα ελληνικά πανεπιστήμια.
      Και εδώ πάει το μυαλό του καθενός στην αποθήκη θεμάτων και ερωτήσεων, στην εξεταστέα ύλη. Θα πρέπει να είναι συγκεκριμένη, θα πρέπει να γίνεται γνωστή εγκαίρως στους ενδιαφερομένους και το επίπεδο των ερωτήσεων θα πρέπει να δημιουργεί αίσθημα δικαιοσύνης. Ούτε ευκολότερα ούτε δυσκολότερα θέματα για τα παιδιά που έρχονται από το εξωτερικό, αλλά θέματα ίδια και ισοβαρή με τα θέματα που τίθενται για εξετάσεις στους επί πτυχίω φοιτητές της Ιατρικής. 
      Στο θέμα αυτό των εξετάσεων, υπάρχει άλλο ένα ζήτημα: Η πικρή εμπειρία κατά την οποία οι εξετάσεις του ΔΙΚΑΤΣΑ αναβλήθηκαν δύο φορές –εγώ θα το έλεγα δυόμισι και θα εξηγήσω μετά το γιατί- λόγω απεργίας των πανεπιστημιακών. Και το μισό, στο δυόμισι που είπα, αναφέρεται στην τελευταία φορά όπου οι καθηγητές της Ιατρικής του Πανεπιστημίου Αθηνών αποφάσισαν ότι δεν θα πάρουν μέρος. Τέτοιου είδους ζητήματα πρέπει το Υπουργείο να είναι έτοιμο να τα αντιμετωπίσει στην πράξη, διότι δεν χρωστάνε τίποτα οι άνθρωποι αυτοί να ταλαιπωρούνται. Και όταν μιλάμε για ταλαιπωρία, έχουμε στο μυαλό μας όλοι μέρες, βδομάδες, μήνες, χρόνια.
      Ρίχνοντας μια ματιά στην έκθεση των Επιθεωρητών – Ελεγκτών Δημόσιας Διοίκησης βλέπουμε ότι το μεγαλύτερο χρονικό διάστημα που χρειάστηκε ενδιαφερόμενος για να αναγνωρίσει το πτυχίο του –εάν σωστά θυμάμαι ήταν Γεωλογίας- ήταν τρία χρόνια παρά εκατό ημέρες. Πολύς χρόνος! Αλλά πολύς χρόνος σπαταλιέται, χάνεται, όχι μόνο για τη διαδικασία των εξετάσεων, αλλά και από τη στιγμή που κατατίθενται τα χαρτιά, οι αιτήσεις, μέχρι να πάρουν την απάντηση οι ενδιαφερόμενοι: «Παιδί μου εσύ, θα πρέπει να δώσεις δύο, τρία, πέντε ή δεκαπέντε μαθήματα». Και εδώ τίθεται το όριο των εξήντα και ενενήντα ημερών. Η επιτροπή των νομικών της Βουλής γράφει στην έκθεσή της ότι θα πρέπει να δώσουμε προσοχή εκεί, γιατί εάν «σφίξουμε» νομικά τη διάταξη, μπορεί ουσιαστικά να χρειάζεται να ξανακάνει αίτηση ο ενδιαφερόμενος. Αντιληπτόν, κατανοητόν, πλην όμως θα πρέπει να έχει και η διοίκηση από την πλευρά της ένα κίνητρο –να το τοποθετήσω έτσι και να μην το βάλω σε διαδικασία πέναλτι, ποινής- για να ολοκληρώσει τις διαδικασίες, να τελειώσει μέσα στις εξήντα, ενενήντα ημέρες. 
      Αναλυτικότερα και σε βάθος μίλησε και ο εισηγητής μας, ο κ. Μπόλαρης και θα επεκταθούμε και στις υπόλοιπες δύο συνεδριάσεις κατ’ άρθρον. Εμείς ψηφίζουμε αυτό το νομοσχέδιο. Και το ψηφίζουμε, διότι πιστεύουμε ότι πρέπει…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού) 
      Τελειώνω, κύριε Πρόεδρε. Την ανοχή σας, παρακαλώ, για ένα λεπτό. 
      Το ψηφίζουμε, γιατί πρέπει να δώσουμε την ελπίδα στον κόσμο ότι κάτι καλύτερο μπορούμε να φτιάξουμε. Ωστόσο πρέπει να είμαστε έτοιμοι στο άμεσο μέλλον να ξανανομοθετήσουμε γι’ αυτήν την υπόθεση. Και αυτό έχει να κάνει με την αύξηση της κινητικότητας των φοιτητών στην Ευρωπαϊκή Ένωση. Είναι κάτι που πρέπει να το έχουμε υπόψη μας και θα βρίσκεται σε άμεση σχέση με τις διαδικασίες αξιολόγησης της πορείας αυτού του οργανισμού.
      Με αυτά τα λίγα τελειώνω, κύριε Πρόεδρε. Θα επανέλθουμε στην κατ’ άρθρον συζήτηση.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θα είμαι σύντομος, γιατί το νομοσχέδιο υπερψηφίζεται απ’ όλες τις πτέρυγες, με την επιφύλαξη του ΚΚΕ και αυτό είναι χρήσιμο για τα ακαδημαϊκά πράγματα της χώρας. 
      Το ΔΙΚΑΤΣΑ, κατά την ταπεινή μου γνώμη, έπρεπε να κατεδαφιστεί. Αυτό ήταν ζήτημα πολιτικής προτεραιότητας. Δεν ενδιαφέρει η παρελθοντολογία ή η οργάνωση των αιτιάσεων, όσο ενδιαφέρει ότι το σήμα που εξέπεμπε το ΔΙΚΑΤΣΑ στην ελληνική κοινωνία, ήταν ως εστία εχιδνών διαφθοράς. 
      Με συνείδηση του γεγονότος ότι μέσα σ΄ αυτήν την κοινωνία η οποία διακατέχεται, διαπνέεται από αυτό που μας μετέφερε ο κ. Μπόλαρης, ο εισηγητής της Αξιωματικής Αντιπολίτευσης, από τον καθηγητή Κωνσταντίνο Τσουκαλά για τη μορφωσιολαγνεία, μορφωσιολατρεία, μορφωσιομανία που διακατέχει τους Έλληνες, αυτό το φαινομενικά διαδικαστικό θέμα του Οργανισμού Αναγνώρισης Πτυχίων προσλαμβάνει τεράστια πολιτική, κοινωνιολογική και ηθική σημασία. 
      Έτσι χαιρετίζω τη συμφωνία των πτερύγων της Βουλής για την «κατεδάφιση» του ΔΙΚΑΤΣΑ ως εστίας εχιδνών διαφθοράς, για να δώσουμε ένα σήμα στην κοινωνία της μορφωσιολατρείας, ότι θέτουμε τα πράγματα σ’ ένα σωστό δρόμο. Αυτή η συναίνεση έχει τεράστια σημασία για την εμπέδωση ενός πνεύματος και κλίματος εμπιστοσύνης της κοινωνίας και της σπουδάζουσας νεολαίας προς τους θεσμούς, που αφορούν το ακαδημαϊκό τους και επαγγελματικό τους μέλλον. 
      Οι παρατηρήσεις που έχω να κάνω επί του νομοσχεδίου είναι -όπως και ο Υπουργός ανέλυσε και ο εισηγητής μας, ο τέως Πρύτανης του Πανεπιστημίου της Θράκης κ. Τσαλίδης, εξήγησε- ότι εδώ έχουμε στη θέση του κατεδαφισθέντος ΔΙΚΑΤΣΑ την ανέγερση ενός γυάλινου πύργου διαφάνειας, αποτελεσματικότητας, ακαδημαϊκής ευθύνης και τελικά ενός εκσυγχρονισμού σ΄ ένα πεδίο δράσεως, σ΄ έναν ευαίσθητο τομέα, όπως είναι η αναγνώριση της ισοτιμίας των πτυχίων και των αντιστοιχιών. 
       Θέλω να πω πάντως ότι έτσι όπως εξελίσσονται τα ακαδημαϊκά πράγματα στην Ευρώπη, το συζητούμενο νομοσχέδιο χρωστά –θα έλεγα- την εναρμόνιση προς το ευρωπαϊκό γίγνεσθαι. Ενώ, δηλαδή, έχει τις πρόνοιες για τα ευρωπαϊκά πτυχία, πάλι περιμένουμε τις εξελίξεις από την  Ευρώπη για το πώς θα γίνει μια ακαδημαϊκή, συλλειτουργική εναρμόνιση και της εκπαιδευτικής διαδικασίας και εν τέλει των ισοτιμιών. Είναι τεράστιο το θέμα.
      Θέλω να σας πω εδώ ότι αυτή η παράγραφος που θίγω, άπτεται του ζητήματος του ακαδημαϊκού διαλόγου. Σας λέω από αυτό το Βήμα επισήμως να συνταχθείτε εις τον ακαδημαϊκό διάλογο για πολλά θέματα και κυρίως για το θέμα της εναρμόνισης των σπουδών και των πτυχίων μέσα στο ευρωπαϊκό πλαίσιο. Δεν είμαστε όαση και νησίδα αυτοσχεδιασμού ή σε κάθε περίπτωση εγωιστικού εθνικισμού. 
      Εγώ σέβομαι το επίπεδο των σπουδών στην Ελλάδα. Το θέλω δυνατότερο και καλύτερο, αλλά υπάρχει ευρωπαϊκή ακαδημαϊκή αγορά, στην οποία θα πρέπει οπωσδήποτε να αναπτύξουμε τις αρετές μας. Δεν γίνεται οι δραστηριότητες στον ακαδημαϊκό τομέα να είναι in splendid isolation, όπως έκανε η Σπάρτη, εν λαμπρά απομονώσει! 
      Νομίζω, κύριε Υπουργέ και κύριοι συνάδελφοι, ότι η πρόκληση της Ευρώπης για τα ακαδημαϊκά θέματα, για τον εναρμονισμό στις σπουδές, στα πτυχία, στις κατευθύνσεις, στις ισοτιμίες και στις αντιστοιχίες, είναι δυνατότερη και από την πρόκληση στο δίκαιο και από την πρόκληση στην αγορά των αγαθών, διότι εμείς, όπως λέει και ο Κώστας Καραμανλής, όπως συνομολογούμε όλοι ως χώρα, ως Ελλάς, «είμαστε χώρα εξαγωγής πολιτισμού και παιδείας». 
      Αυτό θα πρέπει να το κατοχυρώσουμε για τους εαυτούς μας πρώτα. Θα πρέπει να το πιστέψουμε και ύστερα θα δούμε τις εκφάνσεις για τον πολιτισμό, για την παιδεία, έτσι ώστε να φρεσκάρουμε ξανά τα διαπιστευτήριά μας είτε έρχονται από την κλασσική παιδεία είτε έρχονται από τα μαθηματικά μας -και εννοώ τον Καραθεοδωρή, εννοώ τους μαθηματικούς του Πολυτεχνείου, τη ΣΜΑ παλιά, αν θυμάστε ο Καραθεοδωρής ήταν ο καθηγητής του Αϊνστάιν στα μαθηματικά- είτε από τα κλασσικά γράμματα, λοιπόν, είτε από τη βυζαντινή και τη μεταβυζαντινή αναγέννηση. Αυτά όλα τα διαπιστευτήρια θα τα φρεσκάρουμε μέσα στο ευρωπαϊκό γίγνεσθαι. Οι εταίροι μας μάς περιμένουν. 
      Σας θυμίζω τι έλεγε ο Αντόνιο Σάμαρανκ για το πεδίο του αθλητισμού, όπου μας ανέθετε ένα καθήκον, μας το σκιαγραφούσε και θα έπρεπε να το αναλάβουμε μόνοι μας. Έλεγε: Η σελίδα του ηθικού και πνευματικού περιεχομένου των Ολυμπιακών Αγώνων είναι λευκή. Μένει σε σας τους Έλληνες να τη γράψετε, να τη συντάξετε, έτσι ώστε να προσδοθεί ένα νέο νόημα και περιεχόμενο, μία πραγματική αναγέννηση των Ολυμπιακών Αγώνων στον τόπο που γεννήθηκαν για το 2004. 
      Τηρουμένων των αναλογιών, ξανά η παρατήρησή μου για την εναρμόνιση μέσα στο ευρωπαϊκό γίγνεσθαι –η σκέψη μου αυτή έρχεται σε προέκταση των όσων είπε η κ. Συλβάνα Ράπτη- είναι η δική μας υποχρέωση να πάμε ένα βήμα μετά το ρουτινιάρικο, γραφειοκρατικό και διαδικαστικό πολύτιμο νομοσχέδιο που υπερψηφίζουμε σήμερα και να μεταθέσουμε το ενδιαφέρον και τις προσπάθειές μας στο τι γίνεται στην υπόλοιπη Ευρώπη για το πτυχίο, για τα πορίσματα της Μπολώνια, για το νέο διάλογο. Με ποιες προτάσεις θα πάει η χώρα μας στην Ευρώπη για την τριτοβάθμια παιδεία; Αυτά είναι θέματα άμεσης επικαιρότητας και μεγάλου βαθμού επείγοντος. 
      Σας είπα ότι δεν μπορεί να γίνει ρύθμιση, να υπάρξει λύση με τη λαμπρά απομόνωση και υπαινίχθηκα τα πλεονεκτήματα τα οποία υπάρχουν μέσα σ’ αυτό το ακαδημαϊκό πεδίο ή υπόστρωμα της χώρας μας, έτσι ώστε να έχουμε τα διαπιστευτήριά μας στην Ευρώπη.
      Υπάρχουν ζητήματα, όπως π.χ. τι παριστάνουμε εμείς ως ακαδημαϊκή κοινότητα και πολιτική κοινότητα της χώρας με το να αφήνουμε τα παιδιά μας να σπουδάζουν στα πανεπιστήμια του εξωτερικού ακόμη και σήμερα, πανεπιστήμια αμφιβόλου ποιότητας. Και αν υπάρχουν εδώ οι σοφές προβλέψεις του νόμου και για την Ιατρική και Οδοντιατρική, όπου γίνεται μακελειό, ώστε να έχουμε κατασφάλιση της εγκυρότητας με τις εξετάσεις, θέλω να είναι όσο γίνεται πιο διαφανείς και φερέγγυες οι εξετάσεις. Προς Θεού, σε καμία περίπτωση να μη χωρέσει, κύριε Υπουργέ, υποψία ότι κάπου γίνεται ζαβολιά. Γκρεμίζεται όλο το σύστημα και βρισκόμαστε σε μία ηθική και πολιτική αναστάτωση, την οποία δεν την θέλει η κοινωνία στο ευαίσθητο σημείο που βρισκόμαστε, στην καμπή που βρισκόμαστε αυτή τη στιγμή για τα ακαδημαϊκά θέματα και για τα πτυχία. 
      Μου έλεγαν λοιπόν, με στοιχεία του Υπουργείου, ότι τώρα που μιλούμε έχουμε εξήντα χιλιάδες παιδιά στο εξωτερικό. Το θέμα αυτό ανοίγει δύο τεράστια προβλήματα τα οποία πρέπει να τα δούμε ως κηδόμενοι των αναγκών αυτών των Ελλήνων πολιτών, πρέπει να τα δούμε και στο κεφάλαιο της μετεγγραφής που είναι κατηργημένο, αλλά δεν μπορώ να είμαι απαθής, όπως και στο κεφάλαιο του ιδιωτικού πανεπιστημίου, δηλαδή του πανεπιστημίου του μη κρατικού, του μη κερδοσκοπικού. 
      Και η δεύτερη πρόταση-ιδέα που πρέπει να συζητήσουμε και να συναποφασίσουμε τάχιστα, είναι μαζί με την παράγραφο του μη κρατικού, μη κερδοσκοπικού για την εξυπηρέτηση των Ελλήνων μεταναστών –το θέμα είναι καθαρά ιδεολογικό και οικονομικό- να γίνει η Ελλάδα εστία προσελκύσεως φοιτητών από το εξωτερικό, δηλαδή να σπουδάσουν εδώ από τα Βαλκάνια, από τη Μέση Ανατολή, από την Αφρική, από τη γειτονία και γιατί όχι και από την Ευρώπη σε έγκυρα ιδρύματα ακαδημαϊκά δικά μας!
      (Χειροκροτήματα από την πτέρυγα της Νέας Δημοκρατίας)
      Αυτήν την επιθετική στροφή για την προσφορά παιδείας και ακαδημαϊκών προσόντων από την Ελλάδα, τη χρωστάμε, κυρίες και κύριοι συνάδελφοι. Το ταχύτερο πρέπει να θέσουμε μπροστά, πρώτα-πρώτα, την πολιτική συμφωνία και ύστερα τους μηχανισμούς και τις αποφάσεις, έτσι ώστε να είμαστε ο φυσικός αποδέκτης εκείνων που θέλουν να σπουδάσουν στην Αθήνα, στη Θεσσαλονίκη, στην Ελλάδα, να κάνουν σύγχρονες σπουδές με φερέγγυα και σταθερά ακαδημαϊκά συστήματα, για γράμματα τα οποία αντέχουν στο χρόνο και στην έκταση. Δηλαδή αυτό που λέμε ο «homo universalis» της Αναγέννησης, να είναι Έλληνας, να είναι ελληνικής παιδείας. 
      Των πραγμάτων ούτως εχόντων, θέλω να συναντηθούμε για τα περισσότερα από τα παρεμπίπτοντα ζητήματα, που εξέθεσα με την παρέμβασή μου για τον καλό νόμο για την ίδρυση του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης. Μία ιδιαίτερη αρετή αυτού του νόμου είναι ότι ο ίδιος ο νόμος σαν διαδικασία τελεί σε μία εναρμόνιση προς αντίστοιχα υφιστάμενα ινστιτούτα του εξωτερικού υπό τον κοινό τίτλο NARIC. Στην προκειμένη περίπτωση, είναι το Hellenic, το ελληνικό NARIC, ενώ στις άλλες περιπτώσεις είναι αντίστοιχα με τα κράτη όπου υπάρχει ο Διεπιστημονικός Οργανισμός Αναγνώρισης Ισοτιμιών και Πληροφόρησης. 
      Ισχύουν οι παρατηρήσεις για την πληροφόρηση που είπε ο εισηγητής μας κ. Τσαλίδης και η κ. Συλβάνα Ράπτη για την αξία του Οργανισμού Πληροφόρησης των νέων. 
      Ο νόμος είναι καλός. Εκμεταλλεύτηκα όμως την ευκαιρία να σας εκθέσω σκέψεις οι οποίες, ενώ τίθενται ή εκτίθενται στο περιθώριο του νόμου, αποτελούν, κατά τη γνώμη μου, σοβαρές πολιτικές για την τριτοβάθμια ή την ακαδημαϊκή παιδεία των Ελληνοπαίδων με μία στροφή προς τα έξω. Δηλαδή, με το όραμα για τη συμβολή ή το ακαδημαϊκό πλεονέκτημα που έχει η Ελλάς στα Βαλκάνια και στην Ευρώπη για πολλές ακαδημαϊκές δράσεις. 
      Με αυτές τις σκέψεις χαιρετίζω τη συναίνεση της Εθνικής Αντιπροσωπείας και συγχαίρω το Υπουργείο Παιδείας για την ουσιώδη και καλή νομοθετική πρωτοβουλία για την κατεδάφιση του παλαιού, που ήταν η εστία εχιδνών διαφθοράς και την ανέγερση στη θέση του παλαιού ενός πύργου γυάλινου για τη διαφάνεια, την εγγύηση επί των ισοτιμιών και των αντιστοιχιών για τα πτυχία. 
      Σας ευχαριστώ. 
      (Χειροκροτήματα)
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Χουρμουζιάδη, είμαστε ακόμα στο στάδιο των πρωτολογιών. Έχετε πρωτολογήσει. Θα πρέπει να προχωρήσουμε στον κατάλογο ...
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ζητώ το λόγο ως Κοινοβουλευτικός Εκπρόσωπος. 
      ΠΡΟΕΔΡΕΥΩΝ (Γεώργιος Σούρλας): Ως Κοινοβουλευτικός Εκπρόσωπος μιλήσατε δεκαπέντε λεπτά. Ο Κανονισμός υπαγορεύει να ολοκληρωθεί ο κατάλογος των Βουλευτών που έχουν εγγραφεί για να πρωτολογήσουν και θα σας παρακαλέσω να το δεχτείτε αυτό. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Καλώς, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βασίλειος Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, είναι γεγονός ότι το νομοσχέδιο αυτό είναι μία φωτεινή εξαίρεση στη μετρία –αν όχι και αρνητική, κατά τη δική μου άποψη- πορεία που έχει εδώ και ένα χρόνο το Υπουργείο Παιδείας και αυτή την αρνητική πορεία την επισημαίνει και η εκπαιδευτική κοινότητα. 
      Επειδή όμως άκουσα κάποιες απόψεις από ορισμένους συναδέλφους εδώ στην Αίθουσα οι οποίοι θεώρησαν ότι αυτό το νομοσχέδιο ήταν άχρηστο, θέλω να σας πω ότι εγώ ειλικρινά θεωρώ ότι αυτό ήταν απαραίτητο. 
      Είναι σημαντικό, πρώτα-πρώτα, για συμβολικούς λόγους γιατί καταργείται η ονομασία ΔΙΚΑΤΣΑ και σας συγχαίρω, κύριε Υπουργέ, που φέρνετε αυτό το νομοσχέδιο. 
      Θα μπορούσαμε να πούμε ότι κοιτάμε το μέλλον και εμείς και όλοι βέβαια. Και αυτό είναι το σωστό. Πιστεύω όμως ότι ειδικά το ΠΑΣΟΚ θα πρέπει σε κάποια θέματα να κοντοστέκεται και να κοιτάει και τα λάθη του. Ένα από τα λάθη ήταν η λειτουργία του ΔΙΚΑΤΣΑ όλα αυτά τα χρόνια. Αυτοί, οι οποίοι ανέχθηκαν αυτή τη λειτουργία, νομίζω ότι θα πρέπει να μην είναι περήφανοι για το ζήτημα αυτό. Και πιστεύω ότι αυτό που ταλάνισε χιλιάδες οικογένειες, χιλιάδες ανθρώπους όλα αυτά τα χρόνια, θα μπορούσε να θεραπευθεί από την Κυβέρνηση του ΠΑΣΟΚ και από τους πολλούς Υπουργούς που περάσανε. Ξέρω ότι ο προηγούμενος Υπουργός Παιδείας είχε έτοιμο αυτό το νομοσχέδιο στα συρτάρια του προς κατάθεση. Ήταν πανομοιότυπο. Δεν το κατέθεσε όμως.
      ΦΙΛΙΠΠΟΣ ΤΣΑΛΙΔΗΣ: Κύριε συνάδελφε…
      ΒΑΣΙΛΕΙΟΣ ΟΙΚΟΝΟΜΟΥ: Δεν πρόλαβε, κύριε Τσαλίδη. Άρα λοιπόν, αφού δεν πρόλαβε…
      ΦΙΛΙΠΠΟΣ ΤΣΑΛΙΔΗΣ: Δεν ήταν όμοιο.
      ΠΡΟΕΔΡΕΥΩΝ (Γεώργιος Σούρλας): Καμία διακοπή, κύριοι συνάδελφοι, παρακαλώ. 
      ΒΑΣΙΛΕΙΟΣ ΟΙΚΟΝΟΜΟΥ: Ήταν περίπου ίδιο. Αφού δεν το κατέθεσε όμως, το πρόβλημα παρέμεινε. Και έρχεται σήμερα η Κυβέρνηση της Νέας Δημοκρατίας, στην οποία εγώ τουλάχιστον –και μιλάω προσωπικά- έχω ασκήσει δριμύτατη κριτική για πολλά νομοσχέδια -όπως έχουμε ψηφίσει και κάποια άλλα- και λέω ότι πολύ καλά έκανε και το φέρνει. Το ζήτημα δεν είναι ότι πρέπει να κρίνουμε το ΔΙΚΑΤΣΑ μέσα από τις εκθέσεις των επιθεωρητών. Δεν χρειάζεται να περιμένουμε τις εκθέσεις των επιθεωρητών ούτε ίσως και το αστυνομικό δελτίο. Η απλή επαφή με τις οικογένειες και τα χιλιάδες παιδιά, τα οποία ταλαιπωρήθηκαν τόσα χρόνια απ’ αυτό το δημόσιο οργανισμό, φθάνει για να μπορέσουμε με αποστροφή να δούμε τη μέχρι τώρα θητεία του.
      Πρέπει να ομολογήσω ότι το 1995 -αν ενθυμούμαι καλά- ο Γεώργιος Παπανδρέου ως Υπουργός Παιδείας επιχείρησε να σταματήσει αυτή την κακή εικόνα και αυτή την κακή λειτουργία του ΔΙΚΑΤΣΑ. Πρέπει να πω ότι υπήρξαν κάποιες προσπάθειες και κάποιες απόπειρες, οι οποίες όμως δεν τελεσφόρησαν, με αποτέλεσμα σήμερα να λέμε ότι πρέπει να αλλάξει το όνομα. Σας διαβεβαιώ ότι δεν ξέρω πώς τον λένε τον νέο Οργανισμό. Τα αρχικά του δεν μπορώ να τα συγκρατήσω και δεν με ενδιαφέρει. Θα πρέπει να λέγεται αλλιώς–όχι ΔΙΚΑΤΣΑ- και να έχει και άλλη λειτουργία. Αυτή τη λειτουργία, την οποία όλοι εμείς επιδιώκουμε. Και θα διαφωνήσω με κάποιους, οι οποίοι εδώ ισχυρίστηκαν ότι υπάρχει μια κρατικίστικη αντίληψη μέσα απ’ αυτό το νομοσχέδιο και θα πρέπει η αναγνώριση των πτυχίων να γίνεται μόνο μέσα από τα τμήματα και τα πανεπιστήμια. Προφανώς έχουν στο μυαλό τους τα κέντρα ελευθέρων σπουδών ή τα DEREE και τα διάφορα ιδιωτικά πανεπιστήμια, θέλοντας να αποφύγουν το κρατικίστικο του ΔΙΚΑΤΣΑ και να το πάνε στα ιδιωτικά τους πανεπιστήμια. Δυστυχώς γι’ αυτούς τα πανεπιστήμια είναι δημόσια αυτήν τη στιγμή.
      Άρα, λοιπόν, ακόμα και το πανεπιστήμιο να είχε την ευθύνη, θα υπήρχε ο κρατικός και δημόσιος έλεγχος, όπως είναι το θεσμικό πλαίσιο των πανεπιστημίων. Ευτυχώς, κατά τη δική μου άποψη, είναι έτσι και δυστυχώς γι’ αυτούς που όλα τα χρόνια δεν μπορούν να ανεχθούν και να κατανοήσουν το δημόσιο χαρακτήρα της τριτοβάθμιας εκπαίδευσης. 
      Ο νόμος 1268 του 1982, ο οποίος επέβαλε τη συμμετοχή όλων των παραγόντων στο ελληνικό πανεπιστήμιο και δημιούργησε το δημοκρατικό ελληνικό πανεπιστήμιο, για κάποιους είναι το μεγάλο τους μαράζι. Και είχαν την άποψη, τις θέσεις και τις ιδέες, τις οποίες δεν εκτιμώ καθόλου –μπορεί οι ίδιοι να είναι σεβαστά πρόσωπα, αλλά τις ιδέες τους εγώ δεν τις εκτιμώ καθόλου- ότι υπαίτιοι ίσως της διαφθοράς και της εικόνας των πανεπιστημίων είναι οι φοιτητές και οι υπάλληλοι που συμμετέχουν στα εκλεκτορικά σώματα για τις επιλογές των πρυτάνεων ή των διοικήσεων των τμημάτων. Και ότι θα πρέπει να ψηφίζουν για την ανάδειξη των οργάνων των πανεπιστημίων οι πρωτοβάθμιοι καθηγητές. Αριστοκρατικές και απαράδεκτες, κατά τη δική μου άποψη, ιδέες και απόψεις, τις οποίες πολέμησα επί σειρά ετών ως μαχόμενος φοιτητής μέσα από την ΕΦΕΕ και μέσα από τα συνδικαλιστικά φοιτητικά όργανα και τις οποίες θα συνεχίσω να αντιπαλεύω ως μη φοιτητής. Το λέω αυτό γι’ αυτούς που αναρωτιούνται τι ιδιότητα έχω.
      Από κει και μετά, είναι πολύ σημαντικό και κρίσιμο να πούμε ότι το πανεπιστήμιο θα παραμείνει δημόσιο. Είναι πολύ σημαντικό και κρίσιμο να πούμε ότι ο νέος οργανισμός θα είναι δημόσιος και θα ελέγχει την ισοτιμία των πανεπιστημιακών και τεχνολογικών πτυχίων. 
      Βέβαια, θα ήθελα να κάνω μία πρόταση, την οποία ελπίζω και το δικό μου κόμμα να ενστερνιστεί και θα ήθελα να δω αν η Κυβέρνηση πάρει την ευθύνη και το ρίσκο, το πολιτικό κόστος. Δεν μπορούμε –και μου φαίνεται αδιανόητο, κύριε Πρόεδρε- να συζητάμε ότι θα αξιολογεί ο νέος οργανισμός τα πανεπιστήμια της Ευρώπης ή του κόσμου, την ίδια στιγμή που εμείς διστάζουμε να αξιολογήσουμε τα δικά μας πανεπιστήμια. Μου φαίνεται αδιανόητο να συζητάμε για επίπεδο εκπαίδευσης, όταν αδυνατούμε και διστάζουμε μπροστά στο πολιτικό κόστος να αξιολογήσουμε το δημόσιο λύκειο, γυμνάσιο και δημοτικό. Μου φαίνεται αδιανόητο εμένα προσωπικά. Είναι μια δική μου θέση, αλλά πιστεύω ότι είναι ώριμες οι συνθήκες να συζητήσουμε για την αξιολόγηση. 
      Άρα, λοιπόν, μου φαίνεται τουλάχιστον αστείο να αξιολογεί αυτός ο νέος οργανισμός ποιο είναι το καλό πανεπιστήμιο της Αγγλίας, άρα να έχει και μία αντιστοιχία και ισοτιμία με το ελληνικό πανεπιστήμιο. Εγώ θα ήθελα να μπει σε συζήτηση. 
      ΦΙΛΙΠΠΟΣ ΤΣΑΛΙΔΗΣ: Για πρώτη φορά αξιολογείται στην Ελλάδα. 
      ΒΑΣΙΛΕΙΟΣ ΟΙΚΟΝΟΜΟΥ: Το αγγλικό πανεπιστήμιο. 
      ΦΙΛΙΠΠΟΣ ΤΣΑΛΙΔΗΣ: Ο ίδιος ο οργανισμός. 
      ΒΑΣΙΛΕΙΟΣ ΟΙΚΟΝΟΜΟΥ: Έτσι, αλλά για το αγγλικό πανεπιστήμιο αξιολογείται. Όμως, νομίζω ότι πρέπει να ανοίξει η συζήτηση πλέον, γιατί ο εθνικός διάλογος δεν πάει καλά, κύριε Υφυπουργέ. Τέλος πάντων, πρέπει έστω η συζήτηση να μπορέσει να στραφεί και πάνω σ’ αυτά τα θέματα της αξιολόγησης. 
      Βέβαια, θα διαφωνήσω πλήρως με το άρθρο 12 και το διαχωρισμό που κάνει –και τελειώνω, κύριε Πρόεδρε- για τα πανεπιστήμια της Ευρωπαϊκής Ένωσης και των ανατολικών χωρών ή των χωρών εκτός Ευρωπαϊκής Ένωσης. Διαφωνώ όχι μόνο γιατί σε δύο χρόνια θα έχουμε δύο χώρες βαλκανικές ακόμα μέσα στο πλαίσιο της Ευρωπαϊκής Ένωσης –μιλώ για τη Βουλγαρία και τη Ρουμανία και εκεί θα υπάρξει μία αντίφαση- αλλά νομίζω ότι δεν είναι και ακαδημαϊκά και επιστημονικά σωστό πανεπιστήμια τα οποία έχουν μεγάλη ιστορία και είναι των λεγόμενων ανατολικών χωρών, να ερχόμαστε εμείς να τα αξιολογούμε όχι γιατί δεν πρέπει ή δεν μπορούμε, αλλά γιατί αυτό το επέβαλαν κάποιες αγκυλώσεις του παρελθόντος στο μυαλό μας. 
      Υπ’ αυτήν την έννοια, θα έλεγα ότι τα παιδιά που επί σειρά ετών ταλαιπωρήθηκαν, πτυχιούχοι των χωρών των ιατρικών και οδοντιατρικών σχολών από την Ανατολική Ευρώπη, αντιμετώπισαν ένα ιδιότυπο ρατσισμό και της κεντρικής διοικήσεως, αλλά και των ιατρικών σχολών. Σας ενθυμίζω ότι το 2000 ήμουν Βουλευτής εδώ για λίγους μήνες βέβαια, αλλά είχα καταθέσει και ερώτηση προς τον τότε Υπουργό Παιδείας για το πώς αντιμετώπιζε το θέμα, ότι είχαν δηλαδή μία διαρκή απεργία οι ιατρικές σχολές, με αποτέλεσμα να μην μπορούν αυτοί οι χιλιάδες φοιτητές και οι οικογένειές τους να δουν φως μπροστά τους. 
      Υπήρχε μία ιδιότυπη και περίεργη συμπαιγνία απέναντι σ’ αυτόν τον κόσμο. Του έλεγαν «πήγαινε να σπουδάσεις ελευθέρως» και όταν ερχόταν, ανακαλύπταμε ότι ήταν τα πτυχία μαϊμού ή ήταν παράνομοι ή ήταν χίλια δυο και είχαν στηθεί και οι διάφοροι μηχανισμοί. 
      Άρα, λοιπόν, κύριε Υπουργέ, πιστεύω –θα συζητήσουμε βέβαια και επί των άρθρων- ότι το άρθρο 12 θα πρέπει να το προσεγγίσουμε ξανά πάνω σε μία άλλη βάση. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Άλλωστε, θα έχουμε αρκετό χρόνο για τη συζήτηση των άρθρων αύριο και μεθαύριο. 
      Το λόγο έχει τώρα ο κ. Ιωαννίδης. 
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κύριοι συνάδελφοι, χαίρομαι γιατί ο κ. Οικονόμου είπε πράγματι ότι υπάρχει ένα καλό νομοσχέδιο και απεδείχθη πλέον ότι το μοναδικό πράγμα στη ζωή που δεν έχει εξαίρεση είναι ότι κάθε κανόνας έχει εξαίρεση. 
      Σήμερα, λοιπόν, ομόφωνα εδώ, βλέπουμε την εξαίρεση όλων των νομοθετημάτων που έχει φέρει η Νέα Δημοκρατία. Και υπήρξαν πάρα πολλά καλά νομοθετήματα, τα οποία δυστυχώς όμως δεν θέλατε να τα δείτε. 
      Σήμερα, λοιπόν, συζητάμε ένα σχέδιο νόμου, το οποίο περίμεναν με αγωνία εδώ και πολύ καιρό χιλιάδες φοιτητές και οι γονείς τους, οι οποίοι έχουν καταταλαιπωρηθεί και εξακολουθούν να ταλαιπωρούνται, χιλιάδες Ελληνόπουλα που έχουν σπουδάσει στο εξωτερικό, χάρη στους κόπους, στις θυσίες των οικογενειών τους και που επιστρέφοντας στην πατρίδα τους είχαν και έχουν ακόμα να αντιμετωπίσουν τη δαιδαλώδη, γραφειοκρατική, αδιαφανή, πολλές φορές διαβλητή διαδικασία αναγνώρισης των τίτλων σπουδών τους από το ΔΙΚΑΤΣΑ. 
      Δεν νομίζω ότι χρειάζεται να αναφέρουμε και πάλι τα χιλιάδες παραδείγματα νέων ανθρώπων για την επιεικώς κακή εμπειρία που είχαν στις συναλλαγές τους με το ΔΙΚΑΤΣΑ. Δυστυχώς όλοι μας έχουμε να πούμε κάτι για τον υπό κατάργηση αναποτελεσματικό αυτό οργανισμό. 
      Στο πλαίσιο της συζήτησης του νόμου στην Επιτροπή Μορφωτικών Υποθέσεων της Βουλής είχαμε την ευκαιρία να καταθέσουμε τις δυσάρεστες εμπειρίες από το ΔΙΚΑΤΣΑ. Πολλοί συνάδελφοι με ιδιαίτερα γλαφυρό τρόπο περιέγραψαν «σημεία και τέρατα», σε ό,τι αφορά ορισμένες λειτουργίες και διαδικασίες του ΔΙΚΑΤΣΑ. Δεν νομίζω, όμως, ότι χρειάζεται να επανέρθουμε σε αυτά τα παραδείγματα. 
      Το σχέδιο νόμου που κουβεντιάζουμε σήμερα επιχειρεί με τρόπο σοβαρό και ουσιαστικό να διορθώσει τα κακώς κείμενα στο υφιστάμενο θεσμικό πλαίσιο, να εκσυγχρονίσει, να ενοποιήσει και να επιταχύνει τις διαδικασίες αναγνώρισης των τίτλων σπουδών της αλλοδαπής, να καταστήσει την όλη διαδικασία αναγνώρισης πλήρως διαφανή, ώστε τα παιδιά που αποφασίζουν να σπουδάσουν στο εξωτερικό να ξέρουν εκ των προτέρων τι τα περιμένει, όταν και αν αποφασίσουν να επιστρέψουν για να εργαστούν στη χώρα τους.
      Θα ήθελα να αναφερθώ σε ορισμένα σημεία του νόμου, τα οποία θεωρώ εξαιρετικά σημαντικά. Πρώτα απ’ όλα, είναι πολύ σημαντική η ενίσχυση του τμήματος ενημέρωσης του κέντρου, πράγμα που φαίνεται άλλωστε από τον ίδιο τον τίτλο του οργανισμού. Επιτέλους οι ενδιαφερόμενοι θα μπορούν να λαμβάνουν έγκυρη και συνεχώς επικαιροποιημένη πληροφόρηση, τόσο για τα προγράμματα και τις διαδικασίες αναγνώρισης τίτλων της αλλοδαπής, όσο και για αντίστοιχα προγράμματα ανώτατης εκπαίδευσης στην Ελλάδα.
      Περιγράφονται αναλυτικά και με σαφήνεια οι προϋποθέσεις που πρέπει να συντρέχουν για την ισοτιμία και για την ισοτιμία με αντιστοιχία, ενώ με την ίδια σαφήνεια προσδιορίζεται και η έννοια του ομοταγούς ιδρύματος, σε αντίθεση με τον υφιστάμενο νόμο. Ο κατάλογος δε που θα τηρείται και θα δημοσιοποιείται με τα ομοταγή αυτά ιδρύματα προβλέπεται και είναι πράγματι εξαιρετικής σημασίας, ώστε να ξέρουν και οι φοιτητές ποια πανεπιστήμια να επιλέξουν.
      Κατά τη γνώμη μου, κύριε Υπουργέ, θα πρέπει να υπάρξει ρητή πρόβλεψη μέσα στο νόμο για το συγκεκριμένο χρονικό διάστημα εντός του οποίου θα πρέπει να καταρτιστεί ο κατάλογος αυτός με τα ομοταγή ιδρύματα. Για παράδειγμα εντός τριών μηνών από την έναρξη ισχύος του νόμου θα πρέπει να καταρτιστεί ο σχετικός κατάλογος.
      Στο σημείο αυτό και όσον αφορά τα πανεπιστήμια διεθνούς κύρους στους τομείς ιατρικής και οδοντιατρικής και στην πρόβλεψη του νόμου για εξαίρεση των αποφοίτων από τα πανεπιστήμια αυτά, από τη διαδικασία συμπληρωματικών εξετάσεων, θέλω και πάλι να πω πως το θέμα δεν είναι ταξικό. Με βάση αντικειμενικά ακαδημαϊκά κριτήρια, ορισμένα πανεπιστήμια είναι καλύτερα από κάποια άλλα. Το ότι δε κάποιος έχει χρήματα δεν σημαίνει απαραίτητα πως μπορεί να φοιτήσει και να αποφοιτήσει από τα εν λόγω πανεπιστήμια.
      Επισημαίνω και χαίρομαι που ο νόμος δεν αφήνει κανένα «παράθυρο» στα κέντρα ελευθέρων σπουδών. Επίσης, θεωρώ σημαντική τη θέσπιση προθεσμίας για την έκδοση των αποφάσεων και των σχετικών πιστοποιητικών σε εξήντα μέρες, όταν πρόκειται για ισοτιμία και σε ενενήντα μέρες, όταν πρόκειται για ισοτιμία με αντιστοιχία. Σε περίπτωση δε μη τήρησης των προθεσμιών θα πρέπει να επιβάλλονται με αυστηρότητα οι προβλεπόμενες κυρώσεις στον οργανισμό.
      Σε ό,τι αφορά τις εξετάσεις, συζητήσαμε εκτενώς το θέμα αυτό και στην επιτροπή και νομίζω πως ο παρών νόμος δημιουργεί τις προϋποθέσεις, ώστε να διεξάγονται οι εξετάσεις αυτές με τον πλέον αδιάβλητο και δίκαιο τρόπο. Επομένως η κ. Συλβάνα Ράπτη, η οποία πρότεινε μόνο το θέμα το εξεταστικό το οποίο είναι οι πανελλήνιες εξετάσεις, δεν έχει δίκιο, γιατί δεν υπάρχει τίποτα μοναδικό. Υπάρχουν και άλλοι τρόποι για να εξασφαλίσεις τη διαφάνεια και οι τελευταίες εξετάσεις, οι οποίες έγιναν το περασμένο καλοκαίρι διεξήχθησαν, όπως μας ανέλυσε ο Πρόεδρος του ΔΙΚΑΤΣΑ, με πλήρη διαφάνεια.
      Για παράδειγμα, η εξεταστέα ύλη προσδιορίζεται εκ των προτέρων, ανακοινώνεται δημοσίως, ισχύει για ένα χρόνο και έχει το αντίστοιχο επιστημονικό επίπεδο των πτυχιακών εξετάσεων που διοργανώνουν τα δικά μας ανώτατα εκπαιδευτικά ιδρύματα για την απόκτηση του αντίστοιχου πτυχίου.
      Επίσης, προβλέπεται η μέθοδος των πολλαπλών ερωτήσεων ως μέσο εξέτασης με όλες τις ασφαλιστικές δικλίδες που υπάρχουν για να μην παρεμβαίνει ο παράγων τύχη. Αυτή η μέθοδος διασφαλίζει, τόσο τη διαφάνεια όσο και την ταχύτητα στην έκδοση των αποτελεσμάτων. 
      Βέβαια, προβλέπεται τόσο η δυνατότητα ο εξεταζόμενος να βλέπει το γραπτό του όσο και να ζητήσει επαναβαθμολόγηση, αν προκύψει σφάλμα ή παράλειψη στην αρχική βαθμολόγηση, πράγμα το οποίο δεν ίσχυε μέχρι σήμερα.
      Είναι ιδιαίτερα θεμιτό ότι με το παρόν σχέδιο νόμου δίνεται η δυνατότητα για τη δημιουργία και άλλων εξεταστικών κέντρων στην περιφέρεια, πλην των κέντρων που υπάρχουν σε Αθήνα και Θεσσαλονίκη, προς διευκόλυνση των εξεταζομένων.
      Κυρίες και κύριοι συνάδελφοι, πριν κλείσω, θα ήθελα να αναφερθώ εν τάχει στη δομή και λειτουργία του νέου ΔΟΑΤΑΠ, διότι πραγματικά αποτυπώνει εύγλωττα τη συνολική προσπάθεια αναβάθμισης του οργανισμού τόσο των υπηρεσιών, αλλά και του προσωπικού που θα το στελεχώνει. Δημιουργείται κλάδος ειδικών εισηγητών με αυξημένα τυπικά προσόντα -θα πρέπει να είναι κάτοχοι μεταπτυχιακού ή διδακτορικού τίτλου- καθώς και η υποβοήθησή τους από ακαδημαϊκούς συμβούλους που είναι παράλληλα και μέλη διδακτικού επιστημονικού προσωπικού πανεπιστημίων και εκπαιδευτικού προσωπικού τεχνολογικών ιδρυμάτων. Αυτή η καινοτομία εγγυάται ασφάλεια για την ορθότητα και τον εξορθολογισμό των λαμβανομένων αποφάσεων και βέβαια ταχύτητα στη διεκπεραίωση των αποφάσεων.
      Τέλος, χαιρετίζω την πρόβλεψη για αξιολόγηση στο έργο και τη λειτουργία του οργανισμού, αξιολόγηση που θα είναι τόσο εσωτερική όσο και εξωτερική. Νομίζω ότι αυτό θα είναι ένα πάρα πολύ ηχηρό μήνυμα προς πάσα κατεύθυνση για το πνεύμα και τη νοοτροπία που πρέπει να διέπει έναν οργανισμό, ένα θεσμό.
      Με την ευκαιρία του εθνικού διαλόγου για την παιδεία που είναι σε εξέλιξη, όπως προανέφερε και ο Κοινοβουλευτικός Εκπρόσωπος ο κ. Πολύδωρας, δράττομαι της ευκαιρίας για να πω πως δεν νοείται εκπαιδευτικό σύστημα και εκπαιδευτικό προσωπικό εν γένει, χωρίς να αξιολογείται.
      Κυρίες και κύριοι συνάδελφοι, ειλικρινά νομίζω πως πρόκειται για ένα από τα σπουδαιότερα νομοθετήματα της Κυβέρνησης της Νέας Δημοκρατίας, ένα νόμο τον οποίον περίμεναν με αγωνία χιλιάδες φοιτητές και οι οικογένειές τους. Χαίρομαι, διότι διεξήχθη ένας εποικοδομητικός διάλογος, κατά τη συζήτηση στην επιτροπή, και έγιναν πολλές βελτιώσεις και χρήσιμες προσθήκες στο κείμενο του νόμου, έτσι ώστε να εξασφαλίζονται η διαφάνεια, η δικαιοσύνη και η αποτελεσματικότητα στις διαδικασίες αναγνώρισης των πτυχίων της αλλοδαπής. 
      Τέλος, χαίρομαι που θα υπερψηφιστεί το υπό συζήτηση σχέδιο νόμου από όλα τα κόμματα σ’ αυτήν την Αίθουσα, ώστε να ξεκινήσει το έργο του ο νέος οργανισμός δυναμικά και υπεύθυνα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παντούλας.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, το πρώτο πράγμα που θέλω να καταθέσω απόψε, κατά τη συζήτηση αυτού του σχεδίου νόμου, είναι η έκφραση της ικανοποίησής μου για το επίπεδο όλων των ομιλητών, οι οποίοι παρουσίασαν ενδιαφέρουσες και σημαντικές προτάσεις όχι μόνο για το παρόν σχέδιο νόμου, αλλά και για ευρύτερα θέματα της εκπαίδευσης.
      Το δεύτερο θέμα έχει να κάνει με τα ζητήματα που έθεσε ο κ. Πολύδωρας, τα οποία είναι πάρα πολύ σοβαρά. Το ερώτημα, κύριε Πολύδωρα, είναι το εξής: Ποιες είναι οι θέσεις της Κυβέρνησης σ’ αυτά τα ερωτήματα και τα θέματα, τα οποία τέθηκαν από εσάς;
      ΒΥΡΩΝ ΠΟΛΥΔΩΡΑΣ: Είναι γνωστά.
      ΙΩΑΝΝΗΣ ΙΩΑΝΝΙΔΗΣ: Είναι γνωστές οι θέσεις, να τις διαβάσετε.
      ΜΙΧΑΗΛ ΠΑΝΤΟΥΛΑΣ: Κύριε Ιωαννίδη, αν δεν με διακόψετε, θα αντιληφθείτε το περιεχόμενο του λόγου μου.
      ΠΡΟΕΔΡΕΥΩΝ (Γεώργιος Σούρλας): Τα ερωτήματα είναι ρητορικά. Μην απαντάτε.
      ΜΙΧΑΗΛ ΠΑΝΤΟΥΛΑΣ: Δεν ξέρω αν αυτή η παρέμβαση του κ. Πολύδωρα αποτελεί και δηλωτική της παρουσίας του για το ότι αυτός είναι έτοιμος να αναλάβει το Υπουργείο Παιδείας. 
      Άκουσα για ένα, δύο, τρεις Υπουργούς, όπως είπε ο κ. Κακλαμάνης, ότι χρειάζεται να φύγουν από την Κυβέρνηση. Μήπως δηλώνει παρών ο κ. Πολύδωρας με τις θέσεις αυτές ότι «εγώ είμαι έτοιμος» για το Υπουργείο Παιδείας;
      Το τρίτο εκτός του σχεδίου νόμου, που ήθελα να θέσω οι τοποθετήσεις κάποιων Βουλευτών της Νέας Δημοκρατίας οι οποίοι μίλησαν ξανά για επανίδρυση του κράτους, για αναβάθμιση της εκπαίδευσης στα πλαίσια του προγράμματος της Νέας Δημοκρατίας κ.ο.κ.. 
      Εγώ ερωτώ: Ποιος είναι ο «μοχλός» επανίδρυσης του κράτους στο ΔΙΚΑΤΣΑ; Αυτός ο οποίος ήταν τοποθετημένος σ’ αυτήν τη θέση από την προηγούμενη κυβέρνηση και παρέμεινε και με τη νέα Κυβέρνηση; Χρειάζεται να δίνουμε τέτοια κομματική χροιά σε πανεπιστημιακούς καθηγητές; 
      Το λέω αυτό για να τονίσω ότι η υπερβολή δεν ταιριάζει όταν συζητάμε θέματα της εκπαίδευσης και της παιδείας. Εκεί χρειάζεται να κάνουμε όλοι την αυτοκριτική μας, γιατί όλοι έχουμε κάνει λάθη. Αν κάνουμε την αυτοκριτική μας, θα μας προσέξουν και θα μας πιστέψουν οι πολίτες. Όσο δεν το καταλαβαίνουμε, τόσο το χειρότερο. Οι ανούσιες αντιπαραθέσεις δεν περιποιούν τιμή σε κανέναν, απλώς ενισχύουν την καχυποψία στο λαό. 
      	Δεν είναι βέβαια του παρόντος να αναλύσουμε τα αίτια του εκπαιδευτικού μεταναστευτικού φαινομένου στην Ελλάδα. Ο εισηγητής του ΠΑΣΟΚ προσδιόρισε τα χαρακτηριστικά του σε αδρές γραμμές και νομίζω ότι επ’ αυτού υπάρχει καθολική συμφωνία. Άλλωστε, σήμερα καλούμαστε να νομοθετήσουμε με βάση την τραγική εμπειρία του παρελθόντος θεραπεύοντας τις παρενέργειες και αποβάλλοντας όλες τις πρακτικές που οδήγησαν το ΔΙΚΑΤΣΑ στην αναποτελεσματικότητα, στην αδιαφάνεια και στη διαφθορά. 
      	Πρέπει να παραδεχθούμε ορισμένα πράγματα. Ακαδημαϊκοί δάσκαλοι, διοικητικό συμβούλιο, του  ΔΙΚΑΤΣΑ, προσωπικό του οργανισμού, δικηγόροι, απ’ ό,τι λέγεται και διάφορα άλλα απίθανα πρόσωπα ενεργούσαν με τρόπο απαράδεκτο. Οι πολιτικοί παρακολουθούσαν και ο κόσμος έλεγε: «Γιατί δεν αντιδρούν;». Να, λοιπόν, πού οφείλεται η αναξιοπιστία και των πολιτικών και της πολιτικής. Γι’ αυτό και το πρώτο που θεωρώ πρέπον αυτήν τη στιγμή είναι το πολιτικό σύστημα στο σύνολό του, κυβερνώντες κατά καιρούς και αντιπολιτευόμενοι, αλλά και η ακαδημαϊκή κοινότητα και οι εργαζόμενοι στο ΔΙΚΑΤΣΑ θα πρέπει να ζητήσουν συγγνώμη από τους χιλιάδες νέους και τις οικογένειές τους, μία μεγάλη και γνήσια συγγνώμη για τις αδικίες, την ταλαιπωρία, τον εξευτελισμό που υπέστησαν κατά τη διαδικασία αναγνώρισης του τίτλου που απέκτησαν σε εκπαιδευτικά ιδρύματα του εξωτερικού. 
      Το ΔΙΚΑΤΣΑ αποτέλεσε όνειδος και άλγος για τη νεοελληνική κοινωνία και διαχρονική ντροπή για το Υπουργείο Παιδείας. 
      Στη νέα εποχή που ζούμε, όπου η κινητικότητα στην εκπαίδευση, η ελεύθερη επιλογή τομέα σπουδών, εκπαιδευτικού ιδρύματος και χώρας, συνδέεται με τον ακαδημαϊκό πλούτο, εμείς εδώ, στην Ελλάδα, δεν μπορούμε να μένουμε προσκολλημένοι σε θλιβερές συμπεριφορές του παρελθόντος οι οποίες απλά και μόνο συντηρούν ή δημιουργούν εστίες εξαχρείωσης συνειδήσεων και διαφθοράς. Επιτέλους, αυτές οι συμπεριφορές δεν έχουν καμία σχέση με την ποιότητα στην εκπαίδευση και τη διασφάλιση της ευρωπαϊκής ή της διεθνούς παρουσίας των εκπαιδευτικών μας ιδρυμάτων. Επιβεβαιώνουν απλά και μόνο την αδυναμία τους και ένα αίσθημα ακαδημαϊκού επαρχιωτισμού, που δυστυχώς πολύ λίγοι είναι,  ίσως, αποφασισμένοι να τον ξεπεράσουν. 
      Είναι παρήγορο ότι στο συγκεκριμένο θέμα όλες οι πλευρές και πριν, αλλά και κατά τη διάρκεια των συζητήσεων στην Επιτροπή Μορφωτικών Υποθέσεων, απ’ ό,τι φαίνεται και στην Ολομέλεια της Βουλής, προσέγγισαν και προσεγγίζουν το θέμα με επίγνωση της πρόκλησης που κλήθηκαν να αντιμετωπίσουν. Μία πρόκληση που έπρεπε πρώτον να αντιμετωπίσει με θεσμική εμβάθυνση την αναγνώριση των ακαδημαϊκών τίτλων του εξωτερικού και δεύτερο να συνδυάσει την πληροφόρηση των νέων με κανόνες απόλυτης διαφάνειας. 
      Έτσι, θέματα που υπήρχαν στο σχέδιο νόμου του Νοεμβρίου, όπως οι διατάξεις για τη «λαθραία» αναγνώριση των κέντρων ελευθέρων σπουδών, στο κείμενο που συζητούμε σήμερα δεν υπάρχουν. Αυτό είναι πολύ θετικό., Όπως επίσης το γεγονός ότι όλες σχεδόν οι παρατηρήσεις και οι προτάσεις των κομμάτων της Αντιπολίτευσης -ή οι περισσότερες- έγιναν αποδεκτές από τον Υφυπουργό Παιδείας κ. Ταλιαδούρο και συμπεριλήφθηκαν στο σχέδιο νόμου. 
      Ο νέος φορέας που δημιουργείται οφείλει από την πρώτη στιγμή να κριθεί ως απολύτως φερέγγυος στη συνείδηση της ελληνικής κοινωνίας.
      
      
      Στοιχεία όπως η αξιοπιστία, η αποτελεσματικότητα, η διαφάνεια, η αξιοπρέπεια του πολίτη θα κρίνονται καθημερινά. Δε συμφέρει κανέναν αυτή η κρίση να είναι αρνητική. Ο κοινωνικός έλεγχος που θα υποστεί το νέο όργανο θα πρέπει να έχει από την πρώτη στιγμή θετικό απολογισμό. Γι’ αυτό και η συμβολή όλων μας είναι καθοριστική. 
      Το μήνυμα που πρέπει να βγει από εδώ μέσα προς την ελληνική κοινωνία, θα πρέπει να είναι απολύτως καθαρό. Το νομοθετικό Σώμα έκανε ό,τι ήταν ανθρωπίνως δυνατό να βάλει ταφόπετρα σε έναν οργανισμό, ώστε τα φαινόμενα της φαυλότητας και του εκμαυλισμού των συνειδήσεων να αποτελέσουν παρελθόν.
      Απευθυνόμενος, εάν μου επιτρέπεται, στον Υφυπουργό Παιδείας κ. Ταλιαδούρο, θέλω να του επισημάνω ότι βασικό σημείο στην κατοχύρωση όλων αυτών των θετικών χαρακτηριστικών που πρέπει να έχει ο νέος οργανισμός, είναι η δημοσιότητα για όλα τα ζητήματα, όπως για παράδειγμα τα αναγνωρισμένα και ομοταγή Ιδρύματα του εξωτερικού, οι πανομοιότυπες περιπτώσεις με ήδη εξετασθείσες, οι εξαιρέσεις σχετικά με τα προγράμματα τριετούς διάρκειας, οι εξαιρέσεις αποφοίτων ιατρικών σχολών από Ιδρύματα διεθνούς κύρους, η διαδικασία συγκρότησης του ΔΣ σε σχέση με τις προτάσεις των πανεπιστημίων κ.ο.κ.. Και όλα αυτά, πρέπει να γίνουν σε συγκεκριμένο χρονικό διάστημα, κύριε Υφυπουργέ. Θα μπορούν έτσι να διοχετευθούν από τη νέα σχολική χρονιά σε όλα τα λύκεια και στο πλαίσιο του μαθήματος του επαγγελματικού προσανατολισμού, να είναι έτοιμα προς διοχέτευση σε όλους τους μαθητές.
      Σας ζητώ, λοιπόν, να ρυθμίσουμε και αυτές τις περιπτώσεις υπηρετώντας πάνω από όλα την αρχή της διαφάνειας. Τίποτε δεν πρέπει να αποφασίζεται εκ των υστέρων. Η ελληνική πολιτεία, όπως και κάθε ευνομούμενη πολιτεία, οφείλει να ενημερώνει πλήρως και αξιόπιστα τους πολίτες της, πριν κάνουν τις επιλογές τους. Για την πολιτεία αυτό είναι στοιχειώδης υποχρέωσή της. Για τον πολίτη είναι αναφαίρετο δικαίωμά του. Είναι αδιανόητο να αφήσουμε να παρεισφρήσουν στην κοινωνία υπόνοιες, ακόμη και ανυπόστατες υπόνοιες, πολιτικών, κυβερνητικών ή συντεχνιακών, δηλαδή, πανεπιστημιακών, παρεμβάσεων στη λειτουργία του νέου οργανισμού. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Το κλίμα που πρέπει να διαμορφωθεί με τη λήξη των συζητήσεων για το συγκεκριμένο σχέδιο νόμου, θα πρέπει να προδιαθέτει την ελληνική κοινή γνώμη ότι πρόκειται για έναν οργανισμό που θεμελιώθηκε στις αρχές της αντικειμενικότητας και της επιστημονικής αξιολόγησης, όπως είπε και ο εισηγητής του ΠΑΣΟΚ.
      Είμαι ιδιαίτερα ευτυχής -διαπίστωσα πως όλες οι πτέρυγες την ίδια χαρά εξέφρασαν- διότι στην ηγεσία του συγκεκριμένου οργανισμού, στην κρίσιμη αυτή φάση εξακολουθεί να βρίσκεται διορισμένος από τον τέως Υπουργό τον κ. Ευθυμίου, ένας σεμνός και γι’ αυτό αξιόλογος καθηγητής, ο Ηπειρώτης Γιώργος Λιοντάρης. Χρειαζόταν το ήθος, η εντιμότητα και η ευπρέπεια του κ. Λιοντάρη, για να υπάρξει αυτή η ανατροπή σε επίπεδο διαφάνειας και αξιοπιστίας του ΔΙΚΑΤΣΑ, μέσω των προτάσεών του και στην παλιά και στη νέα πολιτική ηγεσία.
      Κλείνοντας θα ήθελα να τονίσω δύο πράγματα ακόμη. Ο νέος φορέας οφείλει να συνεργαστεί διεξοδικά με όλους τους επιστημονικούς φορείς, τις οργανώσεις και τις επαγγελματικές ενώσεις της πατρίδας μας, που υποδέχονται τους απόφοιτους των σχολών του εξωτερικού ως επαγγελματίες, όπως είπαν και άλλοι ομιλητές, δηλαδή, το ΤΕΕ, το ΓΕΩΤΕΕ, τις ιατρικές σχολές, τους συλλόγους, τις οδοντιατρικές σχολές, τις φαρμακευτικές σχολές, τους δικηγορικούς συλλόγους κλπ. για να προσδιοριστεί και η δική τους ευθύνη στην αναγνώριση των επαγγελματικών δικαιωμάτων των ενδιαφερομένων. Αυτό συμβαίνει παγκοσμίως. Και αδυνατώ να κατανοήσω γιατί δεν πρέπει να αρχίσει και εδώ αυτή η συζήτηση. Οι ευθύνες πρέπει να ανήκουν σε όλους, όταν είναι γνωστό ότι η αναγνώριση του τίτλου σπουδών συνδυάζεται αυτομάτως με την κατοχύρωση των επαγγελματικών δικαιωμάτων των υποψηφίων. Και το δεύτερο, ότι ο οργανισμός θα πρέπει να στελεχωθεί άμεσα με κάθε τρόπο και με άλλο προσωπικό για να μπορέσει να ανταπεξέλθει στις νέες συνθήκες.
      Με την επιφύλαξη της κατάθεσης επιμέρους παρατηρήσεων στην κατ’ άρθρον συζήτηση και την κατανόηση της σκοπιμότητας ότι η ελληνική κοινωνία θα πρέπει να αντιληφθεί από την πρώτη στιγμή ότι το πολιτικό σύστημα στο σύνολό του είναι αποφασισμένο να αποκαταστήσει τη διαφάνεια, την αξιοπιστία και την αποτελεσματικότητα ενός θεσμού απολύτως διεφθαρμένο στη συνείδησή της, υπερψηφίζω επί της αρχής το συγκεκριμένο σχέδιο νόμου. Εύχομαι η ορθότητα της πολιτικής μου αυτής πράξης να αποδεικνύεται σωστή καθημερινά στην πράξη, ώστε να είμαι ήσυχος, με τη συνείδησή μας ότι έπραξα το καλύτερο δυνατό.
      Ευχαριστώ πολύ.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, υπάρχουν δεκατρείς ακόμα εγγεγραμμένοι επί της αρχής. Η απόφαση για τη σημερινή συνεδρίαση είναι να ολοκληρώσουμε απόψε στις έντεκα. Όσοι προλάβουν θα μιλήσουν μέχρι τις έντεκα. Θα το ψηφίσουμε επί της αρχής στις έντεκα και θα ακολουθήσουμε την πεπατημένη που έχουμε ακολουθήσει και τις άλλες φορές, αύριο οι επί της αρχής θα μιλήσουν και στην πρώτη ενότητα των άρθρων. 
      Από δω και πέρα ο χρόνος ομιλίας θα είναι οκτώ λεπτά. 
      Ο κ. Αγοραστός έχει το λόγο 
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Ευχαριστώ, κύριε Πρόεδρε. 
      Κυρίες και κύριοι συνάδελφοι, κύριε Υπουργέ, συγχαρητήρια. Συγχαρητήρια και στους προλαλήσαντες, συγχαρητήρια και σε όλους που όλο αυτό το χρονικό διάστημα ήταν στη διαβούλευση αυτού του νομοσχεδίου. Γιατί; Γιατί λάβατε το μήνυμα της κοινωνίας. Γιατί σταθήκατε με σεβασμό και ενδιαφέρον απέναντι στην αγωνία, στην ταλαιπωρία και στα προβλήματα που αντιμετώπιζαν τόσα χρόνια η ελληνικές οικογένειες των φοιτητών που έρχονταν να αναγνωρίσουν τα πτυχία τους μετά από σπουδές στο εξωτερικό. 
      Συγχαρητήρια γιατί καταργείτε το ΔΙΚΑΤΣΑ και κάνετε ένα νέο οργανισμό. Γιατί το ΔΙΚΑΤΣΑ ήταν συνυφασμένο με την καχυποψία, τη διαπλοκή, τη διαφθορά, την αγωνία, την αναξιοκρατία, τους χωρίς ξεκάθαρους κανόνες λειτουργίας, την ελλιπή πληροφόρηση και όσα κωμικοτραγικά γεγονότα περιγράφονται στο πόρισμα του Σώματος Ελεγκτών Επιθεωρητών Δημόσιας Διοίκησης για τη λειτουργία του.
      Η αναγκαιότητα ίδρυσης ενός νέου οργάνου με νέους, ξεκάθαρους, διαφανείς, αξιοκρατικούς κανόνες ήταν επιταγή της ελληνικής κοινωνίας. Εσείς το κάνετε πράξη. Και το κάνατε πράξη από τη πρώτη στιγμή που αναλάβατε το Υπουργείο αυτό. Από την πρώτη στιγμή σταθήκατε με σεβασμό και ενδιαφέρον απέναντι στο πρόβλημα που λέγεται ΔΙΚΑΤΣΑ.
      Θα σας πω μερικές αριθμητικές αλήθειες. Το Σεπτέμβριο του 2004 στον κλάδο της Αγροτικής Οικονομίας η αναμονή για αναγνώριση του πτυχίου ήταν τέσσερις μήνες. Το Φεβρουάριο τον μειώσατε στον ένα μήνα. Στον κλάδο Φυσικής Αγωγής ήταν δέκα μήνες. Το μειώσατε σε δύο μήνες. Στη Φαρμακευτική ήταν επτά μήνες. Το μειώσατε λιγότερο από μήνα. Στο Οικονομικών Επιστημών ήταν δέκα μήνες ο χρόνος αναγνώρισης και τον κάνατε πέντε μήνες. Στον κλάδο Μαθηματικών ήταν δέκα μήνες και τον κάνατε πέντε μήνες. Στον κλάδο Αρχιτεκτόνων ήταν οκτώ μήνες, τον κάνατε τέσσερις μήνες και άλλα τόσα παραδείγματα. 
      Αυτό σημαίνει, κυρίες και κύριοι συνάδελφοι, ότι ο αρμόδιος Υφυπουργός εργάστηκε από την αρχή. Στάθηκε στο πρόβλημα. Το αντιμετώπισε κοιτάζοντας στα μάτια όλες τις ελληνικές οικογένειες που ταλαιπωρούνταν. Και έδωσε λύση στο μεσοδιάστημα.
      Και έρχεται σήμερα, φέρνοντας ένα νομοσχέδιο στο οποίο το μεγαλύτερο μέρος του κοινοβουλίου συμφωνεί, ένα νομοσχέδιο που έχει στόχο τον καλύτερο συντονισμό της παιδείας και την απλούστευση των διαδικασιών.
      Κυρίες και κύριοι συνάδελφοι, η αναβάθμιση της παιδείας αποτελεί πρωταρχικό στόχο της Κυβέρνησης. Ο τρόπος των ακαδημαϊκών αναγνωρίσεων πρέπει να αλλάξει δεδομένου ότι ο προηγούμενος φορέας ευθύνεται για τη γραφειοκρατία, τις διαδικασίες αναγνώρισης, που απαιτούσαν πολύ χρόνο και πολλές φορές γινόταν όχι τόσο διαφανείς και αδιάβλητες διαδικασίες. 
      Πρέπει να διαφυλάξουμε την παιδεία μας σε κάθε επίπεδο σε κάθε διαδικασία, για τα παιδιά μας, για τα παιδιά όλου του ελληνικού λαού, για το μέλλον του κράτους. Γιατί κράτος χωρίς παιδεία δεν υπάρχει. Και αυτό έρχεται να κάνει το συγκεκριμένο σχέδιο νόμου. Βασικός στόχος είναι η ταχύτερη διεκπεραίωση των υποθέσεων, η απλοποίηση και διαφάνεια διαδικασιών για την εναρμόνιση των πανεπιστημιακών τίτλων. 
      Πραγματοποιούνται ριζικές αλλαγές στο σύστημα που επικρατούσε μέχρι σήμερα για τις ακαδημαϊκές αναγνωρίσεις. Η κινητικότητα των φοιτητών ειδικότερα μέσα στην Ευρωπαϊκή Ένωση έχει αυξηθεί σημαντικά τις τελευταίες δεκαετίες. Οι δύσκαμπτες διαδικασίες αναγνώρισης στο ΔΙΚΑΤΣΑ ακόμη και σήμερα στηρίζονται στον πρώτο νόμο του 1997 που έχει πλέον ξεπερασθεί. Οι κανόνες αναγνώρισης με βάση τον παλαιό νόμο είναι εξαιρετικά ασαφείς για τα σημερινά δεδομένα με αποτέλεσμα να δημιουργούνται αμφιβολίες στους ενδιαφερόμενους και να αμφισβητούνται εντόνως οι αποφάσεις περί ομοταγών ισοτιμίας τίτλων. Η οργανωτική δομή της υπηρεσίας και τα όργανα διοίκησης με τη σημερινή τους μορφή δυσχεραίνουν τη λειτουργία, αυξάνουν τη γραφειοκρατία και δεν εξασφαλίζουν εκ προοιμίου τη διαφάνεια. Διαπιστώνεται η έλλειψη οργανωμένου τμήματος πληροφόρησης, για να ενημερώνει υπεύθυνα και έγκαιρα τους νέους για τις σπουδές τους στη χώρα και στο πανεπιστήμιο που επιθυμούν να σπουδάσουν. 
      Η δύσκαμπτη διαδικασία αναγνώρισης, η αλματώδης αύξηση των φοιτητών που σπουδάζουν στην αλλοδαπή και η έλλειψη ειδικευμένου προσωπικού έχουν δημιουργήσει τεράστιες καθυστερήσεις. Σε ορισμένες περιπτώσεις η αναμονή ήταν και δύο έτη. Επιπλέον, μεγάλες καθυστερήσεις σημειώνονταν στην εφαρμογή των αποφάσεων του ΔΙΚΑΤΣΑ από τα πανεπιστημιακά τμήματα. 
      Η στελέχωση του κέντρου μέχρι σήμερα κρίνεται ανεπαρκέστατη για τα σημερινά δεδομένα. Διαπιστώνεται η έλλειψη έμπειρου και ειδικευμένου προσωπικού για τη διεκπεραίωση της πολύπλοκης φύσης του έργου της αναγνώρισης των πτυχίων. Και ειδικότερα οι εξετάσεις των επιστημών υγείας αποτέλεσαν σημαντικό πρόβλημα για το ΔΙΚΑΤΣΑ και όλη η διαδικασία των εξετάσεων με τον τρόπο που διενεργούνταν αποδείχθηκε ευάλωτη.
      Σήμερα στο νέο σχέδιο νόμου προσδιορίζεται ο τρόπος και οι διαδικασίες αναγνώρισης των διπλωμάτων τριτοβάθμιας εκπαίδευσης της αλλοδαπής λαμβάνοντας υπόψη το νέο τοπίο στην Ευρωπαϊκή Ένωση αλλά και τις εξελίξεις στην ανώτατη παιδεία σε παγκόσμιο επίπεδο. Ορίζει σαφείς κανόνες με την αναγνώριση της πληθώρας των διαφορετικών προγραμμάτων και της διάρκειας των σπουδών για την απόκτηση των τίτλων της τριτοβάθμιας εκπαίδευσης στην αλλοδαπή. Θέτει σαφή κριτήρια για το ομοταγές των ιδρυμάτων και την ισοτιμία των τμημάτων αλλοδαπής με τα αντίστοιχα ελληνικά. Προβλέπει τη λειτουργία ευέλικτων εκτελεστικών επιτροπών για την κρίση του μεγαλύτερου όγκου των τίτλων. Το διοικητικό συμβούλιο συνεδριάζει κυρίως για λήψη αποφάσεων γενικότερου ενδιαφέροντος, (κανονιστικών αποφάσεων, κατάρτιση καταλόγων ομοταγών κλπ.) και επιλαμβάνεται ατομικών υποθέσεων αναγνώρισης μόνο σε περίπτωση διαφωνίας στην εκτελεστική επιτροπή. Απλοποιεί τις διαδικασίες για ομοειδείς τίτλους σπουδών με εκείνους που έχουν αναγνωρισθεί. Ενισχύει τους κλάδους των τεχνολογικών εφαρμογών και νέων τεχνολογιών για την κάλυψη νέων επιστημονικών τομέων και επαγγελματικών κατευθύνσεων. 
      Ο νέος φορέας συμπεριλαμβάνει και το κέντρο αναγνώρισης τίτλων τεχνολογικής κατεύθυνσης από το ΙΤΕ. Η στελέχωση του κέντρου προβλέπει ικανοποιητικό αριθμό θέσεων εργασίας για την κάλυψη των αυξημένων απαιτήσεων. Γίνεται οργάνωση της υπηρεσίας και δημιουργείται τμήμα πληροφόρησης με στόχο την έγκαιρη ενημέρωση του κοινού για τις σπουδές στο εξωτερικό. 
      Οι εξετάσεις των επιστημών υγείας.  Στο νέο νομοσχέδιο δίνεται η δυνατότητα διοργάνωσης εξετάσεων με τη χρήση νέων τεχνολογιών έτσι, ώστε να επιτευχθεί η απλοποίηση της όλης διαδικασίας, να γίνει εφικτός ο έλεγχος σε κάθε στάδιο εξετάσεων, να υπάρχει ταχεία έκδοση των αποτελεσμάτων και ταυτόχρονη κοινοποίησή τους στους ενδιαφερόμενους. Η μείωση του υποκειμενικού παράγοντα κατά τη βαθμολόγηση είναι προς όφελος πάντα της διαφάνειας και της αντικειμενικής κρίσης των γνώσεων των εξεταζομένων. 
      Τίθεται με το παρόν νομοσχέδιο ένα ανώτατο χρονικό όριο: Εξήντα ημέρες, όταν ζητείται αναγνώριση ισοτιμίας, και ενενήντα ημέρες, όταν ζητείται αναγνώριση ισοτιμίας με αντιστοιχία. 
      Κυρίες και κύριοι συνάδελφοι, έχουμε υποχρέωση όλοι να υπερψηφίσουμε το συγκεκριμένο σχέδιο νόμου γιατί μ’ αυτό έχουμε ταχύτητα, διαφάνεια, αίσθημα δικαιοσύνης και το αδιάβλητο στη διαδικασία. Με το νέο αυτό νόμο αποκαθιστούμε την αυτονόητη ισοτιμία και ισοπολιτεία στους πολίτες που δεν ισχύει σήμερα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, η σημερινή συζήτηση δεν προσφέρεται για αντιπαλότητες έστω και καλοπροαίρετες, αλλά δεν μπορεί κανείς να παραβλέψει τη ρήση της συναδέλφου κ Ράπτη, έστω και περιπαικτικά λεγόμενη, ότι πρωταπριλιά του 1979 εμφανίστηκε το ΔΙΚΑΤΣΑ. Εγώ θα ήθελα να της θυμίσω ότι φθάσαμε σε ολυμπιακά ρεκόρ διαφθοράς στο ΔΙΚΑΤΣΑ κατά το 2004.
      ΜΙΧΑΗΛ ΠΑΝΤΟΥΛΑΣ: Με κυβέρνηση της Νέας Δημοκρατίας.
      ΚΩΝΣΤΑΝΤΙΝΟΣ ΚΙΛΤΙΔΗΣ: Ναι, βεβαίως, εφόσον παραλάβαμε πριν από λίγους μήνες.
      Κύριε Πρόεδρε, εκτιμώ -το είπα και στην επιτροπή- ότι και μόνο η κατάργηση, όπως έχει αναφερθεί και από πολλούς συναδέλφους, του τίτλου ΔΙΚΑΤΣΑ ανεξαρτήτως τι περιεχόμενο θα έδιδε κανείς σε ένα νέο νομοθέτημα, είναι μία καθαρτήριος τομή και έχει φέρει μία ανακούφιση πρωτίστως στην Αντιπροσωπεία που το συζητά, σε εμάς τους Βουλευτές, αλλά και η ανακούφιση αυτή πιστεύω ότι έχει μεταδοθεί και προς τους πολίτες. 
      Σε τι συνίσταται τώρα η ανακούφιση και από εμάς και από τους πολίτες; Είναι ένα νομοθέτημα που κατά κοινή ομολογία είναι αντικειμενικό. Απονέμει γρήγορα και όχι χρονοβόρα τους τίτλους. Είναι διαφανές και μετά από τις διορθώσεις που έγιναν με την πολύ καλή συνεργασία του Υπουργού στην επιτροπή οι οποίες σήμερα έρχονται εδώ στην Ολομέλεια, θα έλεγε κανείς ότι με τη δημοσιοποίηση κάποιων σκοτεινών διαδικασιών του παρελθόντος που δεν ήταν έτσι σ’ αυτό το νομοσχέδιο αλλά το Υπουργείο δέχθηκε να δημοσιοποιεί ορισμένες διαδικασίες, γίνεται ακόμη διαφανέστερο. 
      Οφείλω δε να σταθώ κατά έναν ιδιαίτερο τρόπο για όσους έζησαν από κοντά αυτήν την πονεμένη ιστορία του ΔΙΚΑΤΣΑ στο θέμα των ενστάσεων και της επαναβαθμολόγησης. Ήταν πρωτοφανές, ήταν παγκόσμια πρωτοτυπία για τα δεδομένα της ακαδημαϊκής κοινότητας σε κάθε χώρα αυτό που συνέβαινε στην πατρίδα μας, να μην υπάρχει το δικαίωμα ούτε καν οπτικής επαφής με το γραπτό του Έλληνα πολίτη που εξεταζόταν από τη διαδικασία που προβλεπόταν προπάντων στις ιατρικές και οδοντιατρικές σχολές. 
      Έτσι, λοιπόν, θα πω τα κοινότυπα και εγώ, εάν προσπαθήσω να μείνω σ’ αυτά, που είναι βέβαιον ότι συμφωνήσαμε όλοι. Αν και κυβερνητικός Βουλευτής όμως, θα μπω στον πειρασμό, κύριε Πρόεδρε, να αναφερθώ με αφορμή και την έκθεση του Επιστημονικού Συμβουλίου της Βουλής στο θέμα της αναγνώρισης τίτλου σπουδών ανοικτών πανεπιστημίων ή εξ αποστάσεως σπουδών εις την αλλοδαπή. Ή σε αυτό που μας ταλάνισε και μας ταλαιπώρησε στην Επιτροπή όσον αφορά την αναγνώριση των τριετών σπουδών, όταν στην πατρίδα μας η αντίστοιχη σχολή είναι τεσσάρων και πέντε ετών ή στις ιατρικές και οδοντιατρικές σχολές που, όταν -κατά τη ρήση και τη γραφή του νομοσχεδίου- είναι καταξιωμένη η σχολή, θα πρέπει να ακολουθείται μία άλλη διαδικασία.  
      Επειδή ήμουν απ’ αυτούς που έθεσαν, κύριε Υπουργέ, τότε, έντονα το θέμα των φοιτητών της Ιατρικής της Θεσσαλονίκης, έγινα και κοινωνός -γιατί πιστεύω ότι αυτό θα μπορούσε να συμβεί σε οποιονδήποτε συνάδελφο σε αυτή την Αίθουσα- μιας διαδικασίας η οποία μπορεί να εμφανιστεί στην πατρίδα μας με εντατικές σπουδές, με σύντμηση του χρόνου εντός της ελληνικής επικράτειας. Όταν αυτό θα ανοίξει αυτή τη διαδικασία με την τριετή σπουδή ή την πενταετή ή εξαετή στην Ιατρική και Οδοντιατρική στην αλλοδαπή, όταν είναι αναγνωρισμένο κατά τη ρήση, όπως είπα, και τη γραφή του κειμένου, τότε με ποιο δικαίωμα θα αντιταχθεί κάποιος ακαδημαϊκός ή και κυβερνητικός παράγοντας στο δικαίωμα του Έλληνα φοιτητή που συνηθίζεται τελευταίως και έχει γίνει και πεπατημένη να γίνεται σύντμηση του χρόνου των σπουδών με εντατικά –ουσία ή τύποις- μαθήματα; 
      Πιστεύω, δηλαδή, ότι με το να αναφερόμαστε τόσο εύκολα σε αυτό το θέμα και να υπάρχουν αντιδικίες και αντιπαλότητες για το ποιος είναι περισσότερο φιλελεύθερος και μάλιστα προερχόμενος από την πάλαι ποτέ Αριστερά ή ποιος είναι περισσότερο συντηρητικός προερχόμενος από την Κομμουνιστική Αριστερά δεν παράγουμε το δίκαιο. Και θα σταθώ με ιδιαίτερο τρόπο σ’ αυτή τη διάταξη, διότι εδώ πρέπει να αναζητήσουμε, πού παράγεται το κοινωνικό δίκαιο. Ο Κοινοβουλευτικός μας Εκπρόσωπος, πολύ ορθώς, επεξέτεινε την έννοια της χώρας από τα σύνορα της πατρίδας μας στην Ευρωπαϊκή Ένωση. Και βεβαίως, παράγεται δίκαιο στην ευρωπαϊκή κοινωνία και θα πρέπει να μας προβληματίσει, εάν θα σταματήσουμε εκεί.
      Ναι, όμως υπάρχουν αξιόλογα πανεπιστήμια και θα ήμουν εκτός τόπου και χρόνου, αν έλεγα ότι δεν υπάρχουν στις Ηνωμένες Πολιτείες, στον Καναδά και αλλού αξιόλογα πανεπιστήμια. Δεν θέλω, όμως, τόσο άκριτα να ανοίξουμε κάποιες πτυχές που θα δημιουργήσουν πρόβλημα και, ο μη γένοιτο, εύχομαι να μην δημιουργηθούν και προβλήματα συνταγματικότητας στο μέλλον. 
      Πιστεύω, δηλαδή, ότι σ’ αυτού του είδους την προσέγγιση, ασχέτως αν αδικούμε κάποιους, κύριε Υπουργέ, θα πρέπει να δεχτούμε ότι, πάνω απ’ όλα, μας ενδιαφέρει η παραγωγή του κοινωνικού δικαίου. Πάνω απ’ όλα! Και εφόσον γίναμε ελαστικοί και κάναμε αυτό το άξιο νομοθέτημα και πλέον δεν θα έχει κανένας πρόβλημα για την ισοτιμία, νομίζω ότι πρέπει να κλείσουν και αυτά τα παράθυρα και οι χαραμάδες περί της αναγνώρισης, εάν και εφόσον είναι καταξιωμένο. 
      Πιστεύω δηλαδή, όπως αναφέρει και το Επιστημονικό Συμβούλιο, ότι η συντεταγμένη πολιτεία δέχθηκε κατά παρέκκλιση την αναγνώριση τίτλων σπουδών στην ημεδαπή, στην πατρίδα μας από ανοιχτά πανεπιστήμια ή με επιστολή. Είναι δυνατόν η συντεταγμένη πολιτεία να συνομιλεί με διαδικασίες ανελαστικές στην αλλοδαπή και να πιστεύει ότι θα έχει αξιολογήσει αντικειμενικά τα επιστημονικά κριτήρια για να εξισώσει τα πτυχία των ανοιχτών πανεπιστημίων της αλλοδαπής ή δια επιστολών στην πατρίδα μας; 
      Παρά ταύτα όμως, και αν κανένας δεχτεί –και δεν είμαι από αυτούς που δεν μπορώ να δεχτώ την χαλαρότερη προσέγγιση- μια χαλαρότερη προσέγγιση, εκτιμώ ότι πέραν της δημοσιοποιήσεως που αναφέρετε, κύριε Υπουργέ, ότι θα ήταν ορθότερο και αντικειμενικότερο στη διεθνή κοινότητα, ανά πενταετία, ο ΔΟΑΤΑΠ –αυτό είναι το καινούργιο όνομα του οργανισμού που συστήνεται και ψηφίζουμε σήμερα όλοι οι συνάδελφοι ή με ελάχιστες εξαιρέσεις- να αναρτά πίνακα πανεπιστημίων τριετών ανοιχτών δι’ επιστολής ή ιατρικών και οδοντιατρικών σχολών που θα εξαιρούνται από την τυπική διαδικασία. Να γνωρίζει ο καθένας, εξαρχής, ποιες είναι αυτές οι σχολές οι οποίες μπορούν να τύχουν τέτοιας ευνοϊκής μεταχείρισης. 
      Έτσι, λοιπόν, με τη χαρά και την ανακούφιση που από την αρχή εξεδήλωσα, πιστεύω ότι ιδού πεδίον δόξης λαμπρό, διότι κι άλλα νομοθετήματα μπορεί να ήταν καλύτερα κατά το παρελθόν, αλλά καλείστε και καλούμαστε, πάνω απ’ όλα ως κυβερνώσα παράταξη, να το αποδείξουμε στην πράξη και εκεί νομίζω ότι θα κριθούμε και θα δρέψουμε τις δάφνες. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Η συνάδελφος κα Κανελλοπούλου έχει το λόγο. 
      ΚΡΙΝΙΩ ΚΑΝΕΛΛΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, στα πλαίσια της ιδιαίτερης σημασίας που η Κυβέρνηση αποδίδει στα θέματα παιδείας, σίγουρα το παρόν σχέδιο νόμου είναι ένα ακόμη βήμα προς την εξυγίανση και την καλυτέρευση του εκπαιδευτικού μας συστήματος. 
      Είναι αποδεκτό από όλους, ότι το ΔΙΚΑΤΣΑ και αναποτελεσματικό ήταν, αλλά και ταυτισμένο στη συνείδηση του κόσμου με τη διαφθορά και τη διαβλητότητα των διαδικασιών. 
      Η αντικατάστασή του ήταν βεβαίως απαραίτητη και ομολογήθηκε απ’ όλους στην Αίθουσα αυτή σήμερα. Οφείλω, λοιπόν, κατ’ αρχήν, να συγχαρώ την Κυβέρνηση για το παρόν σχέδιο νόμου που αναμφισβήτητα σκοπεύει και την ταχύτητα, αλλά και τη διαφάνεια, τη δικαιοσύνη και το αδιάβλητο των διαδικασιών. 
      Βεβαίως, απλουστεύονται διαδικασίες που ταλαιπωρούσαν επί χρόνια φοιτητές από το εξωτερικό, αλλά και παρέχεται μεγαλύτερη οντότητα στην αναγνώριση των πτυχίων, εφόσον αυτοί που θα κρίνουν, θα είναι πλέον οι ίδιοι αναγνωρισμένοι επιστήμονες. 
      Σήμερα, λοιπόν, που τα πανεπιστήμια δεν είναι πια ένα κλειστό κύκλωμα, αλλά είναι ανοιχτά στην κοινωνία και στην αγορά εργασίας, θεωρώ ότι είναι αναγκαίο να τεθούν σαφώς ορισμένες έννοιες, όπως του ομοταγούς ιδρύματος και να υπάρξει, επιτέλους, ένα σαφές σημείο αναφοράς και σύγκρισης των πανεπιστημίων αλλά και των τεχνολογικών σχολών και για τους φοιτητές, αλλά και για τις διαπανεπιστημιακές σχέσεις της χώρας μας με την Ευρώπη και τον υπόλοιπο κόσμο, αλλά και το κύρος της Ελλάδας. Θεωρώ, λοιπόν, πάρα πολύ σημαντικό το γεγονός, ότι καθιερώνεται η διαδικασία των ομοειδών προγραμμάτων. 
      Θα ήθελα, όμως, να θέσω ορισμένα θέματα που είχα θέσει και στην Επιτροπή. Είναι αλήθεια ότι η ενοποίηση ή έστω η εναρμόνιση των εκπαιδευτικών συστημάτων, ακόμα και για τα κράτη-μέλη της Ευρωπαϊκής Ένωσης, είναι ένα ζήτημα πάρα πολύ δύσκολο.
      Μην ξεχνάμε, όμως, ότι ζούμε σε μία εποχή παγκοσμιοποίησης και ανταγωνισμού, που δημιουργούν καινούργιες ανάγκες για τον τρόπο ρύθμισης και πιστοποίησης στο χώρο της τριτοβάθμιας εκπαίδευσης. 
      Μην ξεχνάμε, επίσης, ότι δεν παύουμε να είμαστε μέλη της Ευρώπης και να οδηγούμαστε προς μία ενοποίηση.
      Θεωρώ, λοιπόν, ότι πρέπει να ανοίξει κάποια συζήτηση για τα θέματα αυτά, γιατί νομίζω ότι το ζητούμενο είναι η κινητικότητα των φοιτητών από τη μία χώρα στην άλλη, από το ένα πανεπιστήμιο στο άλλο με κάποιον τρόπο. Ίσως με τον τρόπο των πόντων, των credits, που υπάρχει σήμερα. Δεν ξέρω. Νομίζω, όμως, ότι πρέπει να υπάρξει συζήτηση για τα θέματα αυτά.
      Θεωρώ πάρα πολύ σημαντική τη συνεργασία και ανταλλαγή γνώσεων και νοοτροπιών. Κι αν θέλουμε να είμαστε πραγματικά συμμέτοχοι στην Ευρώπη, πρέπει να υπάρξει μεγαλύτερη ανταλλαγή ιδεών και ανθρώπων με τα ευρωπαϊκά πανεπιστήμια, αλλά βεβαίως και μία σωστότερη αξιολόγηση των δικών μας πανεπιστημίων.
      Είναι επίσης γεγονός, ότι δημιουργούνται συνεχώς καινούργιες ειδικότητες, καινούργιοι τομείς, που, πολλές φορές, δεν υπάρχουν ακόμα στην Ελλάδα. Και πρέπει και αυτό να ληφθεί υπόψη στις διαδικασίες αναγνώρισης των πτυχίων.
      Τέλος, θα ήθελα να αναφερθώ και στις εξετάσεις για τις σχολές εκτός Ευρωπαϊκής Ένωσης, ιδίως για τις ιατρικές σχολές. Θεωρώ πάρα πολύ σημαντικό και εύστοχο, ότι το σημερινό σχέδιο νόμου προτείνει, εκ των προτέρων, μία πολύ συγκεκριμένη εξεταστέα ύλη, για να πάψουν επιτέλους να ταλαιπωρούνται οι φοιτητές που έρχονται από τις χώρες αυτές. 
      Βεβαίως, πολύ σημαντικό, επίσης, είναι το θέμα της ενημέρωσης, της πληροφόρησης των φοιτητών. Γι’ αυτό και είναι πολύ σωστό το να υπάρχει εκ των προτέρων κατάλογος των νομοταγών ιδρυμάτων.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κυρία συνάδελφε.
      Η συνάδελφος κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, το ΔΙΚΑΤΣΑ αλλά και το ΙΤΕ, ως φορείς αναγνώρισης διπλωμάτων Πανεπιστημιακών και Τεχνολογικών Ιδρυμάτων της αλλοδαπής, αλλά και ως φορείς κατοχύρωσης επαγγελματικών δικαιωμάτων, είχαν από καιρό δείξει σημάδια κορεσμού αλλά και ανεπάρκειας, ολοκληρώνοντας, έτσι, τον πολυετή κύκλο λειτουργίας τους.
      Δυστυχώς, τα τελευταία χρόνια, η αδυναμία του ΔΙΚΑΤΣΑ να ανταποκριθεί στον ολοένα αυξανόμενο όγκο των περιπτώσεων που έπρεπε να εξετάσει και να διεκπεραιώσει, δημιούργησε μεγάλες καθυστερήσεις αλλά και καταγγελίες για το διαβλητό και αδιαφανή τρόπο αναγνωρίσεως πτυχίων από πανεπιστήμια της αλλοδαπής, κυρίως στον τομέα της Ιατρικής και της Οδοντιατρικής επιστήμης. Οι καθυστερήσεις αυτές ευνόησαν και την εκδήλωση παράνομων δραστηριοτήτων ορισμένων προσώπων, οδηγώντας το θεσμό σε περαιτέρω απαξίωση.
      Η αντικατάσταση του ΔΙΚΑΤΣΑ με ένα νέο φορέα προσαρμοσμένο στις σημερινές συνθήκες και εναρμονισμένο με την ευρωπαϊκή νομοθεσία, αποτέλεσε ένα κοινωνικό αίτημα που είχαν αφουγκραστεί και οι προηγούμενες κυβερνήσεις του ΠΑΣΟΚ. 
      Στις αρχές του προηγούμενου χρόνου είχε καταρτιστεί και ήταν έτοιμο να κατατεθεί σχέδιο νόμου, που επεδίωκε να ανατρέψει τη δυσμενή αυτή κατάσταση, μία κατάσταση για την ανατροπή της οποίας χρειάζονται σίγουρα τομές με προσεκτικά, όμως, βήματα, διότι οι οποιεσδήποτε νέες ρυθμίσεις οφείλουν περισσότερο να επιλύουν παρά να δημιουργούν νέα προβλήματα.
      Με το παρόν νομοσχέδιο, κατά τη συζήτηση του οποίου στην αρμόδια επιτροπή με χαρά και ικανοποίηση είδα να διατυπώνονται εποικοδομητικά σχόλια από όλες τις πλευρές –τα περισσότερα δε να υιοθετούνται από την πολιτική ηγεσία του Υπουργείου Παιδείας- εισάγονται ρυθμίσεις που πράγματι προσβλέπουν στη δημιουργία ενός αποτελεσματικού, δίκαιου και διαφανούς συστήματος.
      Επιτρέψτε μου να σταθώ σε μερικές από αυτές.
      Κατ’ αρχήν, η συνένωση διοικητικά των αρμοδιοτήτων του ΔΙΚΑΤΣΑ και του ΙΤΕ για ΑΕΙ και ΤΕΙ αντίστοιχα, διατηρώντας τη διάκριση μεταξύ των δύο κλάδων στο Διοικητικό Συμβούλιο του νέου οργανισμού. Με τον τρόπο αυτό επιτυγχάνεται καλύτερος συντονισμός και ενιαία πρακτική αναγνώρισης για τις δύο κατηγορίες Ανωτάτων Ιδρυμάτων και αποφεύγονται οι διπλές αναγνωρίσεις. 
      Αναβαθμίζεται και νομοθετικά, σε σχέση με τον ιδρυτικό νόμο του ΔΙΚΑΤΣΑ, ο θεσμός του Προέδρου του Δ.Σ., καθόσον καθίσταται πλέον αυθυπόστατο όργανο διοίκησης. Με την προσθήκη που έγινε κατά τη συζήτηση στην επιτροπή για έγκριση του διορισμού του από την αρμόδια επιτροπή της Βουλής, κατοχυρώνεται η δημοσιότητα και ο έλεγχος των προσόντων του προσώπου που προορίζεται να αναλάβει τη θέση αυτή. Και το Δ.Σ., όμως, δεδομένου ότι θα έχει συγκεκριμένες, ουσιαστικές για τη λειτουργία του θεσμού, αρμοδιότητες, θα πρέπει να αποτελείται από πρόσωπα ικανά να ανταποκριθούν στις ιδιαίτερα αυξημένες υποχρεώσεις.
      Για το λόγο, αυτό πρέπει να γίνει αποδεκτή η πρότασή μας, ώστε τα πρόσωπα που προορίζονται για την πλήρωση των θέσεων να επιλέγονται από τρεις καθηγητές, οι οποίοι θα προτείνονται από την πανεπιστημιακή κοινότητα. 
      Με τον τρόπο αυτό, πιστεύω πως κατοχυρώνεται, από τη μία, ακόμα περισσότερο η αξιοπιστία του νέου θεσμού, ενώ, από την άλλη, επιδεικνύεται σεβασμός και εμπιστοσύνη στην εμπειρία και στη γνώση της πανεπιστημιακής κοινότητας.
      Αναβαθμίζονται οι αρμοδιότητες και τα απαιτούμενα προσόντα του διοικητικού προσωπικού που συμμετέχει στη διαδικασία αξιολόγησης και δημιουργείται ειδικός κλάδος εισηγητών, με συγκεκριμένα προσόντα, που θα υποβοηθούνται και από ακαδημαϊκούς συμβούλους. 
      Εδώ θα πρέπει να καταβληθεί μια επιπλέον προσπάθεια από τα στελέχη του νέου οργανισμού, δεδομένου ότι πρόκειται για μια ρύθμιση που μπορεί πολύ εύκολα να καταστρατηγηθεί. Και τούτο, διότι αν επιμηκυνθεί αδικαιολόγητα ο χρόνος συγκέντρωσης των απαραίτητων στοιχείων, που για ορισμένες ειδικότητες, ενδεχομένως, να είναι αρκετός, η τήρηση από εκεί και πέρα των προθεσμιών που προβλέπονται στο σχέδιο νόμου καθίσταται κενό γράμμα. 
      Επιπλέον, ακόμη και η τήρηση των προθεσμιών αυτών θα πρέπει να αποτελεί αντικείμενο εσωτερικού ελέγχου του οργανισμού και να επιβάλλονται οι σχετικές κυρώσεις, αν ξεπερνιούνται κατά πολύ. 
      Η διαδικασία επανεξέτασης των αποφάσεων του οργανισμού, οποτεδήποτε και κατ’ επανάληψη από τον ενδιαφερόμενο, προκειμένου να επιβάλλει νέους λόγους επανεξέτασης και νέα στοιχεία, είναι μια ρύθμιση που διασφαλίζει ένα σύστημα αξιοκρατίας και δικαίου περί τη λειτουργία του νέου οργανισμού, κάτι που έλειπε από το προηγούμενο καθεστώς. 
      Είναι, επίσης, σημαντικό, αναφορικά με τα τριετή εντατικά προγράμματα, να μπορούν να αναγνωριστούν με αιτιολογημένη απόφαση του οικείου τμήματος του Δ.Σ., βάσει συγκεκριμένων ποιοτικών και ποσοτικών κριτηρίων. 
      Σημαντικός είναι και ο ενημερωτικός ρόλος του νέου οργανισμού απέναντι στο κοινό, αναφορικά με θέματα οργάνωσης και λειτουργίας της ανώτατης εκπαίδευσης στη χώρα μας, για ομοταγή ιδρύματα και προγράμματα σπουδών ανώτατης εκπαίδευσης της αλλοδαπής, καθώς και για τις διαδικασίες αναγνώρισης των τίτλων σπουδών της αλλοδαπής από τον οργανισμό. 
      Σίγουρα, όπως ανέφερα και προηγουμένως, δημιουργείται η εντύπωση δημιουργίας ενός θετικού πλαισίου. Εξακολουθούν, όμως, και διατυπώνονται κάποιες επιφυλάξεις απέναντι στις νέες ρυθμίσεις. Θεωρώ πολύ σημαντικό, μετά τις τελευταίες τροποποιήσεις που έγιναν αποδεκτές από τον αρμόδιο Υπουργό, να δημοσιεύονται οι αυτόματοι χειρισμοί υποθέσεων, είτε πρόκειται για αναγνωρίσεις τίτλων είτε για χρέωση προκαθορισμένων μαθημάτων. Πρέπει, όμως, να υπόκεινται και σε περιοδικό έλεγχο από τους ακαδημαϊκούς συμβούλους, ώστε να διαπιστώνονται είτε ενδεχόμενα αλλαγής των αρχικών δεδομένων είτε ανθρώπινο λάθος στις αρχικές αξιολογήσεις είτε και εσκεμμένο λάθος. Επίσης, να προβλέπεται η διαδικασία ανάκλησης, όταν πρόκειται για σοβαρό λάθος. 
      Πρόσωπα και διαδικασίες πρέπει να εποπτεύονται άμεσα και, διαμέσου μηχανισμού ελέγχων, να διασφαλίζεται το αδιάβλητο και το αντικειμενικό σε κάθε στάδιο λειτουργίας του μηχανισμού. Επομένως, είναι σημαντικό που στο άρθρο 15 παράγραφος 5 προβλέπεται η αξιολόγηση του μηχανισμού ανά τριετία από πενταμελή επιτροπή ανεξάρτητων εμπειρογνωμόνων. 
      Στο άρθρο 7 στο τέλος της παραγράφου 1 συμπεριλήφθηκε η πρόταση πως η ολομέλεια του οργανισμού συντάσσει ετήσια έκθεση, όπου αξιολογείται το έργο του οργανισμού και η οποία θα υποβάλλεται στον Υπουργό Εθνικής Παιδείας και Θρησκευμάτων και στην Επιτροπή Μορφωτικών Υποθέσεων της Βουλής. 
      Όσον αφορά τις εξετάσεις σε συμπληρωματικά μαθήματα στις περιπτώσεις ισοτιμίας με αντιστοίχιση, πρέπει να καθοριστεί σαφέστερα η θεματολογία των εξετάσεων αυτών, καθώς και η διαδικασία αντίστοιχη των πανελληνίων εξετάσεων με απόκρυψη των ονομάτων των εξεταζομένων κλπ.. 
      Για παράδειγμα, είναι ένα ερώτημα, αν οι υποψήφιοι που συμμετέχουν σε παρακολουθήσεις θα εξετάζονται από κοινού με τους φοιτητές του οικείου ιδρύματος, χωρίς καμία διαφοροποίηση. Θα έπρεπε, αναφορικά με το σημείο αυτό, να μην αφεθούν όλες οι λεπτομέρειες της ρύθμισης στη διακριτική ευχέρεια του κάθε Υπουργού Παιδείας να τις ρυθμίσει, αλλά οι βασικές κατευθύνσεις να συμπεριλαμβάνονται με δεσμευτικό τρόπο στο παρόν νομοσχέδιο. 
      Σημαντική, ωστόσο, είναι η πρόβλεψη του άρθρου 4 παράγραφος 5, όπου θεμελιώνεται δικαίωμα επίδειξης του γραπτού των διαγωνιζομένων και επαναβαθμολόγησής του, σε περίπτωση σφάλματος ή παράλειψης στην αρχική βαθμολόγηση. 
      Επίσης, θα πρέπει να εξεταστεί το ποσοστό που ορίζεται στο άρθρο 4 παράγραφος 4 και αφορά στους υποψηφίους για παρακολούθηση εργαστηρίων και εξέτασης σε συμπληρωματικά μαθήματα, που θα παραπέμπονται από τον οργανισμό προς τα ανώτατα εκπαιδευτικά ιδρύματα. Το σχέδιο νόμου μιλάει για αριθμό τουλάχιστον ίσο με το 10%. Θα πρέπει να οριστεί ένα ανώτατο όριο και όχι κατώτατο που μπορεί, αν υπάρχει πληθώρα υποψηφίων, να φθάσει παραπάνω από το 10%, γιατί έτσι ενδεχομένως θα δημιουργηθεί πρόβλημα στη λειτουργία των ιδρυμάτων αυτών, αλλά και θα οδηγηθούμε σε συνωστισμό αποφοίτων, με ό,τι μειονεκτήματα αυτό συνεπάγεται, ιδιαίτερα στους αποφοίτους των ιατρικών σχολών, που μετά την απόκτηση του πτυχίου τους αναμένουν δύο, τρία και περισσότερα χρόνια, προκειμένου να αρχίσουν την ειδικότητά τους. 
      Αγαπητοί συνάδελφοι, η αποτελεσματικότητα του νέου πλαισίου είναι οπωσδήποτε, συνάρτηση των προσώπων που θα στελεχώσουν το νέο οργανισμό, τα οποία πρέπει να επιλεγούν με μοναδικό κριτήριο, το πόσο μπορούν να αντεπεξέλθουν στις απαιτήσεις του. Δεν αρκεί, όμως, μόνο αυτό. Η επιτυχία του οργανισμού θα κριθεί από το πόσο διασφαλίζει την παροχή γρήγορων, αποτελεσματικών και δίκαιων υπηρεσιών. 
      Κατά τη συζήτηση του παρόντος νομοσχεδίου στην αρμόδια επιτροπή τέθηκαν οι βάσεις. Πολλές από τις προτάσεις που ακούστηκαν υιοθετήθηκαν. Υπάρχουν, όμως, και άλλα εκκρεμή ζητήματα που έχουν επισημανθεί, για τα οποία μπορεί ακόμη και τώρα ο Υφυπουργός να συναινέσει, προκειμένου να ολοκληρωθεί το νέο πλαίσιο. Αν τηρηθούν τα παραπάνω –και αυτό οφείλεται και στην πολιτική ηγεσία του Υπουργείου Παιδείας- πιστεύω ότι με το παρόν νομοσχέδιο μπορούν σημαντικά προβλήματα που αντιμετώπιζαν οι υποψήφιοι, ειδικά τα τελευταία χρόνια, να επιλυθούν.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κύριος Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ: Ευχαριστώ κύριε Πρόεδρε. 
      Θα δώσω και εγώ τη θετική μου ψήφο επί της αρχής του νομοσχεδίου, όταν μάλιστα τόσο ο εισηγητής μας, όσο και συνάδελφοι ειδικοί προερχόμενοι από το χώρο της παιδείας, αλλά και έχοντας επισταμένα ασχοληθεί, βρίσκουν ότι το νομοσχέδιο αυτό κινείται προς τη θετική κατεύθυνση. 
      Ωστόσο όμως, κύριε Υπουργέ, αυτό δεν σημαίνει ότι η ψήφος μας αυτή εμποδίζει τις επιφυλάξεις που μπορούμε να ορθώσουμε, όχι γιατί θέλουμε να έχουμε εδώ ένα μόνιμα και πεισματικά μονότονο αντιπολιτευτικό λόγο, αλλά γιατί έχουμε αγωνίες. Και αυτές οι αγωνίες μας έχουν να κάνουν με τις εντυπώσεις, γνώσεις και απόψεις που έχουμε αποκομίσει από την καθημερινή ζωή και την εκπαιδευτική ζωή και ιδιαίτερα σε αυτό το ζήτημα, το τόσο ευαίσθητο, της αναγνώρισης των πτυχίων μέσω του γνωστού ΔΙΚΑΤΣΑ.
      Δεν με αποπροσανατολίζει και δεν με εμποδίζει η προσπάθεια που κάνετε να σας πω, ευθέως, ότι εγώ θα επιμένω για πολλές φορές ότι νόμοι υπάρχουν σε αυτή τη χώρα και μπορούν να εφαρμόζονται.  Το πρόβλημα όμως είναι -και το λέω ειλικρινά για να το δείτε όπως νομίζω το είπε και ο κ. Κιλτίδης- ότι όλα θα κριθούν εκ του αποτελέσματος. Δυστυχώς, υπάρχουν άνθρωποι οι οποίοι εννοούν να μην τους εφαρμόζουν, και όχι πάντοτε γιατί υπάρχει αυτό που όλοι το λέμε εδώ με πολύ ίσως ευκολία τις περισσότερες φορές, διαφθορά κ.ο.κ. άλλη και με άλλους παράγοντες. Το πρόβλημα είναι στους ανθρώπους που στελεχώνουν τέτοιες υπηρεσίες. 
      Όπως διάβασα και σε απάντηση σε μια προηγούμενη ερώτηση που είχα κάνει για ένα παρεμφερές θέμα, το ΔΙΚΑΤΣΑ εποπτεύονταν από το Υπουργείο Παιδείας, ωστόσο δεν ήταν καθορισμένη η ουσιαστική αρμοδιότητα του Υπουργείου στο να εποπτεύει αυτή την αρχή. Και το ΔΙΚΑΤΣΑ δρούσε κατά κάποιο τρόπο αυτοβούλως.
      Ο Βουλευτής οφείλει να νοιάζεται και για τα προβλήματα, όταν συναντά ακαμψία στο σύστημα της διοίκησης και της διαχείρισης και το ΔΙΚΑΤΣΑ, εν προκειμένω, να επιλαμβάνεται αυτών των θεμάτων. Και όλοι έχουμε την εμπειρία ως Βουλευτές, όσοι έχουμε μια και περισσότερες θητείες, πόσο άβατο και άδυτο ήταν εκεί πέρα το σύστημα που ούτε καν να επικοινωνήσεις στο τηλέφωνο δεν μπορούσες. 
      Συνεπώς, εύχομαι ότι αυτός ο νόμος θα δώσει τις δυνατότητες, θα δώσει το μήνυμα, θα περάσει τις αγωνίες μας σε αυτούς που θα το στελεχώνουν, ενώ πάλι θα παραμένουν κατά κάποιο τρόπο ανεξάρτητοι, ώστε πράγματι να εφαρμόζουν το νόμο αλλά και να σέβονται τους πολίτες. 
      Ακούστηκε, εδώ, από συνάδελφο και συμφωνώ και εγώ, ότι πρέπει όλοι -γιατί πράγματι η παιδεία είναι εθνική υπόθεση -να επενδύσουμε στο ανθρώπινο δυναμικό και στη γνώση που αποκτά την επιστημονική και την εξειδικευμένη. Δυστυχώς, όμως, στην πατρίδα μας –και φαντάζομαι ότι όλοι συμφωνείτε- ούτε αυτός ο νόμος θα ανακόψει την πορεία δεκάδων χιλιάδων νέων ανθρώπων οι οποίοι οδεύουν προς τα πανεπιστήμια ξένων χωρών προκειμένου να αποκτήσουν ένα πτυχίο. 
      Εδώ, βέβαια, ίσως θα πρέπει να πούμε μια μεγάλη αλήθεια: Τη γνώση, την επιστημοσύνη, τη μορφωσιολαγνεία όπως είπε ο εισηγητής της Νέας Δημοκρατίας –μου άρεσε αυτή η λέξη, είναι εύηχη και ουσιαστική- βεβαίως δεν μπορεί να την εμποδίσει κανείς και τη θέλουμε όλοι. Αλλά, πρέπει να πούμε κάποια μέρα στον ελληνικό λαό και στις νέες γενιές ότι δεν μπορούν όλοι μ’ αυτή τη μόρφωση –με  τις σημερινές συνθήκες της αγοράς εργασίας- να έχουν σίγουρα και ένα επάγγελμα. Μάλιστα κύριε Πρόεδρε, πρεσβεύουν όλοι οι απλοί άνθρωποι ότι το παιδί τους θα έχει μια καλύτερη εξέλιξη οικονομική κλπ. με ένα πτυχίο. Ίσως, κάποια στιγμή πρέπει να πούμε ότι εκείνοι που δεν έχουν τόση έφεση στα γράμματα, δεν θα πρέπει να σπουδάζουν και με το ζόρι. Δεν λέω, να σπουδάζουν, να μορφώνονται για να μπορούν να σταθούν σε αυτή την κοινωνία. Υπάρχουν, όμως, τόσες άλλες εργασίες στις οποίες η χώρα μας σιγά, σιγά χάνει πολύτιμα χέρια, καθώς και στον τομέα παραγωγής. Όλοι αναζητούμε τις υπηρεσίες πίσω από ένα γραφείο και πίσω από ένα πτυχίο. 
      Εγώ έχω ζήσει μια περίπτωση -και φαντάζομαι ότι υπάρχουν και άλλες πολλές τέτοιες περιπτώσεις φοιτητών- που νέα συμπολίτης μας πήγε σε ξένη χώρα, είδε ότι η σχολή που πάει να σπουδάσει είναι αναγνωρισμένη στη χώρα αυτή, υπό την έννοια ότι μπορεί να ασκήσει επαγγελματική δραστηριότητα και μετά, όταν ήρθε στην Ελλάδα αυτή η σχολή δεν προβλεπόταν στον οργανισμό του ΔΙΚΑΤΣΑ και δεν μπορούσε να αναγνωριστεί το πτυχίο της. Και αναφέρομαι συγκεκριμένα σε 120 φοιτητές του πανεπιστημίου Οραντιανς της Ρουμανίας της Ιατρικής Σχολής. Θα υπάρχουν ασφαλώς και άλλες περιπτώσεις. Ξέρω περίπτωση συμπολίτη μου Χαλκιδέου, ο οποίος ξανάστειλε την κόρη του ύστερα από πέντε χρόνια στη Ρουμανία, στη Γερμανία για να αποκτήσει πλέον πτυχίο, ώστε να μπορεί να έχει πτυχίο της Ευρωπαϊκής Ένωσης και να αναγνωριστεί εδώ.
      Θέλω να πιστεύω –έτσι το αντιλαμβάνομαι- ότι αυτή η παράγραφος δδ’ στο άρθρο 3, ότι όταν οι απονεμόμενοι τίτλοι οδηγούν σε επαγγελματικά δικαιώματα τα δικαιώματα, αυτά αναγνωρίζονται στη χώρα που λειτουργεί το Ανώτατο  Εκπαιδευτικό Ίδρυμα, είναι μια διάταξη που πιστεύω να λύσει επιτέλους αυτά τα προβλήματα. Διότι, πράγματι, καθένας όταν θα πηγαίνει σε μια χώρα και βλέπει ότι εκεί αυτό που σπουδάζει έχει πρακτική επαγγελματική αντιστοίχιση, τότε πράγματι δικαιούται να ομιλεί. Εάν πάει και σπουδάσει οπουδήποτε αλλού, όπως ακούστηκε εδώ, για να κάνει το φοιτητή και να λέει στα ψέματα ότι σπουδάζει, δεν έχει καμία μα καμιά δικαιολογία. Νομίζω ότι αυτή την περίπτωση, επειδή διαβλέπω την ευαισθησία σας θα πρέπει να τη δείτε κατά τέτοιο τρόπο ώστε η εφαρμογή της να δώσει λύσεις. 
      Τελειώνοντας, θέλω να πω ότι αυτός είναι ο ρόλος μας και ο ρόλος του Υπουργείου και της διοίκησης και των Βουλευτών και όλου του εκπαιδευτικού με την ευρύτερη έννοια κόσμου, να δει, επιτέλους, ότι πρέπει σε αυτό το ΔΙΚΑΤΣΑ  να επικρατήσει ευαισθησία, ανθρωπιά, τάξη. Εάν καταφέρετε να αλλάξετε τη νοοτροπία και τους ανθρώπους που το αποτελούν και έχουν συστήσει έναν άκαμπτο οργανισμό ίσως αυτό να επιτευχθεί. Εγώ δεν είμαι πολύ αισιόδοξος, αλλά, ωστόσο, είναι υποχρεωμένος κανείς, πρώτα, να αγωνίζεται. Αγωνίζομαι λοιπόν και εγώ με τη φωνή μου, εδώ μέσα, για κάτι καλύτερο και εύχομαι να έχουμε και το αποτέλεσμα που όλοι προσδοκούμε
      Ευχαριστώ πολύ .
      ΠΡΟΕΔΡΕΥΩΝ (Ιωάννης Τραγάκης):  Η κ. Καλαντζάκου έχει το λόγο. 
      ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, κατ’ αρχήν πρέπει να πάψουμε από μόνοι μας να το λέμε ΔΙΚΑΤΣΑ. Να το πούμε ΔΟΑΤΑΠ. Εγώ θα ήθελα να πω, έτσι ξεκινώντας απλά την ομιλία,ότι ίσως θα έπρεπε να βρούμε ένα αρχαίο όνομα, ένα όνομα κύρους για να δώσουμε σε αυτό το νέο ογανισμό για να αισθανθούμε πραγματικά την αναβάθμισή του. Αλλά, ειλικρινά, πιστεύω ότι όλα αυτά για τα οποία έχουμε αγωνιστεί, αυτά τα οποία θέλαμε να πατάξουμε, δηλαδή τη γραφειοκρατία, την αποτυχία στην πράξη, τη διαφθορά, τη σήψη, τις χρονοβόρες διαδικασίες, την ασάφεια, την αδιαφάνεια, όλα αυτά υπήρχαν στο ΔΙΚΑΤΣΑ και γι’ αυτό, πραγματικά, είναι πολύ σημαντικό το ότι φεύγει και αλλάζει και μπαίνουν οι βάσεις, έτσι ώστε να λυθεί ένα πρόβλημα που όχι μόνο ταλαιπωρούσε, αλλά έγινε και αντικείμενο για συναλλαγές για πολλούς πολίτες. 
      Με αυτό το νομοσχέδιο βλέπουμε σταθερά από τις 7 Μαρτίου του 2004 ή από τις 10 Μαρτίου όπου ήταν οι Προγραμματικές Δηλώσεις, ότι η Κυβέρνηση της Νέας Δημοκρατίας προχωρά σε τομές και ενισχύει τη διαφάνεια. Θα μπορούσαμε να πούμε ότι το πνεύμα είναι «διαφάνεια παντού». Να πούμε ότι στη συγκεκριμένη περίπτωση, προς τιμή του, το Υπουργείο και η πολιτική ηγεσία του Υπουργείου Παιδείας φρόντισε να κάνει τις τομές πριν ακόμα φέρει το νομοσχέδιο, το οποίο είναι και προϊόν διαλόγου με όλους τους φορείς και όλους τους ενδιαφερόμενους, για το πώς, δηλαδή, καλύτερα θα εφαρμοστεί το νέο αυτό σύστημα. Ήδη από τους πρώτους κιόλας μήνες οι εξετάσεις στους κλάδους της υγείας και της οδοντιατρικής έγιναν με ένα τρόπο που πραγματικά έκλεισε τα στόματα όλων εκείνων, οι οποίοι έλεγαν ότι χωρίς συναλλαγή ή με πλάγιους τρόπους δεν μπορείς να περάσεις από το ΔΙΚΑΤΣΑ. Δεν μπορούσες να πάρεις αναγνώριση, δεν μπορούσες να ξεκινήσεις το μέλλον σου, να αρχίσεις να δουλεύεις. Συνεπώς, το σύστημα που επελέγη για τον τρόπο με τον οποίο εξετάζονται οι φοιτητές, το σύστημα πολλαπλών απαντήσεων, η άμεση πρόσβαση μέσω και του διαδικτύου και η ενημέρωση όλων των εξεταζομένων για τα αποτελέσματα είναι ένα πάρα πολύ θετικό και πρακτικό βήμα προς την κατεύθυνση που όλοι επιθυμούσαμε. 
      Θα ήθελα, όμως να αναφερθώ στο γενικότερο πρόβλημα των σπουδών και τις μεγάλες προκλήσεις που έχουμε στο χώρο της παιδείας. Γιατί ειπώθηκε και από τον κ. Πολύδωρα ότι δεν ζούμε στο κενό.
      Η Ελλάδα είναι μέλος της Ευρωπαϊκής Ένωσης, τα ελληνικά πανεπιστήμια είναι και ευρωπαϊκά πανεπιστήμια, οι φοιτητές πρέπει να μπορούν να περνούν και ακαδημαϊκά τα σύνορα και τα πτυχία μας πρέπει να έχουν όλα μια αξία τέτοια, που να μην αμφισβητείται πραγματικά η ποιότητα των σπουδών. Πρέπει να υπάρξει μια συνεννόηση έτσι, ώστε να μπορούν να κινούνται και οι φοιτητές από τον έναν χώρο στον άλλο, από την ώρα που είναι ένας ενιαίος χώρος. Και έχουμε καθυστερήσει πάρα πολύ σε αυτά τα ποιοτικά κριτήρια, τα κριτήρια της αξιολόγησης, που χρειαζόμαστε για να εγγυηθούμε αυτό το αποτέλεσμα.
      Θα πω, όμως, και κάτι άλλο, επειδή πολλά λέγονται γύρω από το τι θα κάνουμε με τους ανθρώπους που σπουδάζουν στα ελληνικά πανεπιστήμια ή και στα πανεπιστήμια της αλλοδαπής και μένουν άνεργοι. Ήμουν σε ένα σπίτι, σε μια φιλική συγκέντρωση πριν από μερικές βδομάδες, όπου ακούστηκαν διάφορες απόψεις γύρω από το θέμα αυτό. Έλεγαν ότι τα Ανώτατα Ιδρύματα παράγουν ανέργους και ότι πρέπει να υπάρξει μια κεντρική κατεύθυνση, το κράτος να πει ποιος θα σπουδάζει τι, πόσοι φοιτητές θα μπαίνουν σε κάθε σχολή, ποιες θα είναι οι κατευθύνσεις.
      Νομίζω ότι αυτά τα συστήματα της απόλυτης κρατικής παρέμβασης γύρω από τα αντικείμενα των σπουδών και το να προσπαθείς μέσα από κεντρική ντιρεκτίβα –ας το πούμε- ή μια κεντρική φιλοσοφία για το πώς πρέπει να εξελιχθεί το μέλλον του κάθε Έλληνα, δεν ταιριάζουν στην εποχή μας, στον 21ο αιώνα και στην πράξη φάνηκε ότι απέτυχαν αυτού του είδους οι συγκεντρωτικές πρακτικές.
      Να πω, λοιπόν, το εξής: δεν είναι το κράτος, το οποίο θα πει στον κάθε υποψήφιο φοιτητή, στον κάθε νέο που θέλει να σπουδάσει και θέλει να επιλέξει έναν τομέα, τι θα κάνει. Το κράτος παρέχει όλες τις ειδικότητες. Πρέπει να μπουν και σύγχρονες ειδικότητες, γιατί υπάρχουν σύγχρονες απαιτήσεις και γίνεται μια προσπάθεια γι’ αυτό και πρέπει να υπάρχουν ποιοτικές σπουδές.
      Αυτό που πρέπει να κάνουμε –και είναι και κάτι που γίνεται και με το καινούργιο σύστημα στο ΔΟΑΤΑΠ- είναι να υπάρχει επαγγελματικός προσανατολισμός. Στη συγκεκριμένη περίπτωση δεν είναι επαγγελματικός προσανατολισμός τόσο, όσο είναι το ότι θα ξέρεις, αν πας στο εξωτερικό, ποιο πανεπιστήμιο τελικά αναγνωρίζεται, τι στάτους έχει κλπ. Αυτό, λοιπόν, πρέπει να επεκταθεί. Η ενημέρωση πρέπει να επεκταθεί και σε ένα γενικότερο επαγγελματικό προσανατολισμό, πολύ πιο έντονο, από την πλευρά της Πολιτείας, σε κάθε σχολική μονάδα έτσι, ώστε και οι φοιτητές να ξέρουν τι θα αντιμετωπίσουν στο χώρο της εργασίας.
      Πολλή συζήτηση γίνεται και για το εάν η Ελλάδα τελικά παράγει πολιτισμό και παιδεία και αν πρέπει να το εξάγουμε αυτό. Και υπάρχουν και μερικοί που ρωτούν γιατί πηγαίνουν οι φοιτητές στο εξωτερικό. Εγώ νομίζω ότι αυτό το ερώτημα δεν πρέπει καν να το θέτουμε. Ο κάθε γονιός, η κάθε οικογένεια και ο κάθε φοιτητής, αναλόγως με τις δυνατότητές του και τις επιλογές του, θα πει ότι ή θα μείνει στην Ελλάδα, περνώντας από το σύστημα επιλογής που γίνεται εδώ, ή αν θέλει πραγματικά να σπουδάσει, θα επιλέξει ένα άλλο μέρος του κόσμου. Δεν είναι κακό.
      Πολλές φορές ακούω σαν μομφή ότι χάνουμε συνάλλαγμα, ότι φεύγουν όλοι έξω, γιατί ξοδεύουμε τόσα χρήματα, για να σπουδάσουν οι φοιτητές; Νομίζω ότι πρέπει και πάλι να δούμε ότι ανήκουμε σε έναν κόσμο, ο οποίος είναι πολύ πιο ενιαίος απ’ ό,τι φανταζόμαστε και εκεί που πρέπει να εστιάσουμε την προσοχή μας, είναι να προσφέρουμε εμείς πιο ποιοτικές υπηρεσίες παιδείας –διότι και αυτές είναι υπηρεσίες- να προσφέρουμε ένα υψηλό επίπεδο σπουδών. Και πρέπει να αναγνωρίσουμε ότι οι πολίτες θέλουν επιλογές και ότι, για τον έναν ή τον άλλο λόγο, μπορούν να επιλέξουν να μην πάνε στο ελληνικό πανεπιστήμιο, να προτιμήσουν να πάνε σε ένα εξαιρετικό πανεπιστήμιο του εξωτερικού. Διότι και αυτή η εμπειρία βοηθά στην επαγγελματική καταξίωση αργότερα, ενδεχομένως, ανοίγει άλλους ορίζοντες.
      Θέλω να πω, λοιπόν, ότι εμείς πρέπει να φτιάξουμε, να δώσουμε ό,τι καλύτερο μπορούμε στους πολίτες, να δώσουμε υψηλό επίπεδο σπουδών και προετοιμασίας στους πολίτες μας. Εμείς πρέπει να δημιουργήσουμε παιδεία για τις ανάγκες του 21ου αιώνα.
      Να μην παρασυρόμεθα, όμως, ώστε να προσπαθήσουμε να ξαναδούμε την Ελλάδα –πώς να το πω για να μην παρεξηγηθώ- σαν τον ομφαλό της γης. Ο κόσμος είναι μεγάλος και μπορούμε και εμείς να είμαστε καλοί, αλλά και μπορούμε να βγαίνουμε έξω από τα σύνορά μας, χωρίς το άγχος ότι κάτι μας λείπει εδώ και γι’ αυτό αναγκαζόμαστε να περνάμε αυτά τα σύνορα. Η κινητικότητα πρέπει να γίνει ένα μέρος της νοοτροπίας μας. Το ότι οι ορίζοντες είναι ανοικτοί πρέπει να γίνει και αυτό ένα μέρος της παιδείας μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Κλείνουμε με τον κ. Έξαρχο ο οποίος έχει το λόγο.  
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. 
      Το γεγονός ότι και η προηγούμενη ηγεσία του Υπουργείου Παιδείας της κυβέρνησης του ΠΑΣΟΚ είχε προετοιμάσει ένα νομοσχέδιο που στις γενικές του κατευθύνσεις ήταν σύμφωνο με αυτό το οποίο συζητούμε -καθώς επίσης ότι σ’ αυτή την Αίθουσα φαίνεται ότι υπάρχει μία μεγάλη συμφωνία για την ανάγκη να αντικατασταθεί αυτός ο περίφημος ΔΙΚΑΤΣΑ, ο οποίος είχε καταντήσει να είναι ένας οργανισμός ταλαιπωρίας των οικογενειών και οικονομικής αφαίμαξής τους- δείχνει, επιβεβαιώνει ότι σωστά η Βουλή συζητάει το προτεινόμενο νομοσχέδιο.
      Θα μπορούσαμε να πούμε ότι δύο είναι οι βασικοί λόγοι που καθιστούν απαραίτητη αυτή την αλλαγή. Ο πρώτος λόγος είναι οι ραγδαίες αλλαγές που γίνονται στην τριτοβάθμια εκπαίδευση στην Ευρωπαϊκή Ένωση, αλλά και σε ολόκληρο τον κόσμο. Άρα, είναι απαραίτητη η ανάγκη έγκαιρης και έγκυρης ενημέρωσης των ενδιαφερομένων γι’ αυτές τις εξελίξεις.
      Ο δεύτερος λόγος είναι ότι υπήρχε αδυναμία του ΔΙΚΑΤΣΑ να στηρίξει, με διαφανή και αποτελεσματικό τρόπο, το σημαντικό έργο της αναγνώρισης των τίτλων σπουδών, λόγω της γραφειοκρατικής δομής, των χρονοβόρων διαδικασιών, αλλά και της συσσώρευσης μεγάλου αριθμού ενδιαφερομένων που είχαν καταθέσει αιτήσεις και περίμεναν στην ουρά.
      Είναι χρέος λοιπόν της Βουλής, με υπευθυνότητα και με ειλικρίνεια, να αξιοποιήσει την όποια εμπειρία -κυρίως εδώ τα τελευταία χρόνια είχε καταλήξει να είναι αρνητική εμπειρία- και να απαντήσει με σαφήνεια και πληρότητα σε ένα πολύ βασικό ερώτημα: Ποια πρέπει να είναι τα ζητούμενα για έναν οργανισμό, τον υπό ίδρυση οργανισμό, προκειμένου να διευκολύνει την εκπαιδευτική διαδικασία και τη διαδικασία της αναγνώρισης;
      Το πρώτο ζητούμενο είναι να έχει μία ευέλικτη διοικητική δομή, να αποφευχθούν οι επικαλύψεις αρμοδιοτήτων και η δημιουργία σύγχυσης, έτσι ώστε ο ενδιαφερόμενος να γνωρίζει ποιο είναι το συγκεκριμένο όργανο που έχει την ευθύνη για τη λήψη της απόφασης.
      Το δεύτερο ζητούμενο είναι να υπάρξει απλοποίηση των διαδικασιών, να υπάρξει ταχύτητα, εγκυρότητα, διαφάνεια και αξιοπιστία στις αποφάσεις του οργάνου. Βεβαίως είναι πολύ καθοριστική –το είπαν και άλλοι συνάδελφοι- η ανάγκη ενημέρωσης έγκαιρα, πριν να ξεκινήσει κάποιος να πάει στο εξωτερικό. Αυτό είναι απαραίτητο, γι’ αυτό είναι πολύ σημαντικό το γεγονός ότι ο δεύτερος σκοπός, κατά την εκτίμησή μου, από άποψη ενδιαφέροντος και ιεράρχησης είναι –όσο και αν φαίνεται περίεργο- ο πρώτος σκοπός. 
      Ο Οργανισμός, ο ΔΟΑΤΑΠ, πρέπει να είναι το κέντρο ενημέρωσης για τις εξελίξεις στην τριτοβάθμια εκπαίδευση σε όλο τον κόσμο αλλά και στη χώρα έτσι ώστε να ξέρει, όποιος παίρνει την απόφαση να πάει στο εξωτερικό, ότι όταν θα γυρίσει, όχι απλώς θα έχει ισοτιμία, κύριε Υπουργέ, αλλά θα έχει και αντιστοιχία. 
      Διότι εδώ, φοβούμαι, ότι παρά τις αλλαγές που γίνονται και είναι προς τη θετική κατεύθυνση, θα συνεχίσουμε να έχουμε ενδιαφερόμενους οι οποίοι θα πάρουν την ισοτιμία, αλλά δεν θα εξασφαλίσουν την αντιστοιχία, γι’ αυτό χρειάζεται η Διοίκηση του ΔΟΑΤΑΠ να ασχοληθεί σοβαρά με το συγκεκριμένο θέμα. Είναι κλάδοι, σχολές που αναφέρθηκαν, όπως παραδείγματος χάρη οι καλές τέχνες, αλλά και σε άλλους τομείς, όπου δεν υπάρχουν οι αντίστοιχες σχολές στο εσωτερικό.
      Να, λοιπόν, γιατί επανέρχεται το ζήτημα της αναβάθμισης των σπουδών στο εσωτερικό της χώρας. Να, γιατί επανέρχεται το ζήτημα της επένδυσης στη γνώση, προκειμένου να μπορέσουμε να συμμετάσχουμε ενεργά σ’ αυτόν τον παγκόσμιο καταμερισμό της γνώσης -όπου ο ανταγωνισμός είναι ακόμη περισσότερο σκληρός- ενώ παλιότερα μιλούσαμε συνήθως για τον καταμερισμό της εργασίας.
      Νομίζω ότι διαφαίνεται μία συμφωνία σε όλες τις πτέρυγες όσον αφορά την ανάγκη αύξησης των επενδύσεων και των οικονομικών πόρων που διατίθενται για την τριτοβάθμια εκπαίδευση. Όπως επίσης θεωρούμε σημαντικό, ότι αυτός ο οργανισμός θα μπορεί να συζητά και να διαβουλεύεται με όλους αυτούς που συμμετέχουν στην αξιολόγηση της τριτοβάθμιας εκπαίδευσης, που είναι επίσης σημαντικό και είναι αλληλένδετο με το σκοπό της ενημέρωσης. Βεβαίως εδώ κάνω μία παρένθεση, κύριε Υπουργέ, για να πω ότι δεν χρειάζεται να καλλιεργούμε πολύ μεγάλες προσδοκίες, διότι ξέρουμε ότι εκεί που παρεμβαίνουν άνθρωποι πάντα υπάρχουν οι δυνατότητες να μην είναι αντικειμενικές οι διαδικασίες. Άρα, παράλληλα με την προσπάθεια να είναι αντικειμενικά τα κριτήρια της αξιολόγησης – και αναφέρομαι και στο σύστημα των εξετάσεων – πρέπει να επιμένουμε στη διαφάνεια. Είναι πάρα πολύ σημαντικό. Σε κάθε περίπτωση, όμως, διαφάνηκε και σήμερα – και με παρεμβάσεις που έγιναν και από τον αξιότιμο Κοινοβουλευτικό Εκπρόσωπο της Νέας Δημοκρατίας, αλλά και από άλλους συναδέλφους – ότι εδώ πρέπει να συμφωνήσουμε, ότι η επένδυση στη γνώση, η επένδυση στην παιδεία πρέπει να αποτελεί έναν βασικό μας στόχο, αν θέλουμε να υπηρετήσουμε μια νέα, μια σύγχρονη εθνική αυτοπεποίθηση σε έναν κόσμο που αλλάζει με γοργούς ρυθμούς. Και εμείς πρέπει να ταξιδέψουμε σε αυτόν τον κόσμο με βάση τις εμπειρίες μας, με βάση την παράδοσή μας, με βάση τον πολιτισμό μας, αλλά με βάση και μία απόφαση να επενδύσουμε και οικονομικά στη γνώση και στην παιδεία, διότι πρέπει να αναμετρηθούμε με τις ανάγκες του μέλλοντος και σ’ αυτήν την ύψιστη εθνική ανάγκη πρέπει να συμφωνήσουμε όλοι. 
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης» έγινε δεκτό επί της αρχής κατά πλειοψηφία. 
      Έχουν διανεμηθεί τα Πρακτικά των συνεδριάσεων της Τετάρτης 23 Φεβρουαρίου 2005, της Παρασκευής 25 Φεβρουαρίου 2005 και της Δευτέρας 28 Φεβρουαρίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τετάρτης 23 Φεβρουαρίου 2005, της Παρασκευής 25 Φεβρουαρίου 2005 και της Δευτέρας 28 Φεβρουαρίου 2005, επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.55΄ λύεται η συνεδρίαση για αύριο ημέρα Τετάρτη 9 Μαρτίου 2005 και ώρα 10.30΄ με αντικείμενο εργασιών του Σώματος: νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Εθνικής Παιδείας και Θρησκευμάτων: «Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ



93
συνεδρίαση 8-3-05

