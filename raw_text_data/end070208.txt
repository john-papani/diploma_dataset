ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΟΣΤ΄

Πέμπτη 8 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας Βουλευτών, σελ.
3. Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Αγίας Παρασκευής, το Λύκειο Ξυλοκάστρου και το Ιδιωτικό Δημοτικό Σχολειό Πολυχρονάκου Σπάρτης Λακωνίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 9 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με την υλοποίηση του έργου της κάρτας λειτουργικότητας-αναπηρίας κ.λπ., σελ.
β) Προς τον Υπουργό Οικονομίας και Οικονομικών σχετικά με την διασφάλιση του δημόσιου χαρακτήρα του Ποικίλου Όρους κ.λπ., σελ.
γ) Προς τον Υπουργό Εθνικής Παιδείας και Θρησκευμάτων, σχετικά με τις  κινητοποιήσεις των εργαζόμενων στην καθαριότητα των Δημόσιων Σχολείων κ.λπ., σελ.
δ) Προς τον Υπουργό Πολιτισμού σχετικά με την ολοκλήρωση του Εθνικού Μουσείου Σύγχρονης Τέχνης κ.λπ., σελ.
ε) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την ολοκληρωμένη διαχείριση των απορριμμάτων, την ανακύκλωση κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών, του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ειδικές ρυθμίσεις θεμάτων μεταναστευτικής πολιτικής και λοιπών ζητημάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Εμπορικής Ναυτιλίας: «Κύρωση του Πρωτοκόλλου μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Εσωτερικών της Δημοκρατίας της Αλβανίας για τη συνεργασία του Λιμενικού Σώματος και της Αστυνομίας Συνόρων της Αλβανίας με σκοπό την αποτελεσματική αστυνόμευση της θαλάσσιας μεθορίου των δύο χωρών», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΒΟΥΛΓΑΡΑΚΗΣ Γ., σελ.
ΓΙΑΝΝΑΚΟΥ Μ., σελ.
ΔΟΥΚΑΣ Π., σελ.
ΚΑΚΛΑΜΑΝΗΣ Α., σελ.
ΚΑΛΟΓΙΑΝΝΗΣ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΠΕΝΟΣ Σ., σελ.
ΜΠΕΡΝΙΔΑΚΗ-ΑΛΝΤΟΥΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΕΛΑΚΗ Ε., σελ.

Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΕΝΙΖΕΛΟΣ Ε., σελ.
ΓΙΑΝΝΑΚΟΥ Μ., σελ.
ΔΑΪΛΑΚΗΣ Σ., σελ.
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΚΑΡΑΣΜΑΝΗΣ Γ., σελ.
ΚΑΣΤΑΝΙΔΗΣ Χ., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΛΥΚΟΥΡΕΝΤΖΟΣ Α., σελ.
ΝΙΚΟΛΑΙΔΟΥ Β., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΠΑΠΑΚΩΣΤΑ Α., σελ.
ΠΑΥΛΟΠΟΥΛΟΣ Π., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΤΖΑΜΤΖΗΣ Ι., σελ.
ΦΟΥΝΤΟΥΚΙΔΟΥ Π., σελ.
ΦΟΥΣΑΣ Α., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΟΣΤ΄
     Πέμπτη 8 Φεβρουαρίου 2007
     
     Αθήνα, σήμερα στις 8 Φεβρουαρίου 2007, ημέρα Πέμπτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Σταύρο Μπένο, Βουλευτή Β’ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να επιτραπεί η μεταφορά τοπικών υγρών προϊόντων  από τα αεροδρόμια των νησιών.
     2) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Ένωση Αδιόριστων Νηπιαγωγών διετούς φοίτησης ζητεί το μόνιμο διορισμό των μελών της.
     3) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Μακρυνείας Αιτωλοακαρνανίας ζητεί τη χρηματοδότηση οδικών έργων της περιοχής του.
     4) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία ο Πανελλήνιος Σύλλογος Βορειοηπειρωτών Πολιτικών Φυλακισθέντων ζητεί την οικονομική στήριξη των μελών του και των οικογενειών τους.
     5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Σερίφου ζητεί τη χρηματοδότηση υδρευτικών έργων της περιοχής του.
     6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να δοθεί η δυνατότητα στις Μ.Μ.Ε. νησιωτικές επιχειρήσεις να διαθέτουν μέσω των καταστημάτων των αεροδρομίων τα τοπικής προέλευσης προϊόντα τους.
     7) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να δοθεί η δυνατότητα στις Μ.Μ.Ε. νησιωτικές επιχειρήσεις να διαθέτουν μέσω των καταστημάτων των αεροδρομίων τα τοπικής προέλευσης προϊόντα τους.
     8) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στο ενδεχόμενο αναστολής της δραστηριότητας του Κέντρου Διανομής Κοζάνης των Ελληνικών Ταχυδρομείων.
     9) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στην έλλειψη γιατρών από το Πολυϊατρείο της Δ.Ε.Η. στην Πτολεμαϊδα.
     10) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο ΤΟΕΒ Προβατά Σερρών ζητεί την ένταξη στο Δ΄ Κ.Π.Σ. του έργου κατασκευής της Διώρυγας Μητρουσίου.
     11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης ζητεί να εξαιρεθούν από τη διάταξη περί πολυθεσίας οι καθηγητές μουσικής που εργάζονται παράλληλα σε Ο.Τ.Α. με σχέσεις ωριαίας αντιμισθίας.
     12) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία ο κ. Δημήτριος Αθανασίου ζητεί τη συντήρηση και αποκατάσταση των τοιχογραφιών του Ιερού Ναού Ταξιαρχών Κωστάνιανης Ιωαννίνων.
     13) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία ο Δήμος Δωδώνης Ιωαννίνων ζητεί την ολοήμερη λειτουργία των αρχαιολογικών χώρων της Δωδώνης.
     14) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία η Ηπειρωτική Κοινότητα Μονάχου ζητεί την υιοθέτηση της σχετικής οδηγίας της Ε.Ε., που θεωρεί τα διαβατήρια έγκυρα μέχρι την ημερομηνία ισχύος τους.
     15) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης ζητεί τη μονιμοποίηση των συμβασιούχων καθηγητών μουσικής στα μουσικά σχολεία.
     16) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για τη χρέωση αποθηκεύτρων σε επιχειρήσεις και ζητεί την επιστροφή τους.
     17) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Νίκαιας Νομού Λαρίσης ζητεί να δοθούν στους καλλιεργητές σιτηρών και ψυχανθών του Δήμου του οι αποζημιώσεις για την ξηρασία του 2005.
     18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία η Γενική Συνομοσπονδία  Επαγγελματιών Βιοτεχνών Εμπόρων Ελλάδος ζητεί τη μη εφαρμογή του π.δ. 258/2005 και την υλοποίηση των Κυβερνητικών Δεσμεύσεων που αφορούν στο ασφαλιστικό των ελεύθερων επαγγελματιών.
     19) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί την τροποποίηση του π.δ. 88/2005.
     20) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  δημοσίευμα το οποίο αναφέρεται στα προβλήματα των εργαζομένων στην Ελλάδα Ελλήνων Βορειοηπειρωτών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό πρωτ. 1625/24.11.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε.93/11.12.06 έγγραφο από τον Yπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 1625/24.11.06 Ερώτησης του Βουλευτή κ. Βασίλη Κεγκέρογλου, σας γνωρίζουμε τα εξής:
     Όπως είναι γνωστό η λειτουργία προσωρινής έκθεσης για το χρονικό διάστημα που το Μουσείο Ηρακλείου θα είναι κλειστό, εξαγγέλθηκε από τον κ. Υπουργό Πολιτισμού το καλοκαίρι του 2006 ικανοποιώντας σχετικό αίτημα όλων των φορέων του Ηρακλείου, δεδομένου ότι παλαιότερα δεν είχε προβλεφθεί και σχεδιαστεί σχετική εναλλακτική λύση για όσο διάστημα θα διαρκέσουν οι επισκευαστικές εργασίες του Μουσείου και η έκθεση θα είναι κλειστή για το κοινό.
     Ως χώρος οργάνωσης της νέας έκθεσης επελέγη ένας όροφος (επίπεδο 2) του νέου κτιρίου Γ επέκτασης του Μουσείου, αφού προηγουμένως εξετάστηκαν και απορρίφθηκαν για λόγους λειτουργικούς ή ασφαλείας σειρά άλλων προτάσεων.
     Ο χώρος αυτός εμβαδού περίπου 350 τ.μ. θα διαμορφωθεί σε εκθεσιακό χώρο μετά την αποπεράτωση και παράδοση του κτιρίου Γ, η οποία δεν έχει συντελεστεί ακόμη από πλευράς εργολήπτη, αλλά προβλέπεται να πραγματοποιηθεί σύντομα, έως το τέλος του τρέχοντος έτους.
     Στις προγραμματιζόμενες εργασίες για το 2006 - 2007 υπάγονται οι εξής: Συσκευασία, ταξινόμηση και μεταφορά των αρχαιοτήτων του Μουσείου, από τους εκθεσιακούς χώρους και τις αποθήκες στα νέα κτίρια επέκτασης Γ και Δ προκειμένου να πραγματοποιηθούν οι εργασίες στατικής ενίσχυσης και διαμόρφωσης στο κεντρικό τμήμα Α.
     Συγκεκριμένα:
     1. Εγκιβωτισμός - μεταφορά στο κτίριο Γ των εκθεμάτων της μόνιμης έκθεσης του Μουσείου (17.000 εκθέματα, 225 προθήκες, αποτοιχίσεις γλυπτών, αποκαθήλωση τοιχογραφιών) Οκτώβριο - Δεκέμβριο 2006 lανουάριο 2007.
     2. Λειτουργία προσωρινής έκθεσης στη στάθμη 2 του κτηρίου επέκτασης Γ. Ολοκλήρωση του έργου έως Μάρτιο 2007.
     Προϋπολογισμός σύμφωνα με εκτίμηση της Διεύθυνσης Εκτέλεσης Έργων Μουσείων και Πολιτιστικών Κτιρίων
     Σύνταξη αρχιτεκτονικής και Η/Μ μελέτης μετατροπής της αίθουσας επιπέδου 2 στο κτίριο Γ, καθώς και περιβάλλοντος χώρου σε εκθεσιακό χώρο 60.000 ευρώ.
     Οικοδομικές και Η/Μ εργασίες διαμόρφωσης του επιπέδου 2 του κτιρίου Γ 450.000 ευρώ 
     Σύνολο 510.000 ευρώ.
     Για την λειτουργία της προσωρινής έκθεσης απαιτούνται:
     α) Από το Αρχαιολογικό Μουσείο Ηρακλείου η υποβολή μουσειολογικού σχεδιασμού έως τα τέλη του 2006.
     β) Από την Διεύθυνση Εκτέλεσης Έργων Μουσείων και Πολιτιστικών Κτιρίων, παρακολούθηση του έργου και επίβλεψη εργασιών.
     Από τα παραπάνω στοιχεία προκύπτει ότι η επίσπευση της οργάνωσης της προσωρινής έκθεσης δεν εξαρτάται αποκλειστικά από την εκταμίευση του σχετικού κονδυλίου, αλλά αποτελεί συλλογική ευθύνη πολλών συναρμόδιων Υπηρεσιών, οι οποίες προσπαθούν να ανταποκριθούν στο έργο τους όσο το δυνατό ταχύτερα και αποτελεσματικότερα.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 1179/06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 676/7.12.06 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 1179/14-11-2006 εγγράφου σας, με το οποίο μας διαβιβάσθηκε ερώτηση της Βουλευτού κ. Ροδούλας Ζήση που κατατέθηκε στην Βουλή των Ελλήνων, σας γνωρίζουμε τα ακόλουθα:
     1. Με βάση τις διατάξεις της Διμερούς Συμφωνίας της Ελλάδας με την Τουρκία για τις θαλάσσιες μεταφορές (ν. 2900/2001), τα δύο κράτη έχουν συμφωνήσει να εξασφαλίζουν την ανεμπόδιστη πρόσβαση των πλοίων τους στις θαλάσσιες μεταφορές εμπορευμάτων και επιβατών μεταξύ των λιμένων τους. Στην εν λόγω Συμφωνία, προβλέπεται η παροχή εθνικής μεταχείρισης σε πλοία των συμβαλλομένων μερών που απασχολούνται σε διεθνείς θαλάσσιες μεταφορές, σε συγκεκριμένους τομείς όπως η είσοδος στα λιμάνια, η διάθεση των προβλητών, η χρήση των λιμενικών ευκολιών, η φόρτωση και εκφόρτωση φορτίων, η επιβίβαση και αποβίβαση επιβατών, η πληρωμή τελών και φόρων.
     2. Η δρομολογιακή σύνδεση Βόλου-Δικελί Σμύρνης υλοποιήθηκε στις αρχές Οκτωβρίου του τρέχοντος έτους και ήδη πραγματοποιούνται τρία δρομολόγια μεταξύ Βόλου και Σμύρνης με πλοίο τύπου RO-RO σε εβδομαδιαία βάση, γεγονός το οποίο αποτελεί καθοριστικό παράγοντα στην μεταφορά σημαντικού όγκου εμπορευμάτων από την Τουρκία προς τις Ευρωπαϊκές αγορές, πλην αυτών τα οποία είναι ζωϊκής προέλευσης, καθόσον ο Βόλος δεν αποτελεί εγκεκριμένο από την Ε.Ε. σημείο εισόδου για την εισαγωγή τέτοιου είδους προϊόντων σε κοινοτικό έδαφος.
     3. Όσον αφορά την υλοποίηση της συγκεκριμένης σύνδεσης, ο ρόλος του ΥΕΝ υπήρξε καθοριστικός, στο πλαίσιο του γενικότερου συντονισμού με συναρμόδιους φορείς και Υπουργεία αναφορικά με την επάρκεια ελεγκτικών υποδομών και την ύπαρξη του προβλεπόμενου στελεχιακού δυναμικού για τη διεξαγωγή των απαιτούμενων ελέγχων (διαβατηριακών, τελωνειακών, φυτοϋγειονομικών κ.λπ.), οι οποίοι συνδέονται άμεσα με την υλοποίηση τέτοιων συνδέσεων. Τέλος οι Υπηρεσίες του ΥΕΝ συμφωνούν με την πλήρη ανάπτυξη της γραμμής και της δημιουργίας Σταθμού Υ.Κ.Ε. η υλοποίηση του οποίου είναι αρμοδιότητα του Υπουργείου Αγροτικής Ανάπτυξης και Τροφίμων.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     3. Στην με αριθμό 1568/23.11.06 ερώτηση του Βουλευτή κ. Σάββα Εμινίδη δόθηκε με το υπ’ αριθμ. 126484/ΙΗ/8.12.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1568/23-11-2006, την οποία κατέθεσε ο Βουλευτής κ. Σάββας Εμινίδης σχετικά με τη συμμετοχή των Εργαστηριακών Συνεργατών των Τ.Ε:Ι. σε Προγράμματα Μεταπτυχιακών Σπoυδών του Ε.Α.Π., σας γνωρίζουμε τα ακόλουθα:
     Σύμφωνα με τις διατάξεις της παρ. 8 του άρθρου 6 (μεταβατικές ρυθμίσεις) του Ν. 2916/01 (ΦΕΚ 114 τ.Α΄), τα Τμήματα Πανεπιστημίων τα οποία διεξάγουν Προγράμματα Μεταπτυχιακών Σπουδών χρηματοδοτούνται επιπρόσθετα από το ΥΠ.Ε.Π.Θ., αν συμπεριλάβουν στα προγράμματα, πέραν του προβλεπόμενου αριθμού μεταπτυχιακών σπουδαστών, μέλη του Εκπαιδευτικού Προσωπικού των ΤΕΙ που κατέχουν προσωποπαγή θέση. Το ύψος της επιπλέον επιχορήγησης, που συναρτάται προς τον αριθμό των μελών Ε.Π. και το κόστος του προγράμματος ανά σπουδαστή, η σχετική διαδικασία και κάθε σχετικό θέμα καθορίζονται με Υπουργική Απόφαση, ύστερα από γνώμη των οικείων Πανεπιστημιακών Τμημάτων.
     Επίσης, στις διατάξεις του στοιχείου ιε' της παρ. 7 του άρθρου 3 του Ν. 3027/2002 (ΦEΚ 152 τ.Α')ορίζεται ότι με Υπουργική Απόφαση, ύστερα από γνώμη της Διοικούσας Επιτροπής του Ε.Α.Π., μπορεί να καθορίζεται κάθε χρόνο πρόσθετος αριθμός παρεχόμενων θέσεων για φοιτητές μεταπτυχιακού επιπέδου, οι οποίες προορίζονται αποκλειστικά για μέλη Εκπαιδευτικού Προσωπικού των ΤΕΙ με προσωποπαγή θέση, τα οποία δεν κατέχουν μεταπτυχιακό τίτλο σπουδών.
     Επιπρόσθετα το ΥΠΕΠΘ έδωσε τη δυνατότητα συμμετοχής σε Προγράμματα Μεταπτυχιακών Σπουδών Πανεπιστημίων ή του Ε.Α.Π και στους εργαστηριακούς συνεργάτες του άρθρου 19 του Ν. 1404/83.
     Έτσι, στις διατάξεις της παρ. 3 του άρθρου 7 του Ν. 3194/2003 (ΦΕΚ 267΄τ.Α΄) αναφέρεται ότι, εάν δεν συμπληρώνεται με μέλη Ε.Π. ΤΕΙ προσωποπαγών θέσεων ο καθοριζόμενος κάθε φορά αριθμός θέσεων στα Προγράμματα Μεταπτυχιακών Σπουδών Πανεπιστημίων ή του Ε.Α.Π. της παρ. 8 του άρθρου 6 του Ν. 2916/01 καθώς και της παρ. 13 του άρθρου 10 του Ν. 2552/1997 (ΦΕΚ 266 τ.Α'), όπως προστέθηκε με την περίπτωση ιε' της παρ. 7 του άρθρου 3 του Ν. 3027/2002, στις κενές αυτές θέσεις μπορεί να γίνονται δεκτοί εργαστηριακοί συνεργάτες του άρθρου 19 του Ν. 1404/83, που δεν κατέχουν τίτλους μεταπτυχιακών σπουδών και έχουν προσφέρει συνολικά διδακτικό έργο σε ΤΕΙ επί τέσσερα τουλάχιστον διδακτικά έτη, κατά προτίμηση με το ανώτατο προβλεπόμενο ωράριο απασχόλησης για την κατηγορία αυτή.
     Η ως άνω διάταξη αντικαταστάθηκε με την παρ. 8 του άρθρου 11 του Ν. 3404/05 (ΦΕΚ 260 τ.Α') ως προς το κριτήριο προτίμησης των εργαστηριακών συνεργατών, που ορίζεται στο συνολικό άθροισμα των διδακτικών ωρών απασχόλησής τους στη κατηγορία αυτή.
     Σημειώνεται ότι δεν υπήρξε νομοθετική ρύθμιση για χρηματοδότηση των Πανεπιστημίων που συμπεριλαμβάνουν στα Προγράμματα Μεταπτυχιακών Σπουδών τους .και προσωπικό με σχέση εργασίας ιδιωτικού δικαίου ορισμένου χρόνου στα Τ.Ε.Ι., όπως οι εργαστηριακοί συνεργάτες, διότι πρόκειται για έκτακτο προσωπικό που δεν καλύπτει πάγιες και διαρκείς ανάγκες, όπως συμβαίνει με το μόνιμο εκπαιδευτικό προσωπικό των ΤΕΙ, και η παραμονή του στα Ιδρύματα είναι για ορισμένο χρόνο.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     4. Στην με αριθμό 1916/1.12.06 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 333/11.1.07 έγγραφο από τον Υφυπουργό Aγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Κοντογιάννης, σας πληροφορούμε τα εξής:
     Α. Τα γεωργικά προϊόντα τα οποία διακινούνται τόσο στην εσωτερική εγχώρια αγορά όσο και στην ενιαία ευρωπαϊκή αγορά υποχρεούνται να διακινούνται τυποποιημένα και με την απαραίτητη σήμανση στην οποία συμπεριλαμβάνεται και η χώρα καταγωγής, που προβλέπεται από τις κοινοτικές και εθνικές διατάξεις.
     Σε όλα τα νωπά γεωργικά προϊόντα φυτικής προέλευσης, τα οποία εισάγονται στη χώρα μας από τρίτες χώρες, πραγματοποιούνται έλεγχοι όπως προβλέπουν οι κοινοτικοί κανονισμοί και οι εθνικές διατάξεις, που εξασφαλίζουν τις εμπορικές προδιαγραφές ποιότητας και υγιεινής των τροφίμων. Στις αναφερόμενες εμπορικές προδιαγραφές περιλαμβάνεται και η αναφορά στη σήμανση της χώρας καταγωγής των γεωργικών προϊόντων, ώστε να γνωρίζει το καταναλωτικό κοινό τη χώρα προέλευσης των προϊόντων που αγοράζει.
     Επισημαίνεται ότι στην περίπτωση που δεν τηρούνται οι κοινοτικές και εθνικές διατάξεις επιβάλλονται οι προβλεπόμενες κυρώσεις.
     Β. Στο Ν. Ηλείας κρίνεται αναγκαία η ποικιλιακή αναδιάρθρωση κυρίως της πορτοκαλιάς και της λεμονιάς, με στόχο την ανανέωση ζημιωθέντων αλλά και υποβαθμισμένων κλώνων και ποικιλιών, την αποτελεσματικότερη αντιμετώπιση των ασθενειών (π. χ. κορυφοξήρα) καθώς και τη διεύρυνση του χρόνου εμπορίας της παραγωγής των εσπεριδοειδών, προς όφελος των παραγωγών.
     Η υλοποίηση της Ανασύστασης - Αναδιάρθρωσης των εσπεριδοειδών μπορεί να επιτευχθεί ως εξής :
     1. Ανασύσταση των Εσπεριδοειδών επιτυγχάνεται μέσω προγραμμάτων του ΕΛΓΑ για αποκατάσταση ζημιών στο φυτικό κεφάλαιο από δυσμενείς καιρικές συνθήκες, με την εγκατάσταση συγκεκριμένων ποικιλιών εσπεριδοειδών, όπως αναφέρονται στην αριθμ.260269/15-03-06 Υπουργική Απόφαση με θέμα «Καθορισμός προωθούμενων ειδών, ποικιλιών δενδροκηπευτικών καλλιεργειών και λοιπών δραστηριοτήτων».
     2. Δράσεις Αναδιάρθρωσης των Εσπεριδοειδών μπορούν να υλοποιηθούν μέσω των Επιχειρησιακών προγραμμάτων των Οργανώσεων Παραγωγών με κοινοτική χρηματοδοτική ενίσχυση 50% (που ενδεχομένως με την αναθεώρηση της ΚΟΑ να αυξηθεί) επί των επιλέξιμων δαπανών και όριο το 4,1 % επί της αξίας παραγωγής που διαχειρίζεται η Οργάνωση Παραγωγών.
     3. Τα Περιφερειακά Επιχειρησιακά Προγράμματα (ΠΕΠ) προσφέρονται επίσης για την αναδιάρθρωση της καλλιέργειας των εσπεριδοειδών μέσω των Σχεδίων Βελτίωσης και εκσυγχρονισμού των γεωργικών εκμεταλλεύσεων, με την εγκατάσταση συγκεκριμένων ποικιλιών εσπεριδοειδών, όπως αναφέρονται στην αριθμ.260269/15-03-06 Υπουργική Απόφαση «Καθορισμός προωθούμενων ειδών, ποικιλιών δενδροκηπευτικών καλλιεργειών και λοιπών δραστηριoτήτων» .
     Συμπληρωματικά των ανωτέρω διαβιβάζονται συνημμένα τα με αριθμ. πρωτ. 3781/15-12-06 και 25622/20-12-06 έγγραφα του Ειδικού Γραμματέα του Γ' ΚΠΣ και του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) αντίστοιχα.
     Ο Υφυπουργός
     Α. ΚΟΝΤΟΣ»
     (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     5. Στην με αριθμό 2682/22.12.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6699/11.1.07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι για το αναφερόμενο θέμα των απορρήτων δαπανών ενημερώθηκε η Εθνική Αντιπροσωπεία και καταθέσαμε προς τούτο και τα σχετικά στοιχεία, την 19-12-2006, κατά τη συζήτηση επί του σχεδίου νόμου του Υπουργείου Οικονομίας και Οικονομικών «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», καθώς και με το 7017/4/6699 από 5-1-2007 έγγραφό μας, σε απάντηση της 2297/ 12-12-2006 ερώτησης που κατέθεσαν ο ερωτών κ. Βουλευτής και ο Βουλευτής κ. Α. ΠΑΠΑΔΟΠΟΥΛΟΣ.
     Στο σημείο αυτό πρέπει να επισημάνουμε ότι με την αναφερόμενη στην ερώτηση υπ' αριθ. 8001/3/369 από 4-1-2006 Απόφαση, για την ανάγκη αντιμετώπισης επιπλέον δαπανών του ΚΑΕ 0895 (Έκτακτα έξοδα Δημόσιας Ασφάλειας», εγκρίθηκε η αύξηση των πιστώσεων του εν λόγω ΚΑΕ κατά 1.500.000,00 ευρώ του εκτελούμενου προϋπολογισμού εξόδων μας, με ισόποση μείωση των πιστώσεων του ΚΑΕ 0896 «Απόρρητες δαπάνες».
     Στη συνέχεια, με την 8001/6/551 από 5-1-2006 Απόφαση του Διευθυντή της Διεύθυνσης Οικονομικών του Αρχηγείου Ελληνικής Αστυνομίας, πραγματοποιήθηκε η ανάληψη του ως άνω ποσού, το οποίο και καταχωρήθηκε, την 19-1-2006, στο Βιβλίο Εγκρίσεων και Εντολών Πληρωμής που τηρεί η Υπηρεσία Δημοσιονομικού Ελέγχου στο Υπουργείο μας, η οποία στα πλαίσια των αρμοδιοτήτων της οφείλει να ενημερώνει σχετικά το Γενικό Λογιστήριο του Κράτους.
     Σε ό,τι αφορά το χαρακτηρισμό της προμήθειας του εξοπλισμού έκδοσης των διαβατηρίων, των αναλωσίμων, καθώς και του εντύπου του διαβατηρίου ως απόρρητης, σας ενημερώνουμε ότι αυτό έγινε λόγω των απαιτούμενων υψηλών και αξιόπιστων προδιαγραφών ασφαλείας, για την αποτελεσματικότερη διασφάλιση αυτών από πλαστογραφήσεις.
     Σχετικά με τα αναφερόμενα στην μνημονευόμενη στην ερώτηση ειδησεολογία δημοσιογράφου στο φύλλο της 19-11-2006 της εφημερίδας «ΠΡΩΤΟ ΘΕΜΑ», περί «απόρριψης δαπανών (ως μη νόμιμες δαπάνες) από το Υπ. Οικονομικών (158.468 ευρώ) λόγω κυρίως έλλειψης παραστατικών κ.λπ.», σας ενημερώνουμε ότι από τα τηρούμενα στην αρμόδια Υπηρεσία μας αρχεία δεν προκύπτει κάτι τέτοιο. Πάντως, επειδή στην ερώτηση δεν προσδιορίζεται η χρονική περίοδος, που αφορά τέτοια απόρριψη δαπανών, παρακαλείται ο κ. Βουλευτής, εφόσον κατέχει οποιαδήποτε συγκεκριμένη πληροφορία για το θέμα αυτό, να μας τη θέσει υπόψη, προκειμένου να τον ενημερώσουμε διεξοδικά.
     Αναφορικά με το θέμα των ειδικών λογαριασμών, σας πληροφορούμε ότι στο Υπουργείο μας δεν έχουν συσταθεί και δεν λειτουργούν Ειδικοί Λογαριασμοί, των οποίων έστω και μέρος των εσόδων τους να προέρχεται από παρακράτηση άμεσων ή έμμεσων φόρων ή άλλων κρατήσεων σε βάρος των Ελλήνων πολιτών, με σκοπό τη διανομή τους στους υπαλλήλους του.
     Για τους τέσσερις (4) λογαριασμούς για τους οποίους γίνεται λόγος στην ερώτηση και στα αναφερόμενα σε αυτή δημοσιεύματα εφημερίδων ότι έχουν συσταθεί και λειτουργούν στο Υπουργείο μας, οι οποίοι δεν έχουν καμμία σχέση με τους αναφερόμενους στα δημοσιεύματα Ειδικούς Λογαριασμούς, σας γνωρίζουμε ότι οι δύο (2) έχουν συσταθεί και λειτουργούν στο Ίδρυμα «Εξοχές Ελληνικής Αστυνομίας», το οποίο είναι ν.π.δ.δ. και εποπτεύεται - ελέγχεται από το Υπουργείο Δημόσιας Τάξης, ενώ οι άλλοι δύο (2) λογαριασμοί τηρούνται στη Διεύθυνση Δημοσίων Σχέσεων του Αρχηγείου της Ελληνικής Αστυνομίας.
     Ειδικότερα, οι αναφερόμενοι δύο (2) πρώτοι λογαριασμοί, οι οποίοι έχουν συσταθεί στο πλαίσιο της λειτουργίας του ανωτέρω Ιδρύματος, λειτουργούν εκτός προϋπολογισμού και δεν επιχορηγούνται από αυτόν. Είναι διανεμητικοί λογαριασμοί αρωγής, συνεστήθησαν και λειτουργούν στα πλαίσια της αλληλεγγύης του προσωπικού του Υπουργείου Δημόσιας Τάξης, εκ των οποίων ο ένας για την αντιμετώπιση ιδιαίτερων οικονομικών δυσχερειών που προέρχονται από έκτακτα περιστατικά, όπως θάνατοι ή σοβαροί τραυματισμοί κατά την εκτέλεση της υπηρεσίας ή όχι, σοβαρές ασθένειες, θεομηνίες κ.ο.κ. και ο άλλος για την προστασία των ορφανικών οικογενειών και ενίσχυση της υγιεινής και αξιοπρεπούς διαβίωσης αυτών, με την παροχή οικονομικής ενίσχυσης στα άγαμα και ανήλικα ορφανά τέκνα του προσωπικού του Υπουργείου Δημόσιας Τάξης.
     Μοναδικοί πόροι των λογαριασμών αυτών, πέραν των τυχόν δωρεάν ή άλλων χαριστικών παροχών υπέρ του σκοπού αυτών είναι η υποχρεωτική εισφορά όλου του προσωπικού του Υπουργείου Δημοσίας Τάξης.
     Οι λογαριασμοί αυτοί τελούν υπό τον διαχειριστικό έλεγχο και εποπτεία του 11μελούς Διοικητικού Συμβουλίου του Ιδρύματος «Εξοχές Ελληνικής Αστυνομίας», στο οποίο συμμετέχουν ως μέλη και πέντε (5) ή έξι (6) αντίστοιχα εκπρόσωποι των συνδικαλιστικών φορέων του προσωπικού του Υ.Δ.Τ. και διασφαλίζεται έτσι η χρηστή διαχείριση, η διαφάνεια και ο αξιόπιστος και ουσιαστικός έλεγχος. Η κίνηση λογαριασμών αυτών υπόκειται στον κατασταλτικό έλεγχο του Ελεγκτικού Συνεδρίου.
     Επίσης, σχετικά με τους άλλους δύο (2) λογαριασμούς που τηρούνται στη Διεύθυνση Δημοσίων Σχέσεων του Αρχηγείου της Ελληνικής Αστυνομίας, σας ενημερώνουμε ότι τα έσοδα του ενός διατίθενται αποκλειστικά για την κάλυψη των εξόδων έκδοσης του περιοδικού της Ελληνικής Αστυνομίας «ΑΣΤΥΝΟΜΙΚΗ ΑΝΑΣΚΟΠΗΣΗ» και τα πλεονάσματα για την ενίσχυση αναξιοπαθούντων υπαλλήλων της Ελληνικής Αστυνομίας. Κονδύλι της τάξεως των 380.000,00 ευρώ περίπου ετησίως. Οι πόροι του λογαριασμού προέρχονται από ετήσιες εισφορές των συνδρομητών του, που είναι το προσωπικό του Υ.Δ.Τ., ιδιώτες ή νομικά πρόσωπα.
     Τα έσοδα του άλλου λογαριασμού καλύπτουν δαπάνες που αφορούν, εκδόσεις (όπως ημερολόγια, ενημερωτικά φυλλάδια, τηλεφωνικοί κατάλογοι, κάρτες), που αποβλέπουν στην προώθηση των δημοσίων σχέσεων της Ελληνικής Αστυνομίας, στην προβολή των δραστηριοτήτων του Υπουργείου Δημόσιας Τάξης, εθιμοτυπικές ανάγκες και ενίσχυση αναξιοπαθούντων αστυνομικών και πολιτικών υπαλλήλων του Σώματος. Τα έσοδα του λογαριασμού αυτού προέρχονται κυρίως από τη διάθεση των εκδόσεων. Κονδύλι της τάξεως των 300.000,000 ευρώ περίπου ετησίως.
     Η διαχείριση των παραπάνω λογαριασμών γίνεται σύμφωνα με τις ισχύουσες διατάξεις περί δημοσίου λογιστικού και υπόκεινται σε ετήσιο τακτικό ή και έκτακτο έλεγχο από τη Διεύθυνση Οικονομικής Επιθεώρησης του Αρχηγείου Ελληνικής Αστυνομίας.
     Τέλος, σας ενημερώνουμε ότι για τα αναφερόμενα στην μνημονευόμενη στην ερώτηση ειδησεολογία δημοσιογράφου στο φύλλο της 28-10-2006 της εφημερίδας «ΚΑΘΗΜΕΡΙΝΗ», που αφορούν τη λειτουργία ειδικών λογαριασμών στο Υπουργείο μας, απαντήσαμε με την 138 από 711-2006 επιστολή μας προς την εν λόγω εφημερίδα, για την ενημέρωση και αποκατάσταση της αλήθειας, λαμβάνοντας υπόψη ότι οι Υπηρεσίες του Υπουργείου μας λειτουργούν πάντοτε υπό διαφανείς διαδικασίες προς διασφάλιση της νομιμότητας και του δημοσίου συμφέροντος. Προς ενημέρωσή σας, σας διαβιβάζουμε φωτοαντίγραφο της επιστολής αυτής.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     6. Στην με αριθμό 1188/13-11-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 67175/5-12-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Β. Κεγκέρογλου, αναφορικά με το αντικείμενο του θέματος, σας γνωρίζουμε κατά λόγο αρμοδιότητας τα εξής:
     Με αφορμή το θέμα της γρίπης των πτηνών που είχε προκύψει στις αρχές του έτους, το ΥΠΕΣΔΔΑ με τις Α.Π. οικ.1941/1-1-2006 και οικ.4021/18-1-2006 εγκυκλίους είχε δώσει στις Νομαρχιακές Αυτοδιοικήσεις του Κράτους όλες τις απαραίτητες οδηγίες και διευκρινίσεις προκειμένου να προχωρήσουν στην πρόσληψη εκτάκτου προσωπικού όλων των απαραίτητων ειδικοτήτων για την αντιμετώπιση της νόσου, ώστε να προστατευθεί η δημόσια υγεία.
     Σύμφωνα με τις διατάξεις της παραγράφου 2 του άρθρου 20 του ν.2190/94, όπως ισχύει, ανανέωση ή παράταση της αρχικής σύμβασης που συνάπτεται κατ' εφαρμογήν των διατάξεων αυτών για την αντιμετώπιση επειγουσών αναγκών, ή σύναψη νέας σύμβασης ή μετατροπή σε αορίστου χρόνου, απαγορεύεται.
     Εντούτοις, σύμφωνα με τις διατάξεις της παρ.3 του άρθρου 20 του ν.2190/94, όπως ισχύει, εφόσον βασίμως εκτιμάται ότι οι ανάγκες που προέκυψαν θα συνεχισθούν και πέραν του οκταμήνου, η αρμόδια αρχή κινεί εγκαίρως, και σε κάθε περίπτωση τουλάχιστον τριάντα (30) ημέρες προ της λήξεως του οκταμήνου, τη διαδικασία νέων προσλήψεων με σύμβαση εργασίας ιδιωτικού δικαίου ορισμένου χρόνου, τηρουμένων αυστηρά των διατάξεων των παραγράφων 8-15 του άρθρου 21 του ν.2190/94, όπως ισχύουν, για αριθμό και διάρκεια που εγκρίνει ο Γενικός Γραμματέας της οικεία Περιφέρειας. Στους πίνακες που καταρτίζονται σύμφωνα με την παρ. ΙΙ του άρθρου 2 μπορεί να περιληφθούν και απασχοληθέντες με σύμβαση της παραγράφου 2 του άρθρο 20.
     Ο Υφυπουργός
     ΑΘ. ΝΑΚΟΣ»
     7. Στην με αριθμό 1303/16-11-06 ερώτηση του Βουλευτή κ. Πέτρου Κετσιλιέρη δόθηκε με το υπ’ αριθμ. 67429/6-12-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
     Το ΥΠ.ΕΣ.Δ.Δ.Α. χρηματοδότησε την Ν.Α. Μεσσηνίας με το ποσό των 500.000,00 ευρώ, από τις αρχές του τρέχοντος έτους, για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
     Επίσης, το ΥΠ.ΕΣ.Δ.Δ.Α χρηματοδότησε, το Δ. Αβίας με το ποσό των 240.000,00 ευρώ, το Δ. Καλαμάτας με το ποσό των 100.000,00 ευρώ, το Δ. Θουρίας με το ποσό των 65.000,00 ευρώ, το Δ. Ανδανίας με το ποσό των 100.000,00 ευρώ και το Δ. Οιχαλίας με το ποσό των 170.000,00 ευρώ, του Ν. Μεσσηνίας, από τις αρχές του τρέχοντος έτους, για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
     Τα ποσά που διατίθενται, είτε από τα προγράμματα, είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
     Σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της Χώρας, για το έτος 2006, στη Ν.Α. Μεσσηνίας κατανέμεται ποσό 1.608.000,00 ευρώ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου και 2.472.000,00 ευρώ για επενδυτικούς σκοπούς, στους οποίους περιλαμβάνεται και η κατασκευή, βελτίωση και συντήρηση του οδικού δικτύου.
     Πέραν των ανωτέρω, οι Δήμοι έχουν τη δυνατότητα να προτείνουν την ένταξη αντιπλημμυρικών έργων, στο πρόγραμμα «ΘΗΣΕΑΣ».
     Το ΥΠ.ΕΣ.Δ.Δ.Α. στο πλαίσιο των χρηματοδοτικών του δυνατοτήτων και της ιεράρχησης των αναγκών για το τρέχον έτος, θα εξετάσει τη δυνατότητα επιπρόσθετης χρηματοδότησης των ανωτέρω Δήμων του Ν. Μεσσηνίας για την αντιμετώπιση προβλημάτων που προκλήθηκαν από θεομηνίες.
     Για τα λοιπά θέματα, αρμόδιο να απαντήσει είναι το Υπουργείο ΠΕ.ΧΩ.Δ.Ε. στο οποίο κοινοποιούμε αντίγραφο της ερώτησης.
     Ο Υφυπουργός
     ΑΘ. ΝΑΚΟΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Παρασκευής 9 Φεβρουαρίου 2007.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφος 2 και 3 του Κανονισμού της Βουλής).
     1. Η με αριθμό 279/12/5-2-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Αργύρη προς τον Πρωθυπουργό, σχετικά με τη συνέχιση της επιδότησης της ηλεκτρικής ενέργειας που καταναλώνουν οι αγρότες για την άρδευση των καλλιεργειών και την επίλυση του προβλήματος της επιβολής προστίμων από τη Δ.Ε.Η. στους αγρότες της Χαλκιδικής.
     (Θα απαντήσει ο Υπουργός Ανάπτυξης).
     2. Η με αριθμό 288/6-2-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Απασχόλησης και Κοινωνικής Προστασίας, σχετικά με την αύξηση των αγροτικών συντάξεων κ.λπ.. 
     3. Η με αριθμό 286/6-2-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με το Μουσείο Σύγχρονης Τέχνης στο Κτήριο του «ΦΙΞ» κ.λπ.. 
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής). 
     1. Η με αριθμό 284/6-2-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Πρωτόπαπα προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων που αντιμετωπίζει το Δρομοκαΐτειο Νοσοκομείο κ.λπ.. 
     2. Η με αριθμό 289/6-2-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας–Θράκης, σχετικά με τη δημιουργία ενιαίου φορέα διαχείρισης νερού στη Θεσσαλονίκη κ.λπ..
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 267/5-2-2007 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη–Άλντους προς τον Υπουργό Υγείας και Κοινωνικής Αλληλεγγύης, σχετικά με την υλοποίηση του έργου της κάρτας λειτουργικότητας – αναπηρίας κ.λπ.. 
     Το ειδικότερο περιεχόμενο της επίκαιρης ερώτησης της κυρίας συναδέλφου έχει ως εξής: 
     «Η έλλειψη ενός αξιόπιστου συστήματος πιστοποίησης της αναπηρίας στη χώρα μας έχει ως συνέπεια να ταλαιπωρούνται αδικαιολόγητα οι πολίτες με αναπηρία, κατά τη διαδικασία αξιολόγησης της αναπηρίας τους, από τις αρμόδιες επιτροπές, όπου πολλές φορές καλούνται να αποδείξουν το αυτονόητο της αναπηρίας τους. Την ίδια στιγμή, η χώρα μας δεν διαθέτει ενιαίο εθνικό μητρώο των ατόμων με αναπηρία.
     Αυτές οι ελλείψεις δημιουργούν μεγάλα εμπόδια στη χάραξη αποτελεσματικών πολιτικών για την αναπηρία και στη δίκαιη κατανομή των απαραίτητων κρατικών πόρων, αφού η πολιτεία δεν έχει την δυνατότητα να γνωρίζει με ακρίβεια πόσοι ανάπηροι υπάρχουν στη χώρα, ποιες είναι οι ιδιαίτερες ανάγκες τους και ποια είναι η κατανομή τους στην επικράτεια.
     Η δημιουργία της κάρτας λειτουργικότητας – αναπηρίας, η οποία αποτελεί κυβερνητική εξαγγελία, μπορεί να συμβάλει καθοριστικά στην επίλυση των προαναφερομένων προβλημάτων, ιδιαίτερα τη στιγμή που η υλοποίηση του συγκεκριμένου έργου έχει την υποστήριξη του αναπηρικού κινήματος της χώρας και αποτελεί και πρόταση της Διακομματικής Επιτροπής της Βουλής για τα αναπηρικά θέματα.
     Ενόψει της ολοκλήρωσης του νέου συστήματος ταξινόμησης και αξιολόγησης των ατόμων με αναπηρία από το Υπουργείο Υγείας και Κοινωνικής Αλληλεγγύης, ερωτάται ο Υπουργός: 
     1. Τι μέτρα θα λάβει για την άμεση υλοποίηση του έργου της κάρτας λειτουργικότητας–αναπηρίας;
     2. Τι μέτρα θα λάβει ώστε το συγκεκριμένο έργο να βελτιώσει ουσιαστικά την ποιότητα ζωής των πολιτών με αναπηρία;»
     Στην ερώτηση της κ. Μπερνιδάκη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Μπερνιδάκη, κατ’ αρχήν σας ευχαριστώ που μου δίνετε την ευκαιρία να απαντήσω σ’ ένα τόσο σημαντικό ζήτημα. Είναι γνωστή η συνεισφορά σας στα θέματα αυτά από το ρόλο σας ως Προέδρου της Διακομματικής Επιτροπής της Βουλής για θέματα αναπηρίας.
     Η έλλειψη ενός αξιόπιστου συστήματος πιστοποίησης της αναπηρίας, όπως πολύ σωστά αναφέρετε στις πρώτες γραμμές της ερώτησής σας, ήταν η αιτία για την οποία η Κυβέρνηση πριν από δύο χρόνια αποφάσισε τη μελέτη, τη θεσμοθέτηση την καθιέρωση του νέου συστήματος αξιολόγησης αναπήρων, αντί να εκδώσει κάρτες αναπηρίας με το ισχύον διαβλητό σύστημα το οποίο εστιάζεται στη νόσο και ποσοστοποιεί την αναπηρία. 
     Αποτέλεσμα του ισχύοντος συστήματος, ως γνωστόν, είναι το μεγαλύτερο μέρος των παροχών, με επιδόματα και συντάξεις, να δίδονται σε άτομα με αναπηρία άνω του 67%, με συνέπεια τις συνεχείς αξιολογήσεις, ακόμα και για τις μόνιμες μη αναστρέψιμες αναπηρίες. 
     Το Ινστιτούτο Κοινωνικής Προστασίας και Αλληλεγγύης, που είναι το επίσημο όργανο του Υπουργείου μας στο χώρο αυτό, αξιοποιώντας κοινοτικά κονδύλια, προετοίμασε πλήρως το νέο σύστημα «Ελληνική Έκδοση της Διεθνούς Ταξινόμησης και Αξιολόγησης της Λειτουργικότητας της Αναπηρίας και της Υγείας» του Παγκόσμιου Οργανισμού Υγείας. Επίσης, εξέδωσε τον οδηγό εφαρμογής και συμπλήρωσης πρωτοκόλλων και στο πληροφοριακό σύστημα στο χώρο αυτό. 
     Μέσα στα πλαίσια των προγραμματικών μας δηλώσεων για καθολική εφαρμογή του συστήματος, το Υπουργείο μας συνεργάζεται με το Υπουργείο Απασχόλησης, ώστε να επιτευχθεί η αναγκαία συναίνεση απ’ όλα τα εμπλεκόμενα Υπουργεία για την αλλαγή του θεσμικού πλαισίου, την ομοιογένεια των κέντρων αξιολόγησης και επιτροπών των ποικίλων ασφαλιστικών ταμείων. Θα επακολουθήσει η ανάπτυξη των κέντρων και η κατάρτιση των αξιολογητών στην ελληνική επικράτεια. Όλα αυτά είναι προγραμματισμένα να ολοκληρωθούν στα πλαίσια της τέταρτης προγραμματικής περιόδου.
     Για τις μέχρι σήμερα ενέργειές μας έχουμε τη συναίνεση του αναπηρικού κινήματος, το οποίο έχει εκφρασθεί υπέρ της αλλαγής του ισχύοντος συστήματος και της εφαρμογής αυτού του ICF, με τελικό στόχο την έκδοση κάρτας αναπηρίας, η οποία θα είναι πιστοποιητικό αναπηρίας και ταυτόχρονα μέσο συναλλαγής.
     Ειδικότερα για τις ερωτήσεις σας όσον αφορά τι μέτρα θα λάβει το Υπουργείο μας για την άμεση υλοποίηση του έργου της κάρτας λειτουργικότητας της αναπηρίας, θέλω να πω τα εξής: Όπως ανέφερα, οι ενέργειές μας μετά την ολοκλήρωση του νέου συστήματος είναι η συναίνεση και η συμφωνία μεταξύ των εμπλεκομένων Υπουργείων Υγείας, Απασχόλησης, Άμυνας, Εμπορικής Ναυτιλίας και Μεταφορών για την άμεση και καθολική εφαρμογή του νέου συστήματος, η υποβολή για ψήφιση στη Βουλή των Ελλήνων, των αλλαγών του ισχύοντος νομοθετικού πλαισίου, η δημιουργία των κέντρων αξιολόγησης και η επιλογή των κέντρων αξιολόγησης λειτουργικότητας από τους καθ’ ύλην αρμόδιους προνοιακούς φορείς του Υπουργείου μας για τις βασικές κατηγορίες αναπηρίας, η κατάρτιση των αξιολογητών και η καθολική εφαρμογή του συστήματος στην ελληνική επικράτεια.
     Στη δεύτερη ερώτησή σας, καθορίζοντας το ρόλο του μέσου συναλλαγής για την κάρτα αναπηρίας, το Υπουργείο μας θα συνεργαστεί παράλληλα με την εφαρμογή του νέου συστήματος με τα συναρμόδια Υπουργεία και ειδικούς φορείς, ώστε  η κάρτα να αντικαταστήσει τις προβλεπόμενες από την ισχύουσα νομοθεσία  πολύπλοκες διαδικασίες, σε όφελος των πολιτών με αναπηρία. 
     Κυρία Μπερνιδάκη, ελπίζουμε στη συνεχή συνεργασία φυσικά με το αναπηρικό κίνημα με την επιτροπή της Βουλής, στην οποία προΐστασθε και θέλω να πιστεύω ότι η νέα κάρτα αναπηρίας και λειτουργικότητας, η οποία είναι προϊόν που το πήραμε ουσιαστικά από τον Παγκόσμιο Οργανισμό Υγείας, θα λύσει χρόνια προβλήματα στο χώρο του αναπηρικού κινήματος. 
     Σας ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υφυπουργό. 
     Η κ. Μπερνιδάκη έχει το λόγο. 
     ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Κύριε Υπουργέ, είναι πραγματικά πολύ σημαντικά αυτά που μας αναφέρατε, γιατί το έργο της κάρτας αναπηρίας το περιμένουν  με ανυπομονησία όλοι οι πολίτες με αναπηρία. Αυτή η κάρτα, πραγματικά, μπορεί να δώσει στους πολίτες με αναπηρία τη χαμένη τους αξιοπρέπεια μία αξιοπρέπεια, η οποία καταπατάται με το χειρότερο τρόπο κάθε φορά, που καλείται για παράδειγμα ο παραπληγικός να αποδείξει τα αυτονόητα της αναπηρίας του στις υγειονομικές επιτροπές, μια αξιοπρέπεια που εκμηδενίζεται, όταν ο κινητικά ανάπηρος προσπαθεί να εξυπηρετηθεί από κάποια δημόσια υπηρεσία. 
     Πιστεύω ότι η εφαρμογή στη χώρα μας, στην ελληνική πραγματικότητα, του παγκοσμίως αποδεκτού συστήματος ταξινόμησης και αξιολόγησης της αναπηρίας, του γνωστού, ως  ΙCF, είναι ιδιαίτερα σημαντική και είναι μια κίνηση, που σίγουρα έχει όλες τις προϋποθέσεις να εγγυηθεί την αντικειμενικότητα και το αδιάβλητο της διαδικασίας αξιολόγησης. 
      Κύριε Υπουργέ,  κύριοι συνάδελφοι, το υπάρχον σύστημα αξιολόγησης της αναπηρίας, όμως, δεν είναι αδιάβλητο, με αποτέλεσμα η πιστοποίηση της ιδιότητας του αναπήρου να μοιράζεται ακόμη και ως ρουσφέτι από ορισμένους και πρέπει επιτέλους  όλοι όσοι λυμαίνονται χρήματα που προορίζονται για τη στήριξη των αναπήρων να μπουν στο περιθώριο. Οι συμπολίτες μας με αναπηρία θέλουν μια κάρτα λειτουργική, που θα διευκολύνει ουσιαστικά τη ζωή τους, θέλουν μια κάρτα που θα κατανείμει τις αναπηρικές παροχές δίκαια, χωρίς ταλαιπωρίες και περιττές μετακινήσεις και  θεωρώ ότι  αυτό το σημαντικό έργο δεν πρέπει να περιοριστεί μόνο σε θέματα αξιολόγησης της αναπηρίας. 
     Όπως αναφέρω και στην ερώτησή μου, είναι ευκαιρία να δημιουργηθεί ένα εθνικό  μητρώο αναπήρων, κάτι που δεν υπάρχει αυτή τη στιγμή στη χώρα μας και σήμερα η ελληνική πολιτεία δεν γνωρίζει με ακρίβεια, πόσοι ανάπηροι υπάρχουν στην επικράτεια, ποιες είναι οι ιδιαίτερες ανάγκες τους και πως είναι κατανεμημένοι, όπως είπα πριν. 
     Πώς, λοιπόν, χαράσσονταν πολιτικές στα προηγούμενα χρόνια και κατανέμονταν τα κονδύλια, νομίζω ότι  ο καθένας μπορεί να βγάλει τα συμπεράσματά του. Εμείς, όμως, αυτή τη στιγμή, επειδή η κάρτα αναπηρίας έχει τη στήριξη και του αναπηρικού κινήματος και της Επιτροπής της Βουλής για τα θέματα αναπηρίας, όπου την είχαμε συζητήσει και μαζί σας και με τον κύριο Τριανταφύλλου από το Ι.Κ.Π.Α. και επειδή ό κόσμος  έχει αρχίσει να αδημονεί για την πραγματοποίηση των ευεργετημάτων που θα προκύψουν από την πραγματοποίηση αυτής της κάρτας, θα θέλαμε να σας ενθαρρύνουμε να προχωρήσετε, όσο το δυνατόν πιο γρήγορα, γιατί αυτή η κατάσταση,  όπως καταλαβαίνετε και σεις δεν μπορεί να διαιωνιστεί. Έχετε δει πόσα προβλήματα δημιουργούνται, όταν γίνεται ο επιβεβλημένος έλεγχος για τους αναπήρους που παίρνουν τα επιδόματα, για να διαπιστωθεί η πραγματικότητα της αναπηρίας τους. Υπάρχει δυσανασχέτηση για τους πραγματικά αναπήρους που ταλαιπωρούνται, αλλά επίσης βλέπουμε ότι η παρούσα κατάσταση έχει μεγάλες δυσκολίες. Και στο εκπαιδευτικό σύστημα δεν μπορούν να διανεμηθούν σωστά τα εργαλεία που χρειάζονται για την εκπαίδευσή τους τα παιδιά με ειδικές ανάγκες, όπως λογισμικό κομπιούτερ κ.λπ.. Πρέπει οπωσδήποτε να γίνει κάτι για να προχωρήσουμε, έστω σταδιακά πιο γρήγορα, σε αυτή τη διαδικασία της εφαρμογής της κάρτας.
      Είμαι αισιόδοξη, όμως, ότι θα στεφθεί με επιτυχία η προσπάθεια του Υπουργείου σας και προπαντός, ελπίζω και εύχομαι να γίνει γρήγορα ο συντονισμός δράσεων των διαφόρων συνεμπλεκομένων Υπουργείων. Γιατί και εμείς στην Επιτροπή της Βουλής για τα θέματα αναπηρίας, διαπιστώσαμε ότι ένα από τα σπουδαιότερα και μεγαλύτερα προβλήματα είναι η έλλειψη συντονισμού, διαχρονικά βέβαια, μεταξύ των διαφόρων Υπουργείων και αυτό είναι το πρώτο ζήτημα που αν το πετύχετε, θα είναι ιστορικό γεγονός. Δηλαδή να μπορέσουμε να συντονίσουμε και τη νομοθεσία την οποία, επιτέλους θα μπορέσουμε να εφαρμόσουμε για τη βελτίωση της ποιότητας ζωής των αναπήρων στη χώρα μας. Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Μπερνιδάκη. 
     Ο κύριος Υφυπουργός  έχει το λόγο. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, θα συμφωνήσω με την  κ. Μπερνιδάκη. Το Υπουργείο μας ανέλαβε στον τομέα αυτό ένα δύσκολο  έργο και φυσικά πήραμε ένα εργαλείο όπως σας είπα προηγουμένως του Παγκόσμιου Οργανισμού Υγείας, ένα αξιόπιστο αντικειμενικά εργαλείο. Υπάρχουν, δυστυχώς, οι γνωστές αγκυλώσεις στη χώρα μας. Το εργαλείο αυτό πρέπει να γίνει αποδεκτό πάνω από όλα από τον επιστημονικό κόσμο της χώρας. Εμείς το εκδώσαμε ήδη. Είναι στα χέρια του επιστημονικού κόσμου και όχι μόνο του ιατρικού κόσμου, αλλά όλων των επαγγελματιών υγείας. Αρκεί να σας αναφέρω ότι υπάρχουν 9999 κωδικοί μέσα στο νέο εργαλείο αυτό αξιολόγησης αναπηρίας. Υπάρχουν τα γνωστά βαρίδια και ανέφερε χαρακτηριστικά τα προβλήματα, τα οποία υπάρχουν στην πορεία αυτή. 
     Δυστυχώς, δεν μπορούμε να είμαστε βιαστικοί σε αυτόν τον τομέα. Τα βήματά μας πρέπει να είναι εξαιρετικά σταθερά, προσεκτικά, ώστε να αγκαλιαστεί ουσιαστικά από τον ιατρικό κόσμο, από τον επιστημονικό κόσμο της χώρας, να γίνει κτήμα αυτού του κόσμου των αξιολογητών και όλων των ασφαλιστικών ταμείων. Κάθε βιαστικό βήμα προς αυτή την κατεύθυνση, πιστεύω πως θα φρενάρει τη διαδικασία αυτή. 
     Και φυσικά, θα συμφωνήσω με την κ. Μπερνιδάκη ότι δυστυχώς δεν γνωρίζουμε, όχι μόνο πόσους αναπήρους έχουμε, αλλά δεν γνωρίζουμε τα είδη της αναπηρίας, τα επιμέρους είδη της αναπηρίας και πλέον δυστυχώς δεν γνωρίζουμε αυτή τη στιγμή και τα αίτια που οδήγησαν στην αναπηρία. Δεν είμαστε σε θέση να γνωρίζουμε, γιατί φθάνουμε εκεί. Πόσα είναι τα προγεννητικά αίτια ποια είναι τα περιγεννητικά, ποια τα μετεγεννητικά αίτια, αν αυτά αυξάνονται,  αν μειώνονται και φυσικά πώς να κάνουμε και μία εθνική στρατηγική στο χώρο της αναπηρίας, όταν δεν έχουμε τους βασικούς αυτούς δείκτες στο χώρο της αναπηρίας. 
     Με το νέο αυτό εργαλείο του Παγκόσμιου Οργανισμού Υγείας το οποίο υιοθετήσαμε, το οποίο εκδώσαμε στα ελληνικά και προσαρμόσαμε στην ελληνική πραγματικότητα, πιστεύω ότι θα δώσουμε ουσιαστική απάντηση στα χρόνια αυτά ερωτήματα, ώστε να μπορούμε να πούμε ευθέως, γιατί είμαστε εδώ που βρισκόμαστε σήμερα, που θα βρεθούμε αύριο και τι φυσικά θα κάνουμε για να προλάβουμε το αύριο, το οποίο έρχεται και το οποίο φυσικά δεν μπορεί να περιμένει. Είναι ένα εργαλείο, το οποίο θα είναι χρήσιμο καθημερινό εργαλείο συναλλαγής στα χέρια των αναπήρων και φυσικά των οικογενειών τους. 
     Σας ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Και εμείς σας ευχαριστούμε κύριε Υπουργέ. 
     Δεύτερη είναι η με αριθμό 271/5-2-2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Οικονομίας και Οικονομικών, σχετικά με τη διασφάλιση του δημόσιου χαρακτήρα του Ποικίλου Όρους κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Η διασφάλιση του δημόσιου χαρακτήρα του Ποικίλου Όρους αποτελεί προϋπόθεση για την περιβαλλοντική ισορροπία και την αειφόρο ανάπτυξη της δυτικής Αθήνας και για την ήδη, πολλαπλώς επιβαρυμένη, ποιότητα ζωής των κατοίκων της. 
     Προεκλογικά, ο τότε αρχηγός της Αξιωματικής Αντιπολίτευσης και σήμερα Πρωθυπουργός, κ. Κωνσταντίνος Καραμανλής, δεσμεύθηκε σε ανοικτή ομιλία του σε χιλιάδες λαού των γύρω δήμων στο Περιστέρι στις 11-2-2004 για «τη συγκρότηση ειδικού φορέα με επιστημονική επάρκεια, με συμμετοχή της Αυτοδιοίκησης, αλλά με πόρους που θα προέρχονται από την κεντρική διοίκηση, για ένταξη του Ποικίλους Όρους στο δασικό κτηματολόγιο και για εντατική αναδάσωσή του».
     Έκτοτε, όπως συνέβη με πλήθος  άλλων παραπλανητικών εξαγγελιών της Νέας Δημοκρατίας, με στόχο την κατάληψη της εξουσίας, όπερ και επέτυχε, όχι μόνο τίποτα δεν έγινε για τη διάσωση και αναδάσωση του Ποικίλου Όρους, αλλά, προκαλώντας το κοινό αίσθημα των κατοίκων της περιοχής, των Δήμων Αιγάλεω, Περιστερίου, Πετρούπολης, Αγίας Βαρβάρας Χαϊδαρίου κ.λπ., οι οποίοι εδώ και χρόνια αγωνίζονται για τη διαφύλαξη και ανάδειξη του Ποικίλου Όρους, η κυβέρνηση Καραμανλή με σκανδαλώδη απόφαση του Υπουργείου Οικονομικών ουσιαστικά απεμπόλησε τα δικαιώματα του δημοσίου για έκταση επτάμισι χιλιάδων στρεμμάτων δάσους στα όρια του Δήμου Πετρούπολης, προς όφελος του Ιερού Ναού Ευαγγελισμός της Θεοτόκου της Λαμίας και παρέδωσε –όπως καταγγέλλει ο Δήμαρχος Πετρούπολης κ. Βλάχος και το Δημοτικό Συμβούλιο Πετρούπολης- «χιλιάδες μικροϊδιοκτήτες βορά στις κερδοσκοπικές διαθέσεις δικηγορικών γραφείων»!
     Ερωτάται ο κύριος Υπουργός Εθνικής Οικονομίας και Οικονομικών: ισχύει η προεκλογική δέσμευση του κ. Καραμανλή για προστασία του Ποικίλου Όρους και αν ισχύει, προτίθεται το Υπουργείο Οικονομίας και Οικονομικών, έστω και αργά, να ανακαλέσει την ανωτέρω απόφασή του;»
     Στην ερώτηση του κ. Απόστολου Κακλαμάνη θα απαντήσει ο Υφυπουργός κ. Πέτρος Δούκας. 
     Ορίστε, κύριε Δούκα, έχετε το λόγο. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κύριε Κακλαμάνη, κατ’ αρχήν να πω ότι δεν έχουμε απεμπολήσει ούτε ένα τετραγωνικό μέτρο κυριαρχικών δικαιωμάτων του δημοσίου. 
     Όπως γνωρίζετε, το αρμόδιο όργανο για όλα τα θέματα κτηματικής ιδιοκτησίας, είναι από το 1938 το Ανεξάρτητο Γνωμοδοτικό Συμβούλιο Δημόσιων Κτημάτων και Ανταλλάξιμης Περιουσίας. Τα θέματα που αφορούν στη λειτουργία αυτού του Γνωμοδοτικού Συμβουλίου, ανανεώθηκαν και συμπληρώθηκαν το 1988 από εσάς. Είναι πενταμελές το Συμβούλιο αυτό και αποτελείται από ένα Σύμβουλο και τέσσερις Παρέδρους του Νομικού Συμβουλίου του Κράτους. 
     Αυτό το Ανεξάρτητο Γνωμοδοτικό Συμβούλιο, αφού εξέτασε όλα τα δεδομένα, αποφάνθηκε πως το ελληνικό δημόσιο δεν θεμελιώνει ιδιοκτησιακά δικαιώματα στην έκταση «Πεύκα Βέρδη». Υπήρχε στην περιοχή αυτή, που είναι χίλια είκοσι στρέμματα περίπου και μια έκταση τετρακοσίων τριάντα τριών στρεμμάτων, η οποία είχε χαρακτηρισθεί ως δασική. Το 1999 αποχαρακτηρίστηκε από δασική, γιατί είχε κτισθεί ούτως ή άλλως. Δεν υπήρχε ούτε ένα μέτρο που να μην είχε κτισθεί στο Δήμο Πετρούπολης και περιλαμβανόταν μάλιστα, στο σχέδιο πόλεως του Δήμου Πετρούπολης.
     Το Γνωμοδοτικό Συμβούλιο αποφάνθηκε ότι απ’ αυτά τα τετρακόσια τριάντα τρία στρέμματα, για  τα διακόσια εξήντα δύο στρέμματα που ανήκουν στο κτήμα «Πεύκα Βέρδη» δεν θεμελίωνε το ελληνικό δημόσιο κάποιο δικαίωμα και για τα εκατόν εβδομήντα ένα στρέμματα, που δεν ανήκαν στο κτήμα «Πεύκα Βέρδη» ότι πάλι δεν θεμελίωνε τέτοια δικαιώματα κυριότητας. Για τα πρώτα διακόσια εξήντα δύο στρέμματα έχουμε ζητήσει να επανεξετασθεί το θέμα από το Γνωμοδοτικό Συμβούλιο. 
     Όσον αφορά στο Υπουργείο Γεωργίας, αυτό μας λέει τα εξής για το θέμα προστασίας του Ποικίλου Όρους και τα θέματα αναδάσωσης: «Οι δασοπονικά δυνατές και επιτρεπτές αναδασωτικές επεμβάσεις, σύμφωνα με τις εγκεκριμένες μελέτες της δημόσιας δασικής έκτασης του Ποικίλου Όρους, έχουν ολοκληρωθεί. Τα αποτελέσματα, όμως, των επεμβάσεων αυτών θα είναι αξιοποιήσιμα μετά την παρέλευση ικανού χρόνου, ο οποίος για τις επικρατούσες κλιματολογικές συνθήκες στην περιοχή δεν μπορεί να είναι μικρότερος από δεκαπέντε έτη. Η κατάρτιση δασικών χαρτών γίνεται στην παρούσα φάση σε συνάρτηση με τη σύνταξη εθνικού κτηματολογίου, σύμφωνα με τις διατάξεις των άρθρων 27 και 28 του ν.2664/1998».
     Αν έχετε, κύριε Πρόεδρε, κάποια επιπλέον στοιχεία ή μπορεί να μας υποδείξετε κάποια άλλη στρατηγική για την αντιμετώπιση του θέματος, βεβαίως και να μας τα υποβάλετε και να κανονίσουμε και μια κοινή συνάντηση με κάποια από τα μέλη του Γνωμοδοτικού Συμβουλίου, να πάρουν αυτές τις γνώσεις που έχετε.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο Πρόεδρος κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να μου επιτρέψει ο κύριος Υφυπουργός. Δεν κατάλαβα, είπατε ότι εμείς ανανεώσαμε το 1988…
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Η κυβέρνησή σας, όχι εσείς προσωπικά.
     ΑΠΟΣΤΟΛΟΣ ΚΑΚΛΑΜΑΝΗΣ: Εδώ έχω πει πολλές φορές ότι ο καθένας έχει τη δική του ευθύνη και παρακαλώ αυτό να το σημειώνουμε.
     Εγώ, χωρίς να υποτιμώ την ευαισθησία και τη νομιμότητα των ενεργειών οποιουδήποτε οργάνου της πολιτείας, αν έχω μια αντίθετη γνώμη, έστω και ένδειξη, θα προβώ στις νόμιμες ενέργειες. Θεωρώ ότι τα διάφορα γνωμοδοτικά συμβούλια, όταν αποτελούνται από υπαλλήλους του δημοσίου, υπόκεινται κι αυτά δυστυχώς -όταν η πολιτική βούληση των προϊσταμένων Υπουργών δεν είναι αναλόγου ενδιαφέροντος ή κι αν θέλετε και εντάσεως- στις ανθρώπινες αδυναμίες.
     Εδώ δεν είναι απλώς ο Ιερός Ναός Ευαγγελισμού της Θεοτόκου Λαμίας, είναι και διάφοροι ιδιώτες και πρέπει να έχουν εμπλακεί διάφοροι ταλαίπωροι πολίτες. Γι’ αυτό σας λέω στην ερώτησή μου ότι όλο αυτό τον κόσμο τον στέλνουμε σε διάφορα δικηγορικά γραφεία, που κάθε άλλο παρά όπως θα πρέπει λειτουργούν, κατά τη γνώμη μου. Διότι, εγώ πριν από τριάντα χρόνια, ως δικηγόρος όταν είδα εκεί ότι διεκδικείται ένα οικόπεδο, που ένας πελάτης μου έπρεπε να αγοράσει, του είπα «θα μπλέξεις, βρες κάπου αλλού».
     Εδώ, πράγματι για χίλια είκοσι έξι στρέμματα είχε αρμοδιότητα το Νομικό Συμβούλιο να μελετήσει. Και όντως τα διακόσια εξήντα δύο στρέμματα ουσιαστικώς τα παραχωρήσατε στον Ιερό Ναό. Όμως, η λογική με την οποία παρακολουθείτε ως Κυβέρνηση αυτό το τεράστιο πρόβλημα, είναι λογική που πραγματικά θα οδηγήσει τα επτάμισι χιλιάδες στρέμματα, εγώ υπολογίζω -τα τέσσερις χιλιάδες δυστυχώς έχουν γίνει οικόπεδα- στο να περιέλθουν οπουδήποτε αλλού, παρά στο να επιτευχθεί ο  κύριος σκοπός που πρέπει να έχει η πολιτική σας, να αναπτυχθεί το Ποικίλο Όρος. 
     Η δυτική Αθήνα υποφέρει, όπως ξέρετε, ασφυκτιά και είναι ευθύνη όλων μας και των προηγουμένων και των παρόντων. Και εγώ στέκομαι στην εξαγγελία του κυρίου Πρωθυπουργού στο Περιστέρι δυο μέρες προ των εκλογών του 2004, η οποία δεν τιμήθηκε από την Κυβέρνηση. Εξήγγειλε ειδικό επιστημονικό φορέα. 
     Οι μελέτες στις οποίες αναφέρεστε, είχαν γίνει από παλιότερα. Ολοκληρώθηκαν. Αυτή η Κυβέρνηση δυστυχώς δεν έχει κάνει τίποτα. Το να λέμε ότι έπειτα από δεκαπέντε χρόνια θα φανεί το έργο μελετών και έργων που έγιναν πριν από μας, δεν λέει τίποτα. 
     Χρειάζεται προστασία το Ποικίλο Όρος, κύριε Υπουργέ. Πληροφορούμαι ότι θα γίνει στο τέλος Απριλίου μια συνεδρίαση του Γνωμοδοτικού Συμβουλίου. Όπως ξέρετε, οι εισηγήσεις αυτές –οι νομικοί εδώ γνωρίζουμε καλά- εξαρτώνται από το αν ο αρμόδιος Υπουργός ή ο εξουσιοδοτημένος απ’ αυτόν γενικός γραμματέας του Υπουργείου, θα τις δεχθεί ή όχι. 
     Κύριε Υπουργέ, ίσως τα πολλά καθήκοντά σας δεν σας το έχουν επιτρέψει, αλλά θα σας παρακαλέσω να διαβάσετε τη γνωμοδότηση και απόφαση που έλαβε επί ανακοπής σε αντιδικία του Δήμου Περιστερίου και του Δήμου Πετρουπόλεως  και ιδιωτών ο νυν εισαγγελέας του Αρείου Πάγου κ. Σανιδάς. Είναι πράγματι ένα νομικό δοκίμιο αυτή η απόφαση και τον τιμά. Διαβάστε την. Θα σας δώσω όλο το φάκελο.
     (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Υπάρχει και η άλλη άποψη, την οποία πρέπει να δείτε, για να μην κάνετε λάθη, όπως αυτά που έκανε ο κ. Κούρης. Προφανώς θα συνεννοήθηκε και με τον αρμόδιο Υπουργό του και αποδεχθήκατε μια απόφαση που άνοιξε την πόρτα.
     ΠΡΟΕΔΡΕΥΩΝ (Σωτήρης Χατζηγάκης):  Ήταν σαφές, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Φθάσαμε όλη αυτή η περιοχή, επτάμισι χιλιάδες στρέμματα από τα είκοσι οκτώ χιλιάδες στρέμματα που είναι συνολικά, να καταστραφεί από τον κύριο σκοπό της, που είναι ο δασικός και μόνο.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
     Ο κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριε Πρόεδρε, κατ’ αρχήν να επισημάνω ότι η οικοπεδοποίηση και η καταπάτηση των κτημάτων αυτών έγινε κατά 90% επί κυβέρνησης ΠΑ.ΣΟ.Κ. Δεν την προστατεύσατε καθόλου επί των δικών σας κυβερνήσεων, κύριε συνάδελφε.
     ΑΠΟΣΤΟΛΟΣ ΚΑΚΛΑΜΑΝΗΣ: Έγινε, όχι από την κυβέρνηση, επί κυβερνήσεων…
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Τα τελευταία είκοσι χρόνια…
     ΑΠΟΣΤΟΛΟΣ ΚΑΚΛΑΜΑΝΗΣ: Όλοι έχουν ευθύνη.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, παρακαλώ.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Η πλημμυρίδα της καταπάτησης έγινε τα τελευταία είκοσι χρόνια επί κυβερνήσεων ΠΑ.ΣΟ.Κ.
     Δεύτερον, η προσωπική μου εντολή προς τις υπηρεσίες ήταν να προστατευθεί κάθε τετραγωνικό μέτρο κυριότητας του δημοσίου. Αυτή είναι η εντολή. Σέβομαι αυτό το ανεξάρτητο Γνωμοδοτικό Συμβούλιο. Δεν μπορώ να το αγνοήσω έτσι, επειδή αποφασίσαμε να το αγνοήσουμε. Είναι έγκριτοι νομικοί, έχουν εξετάσει τα θέματα. Αυτά μας προτείνουν. Με βάση αυτό το μπούσουλα προχωράμε. Και πάλι όμως, επαναλαμβάνω, έχουμε ζητήσει να τα επανεξετάσει αυτά και με το πνεύμα το οποίο ανέφερα προηγουμένως. 
     Όσον αφορά το Ποικίλο Όρος, πραγματικά το Υπουργείο Γεωργίας έχει κάνει σωστή δουλειά και μας λέει ότι όλες οι δασοπονικά δυνατές και επιτρεπτές αναδασωτικές επεμβάσεις έχουν ήδη ολοκληρωθεί.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
     Κυρίες και κύριοι συνάδελφοι, τις δύο επόμενες επίκαιρες ερωτήσεις θα τις συζητήσουμε από κοινού, διότι έχουν το ίδιο περιεχόμενο.
     Είναι η Τρίτη με αριθμό 266/5.2.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Εθνικής Παιδείας και Θρησκευμάτων και Εσωτερικών και Δημόσιας Διοίκησης και Αποκέντρωσης, σχετικά με τις κινητοποιήσεις των εργαζομένων στην καθαριότητα των Δημόσιων Σχολείων κ.λπ.
     Και η τέταρτη με αριθμό 274/5.2.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με τις καθαρίστριες των Δημόσιων Σχολείων κ.λπ..
     Συγκεκριμένα η ερώτηση της κ. Παντελάκη έχει ως εξής:
     «Σε κινητοποιήσεις βρίσκονται οι εργαζόμενοι στην καθαριότητα των Δημόσιων Σχολείων, των οποίων η ταλαιπωρία και ο εμπαιγμός, όπως και χιλιάδων άλλων συμβασιούχων, συνεχίζεται και από τη σημερινή Κυβέρνηση της Νέας Δημοκρατίας, όπως πριν από εκείνες του ΠΑ.ΣΟ.Κ. Το Υπουργείο Παιδείας και Θρησκευμάτων ανακοίνωσε τη μετατροπή των συμβάσεων σε αορίστου χρόνο συνολικά επτά χιλιάδων οκτακοσίων είκοσι έξι καθαριστριών και καθαριστών. Οι υπόλοιποι τρεις χιλιάδες εννιακόσιοι εβδομήντα έξι εργαζόμενοι που απασχολούνται στο ίδιο αντικείμενο εργασίας θα είναι με συμβάσεις έργου και σύμφωνα με την απόφαση της διυπουργικής επιτροπής με πράξη του Υπουργικού Συμβουλίου 55/98 (άρθρο 21 παρ. 1) «απαγορεύεται η συνέχιση ή ανανέωση των συμβάσεών τους. Επιπλέον από αυτούς που η σύμβασή τους μετατρέπεται σε αορίστου χρόνου μόνο για τους πέντε χιλιάδες πεντακόσιους σαράντα δύο αποφασίστηκε η σύσταση οργανικών θέσεων πλήρους απασχόλησης, ενώ δύο χιλιάδες διακόσιοι ογδόντα δύο θα είναι με μερική απασχόληση από τους οποίους το 30% -χίλιοι εννιακόσιοι πενήντα ένας- θα δουλεύουν από μισή μέχρι τέσσερις ώρες την ημέρα.
     Ο διαχωρισμός εργαζόμενων, που παρέχουν την ίδια εργασία, σε δύο, τρεις ή παραπάνω κατηγορίες, είναι απαράδεκτη τακτική. Εκτός των άλλων αρνητικών θα έχει σοβαρότατες επιπτώσεις για τους εργαζόμενους στην καθαριότητα, που όχι μόνο θα αμείβονται με ψίχουλα, αλλά θα αντιμετωπίσουν πολύ μεγάλο πρόβλημα και με τη συμπλήρωση των απαραίτητων ενσήμων για την συνταξιοδότησή τους. 
     Ερωτώνται οι κ.κ. Υπουργοί τι μέτρα προτίθεται να πάρει η Κυβέρνηση:
     - Για την κατάργηση όλων των απαράδεκτων και αντεργατικών συμβάσεων -έργου, ορισμένου χρόνου κ.λπ.- και τη μονιμοποίηση όλων των καθαριστριών, χωρίς νομικά τερτίπια, όρους και προϋποθέσεις με πλήρη εργασιακά (επτάωρο, τριανταπεντάωρο, πενθήμερο) και ασφαλιστικά δικαιώματα ένταξη στα βαριά και ανθυγιεινά όλων αυτών που εργάζονται στην καθαριότητα, χωρίς εργασιακούς, μισθολογικούς διαχωρισμούς, αλλά και την πρόσληψη επιπλέον μόνιμου προσωπικού σε κάθε σχολική μονάδα για ουσιαστική και σωστή αντιμετώπιση των αναγκών υγιεινής λειτουργίας των σχολείων και όχι όπως γίνεται σήμερα.
     -Για την κάλυψη της μισθοδοσίας τους από το Υπουργείο Παιδείας και όχι από τρίτους -π.χ. Δήμους- και τον συνυπολογισμό όλων των χρόνων προϋπηρεσίας τους». 
     Η ερώτηση του κ. Αλαβάνου έχει ως εξής:
     «Με δύο αποφάσεις του Υπουργείου Παιδείας κατατάχθηκαν επτά χιλιάδες εκατό περίπου καθαρίστριες δημοσίων σχολείων σε κενές οργανικές θέσεις αορίστου χρόνου του Υπουργείου Παιδείας, που αφορούν σε πλήρη και μειωμένη απασχόληση με διαβάθμιση από τριάντα λεπτά ως τέσσερις ώρες εργασίας ημερησίως. Με το Φ.Ε.Κ. 1673/16-11-2006 τροποποιήθηκε η αρχική πρόβλεψη εγγραφής κονδυλίων για την μισθοδοσία τους στον κρατικό προϋπολογισμό και αποφασίστηκε να εγγράφονται στους προϋπολογισμούς των Ο.Τ.Α. Α’ βαθμού. Η Υπουργός Παιδείας αναγνώρισε δημοσίως ότι η εγγραφή στους προϋπολογισμούς των Ο.Τ.Α. αποτελεί σφάλμα, πλην όμως μέχρι σήμερα δεν έχει γίνει η παραμικρή ενέργεια εκ μέρους της. Επιπλέον το Γενικό Λογιστήριο απάντησε σε ερώτημα του Υπουργείου Παιδείας, για τον υπολογισμό της προϋπηρεσίας και γνωμοδοτεί υπέρ της περικοπής του συνόλου σχεδόν της προϋπηρεσίας των καθαριστριών, με αποτέλεσμα να ενταχθούν οι περισσότερες στο βασικό κλιμάκιο. Τέλος πληροφορηθήκαμε ότι μεθοδεύτηκε το αντίστοιχο ερώτημα προ το Ι.Κ.Α., με σκοπό να αιτιολογηθεί με νομιμοφανή τρόπο και η περικοπή των βαρέων και ανθυγιεινών ενσήμων τους. 
     Ερωτάται η κυρία Υπουργός Παιδείας:
     1. Πώς δικαιολογείται η κατάταξη ενός μεγάλου αριθμού καθαριστριών με καθεστώς μερικής απασχόλησης και με διαβάθμιση από μισή ώρα ως τέσσερις ώρες την ημέρα, που αποβαίνει εργασιακά και ασφαλιστικά μοιραία για αυτές τις εργαζόμενες;
     2. Δόθηκε εντολή να αρθεί η αδικία που τελέστηκε σε βάρος των καθαριστριών των δημοσίων σχολείων με την δήθεν «Διόρθωση Σφάλματος» της υπ’ αριθμ. 78031/Δ4/31-7-2006 κοινής υπουργικής απόφασης; Πώς απαντάει στις εύλογες ανησυχίες των καθαριστριών ότι προωθείται η περικοπή των βαρέων και ανθυγιεινών ενσήμων που ελάμβαναν όσο εργάζονταν;»
     Τις δυο ερωτήσεις θα απαντήσει η Υπουργός Παιδείας, κυρία Γιαννάκου. 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
     Όπως γνωρίζετε με βάση το άρθρο 11 του π.δ. 164 που αφορά στην μετατροπή των συμβάσεων σε αορίστου χρόνου και με βάση τις διαδικασίες που έχει καθορίσει το Υπουργείο Εσωτερικών και Δημόσιας Διοίκησης, το Υπουργείο Παιδείας προχώρησε στην πρόταση για τη μετατροπή σε αορίστου χρόνου των συμβάσεων καθαριστριών, που μέχρι τότε και με βάση το ν. 1892/1990 συνήπταν συμβάσεις και πληρώνονταν μέσω των Οργανισμών Τοπικής Αυτοδιοίκησης. 
     Γνωρίζετε ότι προηγουμένως το Νομικό Συμβούλιο του Κράτους είχε ορίσει ότι δεν επρόκειτο περί παγίων και διαρκών αναγκών, αλλά επρόκειτο περί συμβάσεων έργου και όχι εργασίας. 
     Το Υπουργείο Παιδείας, με πάρα πολύ ευαισθησία, όπως γνωρίζετε προχώρησε τις διαδικασίες και σε συνεργασία με το Νομικό Συμβούλιο του Κράτους κατέληξε ότι έπρεπε να γίνουν αορίστου χρόνου οι καθαρίστριες. Επομένως, ο υπαινιγμός περί αδικιών κ.λπ. δεν συνάδει με τα έργα του Υπουργείου Παιδείας. Τα πράγματα είναι ακριβώς αντίθετα. 
     Από εκεί και πέρα, με βάση το π.δ. 164, όπως ξέρετε, η κατάταξη γίνεται με βάση την εργασία που προσέφεραν πριν. Πράγματι, υπήρχαν αυτές ή αυτοί που καθάριζαν –γιατί αυτό πήγαινε με τις αίθουσες όπως ξέρετε- πάνω από οκτώ  αίθουσες και κατετάγησαν σε πλήρους απασχόλησης και οι καθαρίστριες ή καθαριστές που καθάριζαν λιγότερες από οκτώ αίθουσες. Σας υπενθυμίζω ότι υπάρχουν χωριά στα οποία υπάρχει μια αίθουσα μόνο. Υπήρχαν μονοθέσια σχολεία, υπήρχαν σχολεία μ’ ένα ή δύο παιδιά. 
     Βεβαίως, επειδή γίνονται συγχωνεύσεις και το Υπουργείο Παιδείας δεν θέλει να  υπάρχουν πολύ μικρά σχολεία στα οποία δεν υπάρχει όλο το εκπαιδευτικό προσωπικό και τα παιδιά δεν εκπαιδεύονται σωστά, θα δούμε στο μέλλον πώς θα μπορούσε αυτό να μεταβληθεί και τι θα μπορούσε να γίνει και για περισσότερες ώρες απασχόλησης και για  της τοποθέτησή τους στα σχολεία όπως πρέπει. Επομένως, το Υπουργείο Παιδείας δεν κλείνει τις πόρτες σ’ αυτό. 
     Τώρα όσον αφορά στο ερώτημα που θέσατε για το Ι.Κ.Α.. Δεν υπάρχει καμία περίπτωση να φύγουν από τα βαρέα και ανθυγιεινά, κύριε Πρόεδρε του Συνασπισμού και κυρία Παντελάκη ούτε κανένα ζήτημα. Ο αρμόδιος διευθυντής του Υπουργείου έκανε ερώτημα στο Ι.Κ.Α. για το πώς θα καταταγούν. Αυτά είναι υπηρεσιακά έγγραφα. Δεν έχουν καμία σχέση με τα υπόλοιπα. 
     Πράγματι, αν μεν παραμείνουν στους Ο.Τ.Α. θα πρέπει να μεταφερθούν χρήματα του Υπουργείου Οικονομικών στους Ο.Τ.Α.. Γιατί όπως ξέρετε μέχρι σήμερα αυτά και τα λειτουργικά έξοδα και η συντήρηση σχολείων προέρχονται από το 12% των 2/3 των επιχορηγήσεων που γίνονται στους Ο.Τ.Α., με βάση το ν. 1892/1990. Υπήρχαν, λοιπόν, δύο λύσεις: Ή γίνεται αυτό και μεταφέρονται εκεί τα χρήματα του Υπουργείου Οικονομικών ή έρχονται στο Υπουργείο Παιδείας και μεταφέρονται οι πιστώσεις με τις οποίες πληρώνονταν οι καθαρίστριες και οι καθαριστές στο Υπουργείο Παιδείας. 
     Σε συνεννόηση που έγινε χθες μεταξύ του Υπουργού Οικονομικών, της Υπουργού Παιδείας και του Υπουργού Εσωτερικών και Δημόσιας Διοίκησης αποφασίστηκε να είναι υπάλληλοι του Υπουργείου Παιδείας. Αυτό σημαίνει ότι πρέπει να γίνει τροποποίηση νόμου. Πρέπει, δηλαδή, να γίνει νόμος ο οποίος να ρυθμίζει το θέμα αυτό. Και ξεκαθαρίζω ότι η συνεννόηση περιλαμβάνει μεταφορά των χρημάτων αυτών στο Υπουργείο Παιδείας και το Υπουργείο Παιδείας θα καλύψει το σύνολο των εργαζομένων αυτών, οι οποίοι στο εξής θα έχουν σημαντικά αυξημένες απολαβές, διότι είναι αόριστου χρόνου, έχουν δεκατέσσερις μισθούς κ.λπ.. Θα μεταφερθούν επομένως στο Υπουργείο Παιδείας και το Υπουργείο Παιδείας θα καλύψει το σύνολο των εργαζομένων αυτών. Μέχρι τότε θα πληρωθούν και οφείλουν να πληρωθούν από τους Ο.Τ.Α. Το Υπουργείο Εθνικής Οικονομίας θα συνεννοηθεί με την Κ.Ε.Δ.Κ.Ε., αλλά οφείλουν να πληρωθούν από τους Ο.Τ.Α.. 
     Νομίζω ότι με τα ανωτέρω το Υπουργείο Παιδείας δέινει επαρκείς απαντήσεις στο θέμα αυτό. Εμείς θα φέρουμε την τροποποίηση ώστε να περιέλθουν συνολικώς στο Υπουργείο Παιδείας, αλλά επειδή μέχρι τον Δεκέμβριο έχουν πληρωθεί, για τους μήνες από 1ης Ιανουαρίου και μέχρις ότου αυτό πάει στο Φ.Ε.Κ. και γίνει η μεταφορά των χρημάτων θα πληρώνονται από τους Ο.Τ.Α..
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Υπουργέ. Ορίστε, κυρία Παντελάκη.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Κυρία Υπουργέ, όχι μόνο θα επανέλθουμε με ερώτηση, αλλά θα προσπαθήσουμε, το επόμενο διάστημα να ασκήσουμε τη μεγαλύτερη δυνατή πίεση στο Υπουργείο το δικό σας, σε σας προσωπικά, αλλά και συνολικά στην Κυβέρνηση, γιατί είναι ορισμένα ζητήματα που δεν άπτονται μόνο του δικού σας Υπουργείου. Είναι και του Υπουργείου Οικονομικών. 
     Εδώ υπάρχει το εξής πρόβλημα. Έχει ληφθεί υπόψη ότι αυτή η εργασία δεν είναι πάγια και υποχρεωτική στα σχολεία. Αυτό πρέπει να καταλάβει και ο κόσμος που μας ακούει αυτή τη στιγμή. Η καθαριότητα στα σχολεία της πρωτοβάθμιας και δευτεροβάθμιας εκπαίδευσης κατ’ αρχήν δεν είναι για όλους τους χώρους των σχολικού συγκροτήματος, αλλά μόνο για την κάθε αίθουσα. Για την κάθε αίθουσα το ποσό είναι είκοσι τρία ευρώ, κυρία Υπουργέ, ανά αίθουσα το μήνα, που σημαίνει αυτό 1,10 ευρώ τη μέρα γιατί έχουν υπολογίσει ότι μισή ώρα κάνουν να καθαρίσουν την αίθουσα. 
     Όταν το Υπουργείο Οικονομικών έκανε τους υπολογισμούς, δεν είχε στο μυαλό του ότι μιλάει για ανθρώπους. Μιλούσε μόνο με αριθμούς κι έκανε αυτούς τους υπολογισμούς. Έτσι, στη συνάντηση που είχαμε εμείς με τον κ. Καραμάνο, ο ίδιος εξεπλάγην, όταν άκουσε κατ’ αρχήν ότι δεν είναι μέσα στη συμφωνία οι τουαλέτες, οι κοινόχρηστοι χώροι. Αυτό νομίζω ότι το γνωρίζετε κι εσείς. Είναι, εάν θέλετε, στα πλαίσια της πολιτικής σας, με την οποίαν εμείς δεν συμφωνούμε. 
     Πρέπει, λοιπόν, να διορθωθεί επί τόπου αυτό. Δεν τίθεται ζήτημα αδικίας. Τίθεται το ζήτημα ότι επί δέκα, δεκαπέντε, είκοσι χρόνια αυτές οι γυναίκες –γιατί ασχολούνται κυρίως γυναίκες με την καθαριότητα- από δική τους ευαισθησία καθαρίζουν τους κοινόχρηστους χώρους και τις τουαλέτες των παιδιών, γιατί υπάρχει σοβαρό πρόβλημα υγιεινής των παιδιών. Και αντί να τις ανταμείψουμε και να λάβουμε υπ' όψη όλο αυτό το χρόνο υπηρεσίας κι ενώ έχουν πλήρη, σταθερή εργασία, μισθολογική, ασφαλιστική κάλυψη για βαρέα και ανθυγιεινά, τους έχουν κοπεί τα βαρέα και ανθυγιεινά. Και αυτό είναι παράνομο. Είναι παράνομο και το παραδέχθηκε και ο κ. Καραμάνος, ο οποίος γνωρίζει πολύ καλά το θέμα. Μάλιστα, είπε ότι θα γίνει συνεννόηση με το Υπουργείο Οικονομικών –εδώ είναι και οι συνεργάτες σας- για να αντιμετωπιστεί αυτό το ζήτημα, που είναι πολύ σοβαρό. 
     Γι’ αυτό λέω ότι το Υπουργείο Οικονομικών δεν είχε μπροστά του ανθρώπους. Είχε μπροστά του μόνον αριθμούς. Γι’ αυτό ακριβώς βγαίνουν συμπεράσματα ότι ο καθρέπτης της πολιτικής σας τελικά είναι αυτό το μοντέλο των εργασιακών σχέσεων σε αυτά τα μονοθέσια: συμβάσεις μισής ώρας. Αυτό πήρατε ως κριτήριο και όχι τα μεγάλα σχολικά συγκροτήματα, που έχουν τόσες αίθουσες. Αυτό είναι το κριτήριο από τη μία όσον αφορά τις εργασιακές σχέσεις και το μέτρο, εάν θέλετε, της ευαισθησίας σας, που δυστυχώς, κυρία Υπουργέ, φαίνεται στην πράξη όσον αφορά την καθαριότητα των παιδιών. 
     Τέλος –και ευχαριστώ, κύριε Πρόεδρε, για την ανοχή σας- δεν σας απαλλάσσει καθόλου και δεν ελαφρύνει τη θέση σας το ότι βρήκατε αυτή την κατάσταση από την προηγούμενη κυβέρνηση, η οποία είχε δημιουργήσει αυτό το καθεστώς -αλλά κι εσείς, ως αντιπολίτευση, δεν είχατε αντιταχθεί- και βεβαίως, δεν σας απαλλάσσει το γεγονός ότι για πολλά χρόνια, δυστυχώς, σας διευκόλυνε και η αντίστοιχη συνδικαλιστική ηγεσία του κλάδου, η οποία στην πιο κρίσιμη στιγμή, το 2001, δέχθηκε, αυτές οι εργολαβίες να μεταφερθούν σε μερικής απασχόλησης. 
     Και εσείς όμως, το δικό σας Υπουργείο, με την τελευταία σας απόφαση για τις τρεις χιλιάδες εννιακόσιες εβδομήντα έξι καθαρίστριες φέρνετε πάλι σύμβαση έργου. Την έχω εδώ στα χέρια μου. Αυτό σημαίνει ότι το Σεπτέμβριο θα απολυθούν. Και μάλιστα λέει ότι απαγορεύεται η ανανέωσή τους ή η παράβαση των συμβάσεων αυτών. Άρα, η πράξη μιλάει από μόνη της, κυρία Υπουργέ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Παντελάκη. 
     Ο κ. Αλαβάνος έχει το λόγο. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Κύριε Πρόεδρε, ο Συνασπισμός Ριζοσπαστικής Αριστεράς καταθέτει αυτή την ερώτηση μέσω του Προέδρου της Κοινοβουλευτικής Ομάδας για να υπογραμμίσει τη σημασία που έχει αυτό το θέμα. Αφορά κυρίως σε γυναίκες, από τις οποίες πάρα πολλές είναι επικεφαλείς μονογονεϊκών οικογενειών- και αφορά σ’ ένα κομμάτι εργαζομένων, το οποίο λειτουργεί υπό συνθήκες πάρα πολύ αρνητικές. Υπάρχουν πάρα πολλές εκκρεμότητες εδώ πέρα. Η Οδηγία 70 του 1999 έδινε τη δυνατότητα να αντιμετωπιστεί γρήγορα το ζήτημα. Τώρα όμως είμαστε στο 2007. Μετά από οκτώ χρόνια μιλάμε γι’ αυτά τα ζητήματα. 
     Εγώ κατ’ αρχήν θέλω να πω ότι πρέπει να σταματήσει να ισχύει ο θεσμός της εργολαβίας για όλες. Είναι μισθωτές, είναι εργαζόμενες, έχουν μια υποχρέωση που καλύπτει πάγια και διαρκή ανάγκη. Διότι τη στιγμή που βλέπουμε στις ειδήσεις ότι παρουσιάζονται σχολεία με μηνιγγίτιδα, για παράδειγμα, καταλαβαίνουμε τη σημασία που έχει η καθαριότητα στα σχολεία. Και αυτό δεν σημαίνει να είναι καθαρή μόνο η αίθουσα. Σημαίνει να είναι καθαρή η αυλή, να είναι καθαρές οι τουαλέτες, να είναι καθαρός όλος ο χώρος, κάτι για το οποίο δεν προβλέπετε τίποτα. Επομένως, η λογική της μερικής απασχόλησης, της απασχόλησης μισής ή μιας ώρας, η οποία υπάρχει στην αντιμετώπιση του θέματος, είναι λαθεμένη. Εγώ νομίζω ότι είναι ευκαιρία και να έχουν όλες ανεξαιρέτως πλήρη απασχόληση, χωρίς αυτή την εξαίρεση δύο-δυόμισι χιλιάδων, αλλά να έχουμε κι ένα βήμα μπροστά σχετικά με την υγιεινή και την καθαριότητα των σχολείων. Ξαναλέω: ανοίγουμε την τηλεόραση και βλέπουμε κρούσματα μηνιγγίτιδας, το ένα, το άλλο μέσα στα σχολεία. 
     Το δεύτερο που θέλω να αναφέρω είναι ότι πρέπει να αναγνωριστεί όλη η προϋπηρεσία τους, όχι η προϋπηρεσία, όπως πρότεινε ο κ. Δούκας, που ξεκινάει από τότε που προβλέπουν οι ρυθμίσεις του διατάγματος Παυλόπουλου. Τι να κάνουμε; Οι γυναίκες δούλευαν και πριν από το διάταγμα Παυλόπουλου. Τι φταίνε αυτές αν μεταφέραμε εμείς την Οδηγία εδώ πέρα μετά από πέντε κι έξι χρόνια; Τι φταίνε αν δούλευαν και πριν από την Οδηγία του 1999; Όλη η προϋπηρεσία πρέπει να αναγνωριστεί. 
     Τέλος, το θέμα της πληρωμής: Πότε θα φέρετε αυτό το νόμο; Άκουσα σε μια συνεννόηση που έγινε -αλλά έχουν ακουστεί πολλά, κυρία Υπουργέ, τα οποία δεν ισχύουν- ότι με άλλους Υπουργούς κανόνισε το θέμα το Υπουργείο Παιδείας. Ερώτησή μου: Πότε θα φέρετε το νόμο, ώστε να λήξει αυτό το θέμα; Και ποια εγγύηση υπάρχει ότι αυτούς τους μήνες -ένας, δύο, τρεις, πόσοι θα είναι;- οι καθαρίστριες θα πληρωθούν και δεν θα βρεθούν στην αντίστοιχη θέση με τους εργαζόμενους στην καθαριότητα κ.λπ., κάτω από την αδυναμία των δήμων και τις τρομερές πιέσεις που έχουν οι δήμοι να ανταπεξέλθουν στις υποχρεώσεις τους; 
     Τέλος, θεωρώ ότι αυτό που είπατε για τα βαρέα και ανθυγιεινά είναι μια δέσμευση της Κυβέρνησης. Δεν απειλείται τίποτα, το είπε η Υπουργός Παιδείας. 
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε. 
     	Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «Ο Ελληνισμός στη Διασπορά,  15ος – 21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και τρεις συνοδοί δάσκαλοι από το 8ο Δημοτικό Σχολείο Αγίας Παρασκευής. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
      	Το λόγο έχει η Υπουργός κυρία Γιαννάκου. 
     	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     	Κατ’ αρχήν, θέλω να τονίσω πως όλα όσα γίνονται, πρέπει να γίνονται υπό συνθήκες νομιμότητας. 
     	Κυρία Παντελάκη, η διακυβέρνηση της χώρας δεν είναι ούτε η ευαισθησία ούτε η αυθαιρεσία του κάθε Υπουργού ούτε οι πιέσεις οποιουδήποτε. Η νομιμότητα έχει σημασία. Το Υπουργείο Παιδείας ακολούθησε το π.δ. 164 και το Α.Σ.Ε.Π. κατέταξε τις καθαρίστριες και τους καθαριστές σε οργανικές θέσεις μερικής ή πλήρους απασχόλησης. Το π.δ. 164 ορίζει ότι αυτοί που εργάζονταν σ’ ένα συγκεκριμένο χώρο και είχαν ορισμένες υποχρεώσεις, συνεχίζουν στον ίδιο. Επομένως, οι καθαρίστριες και οι καθαριστές είχαν καταταγεί και έκαναν αυτή τη δουλειά που αποτυπώνει το Α.Σ.Ε.Π. Δεν το εφηύραμε εμείς αυτό. Το Α.Σ.Ε.Π. το καθόρισε. Αυτό που έκανε το Υπουργείο Παιδείας...
     	ΕΛΠΙΔΑ ΠΑΝΤΕΛΑΚΗ: Εγώ είπα για το Α.Σ.Ε.Π...
      	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Παντελάκη, όταν ασκήσετε τη διακυβέρνηση, βρείτε τη δική σας νομιμότητα. Αυτή τη στιγμή το Σύνταγμα και οι νόμοι ορίζουν αυτά. Και καλόν είναι εδώ μέσα να μιλάμε επ’ αυτού: επί του Συντάγματος και των νόμων  και όχι επ’ αυτών που θα θέλαμε, «αν…» κ.λπ., διότι οι Υπουργοί οφείλουν να ακολουθούν αυτή τη γραμμή. 
     	ΕΛΠΙΔΑ ΠΑΝΤΕΛΑΚΗ: Δηλαδή, κυρία Υπουργέ, το Σύνταγμα και οι νόμοι λένε να μην καθαρίζονται οι τουαλέτες των σχολείων; 
     	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Σας παρακαλώ, μη με διακόπτετε. 
     	ΠΡΟΕΔΡΕΥΩΝ (Σωτήρης Χατζηγάκης): Κυρία Παντελάκη, σας παρακαλώ. Δεν σας διέκοψε η κυρία Υπουργός. 
     	ΕΛΠΙΔΑ ΠΑΝΤΕΛΑΚΗ: Μα είναι προσβολή, κύριε Πρόεδρε. 
     	ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Την άποψή της λέει. 
     	ΕΛΠΙΔΑ ΠΑΝΤΕΛΑΚΗ: Το Σύνταγμα και οι νόμοι λένε να μην καθαρίζονται οι τουαλέτες;
     	ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Παντελάκη! Εσείς είσαστε πάντοτε συναινετική και καταλαβαίνετε.
     	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Οι καθαρίστριες και οι καθαριστές είναι πάρα πολλά χρόνια στα σχολεία, αλλά κυρίως αυτοί που εκρίθησαν είναι αυτοί που ήταν από το 2001, 2002, 2003 και 2004. Αυτοί ακριβώς θεωρήθηκε ότι ικανοποιούν πάγιες και διαρκείς ανάγκες. Και εκεί, όπως σας είπα, το Υπουργείο Παιδείας σε συνεργασία με το Νομικό Συμβούλιο του Κράτους διευκόλυνε. Διότι κατά το παρελθόν και κατά την περίοδο της προηγούμενης κυβέρνησης το Νομικό Συμβούλιο του Κράτους είχε κρίνει ότι δεν ικανοποιούν τέτοιες ανάγκες. Επομένως, το Υπουργείο Παιδείας έκανε αυτά που έπρεπε. Από εκεί και πέρα, όπως είπα, θα φέρουμε άμεσα μία τροπολογία, η οποία θα μεταφέρει το θέμα της απασχόλησης των εργαζομένων αυτών στο Υπουργείο Παιδείας. Εμείς θεωρούμε ότι στο Υπουργείο Παιδείας θα είναι δικοί μας υπάλληλοι και θα μπορούμε και με τις συγχωνεύσεις σχολείων κ.λπ. να συνεννοηθούμε καλύτερα. 
     	Δεν τίθεται θέμα βαρέων και ανθυγιεινών, διότι αυτό προβλέπεται από την εργατική νομοθεσία. Και δεν θίγεται τίποτα επ’ αυτού, ούτε το π.δ. 164 ούτε ο νόμος αλλάζει τίποτα. 
     Αυτό που τονίζω είναι ότι τα χρήματα που παίρνουν οι δήμοι είναι συγκεκριμένα, κύριε Πρόεδρε του Συνασπισμού. Δεν μπορούν να τα μεταφέρουν σε άλλους κωδικούς. Το 12% των 2/3 των επιχορηγήσεων πηγαίνουν στον καθαρισμό, στη συντήρηση και στα διάφορα λειτουργικά έξοδα των σχολείων από τους Ο.Τ.Α.. Ούτε οι Ο.Τ.Α. έχουν δικαίωμα να το μεταφέρουν αλλού ούτε κανείς άλλος. Επομένως, θα πληρωθούν μέχρις ότου πάει στο Φ.Ε.Κ. η τροπολογία και θα πληρωθούν, όπως οφείλουν, από τους Ο.Τ.Α.. Τα υπόλοιπα χρήματα, που έχουν ήδη οι Ο.Τ.Α., θα μεταφερθούν στο Υπουργείο Παιδείας και το Υπουργείο Οικονομικών θα συμπληρώσει όλα όσα χρειάζονται, τα οποία δεν είναι και λίγα. Είναι τουλάχιστον 110.000.000 ευρώ. 
     Το Υπουργείο Παιδείας έκανε όλα όσα μπορούσε. Το πώς θα ρυθμίσουμε στο μέλλον τα θέματα μερικής και πλήρους απασχόλησης, εάν υπάρξουν κι άλλες ανάγκες, είναι μια άλλη υπόθεση. Θα τη δούμε μαζί τους. 
     	Ευχαριστώ πολύ. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Πότε προβλέπεται αυτό;
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Η τροπολογία; Τώρα τη φτιάχνουμε.
     ΠΡΟΕΔΡΕΥΩΝ (Σωτήρης Χατζηγάκης): Επίκαιρες Ερωτήσεις Δεύτερου Κύκλου: Θα συζητηθεί η με αριθμό 277/5-2-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σταύρου Μπένου προς τον Υπουργό Πολιτισμού σχετικά με την ολοκλήρωση του Εθνικού Μουσείου Σύγχρονης Τέχνης κ.λπ..
     Η επίκαιρη ερώτηση του κυρίου συναδέλφου έχει ως εξής: 
     «Η Αθήνα, η πόλη που γέννησε τις πλαστικές τέχνες, είναι μία από τις ελάχιστες ευρωπαϊκές πρωτεύουσες που δεν διαθέτει ένα κρατικό μουσείο σύγχρονης τέχνης και έτσι δεν έχει τη δυνατότητα να υποδεχθεί και να αναδείξει τη σύγχρονη δημιουργία.
     Αρκετά χρόνια πριν και μετά από πολύχρονη καθυστέρηση αποφασίστηκε να δημιουργηθεί στην Αθήνα το Εθνικό Μουσείο Σύγχρονης Τέχνης και να στεγαστεί στο κτίριο «ΦΙΞ», δημιουργία του μεγάλου αρχιτέκτονα Ζενέτου.
     Τα έργα ανακαίνισης στο «ΦΙΞ» έπρεπε να είχαν ξεκινήσει εδώ και μερικούς μήνες. Με τις συνεχιζόμενες όμως κωλυσιεργίες υπάρχει μεγάλη ανησυχία εμπλοκής λόγω των ενστάσεων και διαφαίνεται πλέον ορατός ο κίνδυνος να χαθούν, αφενός μεν περισσότερος χρόνος και αφετέρου εκείνα τα κοινοτικά κονδύλια που προορίζονταν για την ολοκλήρωση αυτού του τόσο σημαντικού έργου.
     Κατόπιν των ανωτέρω ερωτάται ο κ. Υπουργός:
     Σε τι ενέργειες πρόκειται να προχωρήσει, προκειμένου να αρχίσει όσο το δυνατόν συντομότερα το έργο και να διασφαλιστεί η ομαλή χρηματοδότησή του μέχρι το πέρας των εργασιών;».
     Στην επίκαιρη ερώτηση του κ. Μπένου θα απαντήσει ο Υπουργός Πολιτισμού κ. Βουλγαράκης.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριοι συνάδελφοι το έργο «Μελέτη, κατασκευή και εξοπλισμός του Εθνικού Μουσείου Σύγχρονης Τέχνης» έχει ενταχθεί στο Γ΄ Κοινοτικό Πλαίσιο Στήριξης και στο επιχειρησιακό πρόγραμμα «Πολιτισμός» με μέτρο 2-1 με προϋπολογισμό 40.000.000 ευρώ συνολικά. 
     Τον Οκτώβριο του 2005 το Μουσείο Σύγχρονης Τέχνης προκήρυξε διεθνή διαγωνισμό με κλειστή διαδικασία για την ανάδειξη αναδόχου και την κατασκευή του έργου και ορίστηκε μία επιτροπή αξιολόγησης πρώτης και δεύτερης φάσης, δηλαδή πρώτο και δεύτερο στάδιο του διαγωνισμού. Το πρώτο στάδιο ολοκληρώθηκε τον Ιανουάριο του 2006 με την προεπιλογή δέκα διαγωνιζομένων, που θα συνέχιζαν στο δεύτερο στάδιο. 
     Στις 2 Μαΐου του 2006 υπεβλήθησαν οικονομικές προσφορές εννέα διαγωνιζομένων και η επιτροπή του διαγωνισμού ανακήρυξε ως προσωρινό μειοδότη την εταιρεία με την επωνυμία «ΒΙΟΤΕΛ Α.Ε.». Στη συνέχεια το Διοικητικό Συμβούλιο του Μουσείου τον Ιούνιο του 2006 μετά την εκδίκαση όλων των ενστάσεων όρισε ως ανάδοχο του έργου την ίδια την εταιρεία. Κατά της απόφασης ασκήθηκε προσφυγή από την εργοληπτική εταιρεία «ΑΚΤΩΡ», που ήταν τρίτη στη σειρά μειοδοσίας, η οποία και απορρίφθηκε με σχετική απόφαση του Διοικητικού Συμβουλίου. 
     Τον Ιούνιο του 2006, μετά την έγκριση του δεύτερου και του τρίτου σταδίου της μελέτης ολοκληρώθηκε η εκπόνηση της μελέτης του Εθνικού Μουσείου Σύγχρονης Τέχνης. Η εταιρεία «ΑΚΤΩΡ» κατέθεσε αίτηση ασφαλιστικών μέτρων κατά της απόφασης του Διοικητικού Συμβουλίου, η οποία και απορρίφθηκε με απόφαση του Μονομελούς Πρωτοδικείου. Στις 12 Οκτωβρίου του 2006, όμως, το Εθνικό Μουσείο Σύγχρονης Τέχνης υπέβαλε τα στοιχεία του διαγωνισμού στο Ελεγκτικό Συνέδριο για τον απαιτούμενο έλεγχο νομιμότητας ως οφείλει από το πέμπτο κλιμάκιο του Ελεγκτικού Συνεδρίου. Με την υπ’ αριθμόν 1249 πράξη το ενέκρινε και είπε ότι δεν υπάρχει κώλυμα υπογραφής.
     Στις 7 Νοεμβρίου του 2006 οι αρμόδιες υπηρεσίες του Υπουργείου Πολιτισμού και του Υπουργείου Εξωτερικών ενημέρωσαν το Μουσείο Σύγχρονης Τέχνης ότι η «ΑΚΤΩΡ» υπέβαλε στην Ευρωπαϊκή Ένωση καταγγελία, ισχυριζόμενη ότι παραβιάστηκε το εθνικό δίκαιο δημοσίων συμβάσεων κατά τη διαγωνιστική διαδικασία. Η Ευρωπαϊκή Επιτροπή έθεσε προθεσμία δεκαπέντε ημερών στις αρμόδιες ελληνικές υπηρεσίες για να υποβάλουν τις διευκρινίσεις και τις παρατηρήσεις τους και ταυτόχρονα ζήτησε να σταματήσει οποιαδήποτε περαιτέρω διαγωνιστική διαδικασία ή υπογραφή της σύμβασης μέχρι να αποφανθεί για το θέμα οριστικά. Οι αρμόδιες υπηρεσίες του Εθνικού Μουσείου Σύγχρονης Τέχνης ενήργησαν εμπρόθεσμα και στις 21 Νοεμβρίου του 2006 έστειλαν τις σχετικές διευκρινίσεις στην Επιτροπή, ως όφειλαν. 
     Το Υπουργείο Πολιτισμού, αναγνωρίζοντας τη σπουδαιότητα του έργου και την ανάγκη να ολοκληρωθεί η σχετική διαδικασία με τον πλέον νόμιμο και διαφανή τρόπο, βρίσκεται τώρα σε αναμονή της απάντησης από την Ευρωπαϊκή Επιτροπή πριν προχωρήσει σε κάθε άλλη ενέργεια για την τελική υπογραφή της σύμβασης. 
     Τέλος, θέλω να τονίσω ότι το Υπουργείο Πολιτισμού σε κανένα σημείο της διαδικασίας δεν επέδειξε κωλυσιεργία ή αδράνεια. Αντίθετα, κινηθήκαμε έγκαιρα και σύννομα, ώστε να ολοκληρωθεί επιτυχώς η διαγωνιστική διαδικασία και να ξεκινήσει η υλοποίηση του προγράμματος, του πράγματι πάρα πολύ σημαντικού αυτού έργου.
     Σας διαβεβαιώνω επίσης ότι εξίσου έγκαιρα και σύννομα θα δράσουμε και μετά την τελική απόφαση της Ευρωπαϊκής Επιτροπής.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
     Ο κ. Μπένος έχει το λόγο.
     ΣΤΑΥΡΟΣ ΜΠΕΝΟΣ: Κατ’ αρχήν θέλω να εκφράσω την ικανοποίησή μου για την απάντηση του κυρίου Υπουργού. Κύριε Υπουργέ, η κατάθεση αυτής της ερώτησης έχει και την έννοια, ότι έχετε την απόλυτη στήριξη της παράταξής μας, αλλά και προσωπικά τη δική μου, που είχα την πρωτοβουλία να κάνω την ερώτηση για την ολοκλήρωση αυτού του τόσο σημαντικού έργου. Ξέρετε ότι εγώ έχω και μία συναισθηματική πρόσδεση με το έργο αυτό, γιατί στην περίοδο που θήτευσα στο Υπουργείο Πολιτισμού έγιναν οι πρώτες συζητήσεις που επικέντρωσαν τότε την προτεραιότητα στο υπέροχο αυτό κτίριο του Φιξ, για να στεγάσει το σημαντικό αυτό έργο.
     Πιο πολύ η ικανοποίηση είναι, όχι τόσο στην απαρίθμηση όλων των εξελίξεων που μας αναφέρατε για το έργο και για όλες αυτές τις ταλαιπωρίες που έχει υποστεί, αλλά η ικανοποίηση είναι για τη σταθερή θέση σας –και αυτό μας ικανοποιεί απόλυτα- να ολοκληρώσετε αυτό το έργο. Αυτό που απορρέει απ’ όλο το κλίμα της απάντησής σας είναι ότι το έργο αυτό για σας είναι σε πολύ υψηλή ιεράρχηση. Σας λέω, λοιπόν, ότι αυτό μας ικανοποιεί απόλυτα. 
     Θέλω να σας πω κάτι, που ίσως δεν είναι στις συνηθισμένες πρακτικές του κοινοβουλευτικού ελέγχου, εγώ όμως το εννοώ και έτσι. Εννοώ δηλαδή ότι μία ερώτηση υποβάλλεται προκειμένου να υποκινήσει την Κυβέρνηση για ένα σημαντικό έργο και να δείξει την οικουμενικότητα που έχει το συγκεκριμένο έργο για το Εθνικό Μουσείο Σύγχρονης Τέχνης. Θέλω να υπολογίζετε στη διαθεσιμότητά μας σε οποιεσδήποτε διεργασίες από δω και μπρος για το ξεμπλοκάρισμα των διαδικασιών. Ίσως θελήσετε και τη δική μας βοήθεια και τη βοήθεια όλων των πτερύγων της Βουλής για το γρήγορο ξεμπλοκάρισμα και την ταχύτερη εκτέλεση, προκειμένου να προλάβετε τις προθεσμίες των 40.000.000 ευρώ και του Γ΄ Κοινοτικού Πλαισίου Στήριξης για να ολοκληρωθεί το έργο.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο για να δευτερολογήσει.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, θέλω να ευχαριστήσω τον κύριο συνάδελφο, γιατί πράγματι η ερώτησή του μου έδωσε την ευκαιρία να εξηγήσω στο Σώμα το πώς ακριβώς έχουν εξελιχθεί τα πράγματα μέχρι σήμερα και να αναφέρω επίσης το συνεχές και αμείωτο ενδιαφέρον που υπάρχει όλα τα τελευταία χρόνια για το Μουσείο και επί των ημερών της προηγούμενης κυβέρνησης, αλλά και τώρα. Επιπροσθέτως, θα ήθελα να τον ευχαριστήσω για τη βοήθεια που προσφέρει, την οποία με πολύ μεγάλη χαρά αποδέχομαι. 
     Διευρύνοντας την κουβέντα θέλω να πω ότι σήμερα είμαστε σε μία φάση που επανεξετάζουμε το νομοθετικό πλαίσιο της λειτουργίας του Μουσείου, διότι μας ενδιαφέρει να βοηθήσουμε στις διαδικασίες, ώστε τα πράγματα να πάνε ακόμα πιο γρήγορα. Το λέω αυτό διότι είναι γνωστό ότι η Ελλάδα είναι η μόνη χώρα στην Ευρώπη που δεν έχει ένα Εθνικό Μουσείο Σύγχρονης Τέχνης και αυτό φυσικά δεν αποτελεί τιμή για τη χώρα μας.
     Συνεπώς, είναι υποχρέωσή μας οι διαδικασίες να πάνε γρήγορα, ούτως ώστε σύντομα να ολοκληρωθεί το Μουσείο και να έχουμε επιτέλους κι εμείς ένα τέτοιο Μουσείο στη χώρα μας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, η δεύτερη με αριθμό 278/5-2-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Μακεδονίας-Θράκης σχετικά με την πληρωμή των Αγροτικών Δασικών Συνεταιρισμών Χαλκιδικής για την εργασία τους στην κατασκευή αντιδιαβρωτικών έργων στην Κασσάνδρα κ.λπ. διαγράφεται λόγω κωλύματος του Υπουργού.
     Θα συζητηθεί η Τρίτη με αριθμό 275/5-2-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την ολοκληρωμένη διαχείριση των απορριμμάτων, την ανακύκλωση κ.λπ..
     Η επίκαιρη ερώτηση της κυρίας συναδέλφου έχει ως εξής: 
     «Υπό στενή επιτήρηση τίθεται πλέον η χώρα μας στο θέμα της διαχείρισης των απορριμμάτων. Αντιπροσωπεία της Ευρωπαϊκής Επιτροπής άφησε ανοιχτό το ενδεχόμενο να ζητηθεί επιστροφή χρηματοδότησης για έργα που συγχρηματοδοτήθηκαν από την Ε.Ε., αλλά δεν αποδίδουν. Επίσης τόνισε στην ελληνική πλευρά πως το σύνολο των μέτρων που προωθούνται δεν αντιμετωπίζουν το πρόβλημα σε μακροπρόθεσμη βάση, ότι δεν υπάρχει δηλαδή μία συνολική στρατηγική που να είναι συμβατή με την κοινοτική στόχευση.
     Πράγματι, τα πρώτα στάδια που απαιτεί μία ολοκληρωμένη διαχείριση απορριμμάτων, η διαλογή στην πηγή και η ανακύκλωση, στη χώρα μας βρίσκονται σε πολύ χαμηλό επίπεδο. Το Υ.ΠΕ.ΧΩ.Δ.Ε. ισχυρίζεται ότι υπάρχει σχετική πρόοδος τα τελευταία χρόνια στον τομέα της ανακύκλωσης, όμως η εφαρμογή  του ν. 2939/2001 για την εναλλακτική διαχείριση των συσκευασιών παραμένει ατελής, ο προβλεπόμενος Οργανισμός Εναλλακτικής Διαχείρισης δεν έχει ενεργοποιηθεί και τα ποσοστά συλλογής ηλεκτρικών-ηλεκτρονικών αποβλήτων, μπαταριών και αυτοκινήτων βρίσκονται μόλις στο 7%, με την Τοπική Αυτοδιοίκηση να υστερεί δραματικά στην όλη διαδικασία. Με δεδομένο ότι οι Χ.Υ.Τ.Α. αποτελούν την έσχατη επιλογή στην κοινοτική στρατηγική, η όποια πολιτική της Ελλάδας στο θέμα της διαχείρισης των απορριμμάτων δεν μπορεί να γίνει αποδεκτή εάν δεν συνοδευτεί με μέτρα περιορισμού των απορριμμάτων, τη διαλογή τους στην πηγή και την ανακύκλωση.
     Υπενθυμίζεται πως η Ελλάδα έχει την υποχρέωση να κλείσει και να αποκαταστήσει τις δύο χιλιάδες εξακόσιες είκοσι έξι παράνομες χωματερές έως το τέλος του 2008 και έως το 2010 θα πρέπει να έχει μειώσει κατά 35% τα βιοαποδομήσιμα αστικά απόβλητα, που οδηγούνται σε ταφή.
     Επειδή οι στόχοι αυτοί μοιάζουν πολύ μακρινοί, ερωτώνται οι κύριοι Υπουργοί:
     1. Ποια άμεσα μέτρα θα ληφθούν, ώστε να προχωρήσει επιτέλους στη χώρα η ολοκληρωμένη διαχείριση απορριμμάτων και κυρίως τα πρώτα στάδια της διαλογής στην πηγή και της ανακύκλωσης;
     2. Πώς θα ενεργοποιηθεί η Αυτοδιοίκηση για τις βασικές της υποχρεώσεις στον τομέα αυτό και πώς θα ενημερωθούν για να ευαισθητοποιηθούν οι πολίτες, των οποίων η συμβολή είναι πολύτιμη;»
     Στην ερώτηση της κ. Ξηροτύρη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
     Οι βασικοί άξονες της πολιτικής διαχείρισης των αποβλήτων έχουν διαμορφωθεί από την Κοινοτική και Εθνική νομοθεσία, με την οποία οριοθετούνται οι κατευθυντήριες γραμμές και προσδιορίζονται οι γενικές αρχές της διαχείρισης των στερεών αποβλήτων, που αφορούν πρώτον, στην κατά προτεραιότητα πρόληψη της δημιουργίας των αποβλήτων και δεύτερον, στην προώθηση της επαναχρησιμοποίησης και ανακύκλωσης των αποβλήτων.
     Στη χώρα μας, όπως επισημαίνεται και στο κείμενο της ερώτησης, η εναλλακτική διαχείριση εφαρμόζεται βάσει του ν. 2939/2001. Ο νόμος προβλέπει την κατά προτεραιότητα πρόληψη δημιουργίας στερεών αποβλήτων, την επαναχρησιμοποίηση, την ανακύκλωση και την τελική διάθεσή τους.
     Σήμερα το πεδίο εφαρμογής του νόμου αφορά στις συσκευασίες –κάθε είδους συσκευασίες- τις ηλεκτρικές στήλες, τους συσσωρευτές, τα οχήματα που βρίσκονται στο τέλος του κύκλου ζωής, στα υλικά κατεδάφισης, σε χρησιμοποιημένα λιπαντικά έλαια, σε απόβλητα ηλεκτρικού και ηλεκτρονικού εξοπλισμού, καθώς και στα παλαιά ελαστικά.
     Βασικό στοιχείο της εναλλακτικής διαχείρισης είναι η συμμετοχή των τελικών χρηστών και βεβαίως, των καταναλωτών στην αλυσίδα διαχείρισης των αποβλήτων. Αυτό είναι ένα γεγονός πραγματικά σημαντικό, διότι η ανακύκλωση των υλικών, προαπαιτεί το διαχωρισμό των αποβλήτων στην πηγή.
     Όλοι οι εισαγωγείς και οι παραγωγοί είναι υποχρεωμένοι να οργανώσουν είτε ατομικά είτε να μετέχουν σε συλλογικά συστήματα εναλλακτικής διαχείρισης, τα οποία για να τεθούν σε λειτουργία, θα πρέπει να εγκριθούν από το Υ.ΠΕ.ΧΩ.Δ.Ε..
     Με την εφαρμογή της πολιτικής της εναλλακτικής διαχείρισης εξοικονομούνται και πρώτες ύλες και ενέργεια. Και βεβαίως αυτό είναι πολύ σημαντικό σε ό,τι αφορά στη μείωση των εκπομπών αερίων, που συντελούν στο φαινόμενο του θερμοκηπίου.
     Στο πλαίσιο της προώθησης της εναλλακτικής διαχείρισης, έχουν ήδη εγκριθεί από το ΥΠΕΧΩΔΕ και λειτουργούν εννέα συλλογικά συστήματα εναλλακτικής διαχείρισης και ένα ατομικό. Τα  συστήματα αυτά είναι τρία για τις συσκευασίες, δύο συλλογικά πανελλαδικής εμβέλειας και ένα ατομικό σύστημα εναλλακτικής διαχείρισης. Για τα οχήματα τέλους κύκλου ζωής, τα μεταχειρισμένα ελαστικά οχημάτων, τα απόβλητα λιπαντικών ελαίων, τα απόβλητα ηλεκτρικού και ηλεκτρονικού εξοπλισμού από ένα συλλογικό σύστημα πανελλαδικής εμβέλειας σε κάθε τομέα. Και για τις χρησιμοποιημένες μπαταρίες έχουμε εγκεκριμένα και σε λειτουργία τρία διαφορετικά συλλογικά συστήματα εναλλακτικής διαχείρισης συσσωρευτών.
     Αναλυτικά στοιχεία για όλα αυτά, τα οποία προανέφερα, αναρτώνται στην ιστοσελίδα του Υ.ΠΕ.ΧΩ.Δ.Ε., όπου ο καθένας πολύ εύκολα μπορεί να έχει πρόσβαση και να πάρει αναλυτικά και επικαιροποιημένα στοιχεία.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
     Η κα Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κύριε Υπουργέ, από την εισαγωγή που κάνατε στο θέμα, πραγματικά νομίζω ότι έχουμε ταύτιση όσον αφορά την ανάγκη προώθησης της εναλλακτικής διαχείρισης και στο ότι στη χώρα μας, μετά από μία μεγάλη καθυστέρηση, υπάρχει ένα σχετικό θεσμικό πλαίσιο. Άλλωστε, είμαστε αναγκασμένοι, για να ενσωματώσουμε τις διάφορες οδηγίες.
     Εκεί, όμως, που υπάρχουν τα μεγάλα προβλήματα είναι στα ζητήματα εφαρμογής αυτού του πλαισίου και ενεργοποίησης όλων των φορέων, που σχετίζονται και με τα θέματα της ανακύκλωσης και με τα θέματα της διαλογής στην πηγή και γενικότερα με τα θέματα της εναλλακτικής διαχείρισης και από την άλλη πλευρά, στη μεγάλη συμβολή που θα έπρεπε να έχει η Τοπική Αυτοδιοίκηση. Ο Οργανισμός Εναλλακτικής Διαχείρισης δεν έχει πλήρως ενεργοποιηθεί. Και αυτό πρέπει να το κάνετε. 
     Υπάρχει μία πρόοδος, κατά τις δικές σας ανακοινώσεις, στο θέμα της ανακύκλωσης. Στην τελευταία, όμως, απάντηση που έχει δώσει ο Επίτροπος για το Περιβάλλον, ο κ. Δήμας, λέει ότι η χώρα μας κατέχει πράγματι την τέταρτη θέση από το τέλος και πως ανακυκλώνεται μόλις το 8% των απορριμμάτων. 
     Στην Επιτροπή Περιβάλλοντος τα στοιχεία, που μας έδωσαν, είχαν το αισιόδοξο αποτέλεσμα ότι είμαστε στο 14%. Βέβαια, ο μέσος όρος στην Ευρωπαϊκή Ένωση είναι πάνω από 35%.
     Από την άλλη πλευρά, η συμμετοχή της Τοπικής Αυτοδιοίκησης είναι ελάχιστη. Απλώς να σας αναφέρω -το λέω και στην πρότασή μου- ότι μόλις το 1,2% συμμετέχει στα θέματα διαλογής και συλλογής κυρίως, των απορριμμάτων, συσκευασιών, ηλεκτρικών συσκευών κλπ.. 
     Η κοινή γνώμη δεν είναι ακόμα πληροφορημένη. Τα σχολεία, όπου υπάρχει ένα σχετικό πρόγραμμα, δεν συμβάλλουν στο βαθμό που θα έπρεπε στη συλλογή όλων αυτών των ανακυκλούμενων υλικών κ.ο.κ..
     Βέβαια, αν θα συζητούσαμε για τα θέματα επικίνδυνων τοξικών αποβλήτων, πάλι έχουμε μελέτες και άρθρα όπου η χώρα μας βρίσκεται τελευταία σε αυτό, στη συλλογή και επεξεργασία επικίνδυνων αποβλήτων κ.ο.κ..
     Και βέβαια, μπροστά σας έχετε ακόμη το μεγάλο θέμα –κυρίως στην Αθήνα- των οικιακών απορριμμάτων και των δυόμισι χιλιάδων χωματερών, που πρέπει πράγματι να γίνουν τώρα όχι Χ.Υ.Τ.Α., κατά τη δική μας άποψη, αλλά Χ.Υ.Τ.Υ.. Για να γίνουν, λοιπόν, Χώροι Υγειονομικής Ταφής Υπολειμμάτων -γιατί εκεί είναι το θέμα και εκεί πρέπει να οδηγηθούμε- πρέπει να ξεκινήσουμε από τα συστήματα διαλογής στην πηγή. 
     Σας λέω ότι στην περιοχή που κινούμαστε σαν Βουλευτές, Κολωνακίου κ.λπ., δεν υπάρχουν κάδοι διαλογής. Κι εδώ είναι τα περισσότερα, θα έλεγε κανείς, απορρίμματα, τα οποία θα μπορούσαν να διαλεγούν. Να πω και για  άλλες περιοχές ή για άλλες πόλεις και πρωτεύουσες νομών; Είναι τραγική η κατάσταση.
     Από την άλλη πλευρά στα θέματα ενημέρωσης του πολίτη για το τι πρέπει να κάνει ή ενημέρωσής του ότι τα απορρίμματα τα οποία παράγει δεν μπορούν να πηγαίνουν σ΄ ένα Χ.Υ.Τ.Α. όπως-όπως, αλλά ότι όλοι θα πρέπει να συμβάλουν σε αυτό, οι υποχρεώσεις σας είναι πάρα πολύ μεγάλες.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Ξηροτύρη.
     Ο κύριος Υφυπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων):  Ευχαριστώ, κύριε Πρόεδρε.
     Ασφαλώς και θα συμφωνήσω ότι το θέμα είναι πολύ μεγάλο, επίκαιρο και εξαιρετικά ενδιαφέρον. Θέσατε πάρα πολλές πτυχές του ίδιου προβλήματος. Σε μεγάλο βαθμό θα συμφωνήσω μαζί σας σε ό,τι αφορά τις ενέργειες, οι οποίες έχουν γίνει.
     Επιτρέψετε μου, κατ’ αρχάς να κάνω μία παρατήρηση και να πω ότι τα στοιχεία, τα οποία ισχύουν, είναι προφανώς αυτά τα οποία τα στελέχη του Υπουργείου έχουν καταθέσει στην αρμόδια Επιτροπή Περιβάλλοντος της Βουλής. Ανέφερα και προηγουμένως ότι είναι απολύτως επικαιροποιημένα. Αναρτώνται στο site του Υπουργείου, οπότε ο καθένας μπορεί να το διαπιστώσει και να το επιβεβαιώσει.
     Ενεργοποιούμε και τον Οργανισμό Εναλλακτικής Διαχείρισης. Είναι έτοιμο το σχετικό προεδρικό διάταγμα. Εκτιμώ ότι σύντομα αυτό θα έχει πάρει ΦΕΚ. 
     Σε ό,τι αφορά το Πρόγραμμα Αποκατάστασης Χώρων Ανεξέλεγκτης Διάθεσης Απορριμμάτων, το οποίο επίσης αναφέρατε, θα ήθελα να δώσω δύο, τρία στοιχεία και να πω το εξής: Έχουν καταγραφεί δύο χιλιάδες είκοσι έξι Χ.Α.Δ.Α. στο σύνολο της χώρας. Εξ’ αυτών, οι εξακόσιες δεκαπέντε αποκαθίστανται περιβαλλοντικά από τους ίδιους τους Ο.Τ.Α.. Χίλιοι οκτακόσιοι πενήντα Χ.Α.Δ.Α. έχουν κλείσει με αποφάσεις νομαρχών. Έχουν εκδοθεί χίλες επτακόσιες τριάντα επτά άδειες περιβαλλοντικής αποκατάστασης -πάντα για Χ.Α.Δ.Α.- από τις περιφέρειες της χώρας, ενώ 552 έργα αποκατάστασης Χ.Α.Δ.Α. έχουν ενταχθεί για χρηματοδότηση σε διάφορα χρηματοδοτικά προγράμματα, τόσο επιχειρησιακά όσο και του «ΘΗΣΕΑ». Εκατόν έντεκα έργα έχουν ωριμότητα και βρίσκονται σε διαδικασία ένταξης.
     Σε ό,τι αφορά την ευαισθητοποίηση των πολιτών, που επίσης είναι ένα σημαντικό θέμα, επιτρέψτε μου να πω ότι στο πλαίσιο του επιχειρησιακού προγράμματος «Περιβάλλον» του Υ.ΠΕ.ΧΩ.Δ.Ε., σε δύο διαφορετικά Mέτρα, στο 2.2. έχουμε υλοποιήσει έργο ευαισθητοποίησης προϋπολογισμού 80.000 ευρώ, ενώ στο Μέτρο 5.2 έχουν υποβληθεί πάρα πολλές προτάσεις, σχετικές με την ευαισθητοποίηση των πολιτών με τελικούς δικαιούχους περιβαλλοντικές οργανώσεις. Αξιολογούμε στο Υπουργείο τις προτάσεις αυτές και πολύ σύντομα θα τις εντάξουμε και θα τις χρηματοδοτήσουμε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι,  εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ειδικές ρυθμίσεις θεμάτων μεταναστευτικής πολιτικής και λοιπών ζητημάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης». Σήμερα θα συζητήσουμε τις τροπολογίες στο σύνολό τους.
     Πριν αναφέρω τα της συζητήσεως, πρέπει να σας ανακοινώσω ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.»και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και δύο συνοδοί-καθηγητές του Λυκείου Ξυλοκάστρου.
     Τους καλωσορίζουμε.
     (Χειροκροτήματα από όλες τις πτέρυγες της Βουλής)
     Στη χθεσινή συνεδρίαση συζητήθηκαν και ψηφίστηκαν τα άρθρα του νομοσχεδίου 1 έως 35 ως μία ενότητα, καθώς και η υπ’ αριθμόν 921/83 τροπολογία, η οποία ενσωματώθηκε στο άρθρο 28 του νομοσχεδίου. Στη σημερινή συνεδρίαση θα συζητηθούν οι υπόλοιπες τροπολογίες ως μία ενότητα.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο για να κάνω μία διευκρίνιση.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρακαλώ πολύ, αν δεν έχετε αντίρρηση -αν και το έχουμε κουβεντιάσει κατ’ ιδίαν- τις τροπολογίες τις οποίες εισάγει το Υπουργείο, -όχι των συναδέλφων-, να συζητηθούν όλες μαζί. Αυτή είναι η πρότασή μου.
     ΠΡΟΕΔΡΕΥΩΝ (Σωτήρης Χατζηγάκης): Ο εισηγητής της Νέας Δημοκρατίας κ. Λυκουρέντζος έχει το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, θα ξεκινήσω με την τροπολογία του Υπουργού, σχετικά με την αντιμετώπιση των ρυθμίσεων για τις έκτακτες ανάγκες σε περίοδο ειρήνης. Η τροπολογία αυτή, κύριε Πρόεδρε, έρχεται να φιλελευθεροποιήσει ένα καθεστώς το οποίο ισχύει γύρω από την αντιμετώπιση εκτάκτων αναγκών με την έκδοση φύλλων επίταξης προσωπικών υπηρεσιών και το οποίο ισχύει για μία μακρά περίοδο στη χώρα μας. Είναι ένα ζήτημα το οποίο έχει φέρει πολλές φορές σε αντιπαράθεση τις πολιτικές δυνάμεις, στην πολιτική ζωή της χώρας, έχει αποκτήσει χαρακτήρα διαφορετικών ερμηνειών, μέχρι και σοβαρών πολιτικών συγκρούσεων ως προς την αναγκαιότητα και τη σκοπιμότητα της αξιοποίησης των διατάξεων αυτών του ν.δ. 17/1974. 
     Η Κυβέρνηση της Νέας Δημοκρατίας, με την προτεινόμενη τροπολογία, φιλελευθεροποιεί το καθεστώς, δίνει τη δυνατότητα της πρωτοβουλίας στον αρμόδιο Υπουργό για να εισηγηθεί προς τον Πρωθυπουργό την αναγκαιότητα της λήψης του μέτρου της επίταξης προσωπικών υπηρεσιών ή ακινήτων ή και αναλώσιμων κινητών. Αναθέτει την ανάληψη της ευθύνης στον καθ’ ύλην αρμόδιο Υπουργό και τις υπηρεσίες του, οι οποίες είναι σε θέση να εκτιμήσουν την κατάσταση. Προσδιορίζεται η έκτακτη ανάγκη και σε ό,τι αφορά τις αμυντικές ανάγκες της χώρας και σε ό,τι αφορά τις απειλές, της κοινωνίας από έκτακτες φυσικές καταστροφές ή από κινδύνους που μπορούν να απειλήσουν τη δημόσια υγεία. Εν πάση περιπτώσει, όλες αυτές οι συνθήκες, οι οποίες εκτάκτως μπορούν να επικρατήσουν στη χώρα, δίνουν τη δυνατότητα στον καθ’ ύλην αρμόδιο Υπουργό να εισηγηθεί τη λήψη των μέτρων αυτών.
     Σε ό,τι αφορά την πολιτική διάσταση της τροπολογίας, η Δημοκρατία δεν μπορεί να είναι παράλυτη. Η  Δημοκρατία, σε κάθε περίπτωση, πρέπει να έχει τους μηχανισμούς αμύνης για την προστασία των ατομικών και συλλογικών δικαιωμάτων των πολιτών. Και γι’ αυτό ακριβώς η Κυβέρνηση με την τροπολογία αυτή μεταφέρει αυτούσια ουσιαστικά τις κρίσιμες διατάξεις των άρθρων 22 παράγραφος 4 και 18 παράγραφος 3 του Συντάγματος, για να αποδείξει την προσήλωσή της και το σεβασμό στο πνεύμα και στο γράμμα του Συντάγματος.
     Θα έλθω στη δεύτερη τροπολογία, η οποία αναφέρεται στην πρόσληψη διακοσίων σαράντα ιεροδιδασκάλων, ως πράξη αρωγής προς τις μουφτείες, ως πράξη ενίσχυσης της πνευματικής καλλιέργειας του μουσουλμανικού λαού της Θράκης. Είναι η έμπρακτη απόδειξη της Κυβέρνησης και των Βουλευτών της πλειοψηφίας ότι εννοούμε στην πράξη την ισονομία και την πολιτεία, τις ίσες ευκαιρίες και για όλους τους Έλληνες συμπολίτες μας και φυσικά και για τους μουσουλμάνους συμπολίτες μας. 
     Η Ελλάδα σέβεται απολύτως το ευρωπαϊκό κεκτημένο. Η Ελλάδα αντιπροσωπεύει διαχρονικά με τη συμπεριφορά της, με τις επιλογές της, τις αξίες της, οι οποίες συνθέτουν τον ευρωπαϊκό πολιτισμό, το σεβασμό της στην ανθρώπινη αξιοπρέπεια, στα ατομικά και συλλογικά δικαιώματα, το δικαίωμα της ελευθερίας στις ιδέες, στην πίστη, στη θρησκεία, σε οτιδήποτε έχει δικαίωμα ένας άνθρωπος στη ζωή να απολαμβάνει και να είναι κριτήριο και επιλογή της συνείδησής του. 
     Με την πράξη μας αυτή, με την τροπολογία αυτή, με την ενίσχυση που παρέχεται στις μουφτείες και τη δυνατότητα των μουσουλμάνων να έχουν τους δικούς τους ιεροδιδασκάλους, υλοποιείται μία ακόμα σημαντική επιλογή, μία σημαντική πράξη. Καταργούμε τις οποιεσδήποτε διαχωριστικές γραμμές, αυτές που μπορεί να οδηγήσουν στην κοινωνική περιθωριοποίηση, να τροφοδοτούν το φανατισμό, τη μισαλλοδοξία και να δημιουργούν, να καλλιεργούν κινδύνους για τη συνοχή και την ασφάλεια της χώρας. 
     Θεωρούμε, λοιπόν, ότι το παράδειγμα της Ελλάδας, είναι παράδειγμα προς μίμηση και από τη γειτονική μας χώρα, η οποία φιλοδοξεί να γίνει μέλος της Ευρωπαϊκής Ένωσης. Και επιμένω σε αυτό το σημείο σε ό,τι αφορά το ευρωπαϊκό κεκτημένο, γιατί οι πανανθρώπινες αξίες, η ευρωπαϊκή ιδέα, δεν μπορούν να περιοριστούν, δεν μπορούν να υποκύψουν σε πιέσεις και εν τέλει σε εκπτώσεις, για να εξυπηρετηθούν οι επιδιώξεις όσων θέλουν να ενταχθούν στην ευρωπαϊκή οικογένεια  με τους δικούς τους όρους. 
     Η Ελλάδα, λοιπόν, με την έγκριση αυτής της τροπολογίας βεβαιώνει κατηγορηματικά ότι θέλει να υπερασπιστεί το ευρωπαϊκό κεκτημένο, θέλει να κρίνεται και να αξιολογείται για την υπεροχή της, ότι σέβεται, τιμά τα ατομικά δικαιώματα, τις πανανθρώπινες αξίες και δεν επιθυμεί καμιάς μορφής περιθωριοποίηση στο εσωτερικό της.
     Εισηγούμαι την υπερψήφιση επίσης της τροπολογίας, η οποία έρχεται να χαρακτηρίσει το Νομό Πέλλας ως παραμεθόρια περιοχή, διότι πιστεύω ότι η τροπολογία αυτή δίνει κίνητρα για την ανάπτυξη της ευρύτερης περιοχής του Νομού Πέλλας, ενισχύει το αίσθημα ασφάλειας και σιγουριάς μέσω της οικονομικής ανάπτυξης των συμπατριωτών μας Μακεδόνων του Νομού Πέλλας, οι οποίοι εργάζονται, μοχθούν και αναπτύσσουν την περιοχή τους κάτω από εξαιρετικά δύσκολες συνθήκες, όπως και σε άλλες περιοχές της πατρίδας μας συμβαίνει, αλλά η συνοριακή επαφή του Νομού Πέλλας με άλλες χώρες μας δίνει τη δυνατότητα να χαρακτηρισθεί ως παραμεθόρια περιοχή και να προστεθούν όλα τα κίνητρα για την ανάπτυξη.
     Τέλος, θα αναφερθώ στην τροπολογία της συναδέλφου κ. Παπακώστα, η οποία επιδεικνύει την ευαισθησία της, για την παραμονή και άδεια εργασίας των ενηλίκων τέκνων των οικογενειών των μεταναστών. Η εξέλιξη του ν. 3386 σε ό,τι αφορά το άρθρο 60 παράγραφος 4, όπως είχε ψηφιστεί τον Αύγουστο του 2005 σε συνδυασμό με την οδηγία 86/2003, η οποία έχει ενσωματωθεί στο Εθνικό μας Δίκαιο με το προεδρικό διάταγμα 131/2007 θεωρούμε ότι έχει υπερκαλύψει την προτεινόμενη τροπολογία την οποία εισηγείται η κ. Παπακώστα.
     Κυρίες και κύριοι συνάδελφοι, θεωρώ ότι στις τροπολογίες που αναφέρθηκα αλλά κυρίως με την τροπολογία για τη λήψη εκτάκτων μέτρων σε ό,τι αφορά τις ανάγκες οι οποίες, ενδεχομένως, προκύπτουν και που θωρακίζουν θεσμικά τη δημοκρατία αλλά και την τροπολογία για την αρωγή στις μουφτίες, με την πρόσληψη ιεροδιδασκάλων, ολοκληρώνουμε την ψήφιση του προτεινομένου από την Κυβέρνηση νομοσχεδίου και ενισχύουμε θεσμικά τη Δημόσια Διοίκηση της χώρας, θωρακίζουμε τη δημοκρατία, κατοχυρώνουμε την ισονομία και ισοπολιτεία και αποδεικνύουμε ότι η χώρα μας δικαιούται να πρωταγωνιστεί στην Ευρωπαϊκή Ένωση για τις αξίες τις οποίες διαχρονικά υπηρετεί. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λυκουρέντζο.
     Κύριοι συνάδελφοι, θα δώσω το λόγο στον Κοινοβουλευτικό Εκπρόσωπο το Κ.Κ.Ε., με τη συναίνεση της Βουλής και του εισηγητή της Αξιωματικής Αντιπολίτευσης, που είχε νομίμως χρονικά προγενέστερα το δικαίωμα του λόγου, στον κ. Αντώνη Σκυλλάκο, γιατί είναι υποχρεωμένος να παρακολουθήσει τη Διάσκεψη των Προέδρων.
     ΑΝΤΩΝΗΣ ΣΚΥΛΛΑΚΟΣ: Όσον αφορά την επιστράτευση, βεβαίως και χρειαζόταν μια προσαρμογή στο Σύνταγμα, γιατί το ν.δ. μιλούσε γενικά για την αντιμετώπιση οποιασδήποτε έκτακτης ανάγκης, ενώ το Σύνταγμα προβλέπει περιοριστικά ποιες περιπτώσεις είναι έκτακτες ανάγκες. Βέβαια, υπάρχει μια διαφοροποίηση, κατά τη γνώμη μου, προς το καλύτερο σε σχέση με τη θεομηνία και τη φυσική καταστροφή. Η φυσική καταστροφή, όπως την ερμηνεύω εγώ, είναι στενότερη έννοια της θεομηνίας και είναι καλό. 
     Το ζήτημα ότι πάει στον Πρωθυπουργό η απόφαση, έτσι και αλλιώς για σοβαρά ζητήματα επιστράτευσης έχει λόγο ο Πρωθυπουργός πάντα. Ερήμην του Πρωθυπουργού, κανένας Υπουργός δεν πάει να κάνει πολιτική επιστράτευση γι΄αυτό δεν θεωρούμε τόσο σοβαρή την αλλαγή που γίνεται. Αν και, και με το ν.δ., την πολιτική κινητοποίηση, που  ένα μέρος αυτής ήταν και η επιστράτευση, πάλι ο Πρωθυπουργός την είχε. 
     Ποιο είναι το κύριο ζήτημα; Η πολιτική αντιπαράθεση για την επιστράτευση είναι ότι επιστρατεύονται εργαζόμενοι που βρίσκονται σε απεργία ή αγωνιστική κινητοποίηση. Κάθε φορά που γίνεται φασαρία στον τόπο ή αντιπαράθεση αυτό είναι το ζήτημα. Και με τις διατάξεις του Συντάγματος και με την προσαρμογή που γίνεται στο νόμο, δίνεται η δυνατότητα στην Κυβέρνηση να επικαλείται λόγους δημόσιας υγείας, παραδείγματος χάριν. Βεβαίως, το να είναι για κάθε είδους ανάγκη ήταν ευρύτερη δυνατότητα της Κυβέρνησης, αλλά πάλι υπάρχει δυνατότητα να το επικαλείται.
     Να σας φέρω ένα παράδειγμα για τους ναυτεργάτες. Είναι σε επιστράτευση ακόμα. Τι μπορούσε να επικαλεστεί η Κυβέρνηση, ακόμα και να είχε αλλάξει το νομοθετικό διάταγμα, να είχε ψηφιστεί ο νόμος, να είχαμε προσαρμοστεί στο Σύνταγμα; Ότι λόγοι υγείας για τα νησιά μας ή για τους κατοίκους τους ή για τα τρόφιμα που μπορούν να επιδράσουν στην υγεία των κατοίκων, επιβάλλουν την επιστράτευση. Εκεί είναι το ζήτημα αν θα υπάρχει δικαίωμα στην Κυβέρνηση να επιστρατεύει απεργούς. 
     Εμείς, στην πρόταση νόμου που κάναμε, λέμε να απαγορευτεί ρητώς μέσα στο νόμο. Εντάξει, όπως λέει το Σύνταγμα ότι για περιπτώσεις υγείας θα υπάρχει η επίταξη υπηρεσιών για φυσικές καταστροφές αλλά με την αρνητική  ρήτρα ότι δεν επιβάλλεται σε καμία περίπτωση επιστράτευση αν πρόκειται για εργαζόμενους που βρίσκονται σε αγωνιστική κινητοποίηση. Διαφορετικά θα συνεχιστεί η αντιπαράθεση, θα έχουμε ξανά επιστρατεύσεις εργαζομένων στα πλοία, εργαζομένων στην καθαριότητα του Δήμου της Αθήνας ή του λεκανοπεδίου ή τις χωματερές. Δεν λύνεται το ζήτημα. ‘Ετσι είμαστε αντίθετοι. Και αν χρειάζεται συνταγματική μεταρρύθμιση γι’ αυτό που λέμε εμείς, μπορεί να επικαλεστεί  κανείς ότι η διαδικασία είναι ανοιχτή μέχρι την ερχόμενη Τετάρτη και τα κόμματα που έχουν πενήντα Βουλευτές να το προτείνουν αυτό το θέμα. Μάλιστα η πρότασή μας είναι ότι αποκλείεται η επιστράτευση ακόμα και όταν υπάρχει δικαστική απόφαση. Δεν πρέπει να ξεχνάμε τις δικαστικές αποφάσεις. Ξέρουμε πολύ καλά πώς βγαίνουν, συνήθως, οι δικαστικές αποφάσεις.
     Το δεύτερο θέμα έχει να κάνει με τους ιεροδιδάσκαλους. Εμείς παρακολουθούμε με προσοχή τις κινήσεις της Κυβέρνησης. Πήγε η κ. Μπακογιάννη στη Θράκη, για τα κληροδοτήματα, αυτά τα βακούφια όπως τα λέμε. Ίσως θα χρειαστεί και νομοθετική ρύθμιση μετά την εξαγγελία. Θα δούμε και πιο συγκεκριμένα πώς αντιμετωπίζεται το ζήτημα. 
     Πάντως, από αυτά που κατάλαβα εγώ από τις εξαγγελίες, ρυθμίζονται τα χρέη. Δεν ξέρω εάν εξαλείφονται ή γίνεται μόνο ρύθμιση. Όμως δεν άκουσα ότι θα αλλάξει και η νομοθεσία για τη φορολόγηση των βακουφίων για να υπάρχει ίση μεταχείριση ως προς το πώς αντιμετωπίζουμε τα αντίστοιχα της Ορθόδοξης Εκκλησίας. Δεν μπορεί να υπάρχει άλλη μεταχείριση για τα δόγματα τα χριστιανικά και άλλη για τους μουσουλμάνους ή τους βουδιστές. Πρέπει να υπάρχει ενιαία μεταχείριση για τα βακούφια. Δεν αρκεί μόνον η ρύθμιση. Τώρα αν δίνεται το δικαίωμα να τα διαχειρίζονται οι ίδιες οι μουσουλμανικές κοινότητες θα το δούμε και στο νομοσχέδιο που θα φέρετε.  Και αυτό είναι  σε θετική κατεύθυνση. 
     Τώρα όσο αφορά το μουφτή και τους ιεροδιδάσκαλους, εμείς έχουμε τοποθετηθεί από την αρχή. Δεν μπορεί να συνεχιστεί η κατάσταση ο μουφτής να ορίζεται από μια επιτροπή που στην ουσία αποφασίζει η ελληνική πολιτεία. Δεν είναι σωστό και στα πλαίσια της ίσης μεταχείρισης των θρησκειών και στα πλαίσια της δικιάς μας λογικής για το χωρισμό Εκκλησίας και κράτους. Αν είναι έτσι, να το κάνουμε και για τους χριστιανούς. Τον επίσκοπο κατά νομό να τον επιλέγει κάποια επιτροπή που τον κύριο λόγο θα έχει η ελληνική πολιτεία. Επικαλείστε βέβαια ότι έχει και δικαιοδοσίες αστικού δικαίου, για το οικογενειακό δίκαιο. Αυτό από άποψη χωρισμού Εκκλησίας και κράτους πρέπει να καταργηθεί. Δεν δεσμευόμαστε από τη Συμφωνία της Λοζάνης. Αυτό λένε οι νομικοί που ασχολήθηκαν.
     ‘Ερχομαι τώρα στους ιεροδιδάσκαλους. Αυτοί είναι οι δικοί τους οι παπάδες, που κάνουν όλη τη δουλειά και εντός των εκκλησιών και εκτός. Μέχρι σήμερα πληρώνονται από τα βακούφια και όταν δεν φτάνουν τα χρήματα πληρώνονται με εράνους, με τον οβολό των πιστών. Θετικό είναι αυτό που λέτε να πληρώνονται από το ελληνικό δημόσιο, γιατί ίσως δεν τα βγάζουν πέρα, δεν αρκούν τα χρήματα. Όμως, το κεντρικό ζήτημα είναι ότι ως τώρα τους όριζε ο μουφτής, ενώ τώρα θα τους ορίζει μια επιτροπή που θα είναι με απόφαση της ελληνικής πολιτείας. Θα υπάρξουν αντιδράσεις.  Τους πληρώνει το ελληνικό δημόσιο, αλλά μάλιστα με συμβάσεις εννεάμηνες, για να είναι ανασφαλείς, ενώ  σήμερα είναι μόνιμοι και μόνο αν παραιτηθούν ή πεθάνουν μπορούν να αλλάξουν, ή κάνουν κάποιο παράπτωμα και  ο μουφτής τους αντικαταστήσει.  Τώρα θα τους πάμε ανά εννεάμηνο και μάλιστα από μια επιτροπή που ελέγχεται από το ελληνικό κράτος, όπως τα Υπουργεία Εξωτερικών, Εσωτερικών  και λοιπά; Δεν θα τύχουν του κύρους και της εμπιστοσύνης των μουσουλμάνων. Ήδη τα μηνύματα που έχουμε –προσέξτε το κύριε Υπουργέ- είναι ότι δεν θα τους δεχθούν και δεν θα πηγαίνουν ούτε στις εκκλησίες αν δεν θα απομακρύνονται αυτοί που ορίστηκαν. Μην πάμε να λύσουμε το οικονομικό ζήτημα και δημιουργήσουμε άλλα ζητήματα. Εμείς δεν θέλουμε να δημιουργούνται ζητήματα. 
     Εν πάση περιπτώσει, η λογική μας είναι σταθερή.  Ξέρουμε τις βλέψεις της Τουρκίας, ξέρουμε πώς μπορεί να παίζει με τις μειονότητες. Αυτά τα ξέρουμε πολύ καλά, αλλά από την ίση μεταχείριση και το σεβασμό στις ιδιαιτερότητες των άλλων, μόνο να κερδίσουμε έχουμε. Οι παλαιότεροι πολιτικοί με τη θεωρία μη το ένα και μη το άλλο, αποφασίζει το κράτος και δεν αποφασίζουν οι ίδιοι , δυστυχώς έκαναν ζημιά και τους σπρώξανε στην αγκαλιά της Τουρκίας. Μην ξανακάνουμε τα ίδια λάθη.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκυλλάκο.
     Το λόγο έχει ο κ. Παπαγεωργίου, εισηγητής του ΠΑ.ΣΟ.Κ..
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κυρίες και κύριοι συνάδελφοι, ξεκινώντας από την τροπολογία να χαρακτηριστεί ο Νομός Πέλλας ως παραμεθόρια περιοχή, το ΠΑ.ΣΟ.Κ. φυσικά δεν έχει καμία αντίρρηση. Είναι γεωγραφικά δεδομένο και εμφανές ότι πρόκειται για περιοχή που πράγματι είναι παραμεθόριος, με εκτενή σύνορα με τη Δημοκρατία της FYROM και κατά συνέπεια, νομίζω ότι είμαστε υποχρεωμένοι εκ των πραγμάτων, αλλά και για τη δίκαιη αντιμετώπιση των ανθρώπων αυτής της περιοχής να πούμε «ναι» σε αυτήν την τροπολογία. 
     Βεβαίως, νομίζω ότι αυτό το δικαίωμα το έχουν και άλλες περιοχές, οι οποίες είναι παραμεθόριες. Από εκεί και πέρα, με τη θετική ψήφο μας δεν κάνουμε κάποια διάκριση υπέρ αυτού του Νομού, αλλά αναγνωρίζουμε το γεγονός ότι πράγματι είναι παραμεθόρια περιοχή. Νομίζω, όμως, ότι μάλλον θα πρέπει να πούμε την αλήθεια -βέβαια, απουσιάζουν οι εκπρόσωποι του Υπουργείου Εσωτερικών- ότι δεν προκύπτουν και πολλά οφέλη γι’ αυτόν το νομό. Φαντάζομαι ότι οι συνάδελφοι, που προέρχονται και εκλέγονται σ’ αυτόν το νομό, με πιο συγκεκριμένες προτάσεις τους θα κάνουν πιο μεστή, πιο ουσιαστική και τελικά πιο ωφέλιμη αυτήν την τροπολογία για τους κατοίκους αυτής της περιοχής. Διότι, εάν δεν δώσουμε εύρος αρμοδιοτήτων σε αυτήν την πρωτοβουλία, νομίζω ότι απλά στο τέλος θα είναι μία ρητορική, λεκτική, απλά γραμμένη νομοθετική παρέμβαση, χωρίς ουσιαστικές αντανακλάσεις. Γι’ αυτό και εγώ από τώρα λέω ότι θα συνταχθώ με τα όσα η συνάδελφος στο κόμμα μου, κ. Τζάκρη, θα θέσει γι’ αυτό το ζήτημα. 
     Όσον αφορά το θέμα για τους ιεροδιδασκάλους, το ΠΑ.ΣΟ.Κ., από ιδεολογική καθαρά θέση, είναι υποχρεωμένο να καταψηφίσει αυτήν την τροπολογία για τον εξής λόγο: Ενώ κατ’ αρχήν, πράγματι, θεωρεί ότι είναι σωστό να υπάρχουν οργανικές θέσεις αυτών των ιεροδιδασκάλων, από την άλλη δεν μπορεί να δεχθεί ότι σε ζητήματα θρησκευτικής παιδείας, αυτό μπορεί να γίνεται με κρατική παρέμβαση. Θα επιθυμούσε –και γι’ αυτό καταψηφίζει αυτήν την τροπολογία- αυτό να προέρχεται από πρωτοβουλία των οργανωμένων κοινωνιών αυτών των περιοχών και, βέβαια και των θρησκευτικών κοινωνιών, γιατί πράγματι πιστεύουμε στην ελευθερία της θρησκευτικής έκφρασης. Θεωρούμε ότι είναι απαράδεκτο να παρεμβαίνει το κράτος να διορίζει με δική του πρωτοβουλία και κατ’ επέκταση να ελέγχει και τον τρόπο που θα λειτουργούν. Με αυτήν την έννοια, είμαστε αντίθετοι σε αυτήν την τροπολογία. 
     Τώρα έρχομαι στην πιο ουσιαστική, κατά την ταπεινή μου άποψη, τροπολογία που έχει να κάνει με το ζήτημα της πολιτικής επιστράτευσης. Νομίζω ότι όλοι σε αυτήν την Αίθουσα θα συμφωνήσουμε ότι είμαστε αντίθετοι -και αυτή είναι η φιλοσοφία που πρέπει να διαπνέει αυτήν την τροπολογία και αυτήν τη νομοθετική πρωτοβουλία- στην αναγκαστική εργασία. Μάλιστα δε, την αναγκαστική εργασία θα πρέπει να τη συνδέσουμε, ώστε πραγματικά να προσεγγίσουμε το όλο ζήτημα με το κατακτημένο με σειρά αγώνων διαχρονικά και ποτισμένο, αν θέλετε, με αίμα ιερό δικαίωμα στην απεργία, όταν πρόκειται να γίνουν διεκδικήσεις κατά αυθαίρετων ενεργειών των εργοδοτών και όταν οι εργαζόμενοι διαχρονικά, που πάντοτε αποτελούσαν εκ μέρους των ισχυρών και ιδιαίτερα του οικονομικού κατεστημένου αντικείμενο εκμετάλλευσης, αγωνίζονται πραγματικά για να προβάλλουν τις θέσεις τους.
     Από την άλλη μεριά, το Σύνταγμα στο άρθρο 22, παράγραφος 4, προβλέπει την επίταξη προσωπικών υπηρεσιών σε ορισμένες περιπτώσεις κοινωνικής ανάγκης, θεομηνία ή σε κίνδυνο για τη δημόσια υγεία, όπως κατά τα λοιπά αναφέρεται το άρθρο, και από Οργανισμούς Τοπικής Αυτοδιοίκησης, για ικανοποίηση τοπικών αναγκών. 
     Το ΠΑ.ΣΟ.Κ., κατανοώντας όλο αυτό το πλέγμα, είχε ήδη από τον Απρίλιο του 2006 υποβάλει πρόταση νόμου, η οποία, μετά πολλών επαίνων, απερρίφθη από την Κυβέρνηση. Βασικός πυρήνας αυτής της νομοθετικής πρωτοβουλίας και κεντρική κατεύθυνση ήταν η κατάργηση της δυνατότητας πολιτικής επιστράτευσης των εργαζομένων που απεργούν και όχι γιατί συντρέχουν οι αυστηρά προσδιοριζόμενοι από το Σύνταγμα λόγοι, αλλά για να αντιμετωπιστεί απλά και μόνο μία απεργιακή κινητοποίηση. Άλλωστε, δεν πρέπει να ξεχνάμε ότι όλο το ζήτημα προεκλήθη από τη στάση τότε του Υπουργού Εμπορικής Ναυτιλίας για επιστράτευση των λιμενεργατών και αυτό ήταν το πρακτικό γεγονός και η αφορμή, αν θέλετε, στο βαθύτερο αίτιο, ώστε γενικά να συζητάμε πιο πολύ γι’ αυτό το ζήτημα. 
     Δεν έχουμε, βέβαια, κανένα σύνδρομο κατωτερότητας ή εν πάση περιπτώσει μιας πεισματικής και μόνο αντίληψης να μη στοιχιζόμαστε σήμερα και να ψηφίσουμε και εμείς την πρόταση που φέρνει η Νέα Δημοκρατία  μόνο και μόνο γιατί απερρίφθη η δική μας πρόταση. Εδώ θέλω να κάνω μία παρένθεση και να πω ότι πραγματικά θεωρούμε ότι δεν συνάδει, τόσο προς τη νομοθετική τάξη το γεγονός ότι, ενώ στο άρθρο 22 του Συντάγματος υπάρχει πρόβλεψη για την ψήφιση εκτελεστικού νόμου, αυτός ο εκτελεστικός νόμος και μάλιστα για ένα τόσο μεγάλης ιδεολογικής και ηθικής σημασίας ζήτημα να έρχεται απλά με μία τροπολογία. 
     Βέβαια, δεν είναι αυτό το ζήτημα. Το ζήτημα είναι ότι πραγματικά η συγκεκριμένη τροπολογία δεν λύνει τα προβλήματα, τα οποία δημιουργούνται με την επιστράτευση, δεν ορίζει –και εκεί είναι η βασική μας, αν θέλετε ή μία από τις βασικές μας διαφωνίες- ότι δεν μπορεί η επιστράτευση να χρησιμοποιείται σαν μέσο καταστολής των απεργιακών κινητοποιήσεων και δεν προβλέπεται πόση διάρκεια θα έχει αυτό το μέτρο. Κατά τη γνώμη μας, αλλοιώνονται τα κριτήρια που θέτει το άρθρο 22 του Συντάγματος, στην παράγραφο 4. Κάνει εκτενή αναφορά στον όρο δημόσια τάξη για τον οποίο ασφαλώς, ενώ συνδέεται με ζητήματα ατομικών ελευθεριών, θεωρούμε ότι πολύ περισσότερο άπτεται, ενδεχομένως, πρωτοβουλιών καταστολής και με αυτήν την έννοια, είμαστε υποχρεωμένοι να καταψηφίσουμε και αυτήν την τροπολογία.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Παπαγεωργίου.
     Το λόγο έχει η κ. Βέρα Νικολαΐδου.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Θα ξεκινήσω από την τροπολογία που αφορά την επιστράτευση εν καιρώ ειρήνης. Βέβαια, ήδη τοποθετήθηκε ο Κοινοβουλευτικός μας Εκπρόσωπος και δεν έχω να προσθέσω πολλά. Θέλω να σημειώσω ότι εμείς δεν είμαστε γενικά κατά της πολιτικής επιστράτευσης, μετά από μία αιφνίδια κατάσταση φυσικής καταστροφής ή ανάγκης. Όμως, στη συγκεκριμένη τροπολογία, παρότι γίνεται μία προσπάθεια, όπως ήδη ακούστηκε, προσαρμογής προς το Σύνταγμα, οι διατυπώσεις είναι πάρα πολύ γενικές.
     Εμείς κάνουμε μία συγκεκριμένη πρόταση και προτείνουμε να υπάρξει διατύπωση, με την οποία θα απαγορεύεται η οποιαδήποτε εφαρμογή του νόμου που θα αφορά την πολιτική επιστράτευση και επίταξη προσωπικού και υπηρεσιών σε περίπτωση απεργίας ή γενικότερα στην οποιαδήποτε κινητοποίηση, υπεράσπιση ή διεκδίκηση δικαιωμάτων. Δεν βλέπουμε στη συγκεκριμένη τροπολογία να υπάρχει μία τέτοια συγκεκριμένη διατύπωση και γι’ αυτό φυσικά δεν συμφωνούμε και την καταψηφίζουμε.
     Η επόμενη τροπολογία αφορά την πρόσληψη μουσουλμάνων ιεροδιδασκάλων. Κατ’ αρχάς, τι γίνεται μέχρι σήμερα; Από το μουφτή διορίζονται οι ιεροδιδάσκαλοι  και πληρώνονται από τα βακούφια. Έρχεται η Κυβέρνηση αυτό το διάστημα, που φαίνεται ότι υπάρχει διάθεση και προσπάθεια από την πλευρά της, να αναδιατάξει το μουσουλμανικό καθεστώς στην Κομοτηνή και την Ξάνθη -παρακολουθούμε και τις τελευταίες επισκέψεις και δηλώσεις της Υπουργού Εξωτερικών- έρχεται, λοιπόν, η Κυβέρνηση που θέλει να διορίζει και να μισθοδοτεί τους ιμάμηδες, όχι τους μουφτήδες, γιατί ξέρουμε ότι αυτοί είναι διορισμένοι εσαεί και, βέβαια, έχουν και δικαστική αρμοδιότητα. Αυτή η πρόθεση έχει ήδη δημιουργήσει αντιδράσεις στη μειονότητα.
     Για εμάς είναι ξεκάθαρη η θέση μας σε σχέση με το διαχωρισμό κράτους και εκκλησίας. Αυτό, όμως, που θέλουμε είναι να ισχύει και για τους μουφτήδες, ό,τι ισχύει εργασιακά και για τους Έλληνες ιερείς. Δεν έχουμε αντίρρηση να πληρώνονται από το κράτος. Αυτό που εμείς προτείνουμε, όταν συζητάμε για διαχωρισμό Kράτους και Eκκλησίας, είναι να γίνει μια απογραφή της εκκλησιαστικής περιουσίας και από εκεί και ύστερα θα φανεί από πού πρέπει να πληρώνονται. Το ίδιο φυσικά θέλουμε να ισχύσει και για τους ιεροδιδάσκαλους των μουσουλμάνων και γι’ αυτό ακριβώς δεν συμφωνούμε και με τη συγκεκριμένη τροπολογία, γιατί σε όλα τα άρθρα του, δεν διαφαίνεται αυτό. Αντίθετα, έχει και περιορισμούς, όπως για παράδειγμα στο άρθρο 2 που προτείνονται συμβάσεις εννεάμηνες ορισμένου χρόνου. Δεν μπορούμε να συμφωνήσουμε. Θέλουμε να ισχύσει το ίδιο, όπως ξαναείπα με τους Έλληνες ιερείς. Και πιο κάτω, με την επιτροπή την πενταμελή, που ουσιαστικά είναι εκπρόσωποι των Υπουργείων, δημόσιοι υπάλληλοι ή εκπρόσωποι και δυο καθηγητές, δεν υπάρχει η μουσουλμανική κοινότητα. Κάποια στιγμή, κάπου αναφέρεται ότι θα εκφέρει γνώμη. Βλέπουμε εδώ ότι είναι μεγάλη η διάκριση, θα δημιουργήσει προβλήματα και δεν συμφωνούμε.
     (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Θα ψηφίσουμε την τροπολογία που αφορά τον χαρακτηρισμό του Νομού Πέλλας, σαν παραμεθόρια περιοχή, παρότι είναι ένα ζήτημα, το πώς αυτά εφαρμόζονται στην πράξη, αλλά την ψηφίζουμε. 
     Και όσον αφορά την τέταρτη τροπολογία που έχει καταθέσει η κ. Παπακώστα, νομίζουμε ότι είναι πλεονασμός, με βάση ακριβώς το άρθρο 10 του συγκεκριμένου νόμου. Γι’ αυτό και δεν τη ψηφίζουμε.
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Νικολαϊδου. 
     Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Σε ό,τι αφορά την τροπολογία της συναδέλφου, κ. Παπακώστα, θεωρώ ότι είναι ένα βήμα προς την ορθή κατεύθυνση, γι’ αυτό και εγώ θα την ψηφίσω. 
     Σε ό,τι αφορά το χαρακτηρισμό του Νομού Πέλλας, ως παραμεθόριας περιοχής, επίσης είναι θετική η ψήφος μας, υπέρ της τροπολογίας αυτής, με την επισήμανση, βέβαια, ότι χαρακτηρισμοί τέτοιου είδους δεν αποτελούν και την απάντηση στα ζητήματα που έχουν αυτές οι περιοχές με αυτά τα χαρακτηριστικά. 
     Σε ό,τι έχει σχέση με την προσθήκη τροπολογία του κυρίου Υπουργού για τις ρυθμίσεις, για την αντιμετώπιση εκτάκτων αναγκών σε περίοδο ειρήνης, είναι ακριβές ότι αποτελεί ένα βηματισμό προς θετική κατεύθυνση, δηλαδή επιχειρείται η εναρμόνιση με τη ρύθμιση του Συντάγματος.
     Παρ΄όλα αυτά, εξακολουθεί το θέμα να παραμένει σε μια αοριστία, διότι περιέχονται αόριστες, όσο και ρευστές έννοιες. Παραμένει και είναι επίσης ορθή η επισήμανση, ανοιχτό το ζήτημα, του δικαιώματος στην απεργία που είναι δυνατόν να πληγεί και πλήττεται συστηματικά εδώ και χρόνια και γι’ αυτό το λόγο είμαστε αρνητικοί. Θα την καταψηφίσουμε τη σχετική προσθήκη τροπολογία. 
     Εμείς, κύριε Πρόεδρε, είχαμε καταθέσει τη δική μας πρόταση νόμου, η οποία δυστυχώς δεν έγινε δεκτή. Εκείνη η πρόταση νόμου θεωρούμε ότι ήταν η απάντηση στο συγκεκριμένο εξαιρετικά σημαντικό ζήτημα για τα δικαιώματα των εργαζομένων και στις κινητοποιήσεις και στην απεργία. 
     Επίσης, θα καταψηφίσουμε την προσθήκη τροπολογία αναφορικά με την αρωγή των μουφτίων και τα όσα προβλέπονται στα επιμέρους άρθρα της τροπολογίας, διότι θεωρούμε ότι θα επιτείνεται η θεσμική σύγχυση, μεταξύ της Εκκλησίας, της μουσουλμανικής μειονότητας και του Κράτους. Και είναι γεγονός, κυρία Υπουργέ, ότι θα σημάνει ή τουλάχιστον έτσι σημαίνεται από το κείμενο, η δυνατότητα περαιτέρω χειραγώγησης της μουσουλμανικής μειονότητας, κατά παράβαση, αν θέλετε, των δικαιωμάτων που έχει.
     Θα προκαλέσει  αντιδράσεις και οι δικές μας πληροφορίες είναι ότι η μουσουλμανική μειονότητα θα αντιδράσει και θα αντιδράσει ακριβώς, διότι θεωρεί πως η ρύθμιση αυτή αποτελεί μια προσπάθεια κηδεμόνευσης και χειραγώγησής της. Καταψηφίζουμε τη σχετική τροπολογία.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Το λόγο έχει ο κ. Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Ευχαριστώ, κύριε Πρόεδρε.
     Αρχίζω με την τροπολογία για το Νομό Πέλλας, με τον οποίο με συνδέουν και προσωπικοί οικογενειακοί δεσμοί. Για τους λόγους που ανέπτυξε ο εισηγητής μας και θα αναπτύξει ειδικότερα η κ. Τζάκρη, η Βουλευτής μας του Νομού Πέλλης, εμείς είμαστε υπέρ της τροπολογίας αυτής και υπέρ της πλήρους υπαγωγής στα σχετικά κίνητρα του Νομού Πέλλας. 
     Έρχομαι τώρα στα κρίσιμα πολιτικά θέματα στα οποία υπάρχουν διαφωνίες και μάλιστα σοβαρές πολιτικές και θεσμικές διαφωνίες. Αρχίζω με την τροπολογία για τη μεταβολή του νομικού καθεστώτος της πολιτικής επιστράτευσης, της επίταξης προσωπικών υπηρεσιών για την ακρίβεια, σύμφωνα με το άρθρο 22 παράγραφος 4 του Συντάγματος.
      Είναι αδιανόητο και κοινοβουλευτικά απαράδεκτο, ένας πλήρης εκτελεστικός του Συντάγματος νόμος, ένας νόμος που εξειδικεύει το πεδίο εφαρμογής μιας πολύ λεπτής συνταγματικής διάταξης και αφορά μια δέσμη θεμελιωδών δικαιωμάτων να εισάγεται με τη μορφή τροπολογίας σε ένα νομοσχέδιο που απλώς ανήκει στην αρμοδιότητα του Υπουργείου Εσωτερικών, όπως το νομοσχέδιο για τη μεταναστευτική πολιτική. 
     Το ΠΑ.ΣΟ.Κ. είχε καταθέσει αυτοτελή πρόταση νόμου με πλήρη ρύθμιση για το ζήτημα της επίταξης προσωπικών υπηρεσιών, το ίδιο και ο Συνασπισμός. Η Κυβέρνηση απέρριψε δυο προτάσεις νόμου της Αντιπολίτευσης και υποσχέθηκε ότι θα έρθει στη Βουλή με ολοκληρωμένη πρόταση, κατά τον θεσμικά πρέποντα τρόπο, όχι με εμβόλιμη τροπολογία της τελευταίας στιγμής, χωρίς επεξεργασία από την αρμόδια διαρκή επιτροπή, χωρίς πλήρη κοινοβουλευτική συζήτηση και χωρίς ακροάσεις των φορέων, για παράδειγμα των ίδιων των εργαζομένων.
     Είναι επίσης αδιανόητο, μετά από όσα έχουν συμβεί, να μην υπάρχει ρητή μνεία της τροπολογίας αυτής στο φαινόμενο της απεργίας. Και στη δική μας πρόταση, όπως και στην πρόταση του Συνασπισμού, προβλεπόταν ρητά ότι η απεργιακή κινητοποίηση από μόνη της δεν συνιστά λόγο επιβολής κατάστασης έκτακτης ανάγκης, πολιτικής κινητοποίησης και άρα δεν μπορεί να οδηγήσει σε πολιτική επιστράτευση, παρά μόνο εάν συντρέχουν οι αυστηρά οριοθετημένες προϋποθέσεις του άρθρου 22 παράγραφος 4. Είτε σε περίπτωση πολέμου ή γενικής επιστράτευσης είτε όταν υπάρχουν αμυντικές ανάγκες είτε όταν υπάρχουν αμιγώς πολιτικές ανάγκες, δηλαδή ανάγκες αστικής κινητοποίησης, σε περίπτωση θεομηνίας ή ισοδύναμης ανθρωπογενούς καταστροφής και σε περίπτωση προβλήματος δημόσιας υγείας που δεν μπορεί να αντιμετωπιστεί με τα συνήθη μέτρα. 
     Επιπλέον, υπάρχει μια νομοτεχνικά απαράδεκτη συμπλοκή των διατάξεων της τροπολογίας με το ν.δ. 17/1974. Τα ερμηνευτικά προβλήματα είναι τεράστια, δεν προβλέπεται η διάρκεια ισχύος του μέτρου και δεν είναι δυνατόν να ισχύουν παράλληλα δυο νομοθετικά συστήματα, του ν.δ. 17/1974 και του νέου νόμου που θα ψηφιστεί, υποτίθεται, σήμερα. 
     Αλλοιώνονται δε και οι συνταγματικές έννοιες εκ του πλαγίου, αντί να επαναληφθούν οι έννοιες και οι ρήτρες του ίδιου του άρθρου 22 παράγραφος 4 και παρεισάγεται η έννοια της δημόσιας τάξης, ως λόγου που μπορεί να οδηγήσει σε πολιτική επιστράτευση, κάτι το οποίο είναι κατάφορα αντισυνταγματικό. Δεν προβλέπεται η έννοια της δημόσιας τάξης στο Σύνταγμα στην παράγραφος 2 της τροπολογίας. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για την επίταξη ακίνητων και κινητών όχι για προσωπικές υπηρεσίες. Δεν το διαβάσατε καλά, κύριε Βενιζέλε.
     ΕΥΑΓΓΕΛΟΣ ΒΕΝΙΖΕΛΟΣ: Έρχομαι τώρα στην τροπολογία για τους ιεροκήρυκες και τελειώνω, κύριε Πρόεδρε. Η πρόταση να θεσπιστούν οργανικές θέσεις για διακόσιους σαράντα ιεροδιδασκάλους που θα καλύπτουν τις λατρευτικές και κηρυκτικές ανάγκες των μουσουλμάνων κατοίκων της Θράκης, είναι σωστή. 
     Εμείς είμαστε υπέρ του να δημιουργηθούν οι θέσεις αυτές. Είμαστε υπέρ του να προσλαμβάνονται με μέριμνα του ελληνικού δημοσίου και να πληρώνονται από το ελληνικό δημόσιο. Γιατί θεωρούμε ότι στο πλαίσιο της θρησκευτικής ελευθερίας και ισότητας όλων των Ελλήνων πολιτών, όλοι οι λειτουργοί όλων των γνωστών θρησκειών -κατά το μέτρο του αριθμού των πολιτών που ανήκουν σε ένα θρήσκευμα ή σε ένα δόγμα- πρέπει να πληρώνονται από το ελληνικό δημόσιο. Όχι μόνον οι λειτουργοί της επικρατούσας θρησκείας με την έννοια της θρησκείας της πλειοψηφίας του πληθυσμού. Όμως, πάσχει από κατάφορες και πρόδηλες αντισυνταγματικότητες η ρύθμιση, όπως εισάγεται.
     Πρώτον, οι ανάγκες αυτές είναι πάγιες και διαρκείς, άρα αντιβαίνει στο άρθρο 103 του Συντάγματος η σύσταση θέσεων ορισμένου χρόνου και αντιβαίνει και στη σχετική κοινοτική οδηγία για τη ρύθμιση της σύμβασης ορισμένου χρόνου.
     Δεύτερον, είναι αδιανόητο, στο πλαίσιο της θρησκευτικής ελευθερίας, η επιλογή να γίνεται από κρατικό όργανο. Είναι σαν να λέμε ότι η επιλογή προς χειροτονία των κληρικών της Ορθοδόξου Εκκλησίας θα γίνεται από κρατική επιτροπή. Αυτά δεν μπορούν να συμβαίνουν σε ένα σύγχρονο κράτος. Δεν ισχύουν άλλα μέτρα και άλλα σταθμά στη Θράκη. Οι μουσουλμάνοι Έλληνες πολίτες της Θράκης είναι πλήρεις φορείς του δικαιώματος της θρησκευτικής ελευθερίας και ισότητας. Δεν τους προσφέρουμε υπηρεσία με τέτοιου είδους μέτρα, όπως δεν τους προσφέρουμε υπηρεσία και με την υπαγωγή τους στην αρμοδιότητα και άρα στο δικαίωμα προεκλογικών εξαγγελιών της Υπουργού Εξωτερικών. Γιατί υπάρχει αρμοδιότητα της Υπουργού Εξωτερικών εκεί; Δεν είναι ελληνική επικράτεια; Δεν μιλάμε για θέματα εσωτερικής πολιτικής, εκπαιδευτικής πολιτικής, θρησκευτικής πολιτικής, αναπτυξιακής πολιτικής όλων των περιοχών και όλων των νομών της χώρας; Μην επαναλαμβάνουμε λάθη άλλων δεκαετιών. Να σεβαστούμε και το άρθρο 13 του Συντάγματος και το άρθρο 103 του Συντάγματος.
     Ζητώ και από τον παριστάμενο Υπουργό Εσωτερικών που γνωρίζει και αντιλαμβάνεται τι λέμε τώρα και πολιτικά και νομικά και από την παρισταμένη Υπουργό Παιδείας που, λόγω της ευρωπαϊκής της θητείας έχει, πιστεύω, ευαισθησίες στα θέματα αυτά να βελτιώσουν ριζικά τη ρύθμιση αυτή. Εμείς θέλουμε να υπάρχουν ιεροδιδάσκαλοι, θέλουμε να πληρώνονται από το δημόσιο με σχέση αορίστου χρόνου και με επιλογή που θα γίνεται από την κοινότητα, χωρίς παρεμβολή κρατικών διαδικασιών και ασαφών κριτηρίων. Και θέλουμε και προσόντα. Δεν μας αρκεί να είναι απόφοιτοι δημοτικού οι ιεροδιδάσκαλοι. Θέλουμε να έχουν προσόντα τα οποία προσιδιάζουν στο θρήσκευμά τους και στις παραδόσεις τους. Και είναι πραγματικά προκλητικό για την εποχή μας να αρκούμεθα στο απολυτήριο δημοτικού σχολείου και στην εμπειροτεχνική γνώση του Κορανίου. Δεν θα το δεχόμουν εγώ αυτό για άλλα θρησκεύματα. Γιατί να το δεχτούμε για τους μουσουλμάνους συμπολίτες  μας; 
     Άρα λοιπόν πάσχει πολλαπλώς, είναι δώρο άδωρο για τη μουσουλμανική μειονότητα της Θράκης αυτή η ρύθμιση, την οποία και καταψηφίζουμε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
     Η κ. Φουντουκίδου…
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Κύριε Πρόεδρε, να ρωτήσω κάτι; 
     ΠΡΟΕΔΡΕΥΩΝ (Γεώργιος Σούρλας): Όρίστε, κύριε Παπαγεωργίου. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Κύριε Πρόεδρε, συζητούμε μόνο τις τροπολογίες του κυρίου Υπουργού ή όλες μαζί; 
     ΠΡΟΕΔΡΕΥΩΝ (Γεώργιος Σούρλας): Όλες συνολικά.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Νομίζοντας ότι συζητούσαμε μόνον τις υπουργικές τροπολογίες, δεν τοποθετήθηκα σε μια τροπολογία. 
     ΠΡΟΕΔΡΕΥΩΝ (Γεώργιος Σούρλας): Μετά την κ. Φουντουκίδου, θα πάρετε το λόγο.
     Ορίστε, κυρία Φουντουκίδου, έχετε το λόγο.
     ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κύριε Υπουργέ, θα τοποθετηθώ επί της υπ’ αριθμόν 923 γενικού αριθμού και ειδικού 85 τροπολογίας που αφορά το χαρακτηρισμό του Νομού Πέλλας ως παραμεθόριας περιοχής. Ένα νομό, κύριε Υπουργέ, που δυστυχώς παρεδόθη στην Κυβέρνησή μας ως ένας από τους τρεις φτωχότερους της Ελλάδος. Ένα νομό, που, όπως πολύ εύστοχα αναφέρεται στην αιτιολογική έκθεση της τροπολογίας, έχει ένα εκτεταμένο συνοριακό εύρος, καμία απολύτως πύλη εισόδου και εξόδου προς τα βόρεια σύνορα με τους γείτονες με πάρα πολύ κακό οδικό δίκτυο που τον αποκλείει από τα αστικά κέντρα. Ένα νομό που τον χαρακτηρίζει η αποεπένδυση, το υψηλό ποσοστό ανεργίας και ως εκ τούτου ένα νομό που εύστοχα τον χαρακτηρίζουμε ως προβληματικό. 
     Θέλω με τον πλέον επίσημο τρόπο να ευχαριστήσω την Κυβέρνηση που αναγνωρίζει που επιτέλους για πρώτη φορά σκύβει ιδιαίτερα πάνω στο νομό μας με κάποιες ειδικές ρυθμίσεις. Η πρώτη φορά που συνέβη αυτό ήταν πριν πάρα πολλά χρόνια, πάλι με Κυβέρνηση της Νέας Δημοκρατίας, όταν οι περιοχές μας χαρακτηρίστηκαν με ειδική ρύθμιση ως σεισμόπληκτες. Θέλω να ευχαριστήσω και τον κύριο Υπουργό και τον κύριο Υφυπουργό για το έντονο ενδιαφέρον που έδειξαν για τη ρύθμιση αυτή. Μια αρχικά θετική στάση του κυρίου Υφυπουργού που όμως πέρασε αρκετές περιπέτειες και μας κράτησε για πάρα πολύ καιρό σε συναγερμό και επιφυλακή. Τέλος καλό όμως, όλα καλά, αφού ξεχνάμε την περιπέτεια και τις παλινωδίες που πέρασε η συγκεκριμένη ρύθμιση -ξέρει ο κύριος Υπουργός  πού αναφέρομαι- αφού στο τέλος κατετέθη και κρίνεται εκ του αποτελέσματος. 
     Θα ήθελα όμως να πω πως, παρότι με τη ρύθμιση αυτή θα διευκολυνθούν οι συνυπηρετήσεις των δημοσίων υπαλλήλων, ότι θα διευκολυνθούν οι μετατάξεις και ότι τα παιδιά της Πέλλας και ιδιαίτερα και της επαρχίας Γιαννιτσών θα έχουν μοριοδότηση στις προσλήψεις του δημοσίου, δεν θεωρώ ότι η ρύθμιση ως έρχεται ανταποκρίνεται στην αρχική μας διάθεση και συμφωνία και στο αίτημα το δικό μας και των φορέων του Νομού Πέλλας. Όλοι οι πολίτες της Πέλλας περιμένουν με μεγάλο ενδιαφέρον και υποστηρίζουν με πολύ σθεναρό ενδιαφέρον τη ρύθμιση αυτή. 
     Θεωρώ λοιπόν ότι υπάρχει μια απόκλιση -και το έχω επισημάνει και προσωπικά στον κύριο Υπουργό και το είχα κουβεντιάσει με τον κ. Ανδρεουλάκο- στην αρχική διατύπωση του σχεδίου μεταξύ της αιτιολογικής έκθεσης, που προβλέπει και οικονομικά κίνητρα για τους υπαλλήλους του Νομού Πέλλας και τη διατύπωση της τροπολογίας, έτσι όπως έρχεται από την Κυβέρνηση. Θα πρότεινα, λοιπόν, μια επιπρόσθετη παράγραφο που να λέει ότι ο Νομός Πέλλας χαρακτηρίζεται ως παραμεθόριος στο σύνολό του με όλα τα ευεργετήματα που παρέχονται εκ του χαρακτηρισμού αυτού βάσει ειδικών νομοθετικών ρυθμίσεων που αναγνωρίζονται και σε άλλους νομούς της επικράτειας. Γιατί  εδώ δεν προκύπτει από πουθενά ή, τουλάχιστον, ο κύριος Υπουργός θα πρέπει να μας ερμηνεύσει και καλό είναι να αποφύγουμε τις ερμηνείες και τις συγχύσεις στο στάδιο της εφαρμογής πλέον του νόμου και να το προλάβουμε εκ των προτέρων, αφού το έχουμε εντοπίσει. Γιατί εύλογα ρωτάω και εγώ: Καλύπτονται οι δημόσιοι υπάλληλοι που θα πάρουν ένα δάνειο από το Ταμείο Παρακαταθηκών να έχουν χαμηλότερο επιτόκιο; Θα δικαιούνται το επίδομα παραμεθορίου περιοχής οι υπάλληλοι της περιοχής Γιαννιτσών; Είναι ερωτήματα που θεωρώ ότι η απόκλιση που υπάρχει μεταξύ αιτιολογικής έκθεσης και διατύπωσης της τροπολογίας δεν απαντώνται. Γι’ αυτό θα παρακαλέσω τον κύριο Υπουργό να το συμπεριλάβει στο κείμενο.
     Είπε ο κύριος Υπουργός ότι αυτό συμφωνήθηκε έτσι στην Επιτροπή Περιφερειών. Δεν ξέρω την ετοιμότητα των συναδέλφων εκείνη τη συγκεκριμένη χρονική στιγμή στην Επιτροπή Περιφερειών ή αν είχε γίνει αυτή η παρατήρηση. Εν πάση περιπτώσει, ήταν δέσμευση του κυρίου Υφυπουργού εξαρχής ότι θα το συμπεριλάβει. 
     Εγώ ευχαριστώ και πάλι την Κυβέρνηση και ξέρω πως για τα υπόλοιπα οικονομικά κίνητρα διαβεβαιώνουμε και τους πολίτες της Πέλλας από τη Βουλή ότι ακολουθεί η υπουργική απόφαση η οποία θα χαρακτηρίζει και το νομό μας ως προβληματικό τύπου Β΄ και θα έχει να κάνει με επενδύσεις και άλλου είδους οικονομικά κίνητρα.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φουντουκίδου.
     Ο κ. Δαϊλάκης έχει το λόγο.
     ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κατ’ αρχήν να συγχαρούμε τον Υπουργό και τους συνεργάτες του για ένα ποιοτικό νομοσχέδιο το οποίο νομίζω ότι θα αποτελέσει υπόδειγμα και για τις νέες χώρες τις γειτονικές, Βουλγαρία και Ρουμανία, που μπήκαν στην Ευρωπαϊκή Ένωση και θα έχουν ως υπόδειγμα, κύρια εμάς, γιατί υπάρχει μεγάλη τομή. Έχει μια ποιότητα, δίνει λύσεις σε θέματα που μετά από κάποιες διαδικασίες που πέρασε αυτή η χώρα νομίζω ότι έχει πλέον την εμπειρία και το know how να δώσει λύσεις και στις γειτονικές χώρες.
     Θα σταθώ στην τροπολογία που ανέπτυξε πριν η κ. Φουντουκίδου. Αφορά το Νομό Πέλλας, ένα νομό που πέρασε αυτά που πέρασε και ο νομός μου.
     Πρόκειται για παραμεθόριες περιοχές που είχαν ίδια φαινόμενα. Είχαν δηλαδή τη φυγή των επιχειρήσεων, άρα την αύξηση της ανεργίας, κυρίως όμως την απομόνωση. Και δεν μπορώ να καταλάβω γιατί επί τόσα χρόνια το τόξο των νομών που είναι στην παραμεθόριο, κομμάτια της ήταν εντός νόμου κι έρχεται τώρα το Υπουργείο και πολύ γενναία ανακοινώνει το Νομό της Πέλλας. Η Δράμα και κάποιοι άλλοι νομοί σε λίγες ημέρες θα έχουν την τύχη που έχει ο Νομός της Πέλλας.
     Τα στοιχεία που θέτει η αρμόδια επιτροπή μας βρίσκουν σύμφωνους. Αλλά και πέρα από εκεί, θα ήθελα να εντοπίσω και να στείλουμε ένα μήνυμα και σε κάποια άλλα Υπουργεία, γιατί εδώ θα έπρεπε να κτισθεί ένας νόμος όπου θα συναρμολογούνται όλα τα Υπουργεία. Το Υπουργείο Εσωτερικών έκανε πολύ καλά τη δουλειά του, αλλά φανταστείτε οι επιχειρήσεις μας στη Δράμα, που απέχει εξακόσια εξήντα πέντε χιλιόμετρα από το κέντρο, να έρχονται εδώ πέρα και να συμμετέχουν σε διαγωνισμούς. Θέλουμε, συν μια ημέρα από τους υπόλοιπους. Αλλά και το κόστος είναι αυτό που αυξάνει για τις επιχειρήσεις των ακριτικών νομών. Νομίζω ότι παλαιότερα υπήρχε ένα ευεργέτημα που έλεγε ότι επιχορηγούνται οι επιχειρήσεις των ακριτικών νομών. Τελικά, πρέπει να ερμηνευθεί και να ξεκαθαρίσει, ακόμη και στα προγράμματα και σε όλα, ότι «ακριτικός» είναι αυτός που είναι όμορος με μία άλλη χώρα. Αυτοί οι νομοί, εκ των πραγμάτων πρέπει να είναι παραμεθόριοι. Να έχουν όλα τα ευεργετήματα και να τα έχει όλος ο νομός. Στο δικό μου το νομό υπάρχει μια σύγχυση. Αλλού είμαστε, αλλού δεν είμαστε. Ευτυχώς έρχεται εντός των ημερών το ξεκαθάρισμα από το Υπουργείο Εσωτερικών. Κι ένας νομός που είναι στις τελευταίες θέσεις, όπως και ο Νομός Πέλλης, νομίζω ότι δεν θέλει και πολλή ανάπτυξη. 
     Θα ήθελα να πω ότι στους νομούς μας, που έχουν υποστεί οικονομικό κραχ γιατί συνορεύουν με άλλες χώρες που έχουν χαμηλό κόστος εργασίας και που είχαμε τη φυγή των επιχειρήσεων, όπως είπα και πριν, θα πρέπει να επιχορηγηθούν από το κράτος και από Υπουργεία. Και εννοώ ότι ακόμη και η επιδότηση ενσήμου θα ήταν ένα αμυντικό μέσο για να φύγουν οι επιχειρήσεις ή για να επαναπατρισθούν. Και αυτό είναι το ζητούμενο, για να δώσουμε δουλειά στους Έλληνες πολίτες. 
     Είναι πολλές οι επιχειρήσεις, κύριε Πρόεδρε, που έχουν φύγει από το νομό μου. Έχουν κλείσει μεγάλες επιχειρήσεις, όπως η «ΑΘΗΝΑΪΚΗ ΧΑΡΤΟΠΟΙΪΑ». Και καταλαβαίνεται αυτήν την έκρηξη που φθάνει στο 20% -συν, πλην, εκεί είμαστε- καθώς και το μέγεθος της ανεργίας που υπάρχει στο Νομό Δράμας. Και τα άλλα στοιχεία, όμως, δίνουν στο Υπουργείο Εσωτερικών την άνεση της ένταξης, βέβαια στις παραμεθόριες, αλλά και στις προβληματικές περιοχές, με την έννοια ότι εκεί έχουμε την ανάγκη να έρθουν με τις μετατάξεις, δηλαδή με τα ευεργετήματα του νόμου ή, όπως συμπλήρωσε η κ. Φουντουκίδου, ότι πρέπει να δώσουμε όλα τα ευεργετήματα, για να έχουμε και υπαλλήλους με μετατάξεις, που τους χρειαζόμαστε και με τη μοριοδότηση, που την έχει ο νομός βέβαια. Το μήνυμα όμως γενικότερα είναι και τα άλλα Υπουργεία να ασχοληθούν με τους παραμεθόριους νομούς, γιατί αυτοί οι νομοί έχουν υποστεί πολύ μεγάλη ζημιά. 
     Θα ήθελα να πω ότι η ποιότητα του νομοσχεδίου είναι αυτή που με ικανοποιεί. Θέλω να συγχαρώ ξανά τον κύριο Υπουργό. Από κει και πέρα, αναμένοντας εντός των ημερών και την ένταξη του Νομού Δράμας, θα ήθελα από τώρα να τον ευχαριστήσω για τη σοβαρή δουλειά που έχει γίνει.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δαϊλάκη.
     Ο κ. Κοσμίδης έχει το λόγο.
     ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, επιθυμώ να είμαι συνεπής με τον εαυτό μου και με τις πράξεις μου. 
     Ως Γενικός Γραμματέας της Κυβέρνησης στην οκταετία Σημίτη, ήμουν ο συντάκτης των αναγκαίων προς υπογραφή εγγράφων, προκειμένου να είναι σύννομες οι επιτάξεις προσωπικών υπηρεσιών που αποφάσισε τρεις φορές, αν καλώς ενθυμούμαι, η τότε κυβέρνηση. Μάλιστα, είχα τυποποιήσει τα σχετικά έγγραφα. Ήταν μια διαδικασία πολύπλοκη και γραφειοκρατική. Είχα προτείνει τότε την απλοποίηση της διαδικασίας, αλλά και την αναμόρφωσή της ουσιαστικά, προκειμένου να αποτρέπεται κατάχρηση της δυνατότητας επίταξης προσωπικών υπηρεσιών, παραδείγματος χάριν μόνο και μόνο για να καμφθεί μια ενοχλητική απεργιακή κινητοποίηση. Οι τρεις περιπτώσεις ήταν το 1998 η απεργία των τελωνειακών, το 2000 το κλείσιμο της χωματερής Άνω Λιοσίων και το 2002 η απεργία των ναυτεργατών. Σε καμία τότε περίπτωση δεν υπήρξε κατάχρηση. Αντιθέτως, η κυβέρνηση είχε εξαντλήσει όλα τα περιθώρια διαλόγου και ικανοποίησης αιτημάτων, αλλά και όλα τα ένδικα μέσα. Κατ’ επανάληψη, οι απεργίες είχαν κηρυχθεί παράνομες και καταχρηστικές και ο κίνδυνος για τη δημόσια υγεία ήταν πρόδηλος και επί θύραις. Πιστεύω ότι υπηρετήθηκε το κοινό συμφέρον. Άλλωστε, ενθυμούμαι ότι οι απεργοί επιζητούσαν την πολιτική επιστράτευση για να απεμπλακούν. 
     Συνεπώς, δεν είμαι αντίθετος προσωπικά να ρυθμιστεί το θέμα μετά τρεις και πλέον δεκαετίες ελάχιστης εφαρμογής των σχετικών διατάξεων του ν. δ. 17 του 1974. Όμως, διαφωνώ που το θέμα εισάγεται με τροπολογία και μάλιστα στην Ολομέλεια. Διαφωνώ που δεν καταργείται συνολικά το νομοθετικό διάταγμα 17 του 1974 και δεν εισάγεται ένα ολοκληρωμένο σύγχρονο νομοθέτημα σε εκτέλεση μάλιστα σχετικών επιταγών του Συντάγματος. Διαφωνώ που η προτεινόμενη διάταξη δεν προστατεύει το δικαίωμα απεργίας από κατάχρηση της δυνατότητας πολιτικής επιστράτευσης. Γι’ αυτό και προτείνω σε κάθε περίπτωση να επιτρέπεται η επίταξη προσωπικών υπηρεσιών μόνο αν μια απεργιακή κινητοποίηση έχει κηρυχθεί παράνομη και καταχρηστική και οι απεργοί δεν συμμορφώνονται. Και αυτό, πέραν των λόγων βεβαίως κινδύνων για τη δημόσια υγεία. 
     Διαφωνώ που την απόφαση την παίρνει μόνος του ο Πρωθυπουργός μετά εισήγηση του αρμόδιου Υπουργού. Φρονώ ότι η απόφαση πρέπει να λαμβάνεται από το Υπουργικό Συμβούλιο με πράξη του, προκειμένου να υπάρχει συλλογική ευθύνη της Κυβέρνησης και να μην βγάζουν κάποιοι την ουρά τους απ’ έξω. Διαφωνώ που μπορεί να εξουσιοδοτούνται οι αιρετοί νομάρχες να αποφασίζουν πολιτική επιστράτευση. Η ευθύνη σε κάθε περίπτωση πρέπει να ανήκει στην Κυβέρνηση. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κοσμίδη.
     Η κ. Τζάκρη έχει το λόγο.
     ΘΕΟΔΩΡΑ ΤΖΑΚΡΗ: Κύριε Πρόεδρε, θα αναφερθώ στο θέμα της ρύθμισης, με την οποία ο Νομός Πέλλας χαρακτηρίζεται ως παραμεθόριος -συναινέσαμε βέβαια ως ΠΑ.ΣΟ.Κ. στην αρμόδια επιτροπή να έρθει με τη μορφή της τροπολογίας- και με την οποία βέβαια ρύθμιση αναμενόταν να ικανοποιηθεί το δίκαιο αίτημα των πολιτών του Νομού Πέλλας με τη χορήγηση σε αυτόν του συνόλου των προβλεπόμενων από τις ειδικές νομοθετικές διατάξεις των θεσμικών και οικονομικών παροχών, που δίνεται στις αντίστοιχες περιπτώσεις. 
     Ο Νομός Πέλλας, όπως όλοι γνωρίζουμε κύριε Υπουργέ, ως εκ της θέσης του, αυτονοήτως δηλαδή, είναι νομός παραμεθόριος. Έχει συνοριακή γραμμή μήκους ενενήντα χιλιομέτρων με τη FYROM, αλλά βρίσκεται και σε φθίνουσα οικονομική κατάσταση εξαιτίας της βαθιάς κρίσης του αγροτικού τομέα, της ανυπαρξίας ειδικών αναπτυξιακών κινήτρων -αυτό εκφράζεται και εκδηλώνεται με τους υψηλούς δείκτες ανεργίας- αλλά και της έντονης αποβιομηχάνισης. Περαιτέρω, παρουσιάζει και γεωγραφική απομόνωση λόγω της ανυπαρξίας διεξόδου προς το βορρά αλλά και της έλλειψης καθέτου στην Εγνατία. Γενικά παρουσιάζει μια απουσία σημαντικών έργων υποδομής και υποβαθμισμένο οδικό δίκτυο. 
     Με την παρούσα ρύθμιση, όμως, δεν δίνεται κανένα ειδικότερο αναπτυξιακό ή οικονομικό κίνητρο, κάτι που απολαμβάνουν και άλλοι παραμεθόριοι νομοί, όπως το μηνιαίο επίδομα των 105 ευρώ στους δημοσίους υπαλλήλους, όπως η μείωση του φόρου εισοδήματος για όλους τους κατοίκους του νομού ή δάνεια επιδοτούμενα και με προνομιακά επιτόκια, αλλά και άλλες παροχές που αφορούν σε επενδύσεις και επιδοτήσεις, όπως ισχύουν για τους Νομούς Φλώρινας, Καστοριάς, Ιωαννίνων, Θεσπρωτίας κ.λπ., που απολαμβάνουν αυτού του προνομίου. 
     Αναφέρει η αιτιολογική έκθεση της τροπολογίας πως θα παρέχονται οικονομικά κίνητρα στους υπαλλήλους των υπηρεσιών του νομού. Για να μη δημιουργείται καμιά λαθεμένη εντύπωση, το μόνο οικονομικό κίνητρο που δίνεται αφορά στη χορήγηση μιας εφάπαξ οικονομικής ενίσχυσης στους υπαλλήλους που τυχόν μετατάσσονται σε δημόσιες υπηρεσίες, στα νομικά πρόσωπα δημοσίου δικαίου και στους Ο.Τ.Α. που έχουν την έδρα τους στο Νομό Πέλλας. Δεν αφορά σε κανέναν άλλο υπάλληλο, όπως το ξεκαθαρίζει και η έκθεση του Γενικού Λογιστηρίου του Κράτους που συνοδεύει την τροπολογία αυτή, αλλά και οι άλλες διατάξεις που τροποποιούνται. 
     Άρα, τα άλλου είδους οικονομικά κίνητρα εξακολουθούν να μη γενικεύονται και να μην ισχύουν για όλους τους υπαλλήλους που υπηρετούν στο νομό. 
     Επίσης, παρέχεται η δυνατότητα να ζητηθεί η συνυπηρέτηση των συζύγων που εργάζονται στο δημόσιο σε υπηρεσίες του νομού, η οποία θα είναι πλέον και υποχρεωτική. Καμιά προσαύξηση των ημερών της κανονικής αδείας δεν προβλέπεται για όλους τους υπαλλήλους, όπως εσφαλμένα αναφέρεται στην αιτιολογική έκθεση. 
     Το μόνο που ταυτίζεται ως εξαγγελία στην αιτιολογική έκθεση, αλλά και ως ρύθμιση, είναι η μοριοδότηση των υποψηφίων που είναι δημότες όλων πλέον των δήμων του Νομού Πέλλας με τα μόρια της εντοπιότητας για την πλήρωση θέσεων του δημοσίου με τις διαδικασίες του Α.Σ.Ε.Π..
     Φοβούμαι, αγαπητοί συνάδελφοι, πως ο κύριος Υπουργός, παρά τις επίμονες πιέσεις μας για την επίλυση του συγκεκριμένου θέματος, με τη χορήγηση όλων των προβλεπομένων στις περιπτώσεις αυτές θεσμικών και οικονομικών παροχών, παρουσίασε την τροποποίηση μάλλον για επικοινωνιακούς λόγους ως δήθεν επίλυση του ζητήματος. Στην ουσία πρόκειται για μια ελλιπή ρύθμιση και πρόχειρη, της οποίας ούτε καν την αιτιολογική έκθεση δεν μπήκε στον κόπο να διατυπώσει με σαφήνεια, αλλά προφανώς ούτε και τις σχετικές διατάξεις. Εκτός αν εξ’ αρχής απέβλεπε σ' αυτό. 
     Σαφώς οι παραπάνω ρυθμίσεις είναι καλοδεχούμενες. Είναι, όμως, όπως ανέφερα ήδη, πρόχειρες και ελλιπείς.
     Επιπλέον, η Κυβέρνηση παρά τις εξαγγελίες της για τη στήριξη της περιφέρειας, δεν προχωρά ούτε στον χαρακτηρισμό και των υπολοίπων δήμων του νομού ως προβληματικών περιοχών κατηγορίας α΄ ή β΄ -των δήμων που δεν έχουν χαρακτηριστεί τουλάχιστον ως τέτοιοι μέχρι σήμερα- ούτε προωθεί κανενός είδους άλλο οικονομικό ή αναπτυξιακό κίνητρο, που και αυτά μειώσατε στον τελευταίο αναπτυξιακό νόμο με αποτέλεσμα ο οικονομικός και πληθυσμιακός μαρασμός του νομού να επιδεινώνεται μέρα με τη μέρα.
     Είχατε υποσχεθεί συνολική νομοθετική παρέμβαση για το Νομό Πέλλας, την οποία αρνείστε να καταθέσετε. Αρνείστε ταυτόχρονα να δώσετε λύση στα μεγάλα και σημαντικά προβλήματα που αντιμετωπίζει η περιοχή μου. 
     Γι’ αυτό σας καλώ -και νομίζω ότι πρέπει να το δούμε και μπορούμε να το δούμε- να επανεξετάσουμε την περίπτωση του Νομού Πέλλας για να δώσετε πλήρη και αποτελεσματική ρύθμιση στα προβλήματά του, δίνοντας όλα τα κίνητρα  οικονομικά και θεσμικά, που δίνονται ήδη στους Νομούς Φλώρινας, Καστοριάς, Γρεβενών, που παραπάνω προανέφερα. Διαφορετικά με τέτοιου είδους παρεμβάσεις, κύριε Υπουργέ, νομίζω ότι εκτίθεται και η Κυβέρνησή σας, αλλά και οι εκπρόσωποί σας στο νομό που είχαν εξαγγείλει αυτή τη ρύθμιση. 
     Σας ευχαριστώ. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την ψηφίζετε ή την καταψηφίζετε;
     ΘΕΟΔΩΡΑ ΤΖΑΚΡΗ:  Την ψηφίζουμε, αλλά είναι ελλιπής, πρόχειρη και αποσπασματική. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
     Ο κ. Τζαμτζής  έχει το λόγο. 
     ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, πραγματικά στη σημερινή συνεδρίαση από τις τέσσερις συγκεκριμένες τροπολογίες μια εξ’ αυτών αφορά την Πέλλα και την αφορά πολύ ουσιαστικά και σημαντικά. 
     Χαίρομαι διότι όλες οι πτέρυγες της Βουλής ψηφίζουν τη συγκεκριμένη τροπολογία. Αλλά θα ήθελα να σχολιάσω όλα αυτά τα οποία άκουσα προηγουμένως. Και θα τα σχολιάσω διότι η Πέλλα, η οποία είναι ένας παραμεθόριος νομός με πολλά προβλήματα, έμεινε πίσω. Είναι ένας νομός ο οποίος έμεινε στην απομόνωση. Και έμεινε στην απομόνωση όχι στην τύχη. Γιατί υπήρξε αδιαφορία της προηγούμενης κυβέρνησης, γιατί δεν φρόντισε η προηγούμενη κυβέρνηση να περάσει το οδικό δίκτυο, να περάσει η Εγνατία Οδός. Δεν προβλέφθηκε σύνδεση του νομού με την Εγνατία Οδό. Δεν είχε η Πέλλα μια εθνική οδό σύνδεσης με τη Θεσσαλονίκη. Υπήρχαν προβλήματα.
     Δώδεκα χρόνια τώρα, κυρίες και κύριοι συνάδελφοι, φωνάζουμε να υπάρξει καθορισμός της Πέλλας ως παραμεθορίου περιοχής. 
     Η προηγούμενη κυβέρνηση αδιαφόρησε για την Πέλλα όλα αυτά τα χρόνια. Μήπως είναι καινούργιο το αίτημα να χαρακτηριστεί η Πέλλα ως παραμεθόριος νομός; Όχι  βέβαια. Χρόνια τώρα επιτροπές που καθορίστηκαν και ανάμεσα στους δημοσίους υπαλλήλους, φώναζαν όπως φώναζαν και οι Βουλευτές. Όπως και τα τρία χρόνια που είμαστε Κυβέρνηση θέτουμε το θέμα συνεχώς. Όπως και πριν, την προηγούμενη τετραετία 2000-2004 με ερωτήσεις και τοποθετήσεις μας ζητάγαμε τον χαρακτηρισμό της Πέλλας ως παραμεθορίου περιοχής. Και έρχεται σήμερα η Κυβέρνηση της Νέας Δημοκρατίας, έρχεται ο Υπουργός Εσωτερικών κ. Προκόπης ο Παυλόπουλος, μαζί με τον Υφυπουργό κ. Ανδρεουλάκο τους οποίους ευχαριστώ και στο πρόσωπό τους ευχαριστώ και την Κυβέρνηση, και καθορίζουν πλέον την Πέλλα παραμεθόριο περιοχή.
     Είναι ένα πολύ σημαντικό βήμα  για την Πέλλα και δίνει λύσεις σε μια σειρά προβλημάτων. Βεβαίως, αναφέρθηκε η συνάδελφος πριν στο τι παίρνουμε. Πρέπει να τονίσω, όμως, ότι δεν σημειώνετε ότι ακολουθεί κοινή υπουργική απόφαση μεταξύ των Υπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών, η οποία χαρακτηρίζει και εντάσσει την Πέλλα στις προβληματικές περιοχές, με όλα τα πλεονεκτήματα τα οποία απορρέουν. Αν δεν γίνει ο χαρακτηρισμός της Πέλλας ως παραμεθορίου περιοχής δεν πρόκειται να ακολουθήσει κοινή υπουργική απόφαση, η οποία της δίνει επιπλέον πλεονεκτήματα. Και φυσικά ο χαρακτηρισμός της Πέλλας ως παραμεθορίου περιοχής –έχω στα χέρια μου και την κοινή υπουργική απόφαση που έχει έτοιμη το Υπουργείο…
     ΘΕΟΔΩΡΑ ΤΖΑΚΡΗ: Κύριε συνάδελφε, με εξουσιοδότηση του νόμου…
     ΙΟΡΔΑΝΗΣ ΤΖΑΜΤΖΗΣ:  Έχω στα χέρια μου την κοινή υπουργική απόφαση την οποία έχει ετοιμάσει το Υπουργείο για να μπορέσει να προχωρήσει η διαδικασία. 
     ΘΕΟΔΩΡΑ ΤΖΑΚΡΗ: Να το προβλέπει ο νόμος…
     ΙΟΡΔΑΝΗΣ ΤΖΑΜΤΖΗΣ: Θα έπρεπε να πείτε ένα ευχαριστώ στην Κυβέρνηση που δίνει λύση σε ένα πρόβλημα μετά από δώδεκα χρόνια. Δώδεκα χρόνια είχατε την ευκαιρία σαν κυβέρνηση να δώσετε λύση στο πρόβλημα. Δώδεκα χρόνια είχατε ευκαιρία να χαρακτηριστεί η Πέλλα παραμεθόριος νομός και δεν έγινε. Και έρχεται σήμερα η Κυβέρνηση της Νέας Δημοκρατίας, η Κυβέρνηση του Κώστα Καραμανλή και χαρακτηρίζει την Πέλλα ως παραμεθόριο περιοχή και συνεχίζει με το χαρακτηρισμό στις προβληματικές περιοχές για να μπορέσει να προχωρήσει η διαδικασία. 
     Νομίζω ότι για άλλη μια φορά πρέπει όλοι οι παράγοντες του νομού, Βουλευτές, νομάρχες να πούμε ένα μεγάλο ευχαριστώ στην Κυβέρνηση γιατί πραγματικά δίνει λύση σε ένα πρόβλημα το οποίο μας απασχολούσε δώδεκα χρόνια τώρα και στο οποίο η προηγούμενη κυβέρνηση δεν έδωσε λύση. 
     Κυρίες και κύριοι συνάδελφοι, θέλω ακόμα να τονίσω ότι υπάρχει ανάγκη και για τις άλλες περιοχές να χαρακτηριστούν παραμεθόριες. Ακούσαμε από στόματος του Υπουργού για την επιτροπή που έχει συσταθεί και η οποία θα εξετάσει όλα αυτά τα θέματα. Γιατί τέτοια θέματα απασχολούν και το Νομό Σερρών και το Νομό Δράμας. 
     Να τονίσω ακόμα και να κάνω μια αναφορά στην τροπολογία που σχετίζεται με τα θέματα εκτάκτων αναγκών σε περίοδο ειρήνης. Όποιος έχει ασκήσει εξουσία, όποιος έχει περάσει από την αυτοδιοίκηση, καταλαβαίνει καλύτερα από τον καθένα -και βεβαίως όλοι αυτοί οι οποίοι μπορεί να έχουν υποστεί ζημιές από διάφορα προβλήματα που δημιουργούνται σε περίοδο ειρήνης- πόσο σημαντική είναι η  τροπολογία αυτή. Και το λέω αυτό διότι πολλές φορές υπάρχει η ανάγκη της επίταξης υπηρεσιών, η ανάγκη επίταξης πραγμάτων, κινητών και ακίνητων, για να αντιμετωπιστούν προβλήματα σε περίοδο ειρήνης .
     Χαίρομαι γιατί βλέπω τουλάχιστον την κ. Νικολαϊδου, τη συνάδελφο από το ΚΚΕ και το γνωρίζει πολύ καλά και η ίδια. Πάρα πολλές φορές στην Αυτοδιοίκηση υπήρξε η ανάγκη να προχωρήσουμε σε κινήσεις που θα έδιναν λύση και θα βοηθούσαν το κοινωνικό σύνολο σε κάποιες περιπτώσεις όπου υπήρχε πρόβλημα σε καιρό ειρήνης. Αυτά τα προβλήματα τα έχουμε συναντήσει. 
     Η τροπολογία είναι προς τη σωστή κατεύθυνση και βεβαίως υποστηρίζεται όπως υποστηρίζονται από μέρους μου και οι τέσσερις τροπολογίες που κατατέθηκαν από τον Υπουργό Εσωτερικών, Δημόσιας Διοίκησης και Αποκέντρωσης, κ. Παυλόπουλο.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζαμτζή.
     Η κ. Παπακώστα έχει το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, είναι εξαιρετικά ενδιαφέρον το σχέδιο νόμου που για τελευταία μέρα σήμερα κουβεντιάζουμε σχετικά με θέματα μεταναστευτικής πολιτικής και λοιπά ζητήματα. Θέλω να τοποθετηθώ κυρίως στις τροπολογίες που κατατέθηκαν. 
     Η πρώτη τροπολογία που αφορά τα θέματα επιστράτευσης πολιτικού προσωπικού κ.λπ. με βρίσκει σύμφωνη υπό μίαν όμως προϋπόθεση. Θεωρώ σωστό αυτό που επισημάνθηκε προηγουμένως και νομίζω ότι εδώ πρέπει να υπάρξει αλλαγή στην τροπολογία, διόρθωση της τροπολογίας από προλαλήσαντα συνάδελφο ότι την αποφασιστική αρμοδιότητα για την κήρυξη της πολιτικής επιστράτευσης δεν πρέπει να την έχει μόνος του ο Πρωθυπουργός, αλλά το σύνολο του Υπουργικού Συμβουλίου, με την έννοια της συλλογικότητας της ευθύνης των μελών της Κυβέρνησης. Κατά τα άλλα, νομίζω ότι είναι μία τροπολογία η οποία λύνει πρακτικής υφής ζητήματα, όποτε και αν ποτέ προκύψουν.
     Η δεύτερη παρατήρηση αφορά την τροπολογία για τη δημιουργία οργανικών θέσεων ιεροδιδασκάλων, ορθώς και επίκαιρα μάλιστα μετά και την πρωτοβουλία που έχει πάρει η Κυβέρνηση στο κομμάτι των Ελλήνων μουσουλμάνων της Θράκης. Ουδείς μπορεί να αμφισβητήσει ότι αυτή η τροπολογία κινείται προς τη σωστή κατεύθυνση. Ήδη έπρεπε να έχει συμβεί αυτό εδώ και καιρό. 
     Θέλω όμως εδώ να κάνω μία παρατήρηση. Θα πρέπει για να είναι απολύτως ευκρινής και να μη δημιουργεί παρερμηνείες. Πρέπει να υπάρξει ερμηνευτική δήλωση της Υπουργού η οποία να λέει ότι την αποφασιστική αρμοδιότητα την έχει ο μουφτής. Συγκροτείται μία Επιτροπή η οποία συναποτελείται από τα συναρμόδια Υπουργεία κ.λπ., όπως αναφέρεται στην τροπολογία. Θεωρώ όμως αναγκαία και ικανή συνθήκη να καταγραφεί στα Πρακτικά ότι η αποφασιστική αρμοδιότητα ανήκει στο μουφτή. 
     Έρχομαι στην τροπολογία που κατέθεσα σχετικά με την προσθήκη ενός εδαφίου στην παράγραφο 1 του άρθρου 60 του προηγούμενου ν. 3386/2005 που αφορά το αυτοτελές δικαίωμα διαμονής. 
     Κυρίες και κύριοι συνάδελφοι, θα πρέπει να σας πω ότι εδώ υπάρχει ρύθμιση μεν στο νόμο, εξαιρούνται όμως ορισμένες περιπτώσεις ενηλίκων που επιθυμούν να αποκτήσουν αυτοτελές δικαίωμα διαμονής και εξηγούμαι. 
     Καταρχάς θα πρέπει να σας πω ότι μέσα στο άρθρο 10 ορίζονται οι περιπτώσεις όπου υπάρχει χηρεία. Κάποια έχει μείνει χήρα, δηλαδή πέθανε ο σύζυγος ο οποίος είχε διεκδικήσει δικαίωμα αυτοτελούς διαμονής. Αυτή προστατεύεται. Υπάρχει το δικαίωμα των διαζευγμένων και αυτές προστατεύονται. Δεν προστατεύονται όμως για παράδειγμα οι περιπτώσεις των γυναικών και των μελών των οικογενειών τους οι οποίες έχουν εγκαταλειφθεί. Δεν υπάρχει δικαστική απόφαση η οποία να ορίζει τη λύση του γάμου και ως εκ τούτου είναι ξεκρέμαστες. Βεβαίως προτείνω να ισχύουν αυτά και για τα ενήλικα τέκνα –η τροπολογία αφορά αυτές τις κατηγορίες- τα ενήλικα μέλη έτσι ώστε να μπορούν να στοιχειοθετήσουν αυτοτελές δικαίωμα διαμονής εφόσον πληρούν τις προϋποθέσεις του άρθρου 10 παρόντος νόμου, δηλαδή αναφέρονται στις γενικές προϋποθέσεις δικαιώματος διαμονής. Υπάρχει αυτό το έλλειμμα και πρέπει να καλυφθεί. Πιστεύω ότι ο κύριος εισηγητής της Πλειοψηφίας στη δευτερολογία του θα έχει την ευκαιρία να τοποθετηθεί επ’ αυτού. Χαίρομαι που και το ΠΑ.ΣΟ.Κ. εξ όσων γνωρίζω και ο Συνασπισμός υπερψηφίζουν τη συγκεκριμένη τροπολογία.
     Κύριε Πρόεδρε, κυρίες και κύριοι συνάδελφοι, θέλω να αναφερθώ σ’ ένα ζήτημα στο οποίο δεν αναφέρθηκε κανείς. Είχα την ευκαιρία να ενημερωθώ και να πληροφορηθώ την εισήγηση του Συνηγόρου του Πολίτη σχετικά με το θέμα της απέλασης ανηλίκων. Φέρνουμε ένα σχέδιο νόμου που θεωρώ ότι είναι θετικό. Είπα στη συζήτηση στην επιτροπή και στη συζήτηση επί της αρχής και επί των άρθρων ότι θεωρώ πως ένα καλό νομοσχέδιο μπορεί να γίνει άριστο εφόσον εμπλουτιστεί και με τις θέσεις και τις απόψεις τόσο των Βουλευτών της Συμπολίτευσης όσο και των Βουλευτών όλων των πτερύγων της Βουλής.
     Κατέθεσα κάποιες συγκεκριμένες προτάσεις που δεν αντιλαμβάνομαι γιατί δεν έχουμε την ευελιξία να τις συμπεριλάβουμε για να κάνουμε το νομοσχέδιο ακόμα καλύτερο. Για παράδειγμα εξηγούμαι ότι θεωρώ απαραίτητη, αναγκαία και ικανή συνθήκη την ύπαρξη εκπροσώπου των μεταναστών σ’ αυτήν την εθνική επιτροπή χάραξης της μεταναστευτικής πολιτικής. Θεωρώ αδιανόητο σε μία Εθνική Επιτροπή στην οποία θα συμμετέχουν οι πάντες πλην των μεταναστών να υπάρχει έλλειμμα αν αυτοί δεν συμπεριληφθούν. Αυτό είναι το ένα.
     Δεύτερον, θεωρώ επίσης αδιανόητο σε μία τέτοια εθνική επιτροπή να μην υπάρχει εκπρόσωπος της περιφέρειας και πρότεινα την παρουσία εκπροσώπου της ΓΕ..Σ.Α.Σ.Ε.. Δεν είδα επί του θέματος αυτού να υπάρχει θέση και απάντηση από την πλευρά της Κυβέρνησης. 
     ΑΓΓΕΛΟΣ ΤΖΕΚΗΣ: Η ΣΥ.Δ.Α.Σ.Ε. θα σας μαλώσει τώρα!
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι οι εκπρόσωποι των αγροτών. Δεν τίθεται θέμα. Όποιοι είναι και όποιοι εκπροσωπούνται επίσημα. Δεν είναι το θέμα εκεί. Είναι σωστό αυτό που λέτε.
     Σχετικά με τους εκπροσώπους του αγροτικού κόσμου, θα πρέπει να υπάρχει ένας τουλάχιστον εκπρόσωπος μέσα στην Εθνική Επιτροπή παρακολούθησης της μεταναστευτικής πολιτικής. Αυτή είναι η ουσία.
     Επίσης είπα το εξής: Σ’ ένα μοντέρνο σύστημα διοίκησης, σε μία χώρα η οποία είναι δημοκρατική, η οποία υπερασπίζεται τα ατομικά δικαιώματα και τις ελευθερίες χωρίς φοβικά σύνδρομα, δεν είναι δυνατόν το 2007, στον 21ο αιώνα να μην αποσυνδέσουμε το δικαίωμα της διαμονής από το ασφαλιστικό δικαίωμα, από τα ένσημα και όλα αυτά τα οποία αυτήν τη στιγμή ταλαιπωρούν και βαρύνουν τους μετανάστες στη χώρα μας. Χαίρομαι που συμφωνεί και ο εισηγητής του ΠΑ.ΣΟ.Κ., κ. Παπαγεωργίου. Ελπίζω να συμφωνεί και το ΠΑ.ΣΟ.Κ. συνολικά.
     Επίσης, σας ανέφερα προηγουμένως ένα καυτό ζήτημα, θέλω να επανέλθω σ’ αυτό και θέλω να αναφέρω τη θέση μας. Έχει να κάνει με τους ανηλίκους. Θεωρώ αδιανόητο και εξαιρετικά σκληρό το να επιτρέπουμε να υπάρχει διάταξη -η οποία μπορεί να βελτιωθεί σημαντικά- η οποία να δίνει την εικόνα ότι απελαύνουμε τους ανηλίκους. 
     Εξηγούμαι: Θα πρέπει να σας πω για παράδειγμα ότι για όσους κρατούνται για απέλαση, εξαντλείται το όριο της κράτησης, δηλαδή οι τρεις μήνες που προβλέπονται από το νόμο, χωρίς κιόλας να είναι εφικτό να απελαθούν. Θεωρώ λοιπόν ότι αυτό αποτελεί μορφή τιμωρίας. Επιπλέον υπάρχουν τα ανήλικα παιδιά τους, τα οποία σε καμία περίπτωση δεν πρέπει να καταδώσουν τους γονείς ακόμα και αν γνωρίζουν τα στοιχεία των γονιών, που είναι ακόμα παράνομοι και που δεν έχουν αποκτήσει δικαίωμα διαμονής. Έτσι βρίσκονται σε μία τέτοια διαδικασία ανάμεσα σε συμπληγάδες πέτρες. 
     Θεωρώ ότι ένα τέτοιο νομοσχέδιο, το οποίο κινείται στη θετική κατεύθυνση, πρέπει να ρυθμίσει το ζήτημα αυτό. Όταν εμείς νομοθετούμε θεωρώ ότι πρέπει να προλαμβάνουμε και θεωρώ ότι πρέπει να ρυθμίζουμε ζητήματα. Αυτή είναι η ουσία της ύπαρξης του νομοθέτη, το να ρυθμίζει προβλήματα. Εάν δεν υπάρξει αυτή η ρύθμιση θεωρώ ότι θα κατηγορηθούμε ως ανάλγητοι, πράγμα το οποίο δεν συμβαίνει. Δεν είναι αυτή η πρόθεση της Κυβέρνησης. Θεωρώ ότι η εισήγηση του Συνηγόρου του Πολίτη στο να υπάρξει διάταξη που δεν επιτρέπει την απέλαση των ανηλίκων είναι σωστή και πρέπει να την υιοθετήσουμε.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Παπακώστα.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και πέντε συνοδοί δάσκαλοι του Ιδιωτικού Δημοτικού Σχολείου Πολυχρονάκου από τη Σπάρτη Λακωνίας.
     Η Βουλή τους καλωσορίζει και τους εύχεται καλές σπουδές και καλή επιστροφή στην ιδιαίτερη πατρίδα τους.
     (Χειροκροτήματα από όλες τις πτέρυγες της Βουλής)
     Κύριε Κακλαμάνη, θέλετε το λόγο;
     ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Πρόεδρε, γιατί πρέπει να πάω στην Επιτροπή των Δημοσίων Επιχειρήσεων και Οργανισμών. 
     Θέλω να πω δυο λόγια με αφορμή την τροπολογία που κατετέθη στο νομοσχέδιο αυτό για τη Θράκη, τις προσλήψεις ιεροδιδασκάλων και λοιπού προσωπικού για τις μουφτίες. 
     Κατ’ αρχήν με εκπλήσσει το γεγονός ότι όχι μόνο το περιεχόμενο αυτής της τροπολογίας αλλά και διάφορα άλλα μέτρα, τα οποία αφορούν στη μειονότητα και τα οποία είναι αρμοδιότητας επί μέρους Υπουργείων, εξαγγέλλονται επί τόπου στη Θράκη σε επισκέψεις, σε μειονοτικούς παράγοντες ή χωριά, της Υπουργού Εξωτερικών. 
     Δυστυχώς είναι συνέχεια αυτό το γεγονός μιας -κατά τη γνώμη μου- λαθεμένης τακτικής στο πλαίσιο μιας λαθεμένης στρατηγικής που η χώρα μας επί μακρόν ακολουθεί σε ό,τι αφορά στη Θράκη. Η Θράκη είναι αναπόσπαστο κομμάτι της ελληνικής επικράτειας. Υπάρχει μειονότητα εκεί, όπως υπάρχει θρησκευτική μειονότητα στις Κυκλάδες για παράδειγμα. Δεν αντιλαμβάνομαι εγώ πώς είναι δυνατόν να διαχειρίζεται την πολιτική του κράτους ο Υπουργός Εξωτερικών στη Θράκη. Είναι στρατηγικό λάθος, το οποίο πρέπει κάποτε να το καταλάβουμε και να το σταματήσουμε. 
     Έχουμε ένα πρόβλημα στη Θράκη το οποίο εκμεταλλεύεται η γείτων –και είναι πράγματι γείτων- Τουρκία. Ενώ ως λαϊκό κράτος δεν έχει κανένα δικαίωμα να ασχολείται με θρησκευτικές μειονότητες. Και το εκμεταλλεύεται με την ενθάρρυνση και «των φίλων», της αμερικανικής κυβέρνησης, όχι του αμερικανικού λαού, ο οποίος βλέπουμε τώρα πως αντιμετωπίζει -καθώς και η διανόηση της Αμερικής και τα πανεπιστήμια- αυτήν την νεομακαρθική, νεοσυντηρητική επιθετικότητα αυτής της ομάδας που υπό τον κ. Μπους διαφεντεύει σήμερα και θέλει να διαφεντέψει και ολόκληρη την ανθρωπότητα όχι μόνο τις χώρες που ελέγχει. Ο Αμερικανός πρόξενος οργώνει, όπως είναι γνωστό τη Θράκη, όπως ο Αμερικανός πρέσβης. 
     Και θα ήθελα κάποτε να μας πει η Κυβέρνηση ποιοι άλλοι πρέσβεις περιέρχονται από δημαρχείο σε δημαρχείο, από στρατιωτική μονάδα, σε στρατιωτική μονάδα, από Υπουργείο σε Υπουργείο, όπως κάνουν οι Αμερικανοί πρέσβεις στην Ελλάδα. Αυτά τα πράγματα κάποτε πρέπει να τα κατανοήσουμε, αν θέλουμε να λέμε ότι είμαστε πραγματικά ένα ανεξάρτητο κράτος, μια κοινοβουλευτική δημοκρατία που εκφράζει τη λαϊκή κυριαρχία ενός λαού που με δημοκρατικές διαδικασίες αναδεικνύει κοινοβούλια και κυβερνήσεις. 
     Κύριε Πρόεδρε, έχουμε το πρόβλημα –επαναλαμβάνω- του μουφτή. Επειδή ο μουφτής δεν ασκεί μόνο θρησκευτικό έργο και ρόλο αλλά όπως ξέρουμε εφαρμόζει και το δίκαιο της Σαρίας, έχει και εξουσίες σε ό,τι αφορά την οικογενειακή ή την κληρονομική κατάσταση κ.λπ. των μουσουλμάνων της Θράκης και όπου αλλού υπάρχουν μουσουλμανικές κοινότητες, υπάρχει αυτή η δυσκολία. Αν διαχωριστεί το θρησκευτικό από το δικαστικό και διοικητικό έργο θα μπορούσε ο όποιος μουφτής να είναι και αιρετός από τη μειονότητα. Εκεί είναι το ένα πρόβλημα. Υπάρχει υποκίνηση και ενθάρρυνση επαναλαμβάνω, από το αμερικάνικο προξενείο ή μάλλον τον Αμερικανό πρόξενο της Θεσσαλονίκης που περιοδεύει στη Θράκη γιατί δεν έχει ακόμα εκεί προξενείο. Και αυτό έλειπε να έχει και προξενείο στη Θράκη η Αμερική. 
     Δεν κατάλαβα γιατί εμείς τώρα θα πρέπει να τους δώσουμε τη δυνατότητα να «διαμαρτύρονται», ουσιαστικά να δημιουργούν ζητήματα, ισχυριζόμενοι ότι και διακόσια σαράντα θρησκευτικά στελέχη της μειονότητας τα διορίζει το Υπουργείο Εξωτερικών ή Εσωτερικών. Βλέπω επίσης και άλλα μέλη εδώ: μια πενταμελή επιτροπή από δημοσίους υπαλλήλους στην Αθήνα, ή δεν ξέρω που, θα επιλέγει φυσικά εκτός αξιοκρατικών και αντικειμενικών διαδικασιών διακόσια σαράντα στελέχη των μουφτιών ως ιεροκήρυκες της μουσουλμανικής μειονότητας. 
     Ο Πρόεδρος του Α.Σ.Ε.Π., κύριε Υπουργέ Εσωτερικών και Προεδρίας, είπε ότι από τον Τύπο πληροφορείται διαδικασίες τέτοιου είδους αυθαίρετες επιλογές. Εγώ νομίζω, κύριε Πρόεδρε, πέραν των άλλων και διοικητικοί υπάλληλοι, λέει, θα επιλέγονται και θα διορίζονται από αυτή την επιτροπή στις μουφτίες. Δεν τα καταλαβαίνω αυτά τα πράγματα. Αυτά τα πράγματα όχι μόνο δεν βοηθούν αλλά δίνουν επιχειρήματα σε όλους εκείνους που θέλουν να συντηρούν ένα θέμα σαν, όπως είπα στην αρχή, η Θράκη να μην είναι σαν την Πελοπόννησο, να μην είναι σαν τα Ιόνια Νησιά αλλά να είναι κάτι ξεχωριστό που υπάγεται σε μια ειδική αρμοδιότητα στο πλαίσιο της μιας κυβερνήσεως, του Υπουργείου Εξωτερικών. 
     Και κατά συνέπεια όταν διαβάζω στον Τύπο ότι επίκειται η επίσκεψη στη Θράκη του Υπουργού Εξωτερικών της Τουρκίας, του κ. Γκιούλ, τι σημαίνει αυτό; Επισκέπτονται εκεί παράγοντες ενός λαϊκού γειτονικού κράτους, που κόπτονται τάχα για ζητήματα θρησκευτικής φύσεως της όποιας μειονότητας. Δηλαδή, αν αύριο ο Ιταλός Υπουργός Εξωτερικών εμφανιστεί στις Κυκλάδες, διότι εκεί υπάρχουν καθολικοί ή ο Γερμανός Υπουργός Εξωτερικών πάει σε κάποιους από τους νομούς της βορείου Ελλάδος που υπάρχουν και ορισμένοι προτεστάντες ή εδώ στην Αθήνα, τι θα λέμε τότε ως κράτος, ως πολιτεία, ως ελληνική δημοκρατία; Ότι εδώ είναι ένα ξέφραγο αμπέλι και κάθε χώρα μπορεί να ασκεί εξωτερική πολιτική στο εσωτερικό της χώρας μας; 
     Σας παρακαλώ. Και απευθύνομαι πρωτίστως στην Κυβέρνηση. Τα λάθη αυτά δυστυχώς είναι διαχρονικά. Όπως είναι διαχρονικά τα λάθη στο περίφημο Σκοπιανό. Και λυπάμαι, γιατί όταν ρώτησε προχθές εδώ την Υπουργό Εξωτερικών τι γίνεται με το Σκοπιανό, μου απήντησε ότι όποια συμφωνία γίνει θα έρθει προς κύρωση στη Βουλή. Όπως κυρώνουμε, κύριε Πρόεδρε, ένα σωρό συμβάσεις. Και όταν έχει δεσμευθεί η ελληνική πολιτεία είναι αργά. Και το ξέρουμε αυτό. Δεν ξέρω πόσο μπορούμε ως Κοινοβούλιο να παίξουμε επιτέλους κάποιο ρόλο. Αλλά φοβούμαι ότι και ο ρόλος, που μας επιφυλάσσεται χρόνο με το χρόνο και κυβέρνηση με την κυβέρνηση, όλο και συρρικνώνεται. Και αυτό τουλάχιστον δεν νομίζω ότι συνάδει με τη συνείδησή όλων μας και κυρίως τη σχέση μας με τον απλό πολίτη, που μας στέλνει εδώ πιστεύοντας ότι θα εκφράζουμε αυθεντικότερα τη βούλησή του από οποιονδήποτε άλλο γιατί αυτός είναι ο θεσμός του Κοινοβουλίου. Το Κοινοβούλιο εκφράζει αυθεντικότερα από οποιαδήποτε άλλη εξουσία, είτε δικαστική είναι αυτή είτε εκτελεστική. Ας αρχίσουμε να το συνειδητοποιούμε. 
     Φυσικά δεν είναι εδώ η Υπουργός Εξωτερικών να μας πει για την τροπολογία αυτή. Δεν ξέρω, ο Υπουργός Εσωτερικών, η Υπουργός Παιδείας….
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Εγώ έχω φέρει την τροπολογία.
     ΠΡΟΕΔΡΕΥΩΝ (Γεώργιος Σούρλας): Η Υπουργός Παιδείας την εισηγείται.
     ΑΠΟΣΤΟΛΟΣ ΚΑΚΛΑΜΑΝΗΣ: Αλλά δεν νομίζω ότι έτσι, τηρώντας κάποιους τύπους, πράγματι διαφυλάσσουμε την ουσία, ιδιαίτερα όταν πρόκειται για ζητήματα που δεν είναι απλώς μικροπολιτικά, μικροκομματικά «άντε να διορίσουμε διακόσιους σαράντα ανθρώπους, άντε μη φωνάζετε οι Βουλευτές της Θράκης, θα πάρετε και εσείς». Δεν είναι αυτά πράγματα.  Δεν είναι δυνατόν αυτή  η μικροκομματική λογική, η εκλογικίστικη τακτική,  να κυριαρχεί σε περιοχές της χώρας, όπου ξέρουμε ότι πολλοί θέλουν να μας δημιουργούν προβλήματα.  
     Κύριε Πρόεδρε, επειδή παρακολούθησα την κ. Παπακώστα, η οποία έχει καταθέσει και μία τροπολογία,  σχετικά με τα μέλη των οικογενειών μεταναστών, καθώς και σωστές παρατηρήσεις σε ό,τι αφορά τη συμμετοχή εκπροσώπων και τη διεύρυνση αυτών των οργάνων που προβλέπει το νομοσχέδιο και ιδιαίτερα το θέμα της απέλασης, όπως εμφανιζόμαστε, ανηλίκων,  αυτά είναι ζητήματα που πράγματι πρέπει να μας ευαισθητοποιήσουν και νομίζω ότι ο Υπουργός πρέπει να μας απαντήσει.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κακλαμάνη.
     Ο κ. Καρασμάνης έχει το λόγο.
     ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, έχω τοποθετηθεί για το θέμα της Πέλλας στη συνεδρίαση της Τρίτης. Η σημερινή ημέρα είναι ημέρα ευχαριστιών, είναι σημαντική ημέρα για την Πέλλα, όπως ακριβώς ήταν σημαντική η ημέρα και η συνεδρίαση στις 24 Οκτωβρίου 2006, τότε που συνεδρίασε η Ειδική Μόνιμη Επιτροπή Περιφερειών της Βουλής, όπου ο κ. Ανδρεουλάκος με σοβαρότητα, υπευθυνότητα, μετά από την έγκριση και την εξουσιοδότηση του κ. Παυλόπουλου, δεσμεύτηκε κατηγορηματικά –και είναι καταγεγραμμένα αυτά στα Πρακτικά της Επιτροπής Περιφερειών- ότι ο Νομός Πέλλας χαρακτηρίζεται στο σύνολό του παραμεθόριος. Ένα αίτημα πολλών ετών, γίνεται πράξη. Μία αδικία, που υπήρχε σε βάρος ενός νομού με μεθοριακή γραμμή ογδόντα χιλιομέτρων, αίρεται.  
     Ο Νομός Πέλλας εντάσσεται στο σκληρό πυρήνα των παραμεθορίων περιοχών. Εντάσσεται ακριβώς στο ν. 2266/1994, εκεί που είναι και οι υπόλοιποι νομοί που έχουν χαρακτηριστεί παραμεθόριοι, όπως από το 1997 ο Νομός Κυκλάδων μαζί με τα επαρχεία της χώρας. Έγινε δηλαδή ένα βήμα σημαντικό για την Πέλλα. Θα επακολουθήσει και το επόμενο και έτσι θα ολοκληρωθεί οριστικά και τελεσίδικα η λύση του προβλήματος. 
     Θέλω, με την ιδιότητα του Προέδρου της Ειδικής Μόνιμης Επιτροπής Περιφερειών, να διαβεβαιώσω όλους τους συναδέλφους, που έχουν υποβάλει αίτημα για τους νομούς τους να χαρακτηριστούν παραμεθόριοι, ότι έχει ληφθεί απόφαση στην Επιτροπή Περιφερειών να συσταθεί ειδική ομάδα εργασίας και να εξετάσει τα αιτήματα όλων αυτών των νομών. Ήδη η επιτροπή έχει συγκροτηθεί και εργάζεται. Δυστυχώς τα προηγούμενα χρόνια οι αποφάσεις γύρω από τις παραμεθόριες περιοχές εγίνοντο κατά τρόπο αποσπασματικό, με στόχο κυρίως να εξυπηρετήσουν μικροκομματικές τοπικές σκοπιμότητες. 
     Εγώ για μία ακόμη φορά θέλω να εκφράσω τις ευχαριστίες μου στον κ. Παυλόπουλο και στον κ. Ανδρεουλάκο για την απόφαση αυτή που πήραν. Ο λαός της Πέλλας αναγνωρίζει αυτή την ευεργετική απόφαση και σίγουρα θα την πιστώσει ως θετική απόφαση στην Κυβέρνηση Καραμανλή και θα ανταποδώσει στην ώρα που πρέπει.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Καρασμάνη.
     Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Θα ξεκινήσω από τα απλά, κύριε Πρόεδρε. Θα συμφωνήσω και εγώ με την τροπολογία της κ. Παπακώστα, τη θεωρώ δίκαιη και νομίζω ότι θα πρέπει να ενσωματωθεί στο νομοσχέδιο αυτό. Και χαίρομαι που  πολλοί συνάδελφοι εκ μέρους της Νέας Δημοκρατίας συμφώνησαν μαζί μου στην πρόταση που έκανα ότι στην επιτροπή -αφού την κάνουμε που την κάνουμε βαριά και μεγάλη, άσχετα αν ψηφίσαμε το άρθρο- θα πρέπει να μπει και εκπρόσωπος των αγροτών, είτε σημαίνει οικονομική τους έκφραση, Π.Α.Σ.Ε.Γ.Ε.Σ., είτε οι συνδικαλιστικές τους εκφράσεις Σ.Υ.Δ.Α.Σ.Ε. και Γ.Ε.Σ.Α.Σ.Ε..
     Έρχομαι τώρα στο θέμα της Πέλλας. Άκουσα κάποιους συναδέλφους να εκπλήσσονται που επιτέλους μπήκε και η Πέλλα μέσα στις παραμεθόριες περιοχές, ότι έπρεπε να είχε γίνει ήδη. 
     Κύριοι συνάδελφοι, όταν πρωτομπήκα στο Κοινοβούλιο το 1989-1990   η σιδηροδρομική γραμμή που περνούσε από τη Θράκη, χώριζε τις παραμεθόριες περιοχές από τις μη παραμεθόριες. Δηλαδή, όσες περιοχές ήταν πάνω από τη σιδηροδρομική περιοχή ήταν παραμεθόριες και  κάτω από τη σιδηροδρομική γραμμή ήταν μη παραμεθόριες. Άρα ορισμένα πράγματα πρέπει να τα βλέπουμε με ένα πνεύμα που έχει να κάνει με μία, αν θέλετε, προσαρμοστικότητα. 
     Σήμερα οι περιοχές της Θράκης ή της Πέλλας πρέπει να είναι όντως παραμεθόριες, αλλά κάποια στιγμή τα δεδομένα αλλάζουν και δεν θα πρέπει να είναι. Αυτό δεν θα πρέπει να μας εκπλήσσει. Αν κάποια στιγμή η Θράκη γίνει Αττική, γιατί να είναι παραμεθόριος; Δεν κατάλαβα. Δηλαδή, ορισμένα πράγματα πρέπει να τα βλέπουμε με αυτό το πνεύμα και πάνω σ’ αυτή τη λογική πρέπει να βαδίζουμε.
     Είναι δυνατόν με τροπολογία για το θέμα της επιστράτευσης να περνάτε ένα εκτελεστικό νόμο;  Είναι ολόκληρος εκτελεστικός νόμος. Και εξάλλου, γιατί δεν δεχθήκατε -ας σπάσουμε τα ταμπού- την πρόταση νόμου που είχε κάνει το ΠΑ.ΣΟ.Κ. για το θέμα αυτό; 
     Έρχομαι τώρα στην τροπολογία που τη θεωρώ πάρα πολύ σημαντική και έχει να κάνει με την αρωγή των μουφτιών στο έργο τους θρησκευτικής και πνευματικής και καλλιέργειας του μουσουλμανικού πληθυσμού της Θράκης. 
     Οι μουσουλμάνοι συμπολίτες μου, κύριε Υπουργέ, είναι άνθρωποι εργατικοί, νοικοκυραίοι, νομοταγείς και συμβάλλουν στην ανάπτυξη της Θράκης. Βρίσκονται όμως σε μία δισυπόστατη κατάσταση. Είναι μέλη μιας μειονότητας -αποτέλεσμα της ανταλλαγής του πληθυσμού-  και υπόκεινται στη Διεθνή Συνθήκη της Λοζάνης. Από την άλλη, υπάγονται στο εσωτερικό δίκαιο της χώρας, είναι Έλληνες πολίτες και ως Έλληνες πολίτες έχουν όλα τα δικαιώματα και όλες τις υποχρεώσεις που απορρέουν από αυτό. Αυτή, λοιπόν η δισυπόστατη κατάσταση, στην οποία βρίσκονται οι συμπολίτες μου μουσουλμάνοι της Θράκης, δημιουργεί λεπτές ισορροπίες. Οτιδήποτε γίνεται χωρίς μελέτη, οτιδήποτε γίνεται χωρίς προσοχή, οτιδήποτε γίνεται χωρίς διαβούλευση, δημιουργεί μείζονα προβλήματα. Και θα είμαι πιο σαφής περαιτέρω. Δεν μπορεί για κομματικές και μόνο σκοπιμότητες να προχωράμε σε πράγματα που θα διαταράξουν την ειρηνική συνύπαρξη των μελών αυτής της μειονότητας -θα τη διαταράξουν, σας το λέω εδώ σ’ αυτήν την Αίθουσα, γράφεται στα Πρακτικά, και θα το δείτε οσονούπω- και μάλιστα να εξαγγέλλονται αυτά τα μέτρα από την Υπουργό Εξωτερικών. Αν είναι δυνατόν! Τότε, γιατί να μην έρθει και ο κ. Γκιούλ στη Θράκη; Ποιος θα του το απαγορεύσει; Δηλαδή, είναι δυνατόν τα μέτρα αυτά να μην εξαγγέλλονται από τον Υπουργό Εσωτερικών, Δημόσιας Διοίκησης και Αποκέντρωσης, από την Υπουργό Παιδείας και εξαγγέλλονται από την  Υπουργό Εξωτερικών κ. Μπακογιάννη; Δηλαδή, κάνουμε εξωτερική πολιτική στη Θράκη; Άρα και ο κ. Γκιούλ να έρθει να κάνει επίσκεψη και θα την κάνει. Εμείς του δίνουμε το δικαίωμα. 
     Σίγουρα οι θρησκευτικές και λατρευτικές ανάγκες των μουσουλμάνων είναι πάγιες και διαρκείς, κύριοι συνάδελφοι, που σημαίνει  ότι για κάθε Τέμενος πρέπει να υπάρχει και ένας ιμάμης, όπως για κάθε εκκλησία υπάρχει και ένας ιερέας. Άρα, λοιπόν, δεν έχουμε ιερείς εννεαμήνου συμβάσεως. Γιατί να έχουμε ιμάμηδες εννεαμήνου συμβάσεως;
     Πού είναι η αμοιβαιότητα στο θέμα αυτό; Πού βρίσκεται το ζήτημα; Βρίσκεται στο πώς θα επιλεγούν. Στους μεν ιερείς ποιος τολμάει να πει ότι δεν τον επιλέγει, δεν τον χειροτονεί ο οικείος μητροπολίτης; Ερχόμαστε εδώ και δεν είναι αποφασιστική αρμοδιότητα του μουφτή. Λέει ότι θα τους επιλέξει μία επιτροπή, η οποία είναι κρατικό όργανο. 
     Ξέρετε, όμως, ποια ήταν μέχρι τώρα η καθεστηκνία κατάσταση εκεί; Η κάθε κοινότητα επέλεγε το δικό της ιμάμη. Και επέλεγε το δικό της ιμάμη, γιατί θεωρούσε ότι είναι ικανότερος, καταλληλότερος για να μπορεί να διδάξει, να κηρύξει το Κοράνιο. 
     Ερχόμαστε τώρα και λέμε εμείς: θα βάλουμε τον ιμάμη τάδε. Κι έρχεται η κοινότητα και λέει: Εγώ δεν δέχομαι τον ιμάμη, τον οποίο εσύ διορίζεις για εννέα μήνες. Θα βάλω το δικό μου ιμάμη, αυτόν που έχω. Αυτομάτως εκεί που είχαμε τους μουφτήδες και τους ψευτομουφτήδες, που ήταν τρεις στο σύνολο, θα δημιουργήσουμε διακόσιους σαράντα ιμάμηδες και διακόσιους σαράντα ψευτοϊμάμηδες. Αυτό θα γίνει. Και θα σκοτώνονται τα μέλη της μειονότητας και όλη η διοίκηση της Θράκης πίσω από αυτό το ζήτημα. Να γιατί αψυχολόγητα προχωράμε σε ένα ζήτημα, που δεν υπήρχε λόγος να το ρυθμίσουμε και μάλιστα με εννεάμηνη σύμβαση. Σήμερα εσάς τους εννιαμηνίτες, αύριο τους άλλους και δημιουργούμε κομματικό στρατό. Και δεν με νοιάζει αν δημιουργείται κομματικός στρατός. Άλλα πράγματα με καίνε. Κατά πόσο η μειονότητα θα δεχθεί αυτούς που θα διοριστούν. 
     Σας το είχα πει, κύριε Υπουργέ. να μιλήσετε με την Υπουργό Παιδείας πριν καν ακόμα εξαγγελθούν. Τώρα φοβάμαι ότι είναι αργά, γιατί υπάρχει και ο κυβερνητικός εγωισμός. Πώς θα το πάρετε πίσω; Κι αν είναι αποφασιστική αρμοδιότητα του μουφτή, αυτού που θεωρείται ότι είναι ο νόμιμος μουφτής, ο άλλος τι θα κάνει που θα είναι ψευτομουφτής; 
     Άρα, λοιπόν, εδώ εκ του μη όντως δημιουργούμε προβλήματα. Σας παρακαλώ –και κάνω ύστατη έκκληση, γιατί είναι μία τροπολογία που θα δημιουργήσει προβλήματα και όχι θα λύσει- πάρτε την πίσω.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
     Κύριε Φούσα, έχετε το λόγο για προτασσόμενη δευτερολογία.
     ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
     Από την πορεία προέκυψε ότι συζητούμε πολύ ενδιαφέροντα θέματα. Οφείλω να σας πω ότι δεν είχα πρόθεση να μιλήσω. Θεωρούσα ότι θα γίνουν αποδεκτές οι τροπολογίες από όλες τις πλευρές, αλλά βέβαια ανέκυψαν σοβαρά θέματα.
     Κατ’ αρχήν θέλω να πω ότι συμφωνώ με την ευαισθησία της τροπολογίας της κ. Παπακώστα. Θα δει ο Υπουργός, όμως, πώς μπορεί να αντιμετωπίσει αυτό το θέμα καλύτερα.
     Όσον αφορά το θέμα της επίταξης, θεωρώ ότι είναι μία πολύ σπουδαία πρωτοβουλία σας. Ρυθμίζετε θέματα που έχουν σχέση με την επίταξη προσωπικών υπηρεσιών και πραγμάτων για την αντιμετώπιση εκτάκτων αναγκών σε περίοδο ειρήνης. 
     Μέχρι τώρα είχαμε, όπως είναι γνωστό, ένα απηρχαιωμένο σύστημα. Έπρεπε να ρυθμιστεί αυτό το θέμα. Δεν ήταν ανάγκη η επίταξη να αφορά όλους τους υπαλλήλους. Πρέπει να είναι συγκεκριμένη. Και διευκρινίζεται πλέον ότι μόνο εν καιρώ ειρήνης θα γίνεται η επίταξη. 
     Νομίζω, λοιπόν, ότι είναι πολύ καλή η πρωτοβουλία σας. Και σας αξίζουν συγχαρητήρια για δύο λόγους: Πρώτον, διότι εκσυγχρονίζεται αυτή η διαδικασία και, δεύτερον, διότι δεν αφορά όλο τα προσωπικό. Και δεν αντιλαμβάνομαι την αντίδραση από την πλευρά του ΠΑ.ΣΟ.Κ..
     Τώρα όσον αφορά το Νομό Πέλλας, θέλω να πω τα εξής: Ούτε εδώ κατάλαβα μερικές αντιδράσεις. Έχω τη γνώμη ότι δικαιούται ο Νομός Πέλλας να είναι παραμεθόρια περιοχή. 
     Όσον αφορά τις επιφυλάξεις, οι οποίες διατυπώνονται από τους συναδέλφους, γιατί δεν αφορά γενικότερα και τα κίνητρα τα αναπτυξιακά, νομίζω ότι εσείς ρυθμίζετε θέματα της αρμοδιότητάς σας και μόνο. Επομένως άλλοι είναι αρμόδιοι να ρυθμίσουν τα άλλα θέματα. 
     Πάντως, είναι αλήθεια ότι ο Νομός Πέλλας, που έχει -αν καλώς γνωρίζω- περίπου ογδόντα χιλιόμετρα παραμεθόρια ζώνη, καλώς εντάσσεται σε αυτήν την κατηγορία.
     Έρχομαι τώρα στην τελευταία τροπολογία, στις μουφτίες. Θέλω να σημειώσω, αγαπητέ κύριε Σγουρίδη –και υποθέτω ότι ήταν φραστικό το λάθος, πρέπει να το διορθώσω και θα συμφωνήσετε κι εσείς- ότι είναι λάθος να εξισώνετε την επίσκεψη της Ελληνίδας Υπουργού των Εξωτερικών στη Θράκη με την επίσκεψη του Υπουργού Εξωτερικών της Τουρκίας. 
     ΠΑΝΑΓΙΩΤΗΣ ΣΓΟΥΡΙΔΗΣ: Μου επιτρέπετε κάτι;
     ΑΝΤΩΝΙΟΣ ΦΟΥΣΑΣ: Να ολοκληρώσω.
     ΠΡΟΕΔΡΕΥΩΝ (Γεώργιος Σούρλας): Μην ανοίξουμε συζήτηση, κύριε Σγουρίδη.
     ΠΑΝΑΓΙΩΤΗΣ ΣΓΟΥΡΙΔΗΣ: Στη Ρόδο και στην Κρήτη πήγε η κ. Μπακογιάννη;
     ΑΝΤΩΝΙΟΣ ΦΟΥΣΑΣ: Κάντε μου τη χάρη, μην παρερμηνευτώ.
     Εμείς ως δημοκρατική χώρα ασφαλώς δεχόμαστε τις επισκέψεις όλων των Υπουργών των Εξωτερικών άλλων χωρών και ιδίως, όπως είναι γνωστό, του Υπουργού των Εξωτερικών της Τουρκίας. Ασφαλώς ναι. Είναι άλλο, όμως, το να γίνεται αυτή η εξομοίωση για καθαρά ελληνικό έδαφος, όπου υπάρχει θρησκευτική μειονότητα, της οποίας τα δικαιώματα υποστηρίζουμε και κατοχυρώνουμε κατά τον καλύτερο τρόπο.
     Τώρα όσον αφορά την τροπολογία. Εγώ νομίζω ότι πρέπει να χαιρετίσετε τα γεγονός. Διακόσιοι σαράντα ιεροδιδάσκαλοι θα διδάσκουν εκεί και θα κηρύσσουν το Κοράνιο, δηλαδή θα είναι ιμάμηδες. Και αυτό είναι κάτι το οποίο τόσα χρόνια δεν το κάνατε εσείς, αλλά που η δική μας η Κυβέρνηση, έχουσα την αναγκαία ευαισθησία, σπεύδει να το ρυθμίσει. Και αντί εσείς να το χαιρετίσετε αυτό, έρχεστε και στέκεστε σε κάποιες λεπτομέρειες και εγκαλείτε την Κυβέρνηση και συγκεκριμένα την Υπουργό των Εξωτερικών, που έχει αυτήν τη θαυμάσια πρωτοβουλία. 
     Και στέκεστε σε δύο πράγματα: 
     Πρώτον, γιατί πήγε η Υπουργός των Εξωτερικών και μίλησε στη Θράκη. Μα, δεν είναι ενιαία η Κυβέρνηση; Τι φαντάζεστε; Ότι αυτό έγινε αυθαιρέτως; Ασφαλώς και καλώς πήγε η Υπουργός των Εξωτερικών και μίλησε.
     Η δεύτερη παρατήρησή σας είναι: να ακούγεται μόνο η γνώμη του μουφτή και να μην αποφασίζει εκείνος. Δεν θέλω να πω τίποτε άλλο. Θέλω να πω όμως -και θέλω να σταθώ σε αυτό- ότι ορθώς αντιμετωπίζει το ζήτημα αυτό η τροπολογία, διότι πράγματι ας κάνουμε επιτέλους αυτή την αρχή και στην πορεία να δούμε τι άλλο πρέπει να γίνει.
     Σε κάθε περίπτωση, όμως, σε αυτά τα θέματα, που έτσι κι αλλιώς έχουν εθνική διάσταση, πρέπει να έχετε τη δύναμη να συγχαίρετε αυτούς που παίρνουν τέτοιες πρωτοβουλίες. Και πράγματι αξίζουν συγχαρητήρια στην Υπουργό Εθνικής Παιδείας και Θρησκευμάτων.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
     Ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε.
     Μία διευκρίνιση θα ήθελα να κάνω προηγουμένως, κύριοι συνάδελφοι, σε ό,τι αφορά την τροπολογία την οποία θα υποστηρίξει εδώ η αρμόδια Υπουργός Παιδείας και Θρησκευμάτων, η κ. Γιαννάκου. Επειδή, όμως, πολλά ελέχθησαν όχι για το περιεχόμενό της, αλλά γενικότερα επειδή η τροπολογία αυτή και άλλες ρυθμίσεις συνδέθηκαν με την επίσκεψη της Υπουργού των Εξωτερικών στη Θράκη, θα ήθελα να ξεκαθαρίσω κάτι: έχει και η διαστρέβλωση της αλήθειας τα όριά της. 
     Δεν είναι γνωστό ότι όλα αυτά, στα οποία αναφέρεστε και τα οποία ελέχθησαν βεβαίως από την Υπουργό των Εξωτερικών στη Θράκη, είχαν γίνει αντικείμενο συζήτησης και αποφασίστηκαν από την κυβερνητική επιτροπή, άρα και από τους αρμόδιους Υπουργούς; Ναι ή όχι μετά την κυβερνητική επιτροπή υπήρξαν ανακοινώσεις και από μένα και από τους αρμόδιους Υπουργούς για όλα αυτά τα θέματα; 
     Το ότι έκανε περιοδεία η Υπουργός των Εξωτερικών και είπε πράγματα που είχαμε αποφασίσει –επειδή δηλαδή τα επανέλαβε στη Θράκη- σημαίνει ότι τα εξήγγειλε το πρώτον η Υπουργός των Εξωτερικών; Αυτός είναι ο τρόπος, με τον οποίο θέλετε να κάνετε αντιπολίτευση; 
     Σε ό,τι αφορά την τροπολογία, για την οποία μιλάμε, το ξεχάσατε ότι πριν καν τεθεί το θέμα από την κ. Μπακογιάννη, εγώ μοίρασα στα μέλη της επιτροπής την τροπολογία, σε συνεννόηση με την κ. Γιαννάκου, όπως θα σας πει και εκείνη σε λίγο; Δεν το ξέρατε; Δεν ήταν γνωστό; Δεν σας είπα, ότι τη μοιράζω από τώρα και θα την καταθέσω στην Ολομέλεια; 
     Εκεί μάλιστα την είχατε μπροστά –μολονότι βεβαίως δεν είχε κατατεθεί ακόμα- και μέρες ολόκληρες δεν ακούστηκε τίποτα. Τι περιμένατε τόσες ημέρες από την πλευρά της Αξιωματικής Αντιπολίτευσης; Να αποφασίσετε μέσα στο κόμμα σας, επειδή δεν συμφωνείτε ούτε και μεταξύ σας, τι πρόκειται να κάνετε; Και βρήκατε ευκαιρία τώρα, αντί να συζητήσετε επί της ουσίας, να κάνετε μια εμβόλιμη επερώτηση για θέματα εξωτερικής πολιτικής;
     Άρα, λοιπόν, είναι ανακριβέστατο και -λυπούμαι εν όψει και της ευαισθησίας που έχει το θέμα- υποβολιμαίο, αυτό που ελέχθη, περί περιοδείας και εξαγγελίας τέτοιων θεμάτων και εξομοίωσης της περιοδείας της Υπουργού Εξωτερικών στη Θράκη με επίσκεψη του κ. Γκιούλ. Όποιοι τα λένε αυτά ας αναλάβουν τις ευθύνες τους μέσα σ’ αυτήν την Αίθουσα. Αυτά αποφασίστηκαν από την κυβερνητική επιτροπή αρμοδίως και κάθε Υπουργός που περιοδεύει σε όλη την Ελλάδα μπορεί να τα επαναλαμβάνει. Όχι, όμως, ότι ελέχθησαν για πρώτη φορά εκεί. 
     Σε ό,τι αφορά την ουσία, θα μιλήσει η κ. Γιαννάκου. Εγώ θα μείνω στις υπόλοιπες τροπολογίες. Πρώτη είναι αυτή που αφορά τα θέματα της επίταξης, είτε πρόκειται για επίταξη προσωπικών υπηρεσιών είτε για επίταξη κινητών ή ακινήτων. 
     Τουλάχιστον η Αριστερά, κύριοι συνάδελφοι του ΠΑ.ΣΟ.Κ., είναι ειλικρινής. Είπε έναν καλό λόγο γιατί κάνουμε ένα σημαντικό βήμα μπροστά και είπε και γιατί διαφωνεί. Εκείνο που δεν κατάλαβα είναι οι αιτιολογίες που χρησιμοποιήθηκαν από συναδέλφους του ΠΑ.ΣΟ.Κ. για να καταψηφίσουν τη σχετική ρύθμιση. 
     Πρώτα – πρώτα, εγώ δεν κατάλαβα όλες αυτές τις φαεινές ιδέες -και θα το λέω- είκοσι χρόνια που κυβερνάγατε για ποιο λόγο δεν τις είχατε. Τώρα που τη φέρνουμε εμείς, επειδή έρχεται με τροπολογία, έχετε αντιρρήσεις. 
     Βεβαίως, είχατε κάνει μία πρόταση νόμου, αλλά το ερώτημα είναι τόσα χρόνια γιατί δεν το σκεφθήκατε. Βεβαίως δεν το θέσατε σε συνταγματικό επίπεδο και ορθά, γιατί το Σύνταγμα λέει «ειδικοί νόμοι» και στο άρθρο 18 παράγραφος 3 και στο άρθρο 22 παράγραφος 4, αλλά γνωρίζετε πολύ καλά και από τη νομολογία των δικαστηρίων και ιδίως των ανωτάτων ότι όταν μιλάμε για ειδικό νόμο, δεν σημαίνει σε καμία περίπτωση ότι πρέπει να είναι αυτοτελής νόμος. 
     Όμως ρωτήσατε γιατί δεν το φέρνουμε σε ένα χωριστό νομοσχέδιο. Το ερώτημα είναι πως αν κοιτάξετε ολόκληρη τη ρύθμιση και πάρετε και την πρόταση νόμου, την οποία είχατε καταθέσει, σε έκταση είναι μεγαλύτερη η ρύθμιση που έφερα αυτήν τη στιγμή από την πρόταση νόμου που καταθέσατε εσείς. Εκεί είναι το ζήτημα; Η πρόταση νόμου; Έπρεπε, δηλαδή, με αυτό το ζήτημα να απασχοληθεί η Βουλή αυτοτελώς; Να καθίσουμε, δηλαδή, αυτήν τη στιγμή να έχουμε ημερήσια διάταξη διαφορετική για ένα θέμα που όλοι έπρεπε να ξέρουμε ότι έπρεπε να γίνει, που όλοι συμφωνούμε στην ουσία και το οποίο έρχεται, όπως πρέπει να ρυθμιστεί επί της ουσίας; Γιατί η ουσία μας ενδιαφέρει. Τι έπρεπε να κάνουμε, δηλαδή; Γιατί, τονίζω, καθένας στην Αίθουσα μπορεί να δει ποια είναι η πρόταση νόμου του ΠΑ.ΣΟ.Κ. και αν σε έκταση ή ρυθμιστικό πεδίο είναι μεγαλύτερη από τη ρύθμιση που φέρνω εγώ. Το πρόβλημα, βέβαια, ήταν γιατί ήρθε με τροπολογία. Δεν κοιτάμε την ουσία -μετά από τόσα χρόνια που εκσυγχρονίζουμε τη νομοθεσία σε ένα θέμα σημαντικότατο- αλλά ψάχνετε να βρείτε προφάσεις εν αμαρτίαις για να καταψηφίσετε. Το τονίζω δεν το έθεσαν οι συνάδελφοι του ΠΑ.ΣΟ.Κ. σε επίπεδο συνταγματικό και ορθώς, αλλά το έθεσαν σε επίπεδο τύπων. Τη διάταξη του Συντάγματος τη σέβεσαι όταν την κάνεις ουσία. Και εσείς είκοσι χρόνια δεν την κάνατε ουσία. Δεν τη σέβεσαι, ανάλογα με το αν θα την φέρεις με αυτοτελή νόμο ή αν θα την φέρεις με τροπολογία. 
     Παράκληση, λοιπόν, ας δούμε την ουσία, γιατί εδώ είναι το ζήτημα. Πάντως στην ουσία δεν κατάλαβα πού ήταν οι αντιρρήσεις σας. Πρώτα – πρώτα συζητώντας νομίζω πρέπει να κοιτάμε και πιο σοβαρά τι λέει η ρύθμιση. Προηγουμένως ο κ. Βενιζέλος άρχισε να με «κατακεραυνώνει», γιατί, λέει, προβλέπεται επίταξη προσωπικών υπηρεσιών για λόγους δημόσιας τάξης! Πού το είδε ο κ. Βενιζέλος αυτό; Κάθετα κοίταξε τη ρύθμιση και ούτε κατάλαβε γιατί πρόκειται. 
     Κύριοι συνάδελφοι, υπάρχουν δύο ειδών επιτάξεις και το ξέρετε, γιατί μιλάω και σε συναδέλφους έγκριτους νομικούς που είναι εδώ. Είναι η επίταξη του άρθρου 18, παράγραφος 3, για κινητά ή ακίνητα και η επίταξη προσωπικών υπηρεσιών, που είναι με το άρθρο 22, παράγραφος 4, του Συντάγματος. Σε καμία περίπτωση δεν επιτρέπεται με το σχέδιο νόμου και τη σχετική τροπολογία επίταξη προσωπικών υπηρεσιών για λόγους δημόσιας τάξης. Επιτρέπεται μόνον η επίταξη κινητών ή ακινήτων γιατί έτσι προβλέπει το άρθρο 18, παράγραφος 3. Όμως ο κ. Βενιζέλος -δεν μπορώ να φανταστώ καθηγητής Συνταγματικού Δικαίου να μην ξέρει τι λέει το άρθρο 18, παράγραφος 3- προφανώς από τη βιασύνη του, δεν πρόλαβε να διαβάσει τη ρύθμιση που φέραμε και κάνει κριτική με αυτόν τον τρόπο. Δεν είναι έτσι. 
     Έρχομαι στην ουσία του πράγματος. Τι κάνουμε με αυτήν τη ρύθμιση; Προσαρμόζουμε απολύτως -κάτι που δεν έγινε ποτέ- τη νομοθεσία του 1974 και στο Σύνταγμα του 1975 και στις αναθεωρήσεις που έγιναν στη συνέχεια των σχετικών διατάξεων και του άρθρου 18 παράγραφος 3 και του άρθρου 22 παράγραφος 4. Γιατί αν κοιτάξετε το ν.δ. 17/74, αυτό δεν λαμβάνει καθόλου υπ’ όψιν του τι λέει η διάταξη του Συντάγματος, εξ ού και είχαμε πάρα πολλά προβλήματα ερμηνευτικά. Τι κάνουμε λοιπόν; Ξεχωρίζουμε δύο περιπτώσεις και λέμε: Πρώτον, η περίπτωση της επίταξης κινητών ή ακινήτων μπορεί να γίνει μόνο για κοινωνικούς λόγους ή κοινωνική ανάγκη, δημόσια τάξη και με την ίδια φρασεολογία ακριβώς που λέει το Σύνταγμα. Και το ίδιο κάνουμε και με το άρθρο 22, παράγραφος 4, που λέμε, χωρίς να αγγίζουμε το θέμα της περίπτωσης που έχουμε εμπόλεμη κατάσταση, μόνο σε καιρό ειρήνης ότι είναι δυνατόν να υπάρξει επίταξη προσωπικών υπηρεσιών, πάλι με την ίδια φρασεολογία του άρθρου 22, παράγραφος 4, είτε για θέματα αμυντικών αναγκών σε καιρό ειρήνης είτε σε περίπτωση που έχουμε καταστροφές -και δεν χρησιμοποιούμε ευρύτερες εκφράσεις, ακριβώς όπως σωστά το επεσήμανε ο κ. Σκυλλάκος- και βεβαίως και την περίπτωση που έχουμε θέματα δημόσιας υγείας. Μόνο σ’ αυτές τις περιπτώσεις, όπως λέει το Σύνταγμα.
     Έρχεται το ΠΑ.ΣΟ.Κ. και λέει ότι έπρεπε να ρυθμίσουμε το θέμα της απεργίας χωριστά! Μα, τι είναι αυτά τα πράγματα, κύριοι συνάδελφοι; Η ίδια η πρόταση του ΠΑ.ΣΟ.Κ. το θέμα της απεργίας το αφήνει ανοιχτό. Τι λέει; Λέει δεν συνιστά από μόνη της κατάσταση ανάγκης για να δικαιολογείται η επίταξη προσωπικών υπηρεσιών η περίπτωση της απεργίας. Είπε κανείς από μόνη της ότι συνιστά; Τι είναι αυτή η έκφραση που χρησιμοποιείτε στην πρόταση νόμου; Το αυτονόητο μας λέτε; Το ερώτημα είναι: είναι ή δεν είναι η απεργία γενεσιουργό αίτιο -όχι αυτοτελής αιτία- που μπορεί να προκαλέσει θέματα, παραδείγματος χάριν, δημόσιας υγείας, οπότε τότε είναι, βεβαίως, λόγος για να κάνεις επίταξη προσωπικών υπηρεσιών εφόσον το προβλέπει το Σύνταγμα και η κείμενη νομοθεσία, όπως το κάνουμε τώρα. Αλλά βεβαίως δεν είναι αυτοτελής αιτία η απεργία. Πρέπει να γεννά κάποιον άλλο λόγο. Και αυτός ο λόγος είναι ο συγκεκριμένος, παραδείγματος χάριν, το θέμα της δημόσιας υγείας. Πού είναι η διαφορά; Επειδή δεν λέμε ρητά το αυτονόητο; Σας λέω, λοιπόν, εδώ στην Αίθουσα τι κάναμε για να καταλάβετε πόσο πιο ορθολογική είναι η ρύθμιση από αυτό που έκανε το ΠΑ.ΣΟ.Κ.. Λέμε ποιες είναι οι περιπτώσεις που επιτρέπεται η επίταξη προσωπικών υπηρεσιών και η επίταξη κινητών και ακινήτων. Δεν αναφερόμαστε στις γενεσιουργούς αιτίες, γιατί δεν μπορείς να τις απαριθμήσεις όλες. Μία από αυτές είναι και η απεργία και μπορεί να είναι γενεσιουργός αιτία, όχι όμως αυτοτελώς της δυνατότητας επίταξης προσωπικών υπηρεσιών, αλλά δημιουργίας κατάστασης που δικαιολογεί κατά το Σύνταγμα την επίταξη προσωπικών υπηρεσιών. Αν η απεργία εγκυμονεί κινδύνους για τη δημόσια υγεία και συντρέχουν και οι λοιπές προϋποθέσεις, ναι είναι λόγος. Αλλά θα πρέπει να απαριθμήσουμε, όπως θα έκανε το ΠΑ.ΣΟ.Κ., όχι μόνο την περίπτωση της απεργίας, αλλά και κάθε άλλη γενεσιουργό αιτία; Είναι ορθολογικός τρόπος αυτός; Το έκανε τότε για να δείξει ότι είναι ευαίσθητο, όταν ήταν στην Αντιπολίτευση και μάλιστα ευαισθησίες ανεφάρμοστες στην πράξη. 
     Άρα, λοιπόν, εδώ τούτη τη στιγμή τι κάνουμε; Προσαρμόζουμε στο Σύνταγμα τις σχετικές διατάξεις, προβλέπουμε τις καταστάσεις εκείνες που δικαιολογούν την επίταξη, είτε προσωπικών υπηρεσιών είτε και αγαθών, όπως είναι τα κινητά και τα ακίνητα και διαγράφουμε τις προϋποθέσεις, που μπορεί να γίνει αυτό, από τον Πρωθυπουργό μετά από εισήγηση του κατά περίπτωση αρμόδιου Υπουργού. 
     Δεν θα συμφωνήσω με τον κ. Κοσμίδη ότι χρειάζεται απόφαση του Υπουργικού Συμβουλίου. Ο Πρωθυπουργός παίρνει την ευθύνη και είναι απόλυτα λογικό σε ένα σύστημα, όπως είναι το δικό μας και με εισήγηση του αρμόδιου Υπουργού. Από εκεί και πέρα υπάρχουν όλα τα ένδικα βοηθήματα και μέσα για την προστασία του καθενός. Και τονίζω ότι η απεργία μπορεί να δικαιολογήσει, είναι αυτονόητο, τη λήψη τέτοιων μέτρων, αλλά όχι πρωτογενώς. Δεν είναι η απεργία το αίτιο, είναι πού μπορεί να οδηγήσει. Και μόνο αν οδηγήσει εκεί είναι δυνατόν να  υπάρξει επίταξη. Και αυτό είναι ξεκάθαρο και είναι ένας εκσυγχρονισμός της νομοθεσίας και χαίρομαι που η Αριστερά το είπε, έστω και αν δεν το ψηφίζει για τους δικούς της λόγους.
     Τέλος, για την τροπολογία που αφορά την Πέλλα, διευκρίνισα ότι αυτή η τροπολογία αφορά θέματα του Υπουργείου Εσωτερικών. Δεν θα μπορούσε ποτέ το Υπουργείο Εσωτερικών να κάνει ρυθμίσεις, οι οποίες αφορούν άλλα Υπουργεία και αυτό ελέχθη και στην Επιτροπή Περιφερειών.
     Δεύτερον, αυτή η ρύθμιση, η οποία κάνουμε, αφορά την Πέλλα, αλλά θα επεκταθεί και σε άλλες περιπτώσεις περιοχών, που σύμφωνα με το πόρισμα της επιτροπής που λειτουργεί στο Υπουργείο –και φαντάζομαι ότι μέχρι το τέλος Φεβρουαρίου θα είμαστε έτοιμοι- θα κρίνει και ποιες άλλες περιοχές μπορούν να πάρουν αυτά τα συγκεκριμένα κίνητρα, τα οποία τονίζω ότι αφορούν αρμοδιότητα του Υπουργείου Εσωτερικών.
     Θα με συγχωρέσετε, κύριοι συνάδελφοι, αλλά έχει και η αντιπολίτευση τα όριά της. Να έρχεται τώρα η συνάδελφος από το ΠΑ.ΣΟ.Κ. και να μου λέει ότι εγκατέλειψε αυτή η Κυβέρνηση την Πέλλα στην τύχη της και φέρνει αυτήν τη ρύθμιση αποσπασματικά; Τώρα, να ανήκεις στην Αριστερά να το καταλάβω. Όμως, να είσαι σε ένα κόμμα που κυβέρνησε είκοσι χρόνια, που δεν τόλμησε να πάρει μια τέτοια πρωτοβουλία, να τη φέρνεις την πρωτοβουλία και να υφίστασαι και κριτική, τι να κάνουμε; Πώς να το πεις αυτό;
     ΘΕΟΔΩΡΑ ΤΖΑΚΡΗ: Δεν υποσχέθηκε, εσείς υποσχεθήκατε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα πω μονάχα ότι χαίρομαι που η συνάδελφος από την Πέλλα έκανε κριτική και κοινοβουλευτικό έλεγχο -έστω και αναδρομικά αυτήν τη στιγμή- στις κυβερνήσεις της, στο κόμμα δηλαδή στο οποίο εκείνη ανήκει. Γιατί αυτό το πράγμα έκανε. Όλα αυτά τα χρόνια δεν έκανε τίποτε το ΠΑ.ΣΟ.Κ.. Τώρα πάμε να κάνουμε κάτι εμείς και μας κάνετε κριτική γιατί δεν έχουμε κάνει περισσότερα! Αυτή είναι η λογική; Από την κριτική που ακούγαμε εδώ πέρα τρομάξαμε να βγάλουμε το συμπέρασμα ότι ψηφίζετε την τροπολογία. Δεν το καταλαβαίνω αυτό. Εγώ δέχομαι να πει «μπράβο, καλά κάνατε, αλλά νομίζω ότι ήρθε η ώρα να κάνουμε και αυτό». Όμως, να λέει αναδρομικά ότι εγκατέλειψε η Κυβέρνηση την Πέλλα; Πότε την εγκατέλειψε; Στα τρία χρόνια; Τι ήταν προηγουμένως η Πέλλα; Την βρήκαμε, δηλαδή, βασίλειο ευδαιμονίας, Ελντοράντο, ευτυχισμένη περιοχή και κατεστράφη στα τρία χρόνια που κυβερνάει η Νέα Δημοκρατία; Σας παρακαλώ πολύ, κύριοι συνάδελφοι. Δεν βοηθάτε και κανέναν Υπουργό, εάν θέλει να κάνει ή να προσπαθήσει κάτι. Τουλάχιστον ας του αποδίδει κανείς αυτό που έκανε. Εγώ δεν είπα τίποτε παραπάνω. Όμως, αυτή η μηδενιστική κριτική των πάντων δεν οδηγεί πουθενά.
     Σε ό,τι αφορά την τροπολογία που κατέθεσε η κ. Παπακώστα, θα ήθελα να τονίσω ότι αφορά θέματα οικογενειακής επανένωσης εν πολλοίς, τα οποία ρυθμίζονται και από την κοινοτική οδηγία και από το π.δ. 161/2003 σχετικά με αυτά τα θέματα. Επειδή το ζήτημα είναι ότι πρέπει να δούμε την εναρμόνιση αυτών των ρυθμίσεων με τα θέματα της κοινοτικής οδηγίας και του διατάγματος για την οικογενειακή επανένωση, αυτά είναι θέματα που πρέπει να δει κανείς με ιδιαίτερη προσοχή, για να μην οδηγηθούμε σε κάποιες ρυθμίσεις οι οποίες είναι ενδεχομένως ατελείς.
     Επίσης, επειδή το ζήτημα ρυθμίζεται εν πολλοίς, άσχετα αν ορισμένα θέματα που θέτει η κ. Παπακώστα έχουν τη σημασία τους, εγώ δεν μπορώ να δεχθώ την τροπολογία όπως έχει αυτήν τη στιγμή, γιατί θέλει μελέτη. Το αφήνω ανοικτό και όπως είπα δεν είμαι δογματικός. Τη νομοθεσία για τα θέματα της μετανάστευσης θα την αλλάζουμε κάθε φορά που πρέπει. Με την πρώτη ευκαιρία θα την εξετάσω και θα φέρω αυτοτελή ρύθμιση, εφόσον χρειασθεί, για το θέματα, όπως επίσης και για άλλα θέματα.
     Σε ό,τι αφορά τα θέματα της απέλασης, που ελέχθησαν προηγουμένως, ένα θα σας πω μονάχα. Όσα έχουμε κάνει εμείς, για να μπορέσουμε το καθεστώς της απέλασης ιδίως των ενηλίκων να το καταστήσουμε προστατευτικό για τον ανήλικο, δεν είχαν γίνει ποτέ προηγουμένως. Βεβαίως και μπορεί να γίνουν και άλλα περισσότερα. 
     Όμως, κύριοι συνάδελφοι -και τελειώνω με αυτήν την αποστροφή- θέλω να τονίσω το εξής. Είναι εύκολο να λες ότι αποκλείεται η απέλαση σε κάθε περίπτωση, ενώ εμείς λέμε ότι αποκλείεται η απέλαση εάν οι γονείς, παραδείγματος χάριν, μένουν νομίμως στην Ελλάδα. Σκεφθείτε την περίπτωση –το λέω, αν και θα τα ερευνήσουμε όλα αυτά, γιατί είναι σημαντικά τα ερεθίσματα που μας δώσατε- κατά την οποία έχεις το παιδί εδώ, το οποίο παραμένει, ενώ οι γονείς είναι παράνομοι και έχουν απελαθεί. Τι κάνεις στην περίπτωση αυτή; Είναι τόσο εύκολο να διασφαλίσεις τα ζητήματα προστασίας του; 
     Είναι πράγματα που πρέπει να τα δει κανείς, να τα εξετάσει. Εγώ σας είπα ότι είμαστε ανοικτοί στη συζήτηση και αυτά τα ερεθίσματα που μου δώσατε, θα με βοηθήσουν να δούμε με τους συνεργάτες μου στο Υπουργείο τι άλλες αλλαγές πρέπει να κάνουμε. Επιφυλάσσομαι, όμως -γιατί δεν είμαι έτοιμος- να δω όλες τις παραμέτρους που πρέπει να εξετάσουμε και από πλευράς Κοινοτικού Δικαίου, για να κάνουμε δεκτό κάτι τέτοιο, αλλά το θέμα είναι ανοικτό.
     Ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα έξι μαθητές και μαθήτριες και ένας συνοδός καθηγητής από το Λύκειο Ξυλοκάστρου.
     Η Βουλή τους καλωσορίζει και τους εύχεται καλές σπουδές. 
     (Χειροκροτήματα από όλες τις πτέρυγες της Βουλής)
     Το λόγο έχει η Υπουργός Εθνικής Παιδείας και Θρησκευμάτων κ. Γιαννάκου.
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, αυτή η τροπολογία για την τοποθέτηση ιεροδιδασκάλων στις μουφτίες κατ’ αρχάς έρχεται από το Υπουργείο Εθνικής Παιδείας και Θρησκευμάτων που έχει αρμοδιότητα και όχι από το Υπουργείο Εξωτερικών. Απορώ, δηλαδή, με τα σχόλια που έγιναν, λαμβάνοντας υπ’ όψιν ότι μάλλον δεν έχουν διαβάσει την τροπολογία.
     Δεύτερον, το ταξίδι της Υπουργού Εξωτερικών στη Θράκη δεν έχει καμία σχέση με αμιγώς εξωτερικά ζητήματα. Η Υπουργός  Εξωτερικών εξουσιοδοτήθηκε από την κυβερνητική επιτροπή κατά την περιοδεία της στη Θράκη να μεταφέρει τη γενικότερη πολιτική βούληση για ισονομία και ισοπολιτεία και να επαναλάβει αυτά που έχουν γίνει. Δηλαδή, το ότι με ποσόστωση 0,5% μπαίνουν στα Τ.Ε.Ι., κάτι που δεν υπήρχε πριν, η τουρκική γλώσσα στα πέντε δημόσια σχολεία, οι υποτροφίες που δώσαμε πέρσι για πρώτη φορά για τη μουσουλμανική μειονότητα, ζητήματα που έχουμε ρυθμίσει, όπως είναι ακόμη και η εξαίρεση της μουσουλμανικής μειονότητας από τη βάση του «10», είναι πολιτικές δύο ετών, τις οποίες μεταφέρει η Υπουργός  Εξωτερικών ως εκπρόσωπος της κυβερνητικής επιτροπής.
     Κατά συνέπεια ξεκαθαρίζω ότι δεν πρόκειται για κάτι της τελευταίας στιγμής, πρόκειται για μία συνεπή πολιτική της Κυβέρνησης σε συνέχεια πολιτικών που έχουν ασκηθεί κυρίως από το 1990 και μετά για την ενίσχυση με θετικά μέτρα της ισονομίας και ισοπολιτείας.
     Για τι μιλάμε στην προκειμένη περίπτωση; Όπως γνωρίζετε, οι ιεροδιδάσκαλοι είναι οι ιμάμηδες. Το γεγονός ότι αυτήν τη στιγμή οι άνθρωποι αυτοί, οι οποίοι επιτελούν ένα θρησκευτικό έργο, βρίσκονται ανασφάλιστοι, αβέβαιοι, κάνει την πολιτεία να έρχεται να τους δώσει μια συγκεκριμένη σύμβαση, την οποία υπογράφει ο μουφτής, όχι η Κυβέρνηση. 
     Πώς επιλέγονται αυτοί; Είναι πάρα πολύ απλό. Επιλέγονται υπό την έννοια των προσόντων και κριτηρίων από μία πενταμελή επιτροπή, όπου υπάρχει ένας εκπρόσωπος του Υπουργείου Εξωτερικών, υπάρχουν και μέλη των πανεπιστημίων κ.λπ., αλλά ο μουφτής προτείνει. Πώς προτείνει; Με τις διαδικασίες που έχουν ήδη και στις οποίες δεν αναμειγνύεται το ελληνικό κράτος. Ο μουφτής θα προτείνει και θα αναλάβει την ευθύνη.
     Γιατί ως προς τα προσόντα δίνεται αυτή η παράταση της πενταετίας; Διότι αυτήν τη στιγμή δεν υπάρχουν –μακάρι να υπήρχαν!- υποψήφιοι ιμάμηδες που να έχουν τελειώσει το πανεπιστήμιο. Υπάρχει ένας μικρός αριθμός που έχει τελειώσει το πανεπιστήμιο, ένας άλλος μικρός αριθμός ο οποίος έχει τελειώσει τη δευτεροβάθμια εκπαίδευση και μέχρι τότε, στην πενταετία, θα πάρουμε αυτούς που τέλειωσαν τα ιεροσπουδαστήρια που μπορεί να είναι απόφοιτοι δημοτικού, αλλά γνωρίζουν καλά το Κοράνι, μέχρις ότου συμπληρωθεί ο αριθμός, διότι πλέον γνωρίζετε ότι η μουσουλμανική μειονότητα σε πολύ μεγάλο αριθμό φοιτά στη δευτεροβάθμια εκπαίδευση και στην ανώτατη εκπαίδευση και στα Τ.Ε.Ι., ώστε να έχουμε τα ανάλογα προσόντα. Δηλαδή, δίνουμε μια μεταβατική περίοδο, που δεν είναι καθόλου περίεργο.
     Επομένως τα πράγματα έχουν έτσι και για τους διοικητικούς υπαλλήλους. Είπε ο τέως Πρόεδρος της Βουλής περί Α.Σ.Ε.Π.. Μα δεν γνωρίζετε όλοι ότι οι διοικητικοί υπάλληλοι όλων των εκκλησιών δεν έχουν καμία σχέση με το Α.Σ.Ε.Π. και ότι υπάρχει εξαίρεση; Δεν πρόκειται για τίποτα πρωτότυπο. Συνεπώς η Κυβέρνηση δεν έρχεται να παρέμβει στη μειονότητα, να διορίσει δικούς της ανθρώπους και άλλα απίθανα που άκουσα εδώ. 
     Βέβαια είμαι υποχρεωμένη να σημειώσω ότι η πρόταση αυτή είχε τύχει επεξεργασίας στο Υπουργείο Εξωτερικών κατά τη διακυβέρνηση του ΠΑ.ΣΟ.Κ.. Είχε συζητηθεί και υπήρχε προετοιμασία. Αυτό που εμείς κάνουμε –και θέλω να το ξεκαθαρίσω και το είδατε σε όλα τα ζητήματα, και στο τέμενος και παντού- είναι κάθε Υπουργείο να ασκεί τις αρμοδιότητές του, μη παρεμβαίνοντας σε άλλα Υπουργεία. Υπάρχει, όμως, συνολική κυβερνητική πολιτική συνεργασίας. Το λέω αυτό, διότι η κριτική που έκανε προηγουμένως ο κ. Σγουρίδης περί Υπουργού Εξωτερικών μάλλον είναι αναδρομική κριτική προς το κόμμα του, όπου ένα πλήθος θεμάτων του Υπουργείου Εθνικής Παιδείας και Θρησκευμάτων ετύγχανε αποφάσεων και επεξεργασίας εκτός του Υπουργείου Εθνικής Παιδείας και Θρησκευμάτων με πλήρεις αποδείξεις.
     Επομένως θεωρούμε ότι μαζί με όλες τις πολιτικές, που έχουν ασκηθεί, την επιμονή που δείχνουμε σε συνέχεια και άλλων πολιτικών στα θέματα εκπαίδευσης, το γεγονός ότι έχουμε επενδύσει σε υποδομές την εκπαίδευση, επισκευάζοντας και δημιουργώντας πολύ καλά σχολεία, δεκατέσσερα σχολεία στον αριθμό, ότι αναζητούμε να δημιουργήσουμε καινούργια σχολεία, ότι μόλις πριν από λίγο τελείωσε το οικοτροφείο στην Οργάνη, το οποίο έγινε θαυμάσιο και ότι προχωρούμε και σε άλλες πολιτικές που δίνουν ίσες ευκαιρίες σε όλους τους πολίτες, ανεξαρτήτως θρησκεύματος και λαμβάνοντας πάντα υπ’ όψιν τη Συνθήκη της Λοζάνης -διότι εκεί είναι μία αναγνωρισμένη θρησκευτική μειονότητα, δεν είναι το ίδιο με οποιουδήποτε άλλου θρησκεύματος πολίτη που είναι στην υπόλοιπη Ελλάδα και που εκεί κάνουμε αυτό που πρέπει- και μέσα από συνεργασία όλων των Υπουργείων εκφράζουμε αυτές τις πολιτικές.
     Κατά συνέπεια, επαναλαμβάνω, πρώτον, ότι η Υπουργός  Εξωτερικών ορθώς κατά την περιοδεία της ανεφέρθη στο σύνολο των πολιτικών, διότι έχει επίσης αρμοδιότητες λόγω της Συνθήκης της Λοζάνης και, δεύτερον, εμείς επιμένουμε και θα συνεχίσουμε την πολιτική της απελευθέρωσης από διάφορες δουλείες. Απελευθέρωση από δουλείες είναι να έχεις σύμβαση με το ελληνικό κράτος, διότι το ελληνικό κράτος οφείλει να φέρεται με ισονομία προς όλους τους πολίτες του. Γι’ αυτό ακριβώς και, όταν συζητήσαμε την υπόθεση του τεμένους, ξεκαθαρίσαμε ότι το ελληνικό κράτος αναγνωρίζει και εγγυάται δικαιώματα στους μουσουλμάνους πολίτες και γι’ αυτό θα χρηματοδοτήσει το τέμενος.
     Στην ίδια πολιτική και με την ίδια κατεύθυνση κινείται και αυτό. Κύριοι Βουλευτές όλων των πλευρών, σας καλώ να υπερψηφίσετε αυτήν τη ρύθμιση, γιατί όσο πιο καθαρές και συγκεκριμένες είναι οι σχέσεις, είτε στο εσωτερικό είτε στο εξωτερικό και όσο πιο πολύ στοχεύουν στο να στηρίξουν τους πολίτες και όσο πιο πολύ καλά συνεργάζονται τα αρμόδια Υπουργεία, που στην προκειμένη περίπτωση, αλλά και σε όλες τις περιπτώσεις είναι το Εσωτερικών, το Εξωτερικών, των Οικονομικών και το Παιδείας, τόσο αυτό παράγει συγκεκριμένα πλεονεκτήματα προς την επιβεβαίωση και τη διασφάλιση της ισονομίας και της ισοπολιτείας για τη μειονότητα. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Υπουργέ, πριν εκθέσω τις απόψεις μου, θα ήθελα να σας παρακαλέσω να διευκρινίσετε στο Σώμα ορισμένα πράγματα. Την απόφαση σχετικά με την πρόσληψη των ιεροδιδασκάλων υποθέτω ότι την πήρατε στην κυβερνητική επιτροπή. Υποθέτω, επίσης, ότι με κάποιους τη συζητήσατε. Συζητήσατε με τη μουσουλμανική μειονότητα και με ποιους; Σας έχουν δώσει τη θετική τους απάντηση, εάν συζητήσατε; Με κάποιον ανιχνεύσατε τις προθέσεις τους; Θα ήταν ευγνώμον το Σώμα της Βουλής, αν μας διευκρινίζατε πώς καταλήξατε σε αυτήν την απόφαση.
     ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο. 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Κοινοβουλευτικέ Εκπρόσωπε της Αξιωματικής Αντιπολίτευσης, το ζήτημα αυτό δεν συζητήθηκε τώρα μόνο. Είναι παλαιά υπόθεση. Είναι ένα ζήτημα που έχει συζητηθεί επανειλημμένα, η πρωτοβουλία είχε αρχίσει επί δικής σας διακυβέρνησης από το Υπουργείο Εξωτερικών και όχι από το Υπουργείο Παιδείας και η απόφαση αυτή έχει ληφθεί στην κυβερνητική επιτροπή προ πολλού, όχι όταν ελήφθη η απόφαση να είναι εκπρόσωπος της Κυβέρνησης η κ. Μπακογιάννη κατά την περιοδεία της. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν σας ρώτησα αυτό. 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Επομένως έχουν γίνει αναγκαίες συζητήσεις. Βεβαίως, μπορεί κανείς να συμφωνεί ή να διαφωνεί, αλλά έχουν γίνει αναγκαίες συζητήσεις, στις οποίες λεπτομερώς δεν είναι του παρόντος να αναφερθούμε, κύριε Κοινοβουλευτικέ Εκπρόσωπε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Υπουργέ, λυπούμαι, το ερώτημα ήταν σαφές, αλλά η απάντηση παντελώς ασαφής. Εγώ σας ρώτησα κάτι πολύ συγκεκριμένο, δεν συνέδεσα το ερώτημά μου με την επίσκεψη της Υπουργού των Εξωτερικών στη Θράκη. Σας ερώτησα κάτι πολύ απλό. Θα μπορούσατε να ενημερώσετε το Σώμα, όχι για τις λεπτομέρειες των συζητήσεων, αλλά με ποιους συζητήσατε και τι σας απήντησαν; 
     ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο. 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Έχω ήδη απαντήσει. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε ήδη απαντήσει. Καλώς. Αφού έχετε ήδη απαντήσει, θα σας δώσω και εγώ ανάλογη απάντηση. 
     Εάν, κυρία Υπουργέ, η Κυβέρνηση ενδιαφέρεται τόσο πολύ να απελευθερωθεί η χώρα ή μια συγκεκριμένη περιοχή της από δουλείες, θα σας έλεγα, ότι η συνέπεια των λόγων σας πρέπει να οδηγεί σε μία μόνο πράξη: όχι να κάνετε κατά καιρούς εννεάμηνες συμβάσεις, αλλά να προσλάβετε εξαρχής μονίμους ιεροδιδάσκαλους, σύμφωνα με την εισήγηση, του μουφτή. Διότι η χειρότερη όλων των δουλειών είναι κατά περιόδους, ανάλογα με τις ανάγκες της μουσουλμανικής κοινότητας, να προσλαμβάνετε με εννεάμηνο, έστω και ασφαλισμένους, ορισμένους ιεροδιδασκάλους, τους οποίους θα αντικαθιστάτε μετά από κάποιο χρόνο και μετά θα επανέρχεστε για να προσλάβετε νέους κ.ο.κ.. Αυτές, συνεπώς, τις θεωρίες περί δουλειών, αφήστε τις. 
     Κύριε Πρόεδρε, επανέρχομαι στην αρχή της εισήγησής μου. Την τροπολογία για την Πέλλα την υποστηρίζουμε. Για λόγους που ανέφεραν άλλοι συνάδελφοι δεν υποστηρίζουμε την τροπολογία που εισηγείστε για την πολιτική επιστράτευση. Θα μπορούσα να σταθώ στην πρόβλεψη του άρθρου 1 της πρότασης νόμου του ΠΑ.ΣΟ.Κ., που έχει, όχι μόνο συμβολική, αλλά και νομική σημασία, δεν είναι όμως της παρούσης στιγμής. 
     Θέλω, να επιμείνω σε κάτι που θεωρώ ότι έχει ευαίσθητες πλευρές. Αφορά την ενίσχυση του έργου των μουφτιών.
     Με στενοχωρεί, κυρία Υπουργέ, ότι η τροπολογία την οποία εισηγηθήκατε αποτελεί εξαίρεση σε μια πολιτική που ασκείται από τις αρχές της δεκαετίας του ’90 στη Θράκη. Η βασική αρχή που έχει ακολουθηθεί είναι οι συμπεφωνημένες πολιτικές μεταξύ των κομμάτων. Και μάλιστα πολιτικές συμπεφωνημένες στην αρμόδια κοινοβουλευτική επιτροπή, η οποία κατέληξε σε πόρισμα για το τι πρέπει να γίνει στη Θράκη ήδη από τις αρχές της δεκαετίας του ’90. Κάθε φορά όλες οι κυβερνήσεις, που επρόκειτο να αποφασίσουν κάτι σημαντικό για τη Θράκη, το αποφάσιζαν στο πλαίσιο της εθνικής συνεννόησης. Είναι η πρώτη φορά που η παρούσα Κυβέρνηση αποφασίζει κάτι για τη Θράκη, και ειδικότερα για τη μειονότητα, χωρίς να το έχει συζητήσει με τα υπόλοιπα πολιτικά κόμματα, χωρίς, επίσης, να το έχει συζητήσει με εκπροσώπους της μουσουλμανικής μειονότητας. 
     Επιμένω, όμως, στη διάσταση ότι η απόφασή σας δεν αποτελεί προϊόν εθνικής συνεννόησης. Αποφασίσατε για τους δικούς σας λόγους και δεν εισηγείστε μάλιστα την τροπολογία αυτή ούτε καν κατά τη διάρκεια των συζητήσεων στην επιτροπή, ώστε να υπάρχει μεγαλύτερη άνεση χρόνου. 
     Αυτό καταδεικνύει και επιβεβαιώνει τον ισχυρισμό μου ότι είναι πρώτη φορά που αποφασίζεται κάτι χωρίς να είναι αποτέλεσμα και προϊόν εθνικής συνεννόησης. Λυπούμαι γι’ αυτό και ελπίζω να μην επαναληφθεί. 
     Τώρα στη Θράκη υπάρχει μια δεδομένη κατάσταση. Κάθε μια από τις μουσουλμανικές κοινότητες επιλέγει τον ιεροδιδάσκαλο που αισθάνεται ότι της αναλογεί ψυχικά, συναισθηματικά και θρησκευτικά. Αυτή την ελευθερία των κοινοτήτων, όπου ζουν μουσουλμάνοι, νομίζω ότι θα έπρεπε να τη σεβαστούμε και τώρα. 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Αυτό...
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Με τη ρύθμιση δεν επιτρέπεται σε κάθε μια ξεχωριστά κοινότητα να επιλέγει τον ιεροδιδάσκαλο που θέλει. Ζητάτε μια συγκεκριμένη επιτροπή αποτελούμενη από κρατικούς παράγοντες να αποφασίσει ύστερα από εισήγηση του αντίστοιχου μουφτή. Αυτό, όμως, είναι κάτι που μπορεί να δημιουργήσει προβλήματα και γι’ αυτό ακριβώς σας έθεσα το ερώτημα, πριν εκθέσω τις απόψεις μου, εάν έχετε συνεννοηθεί με εκπροσώπους της μουσουλμανικής μειονότητας και τι σας απήντησαν. 
     Εκτιμώ, κυρία Υπουργέ, ότι κάνετε λάθος βήμα. Εάν θέλατε να καλύψετε την ανασφάλεια, όπως λέτε, όσων επιτελούν το έργο του ιεροδιδασκάλου στις μουφτίες, εάν θα θέλατε να τους δώσετε ασφαλιστική κάλυψη, θα μπορούσατε να εφαρμόσετε την απλή αρχή, ότι κάθε κοινότητα μουσουλμάνων επιλέγει τον ιεροδιδάσκαλο που θέλει, και το κράτος αναλαμβάνει τη μισθοδοσία και την ασφαλιστική κάλυψή τους.
     Γι’ αυτούς τους λόγους εκφράζουμε ζωηρή επιφύλαξη, και απόρριψη της τροπολογίας. Είναι, δε, αξιοπερίεργο ότι, μέχρι στιγμής, δεν έχω ακούσει κατά τη δημόσια συζήτηση φωνή προερχομένη από τη Θράκη, πέραν βεβαίως ορισμένων Βουλευτών που προέρχονται από τη Θράκη. 
     Θέλω να εκφράσω την ευχή, κυρία Υπουργέ, να μη συμβεί ξένο Μέσο Μαζικής Ενημέρωσης, τουλάχιστον δυτικότροπο, να μιλήσει, όπως μίλησε για την τριακοστή ένατη γκάφα του κ. Αλογοσκούφη, για νέα γκάφα της κυβερνητικής επιτροπής.
      Ειλικρινώς, σας εκφράζω ευχή και πάντως διατηρώ την απορία μου, γιατί φορείς προερχόμενοι από τη Θράκη δεν έχουν τοποθετηθεί μέχρι στιγμής. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη.
     Ο Κοινοβουλευτικός Εκπρόσωπος της Νέας Δημοκρατίας κ. Ζώης έχει το λόγο.
     ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
     Κύριε Πρόεδρε, πρέπει να σας πω πριν από κάθε τι άλλο ότι δεν πρόκειται να αναφερθώ σε τίποτα άλλο πέρα από τις δύο επίμαχες τροπολογίες οι οποίες είναι και το αντικείμενο της κριτικής εκ μέρους της Μείζονος Αντιπολίτευσης, δηλαδή, στο θέμα των ιεροδιδασκάλων και στο θέμα της επίταξης κινητών, ακινήτων και υπηρεσιών. 
     Ξεκινάω από το σοβαρότερο, όπως αναδεικνύεται από τις τοποθετήσεις των Βουλευτών της Αξιωματικής Αντιπολίτευσης, θέμα των ιεροδιδασκάλων.
     Κύριε Πρόεδρε, πρέπει πριν από όλα να προσδιορίσουμε ότι η συγκεκριμένη τροπολογία είχε διανεμηθεί εγκαίρως στην αρμόδια επιτροπή και ήταν σε γνώση των μελών της επιτροπής. Είναι θέμα της κοινοβουλευτικής ομάδας του ΠΑ.ΣΟ.Κ. πώς διαχειρίζεται τα ζητήματα όταν προκύπτουν και με ποιον τρόπο επιλέγει να τα προβάλει και να τοποθετηθεί έναντι των ζητημάτων αυτών. Συνεπώς εγώ τουλάχιστον προσωπικώς δεν αποδέχομαι τον αιφνιδιασμό που επικαλείται ο Κοινοβουλευτικός Εκπρόσωπος του ΠΑ.ΣΟ.Κ. σε σχέση με την κατάθεση της συγκεκριμένης τροπολογίας.
     Σε ό,τι αφορά αυτήν καθεαυτή την τροπολογία, άκουσα με μεγάλη προσοχή την κριτική που διατύπωσε ο κ. Καστανίδης. Επιτρέψτε μου να πω, κύριε Πρόεδρε, ότι η χώρα και κανένας από εμάς δεν είναι σε θέση να επιβάλει σε κανένα ξένο Μέσο Ενημέρωσης να επιλέξει τον τρόπο με τον οποίο θα προβάλλει -θετικώς ή αρνητικώς- κυβερνητικές πρωτοβουλίες ή κυβερνητική στάση έναντι των ζητημάτων που αφορούν τη χώρα μας. Συνεπώς το βρίσκω παράδοξο να ακούω εκ μέρους του Κοινοβουλευτικού Εκπροσώπου του ΠΑ.ΣΟ.Κ. σ’ αυτήν εδώ την Αίθουσα, το επιχείρημα του τι θα πει ή τι θα μπορούσε να πει σε σχέση με τη συγκεκριμένη τροπολογία ένα οποιοδήποτε ξένο μέσο ενημέρωσης. Ας κάνει και ας πει ό,τι θέλει, κύριε Πρόεδρε, ένα ξένο Μέσο Ενημέρωσης, εάν νομίζει ότι έτσι μπορεί να εξυπηρετήσει, πατώντας και στις δικές μας διαφορές, όπως προκύπτουν εδώ μέσα, σκοπιμότητες τις οποίες όλοι εμείς απευχόμαστε. Θα μου επιτρέψει, λοιπόν, ο κ. Καστανίδης να πω ότι αυτό δεν είναι επιχείρημα το οποίο μπορεί και πρέπει να ακούγεται και πάνω σ’ αυτό να εστιάζεται μια κριτική ολόκληρη.
     Σε ό,τι αφορά τον τρόπο με τον οποίο η κυρία Υπουργός Εξωτερικών περιόδευσε αυτές τις μέρες τη Θράκη. Νομίζω ότι προσδίδοντας συγκεκριμένη σημασία και συγκεκριμένο χαρακτήρα στον τρόπο με τον οποίο η Υπουργός Εξωτερικών, ένα διακεκριμένο στέλεχος της Κυβέρνησης, περιόδευσε στη συγκεκριμένη περιοχή και αναφέρθηκε σε συγκεκριμένα ζητήματα που αφορούν οπωσδήποτε πολιτική της Κυβέρνησης και όχι πολιτική του συγκεκριμένου Υπουργείου, της συγκεκριμένης Υπουργού αυτοτελώς, νομίζω ότι αδικούν πρώτα από όλα οι κριτικές αυτού του είδους την ίδια την Υπουργό Εξωτερικών, διότι φέρεται να την παρακολουθούν μόνο όταν πραγματοποιεί περιοδεία στη Θράκη, αλλά με την ίδια λογική θα έπρεπε να την παρακολουθούν όταν πραγματοποιεί περιοδείες και προβαίνει σε ανακοινώσεις και σε τοποθετήσεις για ζητήματα κυβερνητικής πολιτικής και σε άλλες περιφέρειες της χώρας. Δεν μπορεί να αποκλείσει κανείς από τον εκάστοτε Υπουργό Εξωτερικών, όταν τυγχάνει να είναι και υψηλόβαθμο πολιτικό στέλεχος στο πλαίσιο της παράταξής του, να πραγματοποιεί συγκεκριμένες περιοδείες, συγκεκριμένες εξορμήσεις και να αντιμετωπίζει τα ζητήματα που έχουν να κάνουν με την κυβερνητική πολιτική, να τα προβάλλει και να τα περιβάλλει αν θέλετε με το κύρος της θέσης του και της προσωπικότητάς του. Αυτά, όμως, όλα τα επιχειρήματα καταδεικνύουν τι; Καταδεικνύουν την ένδεια ουσιαστικής κριτικής επί του συγκεκριμένου περιεχομένου. Και ποιο είναι αυτό; Ότι η Κυβέρνηση έρχεται σε συνέχεια και σε πλήρη συνέπεια με μια πολιτική, η οποία όπως σας διευκρίνισε και η κ. Γιαννάκου πριν από λίγο, κύριοι συνάδελφοι της Αντιπολίτευσης, τα τελευταία δεκαπέντε χρόνια, σε μια συνέπεια της ελληνικής πολιτικής στο σύνολο της πολιτικής του τόπου μας τα τελευταία δεκαπέντε χρόνια έρχεται να πάρει συγκεκριμένες πρωτοβουλίες, να αντιστοιχηθεί με τις ανάγκες τις τοπικής κοινωνίας, να έρθει και να αντιμετωπίσει προβλήματα τα οποία όλα αυτά τα χρόνια αναδεικνύονταν κυρίως από την τοπική κοινωνία. Τι καλύτερο από το να βλέπεις την Κυβέρνηση να αντιμετωπίζει το πρόβλημα των ιεροδιδασκάλων και μάλιστα με αυτήν την πληρότητα και την επάρκεια, που είμαι σίγουρος ότι λύνει πολλές από τις ανάγκες της θρησκευτικής αυτής μειονότητας. Ας μην αναζητούμε κριτική εκεί που δεν υπάρχει. Ας μη μεγιστοποιούμε προκειμένου να υπηρετήσουμε τις εντυπώσεις και τις αδυναμίες μας να τις κάνουμε δυνατότητες, το ελάχιστο να μην το αναγάγουμε σε μείζον. 
     Κύριε Πρόεδρε, εμένα προσωπικά μου προξένησε εντύπωση αυτή η αντίφαση στην οποία βρίσκονται, ακριβώς της αδυναμίας να αντιμετωπίσουν στην ουσία τους τα ζητήματα αυτά οι συνάδελφοι της Αντιπολίτευσης. Άκουσα Βουλευτή που εκλέγεται στη συγκεκριμένη περιοχή, τον κ. Σγουρίδη –λυπάμαι που είναι απών, αλλά εν πάση περιπτώσει ο διάλογος συνεχίζεται σ’ αυτήν την Αίθουσα- να αναγνωρίζει μεν την ιδιαιτερότητα αυτής της μειονότητας, ιδιαιτερότητα που ανακύπτει και προκύπτει και από τη Συνθήκη της Λοζάνης και από την άλλη να αναφέρεται στο αυτονόητο ότι πρόκειται για Έλληνες πολίτες που θα πρέπει –υπαινικτικά συνάγεται το συμπέρασμα- να αντιμετωπίζονται όπως οι άλλοι Έλληνες πολίτες. Και την ίδια ώρα ακούω τον Κοινοβουλευτικό Εκπρόσωπο του ΠΑ.ΣΟ.Κ. να παρακάμπτει αυτήν την επισήμανση του Βουλευτή του και να εγκαλεί την Κυβέρνηση για το εάν έκανε ή δεν έκανε διάλογο με τους εκπροσώπους της μουσουλμανικής μειονότητας. Είναι προφανές ότι ο διάλογος έχει γίνει όλα τα προηγούμενα χρόνια, τα ζητήματα έχουν τεθεί και με τον τρόπο που η Κυβέρνηση αντιλαμβάνεται ότι μπορεί να αντιμετωπίσει σε ένα βάθος χρόνου τις ανάγκες και τα προβλήματα της μειονότητας, έρχεται η Κυβέρνηση να αντιστοιχηθεί και να τα λύσει. 
     Τώρα σε ό,τι αφορά την τροπολογία για την επίταξη, ήταν πολύ σαφής, ξεκάθαρος ο κ. Παυλόπουλος. Αυτό που μένει εγώ να προσθέσω είναι ότι εάν πρέπει να κατηγορηθεί για κάτι η Κυβέρνηση στη συγκεκριμένη τροπολογία είναι όχι ότι τη φέρνει ως τροπολογία. Θα μπορούσατε να κατηγορηθείτε, κύριε Υπουργέ, από εμάς, τους Βουλευτές της Πλειοψηφίας, γιατί δεν τη φέρατε ως σχέδιο νόμου, ώστε να την αξιοποιήσετε, να την καρπωθείτε και να την πιστωθείτε επικοινωνιακά και επί της ουσίας. Γιατί η Κυβέρνηση τι φαίνεται;  Φαίνεται σε πολύ ελάχιστο χρονικό διάστημα, από την ώρα που ανέκυψε και προέκυψε το ζήτημα, να αντιμετωπίζει αυτό το θέμα και μάλιστα όχι με τον τρόπο που θα τη συνέφερε να το κάνει, δηλαδή, να καλύψει με μια πληρότητα επικοινωνιακή αυτή την πρωτοβουλία που έρχεται να αντιμετωπίσει πραγματικές ανάγκες και να εκσυγχρονίσει το θεσμικό πλαίσιο στο οποίο αφορά η συγκεκριμένη τροπολογία, αλλά έρχεται με σεμνό τρόπο, να μου επιτρέψετε να πω και με ταπεινό τρόπο, μέσα στη Βουλή, με μια τροπολογία, να αντιμετωπίσει ένα θέμα που ταλαιπώρησε και τους εργαζόμενους και τον πολιτικό κόσμο τα τελευταία τριάντα δύο χρόνια. Εν πάση περιπτώσει, κύριε Πρόεδρε, η Κυβέρνηση έκανε αυτό που δεν έκανε ως όφειλε μια σοσιαλιστική κυβέρνηση τα είκοσι πέντε χρόνια που κυβέρνησε τον τόπο.
     Και εντελώς συμπληρωματικά με την τελευταία μου πρόταση θα σας έλεγα ότι το ΠΑ.ΣΟ.Κ. επέλεξε όταν κατέθεσε την πρόταση νόμου να το κάνει όχι μόνο την περίοδο που ήταν στα έδρανα της Αντιπολίτευσης, αλλά και σε μια περίοδο που επικοινωνιακά αν θέλετε είχε προκύψει το ζήτημα και ενδιέφερε τους άμεσα θιγόμενους, αυτούς δηλαδή που στη συγκεκριμένη περίοδο τελούσαν υπό το καθεστώς της πολιτικής επιστράτευσης. Και τότε ήταν λάθος ο τρόπος με τον οποίo επικοινωνιακά και μόνο χάριν των εντυπώσεων επέλεξε να φέρει την πρόταση νόμου και σήμερα είναι λάθος που σπεύδει να μην αναγνωρίσει στην Κυβέρνηση αυτό για το οποίο εμείς θα της το καταλογίζαμε ως Βουλευτές της Πλειοψηφίας: ότι, δηλαδή, παράγει έργο χωρίς πολλές φορές να το αναδεικνύει και χωρίς να το πιστώνεται με τον τρόπο που άλλοι ήξεραν να πιστώνονται τα ελάσσονα. 
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Κύρωση του Πρωτοκόλλου μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Εσωτερικών της Δημοκρατίας της Αλβανίας για τη συνεργασία του Λιμενικού Σώματος και της Αστυνομίας Συνόρων της Αλβανίας με σκοπό την αποτελεσματική αστυνόμευση της θαλάσσιας μεθορίου των δύο χωρών».
     Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα γίνουν χωριστά άρθρα οι τροπολογίες στο νομοσχέδιο και θα γίνει η σχετική αναρίθμιση.
     ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Υπουργέ.
     Ολοκληρώθηκε η συζήτηση των τροπολογιών και εισερχόμαστε στην ψήφισή τους.
     Ερωτάται το Σώμα: Γίνεται δεκτή η τροπολογία με ειδικό αριθμό 920 και ειδικό 82;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
     ΒΕΡΑ ΝΙΚΟΛΑΪΔΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με ειδικό αριθμό 920 και ειδικό 82, έγινε δεκτή κατά πλειοψηφία και θα ενταχθεί στο νομοσχέδιο.
     Ερωτάται το Σώμα: Γίνεται δεκτή η τροπολογία με ειδικό αριθμό 922 και ειδικό 84;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατά πλειοψηφία.
     ΒΕΡΑ ΝΙΚΟΛΑΪΔΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με ειδικό αριθμό 922 και ειδικό 84, έγινε δεκτή κατά πλειοψηφία και θα αποτελέσει ίδιον άρθρο του νομοσχεδίου.
     Ερωτάται το Σώμα: Γίνεται δεκτή η τροπολογία με ειδικό αριθμό 923 και ειδικό 85;
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με ειδικό αριθμό 923 και ειδικό 85 έγινε δεκτή ομοφώνως και θα αποτελέσει ίδιον άρθρο του νομοσχεδίου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο έγινε δεκτό ομοφώνως.
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Ειδικές ρυθμίσεις θεμάτων μεταναστευτικής πολιτικής και λοιπών ζητημάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης»  έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.24΄, λύεται η συνεδρίαση για αύριο ημέρα Παρασκευή 9 Φεβρουαρίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 38/21/15-1-2007 επερωτήσεως τριάντα Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης σχετικά με το Αττικό Νοσοκομείο, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ						ΟΙ ΓΡΑΜΜΑΤΕΙΣ
Τελευταία Αποθήκευση:	15/2/2007 8:09:00 μμ	Από:	L.venetikidou
Εκτυπώθηκε:	15/2/2007 12:01:00 μμ

