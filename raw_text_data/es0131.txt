      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΞΔ΄
      Παρασκευή 31 Ιανουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Ενιαίο Λύκειο Μάνδρας, το 1ο Ενιαίο Λύκειο Μεσσήνης, το 6ο ΤΕΕ Αθήνας και το 6ο Γυμνάσιο Καρδίτσας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να καθιερώσει ειδικό βοήθημα για τους φοιτητές με χαμηλό εισόδημα κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων Έργων: i) σχετικά με τις αποζημιώσεις των πληγέντων από την έντονη κακοκαιρία κατοίκων των Νομών Καρδίτσας, Λάρισας κ.λπ., σελ.
ii) σχετικά με την επιλογή νέων περιοχών για την εγκατάσταση χώρων υγειονομικής ταφής απορριμμάτων στην Αττική κ.λπ., σελ.
iii) σχετικά με τα έργα ανάπλασης του Πεδίου του Άρεως, σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την ανασύσταση των Λιμενικών Ταμείων στην Εύβοια, σελ.
δ) Προς τον Υπουργό Οικονομίας και Οικονομικών, σχετικά με τις προθέσεις του Υπουργείου να δοθούν τίτλοι κυριότητας στους κατοίκους του Αδένδρου Θεσσαλονίκης για τις εκτάσεις που παραχωρήθηκαν από το δημόσιο κ.λπ., σελ.
4) Συζήτηση επίκαιρης επερώτησης προς τον Υπουργό Τύπου και Μέσων Μαζικής Ενημέρωσης και Μεταφορών και Επικοινωνιών, σχετικά με τη μετάδοση των εργασιών της Βουλής από τα ηλεκτρονικά Μ.Μ.Ε., σελ.
ΟΜΙΛΗΤΕΣ
Α. Επί των επικαίρων ερωτήσεων:
ΓΚΕΣΟΥΛΗΣ Ν., σελ.
ΔΑΜΑΝΑΚΗ Μ., σελ.
ΖΗΣΗ Ρ., σελ.
ΚΕΔΙΚΟΓΛΟΥ Β., σελ.
ΠΑΠΑΔΗΜΑΣ Λ., σελ.
ΠΑΠΑΚΩΣΤΑ ΑΙΚ., σελ.
ΣΤΕΡΓΙΟΥ Ι., σελ.
ΤΖΕΚΗΣ Α., σελ.
ΤΣΑΚΛΙΔΗΣ Ι., σελ.
ΤΣΙΟΓΚΑΣ Δ., σελ.
ΦΩΤΙΑΔΗΣ Α., σελ.
Β. Επί της επερώτησης:
ΑΚΡΙΒΑΚΗΣ Α., σελ.
ΚΑΡΑΜΑΝΛΗΣ Κ., σελ.
ΚΕΦΑΛΟΓΙΑΝΝΗΣ Ι., σελ.
ΚΟΥΒΕΛΗΣ Φ., σελ.
ΜΗΤΣΟΤΑΚΗΣ Κ., σελ.
ΜΠΕΝΑΚΗ Α., σελ.
ΝΕΡΑΝΤΖΗΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β. σελ.
ΠΡΩΤΟΠΑΠΑΣ Χ., σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.
ΧΥΤΗΡΗΣ Τ., σελ.

      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΞΔ΄
      Παρασκευή 31 Ιανουαρίου 2003
      
      Αθήνα, σήμερα στις 31 Ιανουαρίου 2003, ημέρα Παρασκευή και ώρα 10.59΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30.1.2003                     εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΓ΄  συνεδριάσεώς του, της Πέμπτης 30 Ιανουαρίου 2003, σε ό,τι αφορά στην ψήφιση στο σύνολο της πρότασης νόμου: «Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Εξωραϊστικός – Πολιτιστικός Σύλλογος «Η Ζωοδόχος Πηγή Κ. Πατησίων» και Επιτροπή Κατοίκων της Περιοχής, ζητεί τη διατήρηση του χώρου του θερινού Κινηματογράφου ΓΙΑΝΚΑ.
      2) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων – Κυτταρολόγων – Παθολογοανατόμων ζητεί την πληρωμή των καθυστερημένων αμοιβών των εργαστηριακών γιατρών από τον Οίκο Ναύτου καθώς και την έκδοση σύγχρονου Π.Δ. που να αφορά στην κοστολόγηση των ιατρικών πράξεων.
      3) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ, ΠΑΝΑΓΙΩΤΗΣ ΛΑΦΑΖΑΝΗΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία η Ενωτική Ομοσπονδία Αγροτικών Συλλόγων Νομού Καρδίτσας ζητεί την υλοποίηση όλων των εξαγγελθέντων αντιπλημμυρικών έργων στο Νομό καθώς και την αποζημίωση όλων των πληγέντων.
      4) Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Ελευσίνας διαμαρτύρεται για τον τρόπο αντιμετώπισης της πόλης της Ελευσίνας και ιδιαίτερα του αρχαιολογικού της χώρου.
      5) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας που αφορά στις δασικές εκτάσεις της Αιτωλ/νίας και στην περίπτωση της καταπάτησης από τους κατοίκους της Βελάς Αστακού.
      6) Οι Βουλευτές κύριοι ΙΩΑΝΝΗΣ ΒΑΪΝΑΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν  αναφορά με την οποία ο Δήμος Μενιδίου Αιτωλ/νίας ζητεί την καταβολή αποζημίωσης στους κατοίκους του Δήμου που τα ελαιόδενδρά τους καταστράφηκαν από πυρκαγιά.
      7) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων διαμαρτύρεται για την κατάργηση του μειωμένου εισιτηρίου που ίσχυε στα ακτοπλοϊκά μέσα για τα μέλη του.
      8) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Δήμος Αχελώου Καρδίτσας ζητεί την επίλυση οδικών, συγκοινωνιακών και λοιπών προβλημάτων της περιοχής του.
      9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Παναγιώτα Κυριαζίδου, κάτοικος Δράμας, ζητεί την επίλυση συνταξιοδοτικού της προβλήματος από τον ΟΓΑ.
      10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ένωση Ιδιοκτητών Ραδιοφωνικών Σταθμών διαμαρτύρεται για το περιεχόμενο του Νομοσχεδίου που αφορά στους ραδιοσταθμούς.
      11) Οι Βουλευτές κύριοι ΙΩΑΝΝΗΣ ΖΑΦΕΙΡΟΠΟΥΛΟΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία η Νομαρχιακή Αυτοδιοίκηση Ηλείας ζητεί χρηματοδότηση για την αποκατάσταση των ζημιών στο επαρχιακό και αγροτικό δίκτυο του Νομού Ηλείας.
      12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Μενιδίου Αιτωλ/νίας ζητεί ενημέρωση σχετικά με  τις αποζημιώσεις που δόθηκαν στους ελαιοπαραγωγούς για τις ζημιές από την πυρκαγιά του έτους 2000.
      13) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμαρχος Αχιλλείων Κέρκυρας ζητεί την άμεση υπογραφή της σύμβασης έργου «Καταφύγιο τουριστικών σκαφών στις Μπενίτσες Κέρκυρας».
      14) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Νομαρχιακή Αυτοδιοίκηση Κέρκυρας ζητεί την προμήθεια αποτεφρωτικού κλιβάνου για τη σωστή λειτουργία των Δημοτικών Σφαγείων Κέρκυρας.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την άμεση προσέγγιση επιβατικού οχηματαγωγού πλοίου στην Αμοργό.
      16) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ, ΑΝΤΩΝΗΣ ΣΚΥΛΛΑΚΟΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Σύνδεσμος Λαρισαίων Αθηνών διαμαρτύρεται επειδή εξαιρέθηκε η πόλη της Λάρισας από το σχεδιασμό και το πρόγραμμα της Πολιτιστικής Ολυμπιάδας 2004.
      17) Οι Βουλευτές κύριοι ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία η Κοινοπραξία Οινοπαραγωγικών Συνεταιρισμών Καρύστου – Μαρμαρίου ζητεί την παραγραφή χρεών της προς το δημόσιο.
      18) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Λακωνίας ζητεί την επανεξέταση των αιτημάτων του κλάδου Πυροσβεστών στη Λακωνία και τα Κύθηρα.
      19) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Αγροτικοί Αλιευτικοί Σύλλογοι: Στυλίδας «οι 12 Απόστολοι», «ο Μαλιακός» και Αγίας Μαρίνας Φθιώτιδας ζητούν να διακοπεί η χορήγηση αδειών οστρακοκαλλιέργειας για τη θαλάσσια περιοχή του Μαλιακού Κόλπου.
      20) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Επιτροπή Κατοίκων Αδένδρου Θεσσαλονίκης ζητεί τη νομοθετική ρύθμιση υπόθεσης που αφορά παραχώρηση ανταλλάξιμης περιουσίας.
      21) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Τμήμα Φυτοπροστασίας  Δ/νσης Αγροτικής Ανάπτυξης της Νομαρχιακής Αυτοδιοίκησης Λάρισας ζητεί  να δοθούν οικονομικές ενισχύσεις στους πατατοπαραγωγούς της περιοχής που επλήγησαν από τις ζημιές στις αποθηκευμένες ποσότητες πατάτας.
      22) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Τμήμα Φυτοπροστασίας Δ/νσης Αγροτικής Ανάπτυξης της Νομαρχιακής Αυτοδιοίκησης Λάρισας ζητεί να δοθούν οικονομικές ενισχύσεις στους παραγωγούς της περιοχής, που επλήγησαν από ζημιές σε αποθηκευμένα προϊόντα.
      23) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την κατασκευή ανισόπεδης διάβασης πεζών στο Δημοτικό Διαμέρισμα Αγίου Νικολάου.
      24) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την κατασκευή ανισόπεδης διάβασης πεζών στο Δημοτικό Διαμέρισμα Αγίου Νικολάου.
      25) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Μενιδίου Αιτωλ/νίας ζητεί ενημέρωση για τις αποζημιώσεις των ελαιοπαραγωγών από την πυρκαγιά του 2000.
      26) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Μενιδίου Αιτωλ/νίας ζητεί ενημέρωση για τις αποζημιώσεις των ελαιοπαραγωγών από την πυρκαγιά του 2000.
      27) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την επάνδρωση της Τοπικής Υπηρεσίας του ΟΑΕΔ Μεσολογγίου με μόνιμο προσωπικό και τη δημιουργία ΚΠΑ.
      28) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία οι Δήμαρχοι Πλατάνου, Πυλήνης και Αποδοτίας Αιτωλ/νίας ζητούν για τη λειτουργία του φράγματος Ευήνου να προσληφθούν από την ΕΥΔΑΠ και κάτοικοι των Δήμων Πλατάνου, Πυλήνης και Αποδοτίας.
      29) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Ποντιακός Σύλλογος Ριζού Πέλλας ζητεί οικονομική ενίσχυση για τις ανάγκες του Συλλόγου και την επέκταση της δραστηριότητάς του.
      30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι Προμηθευτές Φαρμάκων διαμαρτύρονται για τις οφειλές από Δημόσια Νοσοκομεία.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΤΩΝ
      1. Στην με αριθμό 810/30-7-02 ερώτηση δόθηκε με το υπ’ αριθμ. 1500/22-8-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 810/30-7-2002 που κατέθεσε στη Βουλή ο Βουλευτής κ. Μ. Κεφαλογιάννης σχετικά με το ανωτέρω θέμα, σας γνωρίζουμε τα ακόλουθα:
      1. Σύμφωνα με τις διατάξεις του άρθρου 2 παρ. 1 του Α.Ν. 1846/51 στην ασφάλιση του ΙΚΑ υπάγονται τα πρόσωπα τα οποία, εντός των ορίων της χώρας, παρέχουν κατά κύριο επάγγελμα εξαρτημένη εργασία έναντι αμοιβής.
      2. Με τις διατάξεις του ν. 1210/81 υπήχθησαν στην ασφάλιση του ΙΚΑ, όλα τα πρόσωπα τα παρέχοντα εξαρτημένη εργασία, που ασφαλίζονταν στο πρώην Τ.Σ.Η. και Τ.Θ. (Ταμείον Συντάξεως Ηθοποιών και Τεχνικών Θεάτρου).
      Επίσης, με τις διατάξεις του ν. 1296/82 υπήχθησαν οι μη παρέχοντες εξαρτημένη εργασία θεατρικοί συγγραφείς, μουσικοσυνθέτες, μεταφραστές, ποιητές, στιχουργοί, σκηνοθέτες, σκηνογράφοι, ενδυματολόγοι κλπ., για τους οποίους οι ημέρες ασφάλισης εξευρίσκονται από την διαίρεση των εφάπαξ αμοιβών τους με το Τ.Η. της 12ης ασφαλιστικής κλάσης.
      Από τις ίδιες διατάξεις ορίζεται ότι εισφορές οφείλονται για το σύνολο των αμοιβών, δικαιωμάτων, κλπ. που υποχρεούνται να καταβάλουν τα πρόσωπα τα οποία (κατά το άρθρο 5 του ν. 1296/82) έχουν έναντι του ΙΚΑ τις υποχρεώσεις, εργοδότη.
      2. Με το από 6/3/2001 ιδιωτικό συμφωνητικό (Νο 25) οι επιχειρήσεις ΕΡΤ Α.Ε., «Γ. ΜΠΑΣΙΠΑΓΛΗΣ & Σία E.E. –LEXICON & Partners» και «ROSEBUD S.A. ΚΙΝΗΜΑΤΟΓΡΑΦΙΚΕΣ ΕΠΙΧΕΙΡΗΣΕΙΣ Α.Ε.» συμφώνησαν να παράγουν από κοινού μεταξύ άλλων, κινηματογραφική ταινία με τον προσωρινό τίτλο «ΔΙΟΝΥΣΙΟΣ ΣΟΛΩΜΟΣ».
      Από τους επιμέρους όρους του προαναφερόμενου ιδιωτικού συμφωνητικού προκύπτει ότι η επιχείρηση «Γ. ΜΠΑΣΙΠΑΓΛΗΣ & ΣΙΑ Ε.Ε.» υποχρεούται να καταβάλει για τους τεχνικούς και καλλιτεχνικούς συντελεστές που θα προσλάβει, τις αμοιβές καθώς και τις αναλογούσες ασφαλιστικές εισφορές.
      3. Από τα τηρούμενα στοιχεία στο υποκατάστημα ΙΚΑ Παγκρατίου, στην ασφαλιστική περιοχή του οποίου εδρεύει η επιχείρηση Γ. ΜΠΑΣΙΠΑΓΛΗΣ & ΣΙΑ Ο.Ε. προκύπτει ότι υποβλήθηκε καταγγελία του ασφ/νου Φραντζέτη Φωτίου, με την οποία ζητούσε την ασφαλιστική του τακτοποίηση για τη συμμετοχή του στην ταινία «ΔΙΟΝΥΣΙΟΣ ΣΟΛΩΜΟΣ» με την ειδικότητα του Φροντιστή στον προαναφερόμενο εργοδότη.
      Σημειωτέον ότι καταγγελία για την ίδια χρονική περίοδο, υπεβλήθη από τον ίδιο εργαζόμενο στο υποκατάστημα ΙΚΑ Αγ. Παρασκευής, στην ασφαλιστική περιοχή του οποίου ανήκει η ΕΡΤ Α.Ε.
      Το υποκατάστημα ΙΚΑ Παγκρατίου, προέβη στην ασφαλιστική τακτοποίηση του καταγγέλοντος, καταλογίζοντας σε βάρος του προαναφερόμενου εργοδότη τις αναλογούσες ασφαλιστικές εισφορές και πρόσθετες επιβαρύνσεις.
      4. Έως τώρα δεν έχουν εντοπισθεί άλλοι ανασφάλιστοι εργαζόμενοι στην παραγωγή της ταινίας «ΔΙΟΝΥΣΙΟΣ ΣΟΛΩΜΟΣ» πλην του Φραντζέτη Φωτίου, για την ασφαλιστική τακτοποίηση του οποίου το υποκ/μα ΙΚΑ Παγκρατίου προέβη στις επιβαλλόμενες ενέργειες.
      Πάντως, κατά τον τακτικό έλεγχο όλων των επιχειρήσεων που εμπλέκονται στην παραγωγή της ταινίας «ΔΙΟΝΥΣΙΟΣ ΣΟΛΩΜΟΣ», θα ερευνηθεί αν οι εργαζόμενοι στην παραγωγή αυτή υπάγονται στην ασφάλιση του Ιδρύματος σ’ εφαρμογή τόσο των γενικών όσο και των ειδικών διατάξεων και σε περίπτωση διαπίστωσης παραλείψεων θα καταλογιστούν οι αναλογούσες εισφορές για την ασφαλιστική τακτοποίηση των εργαζομένων.
      Ο Υφυπουργός
      ΡΟΒ. ΣΠΥΡΟΠΟΥΛΟΣ»
      2. Στην με αριθμό 777/29-7-02 ερώτηση δόθηκε με το υπ’ αριθμ. 1636/21-8-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 777/29-7-02 που κατέθεσε στη Βουλή ο Βουλευτής κ. Σπ. Σπηλιωτόπουλος, σχετικά με δημοσίευμα της εφημερίδας «ΕΠΕΝΔΥΤΗΣ», για την Επιχείρηση Έρευνας και Διάσωσης, κατά λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
      Η έρευνα και η διάσωση (Search and Rescue – SAR) είναι υποχρέωση της χώρας μας, όπως αυτή απορρέει από το σχετικό Παράρτημα 12 (ANNEX 12) της Σύμβασης του Σικάγου (ICAO) οι δε παρεχόμενες υπηρεσίες αποτελούν πολιτική δραστηριότητα ανεξάρτητη από τα μέσα που μπορούν να χρησιμοποιηθούν και δεν συνδέονται με στρατικοποίηση ή μη περιοχών της Ελλάδος. Ο τρόπος που παρέχονται οι  υπηρεσίες Έρευνας και Διάσωσης περιγράφονται λεπτομερώς στο Εγχειρίδιο Αεροναυτικών Πληροφοριών (ΕΑΠ) κάθε κράτους, το οποίο τυγχάνει διεθνούς διανομής και το συμβουλεύονται υποχρεωτικά οι αεροναυτιλόμενοι.
      Στο ΕΑΠ Ελλάδος (AIP Greece – Aeronautical Information Publication) περιλαμβάνονται όλες οι πληροφορίες που αφορούν στις λεπτομέρειες των παρεχομένων υπηρεσιών, όπως π.χ. οι βάσεις των επιχειρησιακών μέσων που συμμετέχουν σ’ αυτές τις δραστηριότητες μεταξύ των οποίων οι νήσοι Λήμνος, Χίος και Ρόδος. Το Doc. 7754 Air Navigation Plan/European Region – ANP (Σχέδιο Αεροναυτιλίας της Ευρώπης) του ICAO, περιλαμβάνει συνοπτικά στοιχεία για τις παρεχόμενες, από κάθε χώρα υπηρεσίες Έρευνας και Διάσωσης.
      Ο συνδυασμός των δύο (2) ανωτέρω εγχειριδίων (ICAO Doc. 7754/Air Navigation Plan και Εγχειρίδιο Αεροναυτικών Πληροφοριών Ελλάδος) διεθνούς διανομής, καλύπτει πλήρως τις απαιτήσεις του ICAO στους τομείς Έρευνας και Διάσωσης και καλύπτει επίσης πλήρως τα εθνικά μας συμφέροντα. Οι επόμενες εκδόσεις του ΑΝΡ θα περιλαμβάνουν και τις πρόσφατες αλλαγές που περιέχονται ήδη στο ΕΑΠ Ελλάδος, στο κεφάλειο SAR.
      Από τα ανωτέρω συνάγεται ότι ουδεμία βλάβη προκλήθηκε στα συμφέροντα Άμυνας και Ασφάλειας της χώρας.
      Τέλος, επισημαίνεται ότι για την διαπίστωση τυχόν ασαφειών ή έλλειψης επισημάνσεων ή και διορθώσεων στα Doc του ICAO έχει ήδη ζητηθεί με επιστολή μου από την ΥΠΑ η διενέργεια Ένορκης Διοικητικής Εξέτασης. (επισυνάπτεται)
      Τα αποτελέσματα της εξέτασης αυτής θα υποβληθούν στη Βουλή.
      Ο Υπουργός
      ΧΡΙΣΤΟΣ ΒΕΡΕΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 748/25-7-02 ερώτηση δόθηκε με το υπ’ αριθμ. 8024/20-8-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 748/25-7-02 ερώτησης της Βουλευτού κ. Ζ. Μακρή, σας γνωρίζουμε τα ακόλουθα:
      Η εγκύκλιος Τ/963 του Υπουργείου Ανάπτυξης ερμηνεύει ορισμένες διατάξεις νόμων (παρ. 5,6 του ν. 2741/1999 και παρ. 2 του άρθρου 18 του ν. 2919/2001) και δεν θεσπίζει νέες διαδικασίες ή διαφορετικές από αυτές που προβλέπονται από τις διατάξεις αυτές.
      Επίσης η εγκύκλιος αυτή δεν ασχολείται με την ανανέωση – διατήρηση των σημάτων λειτουργίας των ενοικιαζομένων δωματίων και διαμερισμάτων, αφού αυτά ρυθμίζονται από άλλες διατάξεις τις οποίες δεν ερμηνεύει η εγκύκλιος, αλλά μόνο με την πρώτη χορήγηση σημάτων λειτουργίας σ’ αυτά.
      Το ενδιαφέρον του Υπουργείου Ανάπτυξης για την επίλυση των προβλημάτων του κλάδου των ενοικιαζομένων δωματίων και διαμερισμάτων είναι συνεχές και επιβεβαιώνεται και από τις αλλεπάλληλες συσκέψεις και με εκπροσώπους των Ομοσπονδιών των ιδιοκτητών των ενοικιαζομένων δωματίων και διαμερισμάτων που έχουν πραγματοποιηθεί. Τα προβλήματα όμως που έχουν ανακύψει όπως π.χ. το π.δ. 337/2000 για την κατάταξη των ενοικ. δωματίων σε κλειδιά, όσα εξ’ αυτών δεν μπορούν να αντιμετωπισθούν με εγκυκλίους, αποφάσεις και οδηγίες, απαιτούν νομοθετικές παρεμβάσεις των οποίων το Υπουργείο, κατά το μέρος που το αφορά, εξετάζει τη δυνατότητα ικανοποίησής τους.
      Τέλος είναι σαφές ότι στόχος των λύσεων είναι κυρίως η ασφάλεια και προστασία των καταναλωτών του τουριστικού προϊόντος, η βιωσιμότητα των τουριστικών καταλυμάτων και η αναβάθμιση των παρεχομένων τουριστικών υπηρεσιών προς όφελος του Τουρισμού, της Εθνικής Οικονομίας και βεβαίως των ίδιων των ιδιοκτητών.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Τρίτη 4.2.2003 και ώρα 18.00΄ θα διεξαχθεί η συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή, με θέμα τη σημερινή δομή και λειτουργία του κράτους και η συνεδρίαση του Κοινοβουλευτικού Ελέγχου της Δευτέρας 3.2.2003 δεν θα πραγματοποιηθεί, με τη σύμφωνη γνώμη και της Διάσκεψης των Προέδρων.
      
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 305/28.1.2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εμπορικής Ναυτιλίας, σχετικώς με τον Κλάδο Ασφάλισης Επιβατών των θαλασσίων μεταφορών.
      Η επίκαιρη ερώτηση του κυρίου συναδέλφου διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 310/28.1.2003 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα προς τους Υπουργούς Εθνικής Παιδείας, Οικονομίας και Οικονομικών, σχετικώς με τις προθέσεις της Κυβέρνησης να καθιερώσει ειδικό βοήθημα για τους φοιτητές με χαμηλό εισόδημα κ.λπ. 
      Η επίκαιρη ερώτηση της κυρίας συναδέλφου έχει ως εξής: 
      «Στην πατρίδα μας το κοινωνικό κράτος της «δωρεάν» παιδείας που αυτοδιαφημίζει η Κυβέρνηση του ΠΑΣΟΚ πάσχει από μια ακόμα εκσυγχρονιστική πρωτοτυπία. 
      Ενώ η παιδεία στην τριτοβάθμια εκπαίδευση παρέχεται δωρεάν κατά το συνταγματικό νομοθέτη, κάθε χρόνο περί τους δεκαέξι χιλιάδες φοιτητές υπολογίζεται ότι εγκαταλείπουν τις σπουδές τους από αδυναμία βιοπορισμού.
      Ταυτόχρονα η χώρα είναι η τελευταία στην Ευρωπαϊκή Ένωση στο θέμα της οικονομικής ενίσχυσης των φοιτητών και των οικογενειών τους.
      Εκατό χιλιάδες φοιτητές που ζουν μόνοι τους σε πενήντα ελληνικές πόλεις, σπουδάζοντας σε τετρακόσια είκοσι υπάρχοντα τμήματα των ΑΕΙ και ΤΕΙ, είναι αδύνατο να χωρέσουν στις κατά κοινή ομολογία κακής ποιότητας εστίες που επαρκούν μόνο για οκτώ χιλιάδες φοιτητές.
      Το σκεπτικό ότι η Ελλάδα δεν επιβάλλει δίδακτρα για σπουδές στην τριτοβάθμια εκπαίδευση και παρέχει δωρεάν συγγράμματα, δεν ακυρώνει τις ευθύνες των αρμόδιων Υπουργών για το σημερινό αδιέξοδο χιλιάδων οικογενειών να σπουδάσουν τα παιδιά τους, πολύ δε περισσότερο όταν μια σειρά από ευρωπαϊκές χώρες που παρέχουν ουσιαστική και ποιοτική δωρεάν παιδεία στην τριτοβάθμια εκπαίδευση έχουν καλύτερες επιδόσεις από αυτές της εκσυγχρονιστικής κυβέρνησης σε θέματα οικονομικής ενίσχυσης και παροχής στέγης των φοιτητών.
      Ερωτώνται οι κύριοι Υπουργοί: 
      Αν το Υπουργείο Οικονομικών θα καθιερώσει ειδικό βοήθημα για φοιτητές που οι οικογένειές τους έχουν χαμηλό εισόδημα και δεν επιτρέπουν την υποστήριξη των σπουδών, όπως γίνεται στις χώρες της Ευρωπαϊκής Ένωσης;
      Ποιο είναι το πρόγραμμα του Υπουργείου Παιδείας για τη δημιουργία των φοιτητικών εστιών και ποια η απορρόφηση κοινοτικών κονδυλίων ή η συμμετοχή σε αντίστοιχα κοινοτικά προγράμματα;»
      Κυρία συνάδελφε, οφείλω να πω, επειδή είμαι επιφορτισμένος και από τη Διάσκεψη των Προέδρων, για να κοιτάζω τις επίκαιρες ερωτήσεις, ότι αυτά τα θέματα είναι πιο πολύ θέματα επερώτησης που μπορείτε να καταθέσετε και εσείς και το κόμμα σας. Αν και αυτό δεν είναι θέμα για μια επίκαιρη ερώτηση,  αλλά εγώ, για να μην δημιουργηθεί κάποιο ζήτημα, το ενέκρινα. Πάντως, θέλω να πω ότι δεν είναι δυνατόν να απαντηθεί αυτή η ερώτηση σε τόσο λίγο χρόνο.
      Θα απαντήσει ο Υφυπουργός Εθνικής Παιδείας και Θρησκευμάτων, κ. Νικόλαος Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θέλω να ευχαριστήσω και εσάς και τη συνάδελφο που μου δίνει την ευκαιρία να συζητήσουμε ένα θέμα, που αφορά τους φοιτητές μας και τα νιάτα της πατρίδας μας.
      Κυρίες και κύριοι συνάδελφοι, στην πατρίδα μας τα πράγματα σχετικά με την παιδεία και την εκπαίδευση βρίσκονται σε μια θετική εξέλιξη, βελτιώνονται συνεχώς και τα στοιχεία της ποιότητας γίνονται εμφανή κάθε χρόνο είτε πρόκειται για την πρωτοβάθμια, τη δευτεροβάθμια ή την τριτοβάθμια εκπαίδευση.
      Θέλω να κάνω σύντομες επισημάνσεις ειδικά για την τριτοβάθμια εκπαίδευση, στην οποία αναφέρεται και η σχετική ερώτηση. 
      Θέλω να ενημερώσω την Εθνική Αντιπροσωπεία ότι οι θέσεις στην τριτοβάθμια εκπαίδευση αυξήθηκαν τα τελευταία χρόνια σε τέτοιο βαθμό, που συνιστά ανοικτή πρόσβαση για τα παιδιά, τα οποία θέλουν να σπουδάσουν στη χώρα μας και έχουν τις ικανότητες και τις δυνατότητες. Συγκεκριμένα αναφέρω ότι ήταν σαράντα δύο χιλιάδες οι θέσεις στην τριτοβάθμια εκπαίδευση το 1993-1994 και σήμερα είναι πάνω από ογδόντα χιλιάδες. 
       Σήμερα έχουμε στη χώρα μας είκοσι ένα πανεπιστήμια, δεκατέσσερα ΤΕΙ και πάνω από 80 νέα τμήματα, που δημιουργήθηκαν τα τελευταία χρόνια, με καινούρια γνωστικά αντικείμενα και περισσότερα από διακόσια πενήντα μεταπτυχιακά. Όλο αυτό το τοπίο, που ανέφερα και περιέγραψα, δίνει τη δυνατότητα στα Ελληνόπουλα να σπουδάζουν στη χώρα μας και να μην καταφεύγουν στο εξωτερικό και στη φοιτητική μετανάστευση, η οποία είναι κοινωνική, οικονομική και οικογενειακή πληγή.
      Έτσι, λοιπόν, τα προβλήματα που αντιμετωπίζουμε σήμερα στην εκπαίδευση και συγκεκριμένα στην τριτοβάθμια εκπαίδευση, είναι προβλήματα ανάπτυξης και βελτίωσης και όχι προβλήματα κρίσης. Έχει ιδιαίτερη σημασία να επισημάνουμε αυτό το θέμα.
       Από εκεί και πέρα, όσον αφορά για το συγκεκριμένο ερώτημα και τη στέγαση των φοιτητών, υπάρχουν κάποιες ανακρίβειες στην ερώτηση και θα ήθελα  να δώσω τα πλήρη στοιχεία.
      Θα ήθελα να ενημερώσω την κυρία συνάδελφο ότι  αυτήν τη στιγμή για μας υπάρχει πρόβλημα στο θέμα της στέγασης και θέλουμε να βελτιώσουμε τα πράγματα, αλλά να δώσουμε την πραγματική εικόνα. Οι φοιτητές των πανεπιστημίων και των ΤΕΙ που στεγάζονται σε φοιτητικές εστίες είναι εννέα χιλιάδες εκατόν τριάντα δύο. Στεγάζονται και μένουν σε μισθωμένα ξενοδοχεία πάνω από τρεις χιλιάδες φοιτητές. Και θέλω να δώσω και ένα τρίτο στοιχείο που δεν περιλαμβάνεται στην ερώτηση. Την επιδότηση ενοικίου παίρνουν επτά χιλιάδες διακόσιοι τριάντα οκτώ φοιτητές. Όλοι μαζί αυτοί οι φοιτητές που έχουν τη στήριξη της πολιτείας, είτε με πλήρες δωμάτιο σε φοιτητική εστία ή σε κάποιο ξενοδοχείο είτε με την επιδότηση ενοικίου ανέρχονται σε δεκαεννέα χιλιάδες τριακόσιους εβδομήντα πέντε. Δεν θα μπορούσα ποτέ να πω ότι αυτό είναι αρκετό. Θέλουμε να βελτιώσουμε ακόμη περισσότερο τα στοιχεία, αλλά τα στοιχεία της κυρίας συναδέλφου δεν ανταποκρίνονται στην πραγματική εικόνα και σε αυτούς τους αριθμούς. 
      Εκείνο που θέλω να επισημάνω είναι ότι η προσπάθεια για βελτίωση της παρεχόμενης στέγασης και στήριξης των φοιτητών που έχουν ιδιαίτερα προβλήματα, περιλαμβάνεται σ΄ ένα σχέδιο που υπάρχει στο Υπουργείο Παιδείας, που είναι σε τρεις φάσεις και το οποίο στη δευτερολογία μου θα αναπτύξω. 
      ΠΡΟΕΔΡΕΥΩΝ (Κωνσταντίνος Γείτονας): Η κ. Παπακώστα έχει το λόγο. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, το ζητούμενο είναι αν η κυβέρνηση προτίθεται να καθιερώσει ειδικό βοήθημα για τους φοιτητές, των οποίων δεν μπορούν οι οικογένειές τους να ανταπεξέλθουν στα έξοδα των σπουδών τους. 
      Πρέπει να σας πω, λοιπόν, ότι 5.500 έως 7.000 ευρώ κοστίζει ο ξενιτεμένος φοιτητής στο οικογενειακό του περιβάλλον ετησίως και περίπου 25.000 έως 35.000 ευρώ σε μια διάρκεια χρονικής περιόδου τεσσάρων έως πέντε ετών που χρειάζεται για να ολοκληρώσει τις σπουδές του. Έτσι, λοιπόν, κανείς δεν σας ζητάει να ενισχύσετε τους αιώνιους φοιτητές, αλλά σας ζητούμε να ενισχύσετε εκείνους που οι οικογένειές τους για βιοποριστικούς λόγους δεν μπορούν να ανταπεξέλθουν και αναγκάζονται να εγκαταλείψουν τις σπουδές τους. 
      Θα σας δώσω ένα νούμερο, το οποίο αποτελεί ντροπή για το Υπουργείο Εθνικής Παιδείας και Θρησκευμάτων, διότι χαρακτηρίσατε ως ανακριβή τα στοιχεία, τα οποία έθεσα στην ερώτησή μου. Θα σας πω για παράδειγμα σε σχέση με τις φοιτητικές εστίες, που θεωρώ ότι είναι το μεγαλύτερο όνειδος αυτή την ώρα. Ακούσαμε κάποια στοιχεία για τον αριθμό κατασκευής νέων φοιτητικών εστιών. Πρέπει να σας πω, όμως, κύριε Πρόεδρε, ότι είναι αναντίστοιχα μικρότερος από τον αριθμό των κοινοτικών κονδυλίων που διατίθενται και πρέπει να σας αναφέρω ένα παράδειγμα, ότι  παραδείγματος χάριν στην περιοχή της Φλώρινας με τρία τμήματα ΤΕΙ και τρία ΑΕΙ που σπουδάζουν φοιτητές που ξεπερνούν τις τέσσερις χιλιάδες, δεν υπάρχει ούτε μία φοιτητική εστία. 
      Πρέπει δε να σας πω ότι για την οικονομική ενίσχυση των φοιτητών το κράτος μας, που είναι κράτος-μέλος της Ευρωπαϊκής Ένωσης, ξοδεύει 43 ευρώ για κάθε φοιτητή το χρόνο, ενώ ο μέσος κοινοτικός όρος για οικονομική ενίσχυση αλλά και δανειοδότηση του φοιτητή στα κράτη της Ευρωπαϊκής Ένωσης είναι περίπου 1.090 ευρώ ετησίως. Πρέπει να σας πω ότι το νούμερο αυτό αποδεικνύει ότι η χώρα μας τηρεί το 1/25ο του κοινοτικού μέσου όρου. Και πρέπει να σας πω επίσης ότι η Ελλάδα στη δαπάνη για την οικονομική ενίσχυση των φοιτητών βρίσκεται στην τελευταία θέση πίσω από την Πορτογαλία. 
      Όλες οι εξαγγελίες και όλες οι μεγαλοστομίες οι οποίες έρχονται κάθε φορά να απαντήσουν σε τέτοιου είδους ερωτήματα, θεωρώ ότι είναι ανεδαφικές. Κύριε Πρόεδρε, τις θέσεις αυτές και τις προτάσεις τις οποίες καταθέτουμε εμείς είναι προτάσεις για κάτι καινούριο διότι δεν έχουμε καμία διάθεση οι φοιτητές μας να πεθαίνουν από γραφειοκρατικό θάνατο και να κρεμούν τα όνειρά τους, γιατί για βιοποριστικούς λόγους μία ανάλγητη Κυβέρνηση τους άφησε στο περιθώριο. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, το κόμμα το δικό μας έχει δώσει εξετάσεις και έχει πετύχει απέναντι στην ελληνική κοινωνία. Έχει πείσει την ελληνική κοινωνία και την ελληνική οικογένεια ότι το εννοεί όταν λέει ότι παιδεία και εκπαίδευση είναι πρώτη προτεραιότητα. Και το εννοεί με όλα αυτά τα στοιχεία που ανέφερα πριν, δηλαδή με την ανάπτυξη των πανεπιστημίων και των τεχνολογικών ιδρυμάτων  όπου δίνουμε δυνατότητες και ευκαιρίες και μειώνουμε τη φοιτητική μετανάστευση, η οποία πράγματι είναι μια πληγή. 
      Θέλω να σας δώσω ένα δείκτη, ο οποίος ανατρέπει όλο αυτό το σκεπτικό που αναφέρεται για το γκρίζο τοπίο στην εκπαίδευση. Στην Ευρωπαϊκή Ένωση η χώρα μας είναι πρώτη, σε ηλικίες από δεκαοκτώ έως είκοσι ενός ετών, σε ποσοστό νέων που φοιτούν στα πανεπιστήμια και στα τεχνολογικά ιδρύματα. Και αυτό είναι μια κατάκτηση που φέρνει τη χώρα μας στην πιο επίζηλη θέση στην Ευρωπαϊκή Ένωση. 
      Πρέπει δε να σας πω ότι άλλες ήταν οι εποχές που σπούδαζαν τα παιδιά των πλούσιων οικογενειών. 
      Όσον αφορά για το πρόβλημα της φοιτητικής στέγης θα ήθελα να αναφέρω ότι ήδη βρίσκεται σε εξέλιξη ένα πρόγραμμα ανάπτυξης κτιριακών υποδομών στα πανεπιστήμιά μας και συμπεριλαμβάνει κατασκευή νέων φοιτητικών εστιών οι οποίες θα έχουν κόστος πάνω από 14 δισεκατομμύρια και που βρίσκονται σε εξέλιξη αυτήν τη στιγμή. Και αυτό αφορά την Πάτρα, τα Γιάννενα, Ρέθυμνο, Μυτιλήνη και Κέρκυρα.
      Το κατασκευαστικό πρόγραμμα προβλέπει επίσης το 2004 τη δυνατότητα παροχής στέγασης σε φοιτητές κατά χίλιες πεντακόσιες πρόσθετες κλίνες στην περιφέρεια. Επιπλέον με τις εστίες που θα δοθούν από το Πανεπιστήμιο Αθηνών και το Εθνικό Μετσόβειο Πολυτεχνείο που βρίσκονται σε ανάπλαση ενόψει των Ολυμπιακών Αγώνων, θα μας δώσει ποιοτική στέγη για περισσότερα από χίλια παιδιά.
      Επίσης, θα ήθελα να σας δώσω δύο στοιχεία. Θα συνεχίσουμε στο διάστημα αυτό την πολιτική μίσθωση των δωματίων σε ξενοδοχεία, όπως είναι και η πολιτική επιδότηση του ενοικίου. Με αυτούς τους τρόπους δημιουργούμε ένα άλλο τοπίο όσον αφορά τη στέγαση.
      Επιπλέον, όμως, εκείνο που αξίζει να σημειώσουμε ότι για την υλοποίηση μιας τέτοιας μεγάλης πολιτικής αντιμετώπισης του θέματος της στέγασης τόσου μεγάλου αριθμού φοιτητών που εμείς εισάγουμε στα πανεπιστήμια, υπάρχει και ένα άλλο σχέδιο που βρίσκεται σε εξέλιξη της αυτοχρηματοδότησης από τον ιδιωτικό τομέα. Αυτό το πρόγραμμα θα το ενισχύσουμε έτσι ώστε να δημιουργηθούν όροι και προϋποθέσεις με τον ιδιωτικό τομέα για να μπορέσει να ανακουφίσει το πρόβλημα της φοιτητικής στέγης. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό… 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Υπουργέ, τι είναι αυτά που λέτε; Δεν είμαστε και εμείς άσχετοι με το αντικείμενο…
      ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, αφήστε με να προχωρήσω παρακαλώ. Αν δεν σας ικανοποιεί η απάντηση από τον Κανονισμό έχετε το δικαίωμα να επανέλθετε. Δεν μπορείτε, όμως, να παραβιάζετε τον Κανονισμό. Κάνετε συνεχείς διακοπές και συζήτηση εκτός του Κανονισμού. 
      Επαναλαμβάνω ότι τρίτη είναι η με αριθμό 316/28-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τις αποζημιώσεις των πληγέντων από την έντονη κακοκαιρία κατοίκων των Νομών Καρδίτσας, Λάρισας κλπ.
      Η επίκαιρη ερώτηση του κ. Τσιόγκα έχει ως εξής:
      «Οι βροχές των τελευταίων ημερών είχαν σαν αποτέλεσμα να πλημμυρίσουν μεγάλες  περιοχές στην Καρδίτσα, την Φαρκαδόνα και τη Λάρισα. Προκάλεσαν τεράστιες καταστροφές, κινδύνεψαν άνθρωποι και για μια ακόμα φορά ανέδειξαν την έλλειψη αντιπλημμυρικής θωράκισης της περιοχής που την έχει μετατρέψει σε έρμαιο των καιρικών συνθηκών. Έτσι, το καλοκαίρι λόγω ανομβρίας σημειώνεται έλλειψη νερού και το χειμώνα με συνήθεις βροχοπτώσεις σημειώνονται πλημμύρες και καταστροφές.
      Παρά τις επανειλημμένες κυβερνητικές εξαγγελίες τα σημαντικά αντιπλημμυρικά έργα είτε προχωρούν με πολύ αργούς ρυθμούς είτε έχουν σταματήσει ενώ αποπερατώθηκαν μόνον κάποια έργα μικρής εμβέλειας. Και αν ακόμα ολοκληρωθούν αυτά τα έργα δεν θα υπάρξει αντιπλημμυρική θωράκιση της Θεσσαλίας αν δεν γίνουν τα μεγάλα φράγματα στον ορεινό όγκο που θα λειτουργούν ως αντιπλημμυρικά το χειμώνα και αρδευτικά το καλοκαίρι.
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση: 
      Για να ολοκληρωθούν τα αντιπλημμυρικά έργα και να δρομολογηθούν τα μεγάλα έργα (εκτροπή Αχελώου, φράγματα Πύλης-Μουζακίου, ολοκλήρωση Σμόκοβου κ.α.);
      Να αποζημιωθούν έγκαιρα για το 100% των ζημιών όλοι οι πλημμυρόπληκτοι;»
      Ο Υφυπουργός κ. Τσακλίδης έχει το λόγο ο οποίος μόλις ήλθε από τα εγκαίνια της Αττικής Οδού.
      ΑΓΓΕΛΟΣ ΤΖΕΚΗΣ: Εγκαινιάσατε την αύξηση των διοδίων; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τα περιορίσαμε…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να προχωρήσουμε στη συζήτηση της ερώτησης.
      Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι γνωστό ότι την τελευταία χρονιά είχαμε δυστυχώς πάρα πολλά πλημμυρικά φαινόμενα, είχαμε έντονες βροχοπτώσεις και υπήρξαν προβλήματα σε πολλές περιοχές. 
      Σε ό,τι αφορά τις αποζημιώσεις το ΥΠΕΧΩΔΕ έχει την αρμοδιότητα για τα κτίρια, αν δηλαδή έχουν υποστεί ζημιές.
      Σ΄ αυτήν την περίπτωση θα πρέπει η νομαρχία να συστήσει επιτροπές, να καταγραφούν σε πρώτη φάση οι ζημιές, να μας στείλει πρόταση να οριοθετήσουμε την πληγείσα περιοχή και στη συνέχεια να ακολουθήσουν οι διαδικασίες αποζημιώσεως. Μέχρι στιγμής αυτή η πρόταση δεν μας εστάλη, αλλά από πληροφορίες μας οι επιτροπές δουλεύουν για να καταγράψουν τις ζημιές. Από κει και πέρα, αν έχουν πάθει ζημιές επιχειρήσεις, θα πρέπει πάλι αυτές να καταγραφούν από τις επιτροπές της νομαρχίας, να σταλούν στη συνέχεια εδώ, να βγει η κοινή υπουργική απόφαση των Υπουργών Ανάπτυξης, Οικονομίας και ΠΕΧΩΔΕ, προκειμένου να ακολουθήσουν οι αποζημιώσεις. 
      Σε ό,τι αφορά τώρα τις ζημιές στην αγροτική παραγωγή, εκεί την ευθύνη την έχει το Υπουργείο Γεωργίας. Έχουν δοθεί οδηγίες. Άρχισαν οι αγρότες να δηλώνουν τις ζημιές που έχουν πάθει και στη συνέχεια θα ακολουθήσει η διαδικασία  εξατομίκευσης των εκτιμήσεων για να προχωρήσουν οι αποζημιώσεις. 
      Σε ό,τι αφορά τώρα τα αντιπλημμυρικά έργα στην ευρύτερη περιοχή που θέτετε με την ερώτησή σας. Το ΥΠΕΧΩΔΕ από το 1996 και εντεύθεν διέθεσε 31,5 εκατομμύρια ευρώ, δηλαδή περίπου 11 δισεκατομμύρια δραχμές για αντιπλημμυρικά έργα σε ποταμούς και χείμαρρους των Νομών Καρδίτσας και Λάρισας. Με τις πιστώσεις αυτές έχουν συσταθεί τριάντα πέντε εργολαβίες από τις οποίες έχουν τελειώσει τριάντα και των υπολοίπων οι εργασίες συνεχίζονται και βαίνουν προς το τέλος.
      Ειδικότερα στο Νομό Καρδίτσας διετέθησαν συνολικά πάνω από 20 εκατομμύρια ευρώ. Απ’ αυτά τα τέσσερα εκατομμύρια ευρώ διετέθησαν για έργα στο τρίγωνο των ποταμών Καλέντζη-Καράμπαλη-Εθνικής Οδού. Περίπου οκτώ εκατομμύρια ευρώ διετέθησαν για εργασίες φραγμάτων και γεφυρών στους ποταμούς  Καλέντζη και Ενιππέα. Τα υπόλοιπα οκτώ εκατομμύρια ευρώ διετέθησαν για έργα σε διάφορους ποταμούς και χείμαρρους του νομού. Επίσης, έχουν εκπονηθεί και άλλες μελέτες και για άλλες παρεμβάσεις στους ποταμούς Πάμισο, Ενιππέα, Ιταλικό, Καράμπαλη, Καλέντζη αλλά και σε άλλες περιοχές που σταδιακά προωθούνται για υλοποίηση. 
      Στο ίδιο διάστημα διετέθησαν από το ΥΠΕΧΩΔΕ περισσότερα από έξι εκατομμύρια ευρώ για αντιπλημμυρικές παρεμβάσεις στα Τρίκαλα και τη Μαγνησία με τριάντα πέντε εργολαβίες. 
      Η λειτουργία του φράγματος Σμοκόβου που άρχισε τον Ιούλιο του 2000 μειώνει σημαντικά κάποια προβλήματα που υπάρχουν. Επίσης, από το ειδικό πρόγραμμα Τοπικής Αυτοδιοίκησης, από το ΕΠΤΑ και από το Υπουργείο Εσωτερικών γενικότερα, έχουν διατεθεί αρκετά χρήματα για παρεμβάσεις αντιπλημμυρικής προστασίας. Τα υπόλοιπα για τα φράγματα Σμοκόβου και Αχελώου θα τα αναφέρω στη δευτερολογία μου. 
      ΒΑΣΙΛΗΣ ΚΕΔΙΚΟΓΛΟΥ: Στον τόπο μας, κύριε Υπουργέ, υποφέρουμε από λειψυδρία και από πλημμύρες. 
      ΠΡΟΕΔΡΕΥΩΝ (Κωνσταντίνος Γείτονας): Ο κ.Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, η έλλειψη των αναγκαίων έργων υποδομής όπως αντιπλημμυρικά, αποστραγγιστικά και αρδευτικά, έχουν μετατρέψει τη Θεσσαλία σε έρμαιο των καιρικών συνθηκών. Είναι γεγονός ότι έχουμε αυτά τα φαινόμενα με αποτέλεσμα το καλοκαίρι να διψούν οι άνθρωποι στη Θεσσαλία να στεγνώνουν οι καλλιέργειες επειδή δεν υπάρχει νερό και το χειμώνα και την άνοιξη να πλημμυρίζει. Καταστρέφονται καλλιέργειες και βεβαίως ολόκληρες περιουσίες.
      Πρέπει να πούμε ότι υπάρχει τεράστια ευθύνη στην Κυβέρνηση γιατί δεν προχωρεί την αντιπλημμυρική θωράκιση της Θεσσαλίας με τα αναγκαία έργα. Και βεβαίως, τα αναγκαία έργα τα οποία ανακοινώθηκαν μετά από τις μεγάλες πλημμύρες του 1994 από τον κ. Λαλιώτη, με το γνωστό πακέτο Λαλιώτη, είχατε πει τότε σαν Κυβέρνηση ότι θα διαθέσετε 19 δισεκατομμύρια. Δεν τα δώσατε, όμως, στις νομαρχίες, τα δώσατε στην περιφέρεια κι απ’ αυτά τα 19 δισεκατομμύρια εγκρίθηκαν τα 12,5 δισεκατομμύρια και απορροφήθηκαν τα 4,3 δισεκατομμύρια. 
      Εάν, λοιπόν, δεν ήταν κλειστό το θυρόφραγμα του Σμοκόβου τώρα, θα είχε γίνει μεγάλη καταστροφή στη Θεσσαλία. Γι’ αυτό υπάρχει ανάγκη να προχωρήσουν τα μεγάλα έργα εκτροπής του Αχελώου, τα φράγματα Κεφαλής, Πύλης Μουζακίου, Ενιπέα και Δαφνοσπηλιάς. Βεβαίως το μεγάλο έργο εκτροπής του Αχελώου είναι πολλαπλών χρήσεων.
      Εμείς τι λέμε; Ότι υπάρχουν τεράστιες ευθύνες στην Κυβέρνηση γιατί ακολουθεί την πολιτική της Ευρωπαϊκής Ένωσης που θέλει τη Θεσσαλία διαμετακομιστικό κέντρο και φυσικά υπάρχουν ευθύνες στην περιφέρεια Θεσσαλίας η οποία δεν προχωρά τα μεγάλα έργα. Απλά επαναπαύεται στην κατασκευή κάποιων μικρών έργων.
      Θέλουμε επίσης να πούμε ότι πρέπει να κατασκευασθούν τα μεγάλα έργα που ανέφερα πριν, πρέπει να ολοκληρωθούν γρήγορα τα αντιπλημμυρικά έργα και να καθαρίσουν τα ποτάμια και τα κανάλια, γιατί όλα αυτά μπαζώνονται και δημιουργούν αυτά τα προβλήματα. Πρέπει να αποζημιωθούν έγκαιρα οι πληγέντες στο 100% της ζημιάς και βεβαίως να χρηματοδοτηθούν οι δήμοι και οι νομαρχίες για την άμεση αποκατάσταση των ζημιών που προκλήθηκαν, όχι μόνο στα χωράφια και στα σπίτια αλλά και στους δρόμους και στα δίκτυα ύδρευσης, με αποτέλεσμα ο κόσμος να πίνει θολό νερό σήμερα στη Θεσσαλία. Και βεβαίως μιλάμε για έργα τα οποία είναι τριάντα χρόνων και πάνω με σωλήνες αμιάντου που είναι και καρκινογόνοι. Όλα αυτά πρέπει να αντικατασταθούν.
      ΠΡΟΕΔΡΕΥΩΝ (Κωνσταντίνος Γείτονας): Κάθαρση κάθε φύσεως οχετών είπε ο κύριος συνάδελφος, κύριε Τσακλίδη. 
      Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το πακέτο των 19 δισεκατομμυρίων από τις πλημμύρες του 1994-1995 έχει περίπου διατεθεί. 
      ΔΗΜΗΤΡΙΟΣ ΤΣΙΟΓΚΑΣ: Το 4,3…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ σας λέω ότι έχουν τελειώσει όλες οι εργολαβίες με προϋπολογισμό 31,5 εκατομμύρια ευρώ μόνο από το ΥΠΕΧΩΔΕ. Από εκεί και πέρα και από το Υπουργείο Εσωτερικών έχουν δοθεί χρήματα και είμαστε περίπου σε αυτό το πακέτο. Φαίνεται, όμως, ότι δεν είναι αρκετό, όταν υπάρχουν αυτά τα φαινόμενα τα οποία φέτος σε πολλές περιπτώσεις είχαν ακραίες διαστάσεις. Από εκεί και πέρα υπάρχουν και άλλες μελέτες που είναι έτοιμες και άλλες που ολοκληρώνονται. Έτσι, σε λίγο θα αρχίσουμε να υλοποιούμε και άλλες παρεμβάσεις προς την κατεύθυνση που και εσείς αναφέρατε.
      Σε ό,τι αφορά το θέμα του φράγματος του Σμοκόβου, όπως ξέρετε με την εγκατεστημένη εργολαβία ολοκληρώθηκε η σήραγγα Λεονταρίου και έγινε η έμφραξη της σήραγγας εκτροπής. Από τις αρχές Ιουλίου του 2002 άρχισε ο ταμιευτήρας να γεμίζει και το έργο λειτουργεί ως αντιπλημμυρικό. Μαζεύει τα νερά του Σοφαδίτη παραπόταμου του Πηνειού και περιορίζει τις περιπτώσεις υπερχείλισης του Πηνειού. Τώρα κατασκευάζονται τα δίκτυα άρδευσης για εξίμισι χιλιάδες στρέμματα περίπου. Η έναρξη των αρδεύσεων από το φράγμα Σμοκόβου προβλέπεται ίσως και φέτος και στη χειρότερη περίπτωση την άνοιξη του 2004. 
      ΒΑΣΙΛΗΣ ΚΕΔΙΚΟΓΛΟΥ: Σίγουρα;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Επίσης στο φράγμα Σμοκόβου προωθείται η κατασκευή μικρού υδροηλεκτρικού σταθμού που προβλέπεται να λειτουργήσει το 2005. 
      Για τον Αχελώο κάνουμε ό,τι μπορούμε, κύριε συνάδελφε. Βεβαίως είναι ένα έργο που έχει ταλαιπωρηθεί μετά την απόρριψη των περιβαλλοντικών όρων από το Συμβούλιο της Επικρατείας το 2000. Τα έργα σταμάτησαν, δυστυχώς, υποχρεωτικά. Προχωρήσαμε και κάναμε συμπληρωματική μελέτη περιβαλλοντικών επιπτώσεων, για να αντιμετωπίσουμε το πρόβλημα. Σε λίγο ολοκληρώνεται η φάση δημοσιοποίησης της συμπληρωματικής μελέτης περιβαλλοντικών επιπτώσεων και θα εκδοθεί η νέα απόφαση έγκρισης περιβαλλοντικών όρων. Ο στόχος είναι μέχρι τον Απρίλιο του 2003 να ξεκινήσουν πάλι οι εργασίες διάνοιξης της σήραγγας εκτροπής και μέχρι τον Ιούνιο του 2003 να επαναδημοπρατηθεί το έργο του φράγματος Συκιάς.
      Επίσης σε επικοινωνία που είχαμε με τον περιφερειάρχη εδώ και μερικούς μήνες έχουμε συμφωνήσει ότι θα δημοπρατηθεί η μελέτη για το φράγμα Πύλης. Αν θέλετε, κύριε συνάδελφε, μπορώ να σας δώσω και έναν κατάλογο από μελέτες που έχουμε ολοκληρώσει και θα συνεχίσουμε να τα υλοποιούμε στο αμέσως επόμενο διάστημα. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 308/28-1-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την επιλογή νέων περιοχών για την εγκατάσταση χώρων υγειονομικής ταφής απορριμμάτων στην Αττική κλπ.
      Η επίκαιρη ερώτηση της κ. Στεργίου έχει ως εξής: 
      «Η κατάσταση στη χωματερή των Άνω Λιοσίων έχει φθάσει στο απροχώρητο. Από τις 20-12-2002 άρχισε να λειτουργεί σε παρακείμενο χώρο της χώρος απόρριψης και καύσης απορριμμάτων πάσης φύσεως χωρίς τα στοιχειώδη μέτρα και χωρίς πρόνοια για την προστασία της υγείας των κατοίκων της περιοχής. Η κατάσταση στη χωματερή έχει σημάνει συναγερμό στους κατοίκους των Άνω Λιοσίων, που ανησυχούν για την επέκτασή της, ενώ το αίτημά τους είναι να σταματήσει η από σαράντα και πλέον χρόνια η λειτουργία της. Η κατάσταση αυτή έχει επίσης σημάνει συναγερμό και στους κατοίκους και στους φορείς της Τοπικής Αυτοδιοίκησης της Ανατολικής Αττικής για τις περιοχές που πρόκειται να χωροθετηθούν οι νέοι Χώροι Υγειονομικής Ταφής Απορριμμάτων. Δημοσιεύματα του Τύπου αλλά και διαρροές προκαλούν εύλογα ερωτήματα και ανησυχία.
      Με βάση τα παραπάνω ερωτάται η κυρία Υπουργός: 
      1. Ποιες είναι οι περιοχές που θα χωροθετηθούν οι νέοι ΧΥΤΑ και με βάση ποιες μελέτες έχουν επιλεγεί;
      2. Οι δήμοι και οι περιοχές που έχουν προεπιλεγεί έχουν ενημερωθεί;»
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων, κ. Ροδούλα Ζήση.
      Νομίζω ότι έχετε απαντήσει πρόσφατα σε τέτοια ερώτηση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μάλιστα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ωραία. Όσο μπορείτε περιεκτικά να απαντήσετε μέσα στο χρόνο στην ερώτηση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, έχει απαντηθεί αυτή η ερώτηση της συναδέλφου. Χαίρομαι, όμως, που μου δίνεται η δυνατότητα να δώσω πάλι δύο στοιχεία από αυτήν την πολιτική που έχει δρομολογηθεί για τους Χώρους Υγειονομικής Ταφής Απορριμμάτων.
      Όπως γνωρίζετε το Υ.ΠΕ.ΧΩ.Δ.Ε., σε συνέχεια του θεσμικού πλαισίου για τη διαχείριση, διάθεση των στερεών αποβλήτων, προχώρησε στις αρχές του 2002 σε μία επικαιροποίηση της στρατηγικής που εκπόνησε. Και βεβαίως, εκεί υπάρχουν αλλαγές σε ό,τι αφορά το νομαρχιακό σχεδιασμό που υπήρχε μέχρι τώρα. Διότι αποφασίσαμε να λύσουμε πλέον ριζικά και να αντιμετωπίσουμε συνολικά το ζήτημα των στερεών αποβλήτων σε ολόκληρη τη χώρα.
      Οι στόχοι και τα μέτρα αυτής της πολιτικής έχουν να κάνουν με πέντε βήματα, τα οποία θα αναφέρω συνοπτικά. 
      Να δημιουργηθούν συστήματα ολοκληρωμένης διαχείρισης απορριμμάτων σε όλες τις περιφέρειες της χώρας. 
      Να κατασκευαστούν και να λειτουργήσουν ΧΥΤΑ με στόχο την κάλυψη της χώρας μέχρι το τέλος του 2008. 
      Αναθεώρηση όλων των νομαρχιακών σχεδιασμών που έχουν προβλήματα –ήδη έχουν παρουσιαστεί αυτά- και δεν είναι ενταγμένοι σε ολοκληρωμένα σχέδια διαχείρισης. 
      Καθιερώνεται και εφαρμόζεται σύστημα εναλλακτικής διαχείρισης των στερεών αποβλήτων που οδηγούν στη μείωση του όγκου τους κατά 30%.
      Σε αυτό το πλαίσιο, καθώς και στο πλαίσιο της επεξεργασίας του οργανικού υπολείμματος, θα επενδυθούν, κυρία συνάδελφε, σημαντικά κεφάλαια. Είναι, όπως γνωρίζετε, επενδύσεις υψηλού κόστους.
      Το άλλο βήμα είναι η έκδοση της Κοινής Υπουργικής Απόφασης που εναρμονίζει την ελληνική νομοθεσία, το ελληνικό θεσμικό πλαίσιο με την οδηγία 9931 της Ευρωπαϊκής Ένωσης. Αυτή η Κοινή Υπουργική Απόφαση είναι στο δρόμο για το Εθνικό Τυπογραφείο. Ίσως και να έχει δημοσιευθεί τώρα που μιλάμε.
      Για την περιφέρεια Αττικής τώρα, που αφορά και στην ερώτησή σας, το δικό σας ενδιαφέρον. Έχει εκπονηθεί περιφερειακός σχεδιασμός και έχει εγκριθεί η πρώτη φάση με απόφαση περιφερειακού συμβουλίου. Σύμφωνα με τον εγκεκριμένο περιφερειακό σχεδιασμό η Αττική έχει διαιρεθεί σε τρεις διαχειριστικές ενότητες. Η πρώτη αφορά την Ηπειρωτική Αττική και τα νησιά Αίγινας και Σαλαμίνας. Η δεύτερη αφορά την Τροιζηνία, Μέθανα, Ύδρα, Σπέτσες, Αγκίστρι και Πόρο. Η τρίτη αφορά Κύθηρα και Αντικύθηρα.
      Τα βασικά έργα που πρόκειται να υλοποιηθούν για την πρώτη διαχειριστική ενότητα της Ηπειρωτικής Αττικής είναι τα εξής: Ένας ΧΥΤΑ στη Δυτική Αττική. Συγκεκριμένα, μετά τον κορεσμό, όπως αναφέρετε και στην ερώτησή σας, του πρώτου εν λειτουργία ΧΥΤΑ στα Άνω Λιόσια και της επέκτασής του, θα λειτουργήσει και δεύτερος ΧΥΤΑ της Δυτικής Αττικής στο Δήμο Φυλής.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού) 
      Να συνεχίσω στη δευτερολογία μου, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Γείτονας): Θα μας διευκολύνατε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ωραία. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Ίσως θα έπρεπε, όμως, να μας έλεγε η κυρία Υφυπουργός γιατί βασικά το ερώτημα εκεί είναι, δηλαδή πού θα γίνουν οι νέοι ΧΥΤΑ;
      ΠΡΟΕΔΡΕΥΩΝ (Κωνσταντίνος Γείτονας): Θα σας το πει στη δευτερολογία.
      ΙΩΑΝΝΑ ΣΤΕΡΓΙΟΥ: Εμείς επανήλθαμε. Απαντήσατε την προηγούμενη εβδομάδα πράγματι, αλλά δεν απαντήσατε ακριβώς σε αυτό το ερώτημα, πού θα γίνουν οι νέοι ΧΥΤΑ. Και εδώ είναι το πρόβλημα. Ότι αυτήν την Ηπειρωτική Αττική, που αναφέρετε, τη χωρίζετε σε τρεις ενότητες οπότε προβλέπετε ένα ΧΥΤΑ για τη Δυτική Αττική, όπως λέτε, στη Φυλή, ένα στη Βόρεια Αττική και ένα στα Μεσόγεια, Λαύριο κλπ. Εκεί είναι το πρόβλημα και γι’ αυτό το λόγο επανήλθαμε και κάνουμε αυτήν την ερώτηση.
      Υπάρχει μεγάλη αντίδραση των κατοίκων. Και ξέρετε πάρα πολύ καλά ότι ήδη στη Βόρεια Αττική ξεσηκώθηκαν τα χωριά, εκεί που διέρρευσε ότι θα γίνει ο νέος ΧΥΤΑ, δηλαδή η περιοχή Πολυδενδρίου. Και φυσικά εκεί επειδή είναι κατοικημένες όλες οι περιοχές υπάρχει πάρα πολύ σοβαρό πρόβλημα.
      Υπάρχουν τρεις θέσεις όπως έχουν διαρρεύσει στον Τύπο. Εμείς βέβαια δεν ξέρουμε τι θα γίνει τελικά, αν θα είναι οι Τρύπες Πολυδενδρίου, οι Μηλιές Βαρνάβα ή η περιοχή του Αυλώνα, όπως αρχικά είχε γίνει η πρώτη μελέτη. 
      Η άλλη περίπτωση είναι της Κερατέας. Εγώ θα σας μεταφέρω τη γνώμη των κατοίκων της περιοχής της Βόρειας Αττικής οι οποίοι δεν δέχονται να γίνει ΧΥΤΑ στην περιοχή τους, όπως και της Κερατέας…
      ΒΑΣΙΛΗΣ ΚΕΔΙΚΟΓΛΟΥ: Πού θα τα πάμε αυτά;
      ΙΩΑΝΝΑ ΣΤΕΡΓΙΟΥ: Συγνώμη, να τελειώσω.
      …όπως και της Λαυρεωτικής που δεν δέχονται στην περιοχή τους…
      ΒΑΣΙΛΗΣ ΚΕΔΙΚΟΓΛΟΥ: Πού θα τα πάμε αυτά; Να λέμε λογικά πράγματα.
      ΠΡΟΕΔΡΕΥΩΝ (Κωνσταντίνος Γείτονας): Κυρία Στεργίου, μισό λεπτό. 
      Κύριε Κεδίκογλου, μα είναι δυνατόν να μιλάει συνάδελφος και να παρεμβαίνετε κατ΄ αυτόν τον τρόπο; Αφήστε την κυρία συνάδελφο –και μάλιστα νέα συνάδελφο- να εκφραστεί, σας παρακαλώ!
      Συνεχίστε, κυρία Στεργίου.
      ΙΩΑΝΝΑ ΣΤΕΡΓΙΟΥ: Αυτό, λοιπόν, που θέλω να τονίσω είναι το ότι οι περιοχές αυτές έχουν μια άλλη πρόταση. Η Λαυρεωτική έχει μελέτη, για να δημιουργηθεί ΧΥΤΑ στην περιοχή της, που θα καλύψει την περιοχή της Λαυρεωτικής και όχι όλης της Ανατολικής Αττικής, εκτός από τα βόρια, όπως προβλέπει η αρχική μελέτη. Υπάρχουν μηχανήματα, έχουν κάνει ήδη αρκετές προσπάθειες, για να χρηματοδοτηθεί αυτό το πρόγραμμα και να ξεκινήσουν μόνοι τους τη λειτουργία των ΧΥΤΑ, αλλά δεν το έχετε εγκρίνει. 
      Η πρόταση που μεταφέρω εγώ εδώ, και πρέπει να το δείτε, είναι ίσως να μη γίνουν τρεις ΧΥΤΑ σε όλην την Αττική, αλλά ίσως περισσότερες σε μικρότερες περιοχές, να καλύπτουν δηλαδή μικρότερες περιφέρειες και να γίνουν φυσικά σύμφωνα με τη γνώμη της Τοπικής Αυτοδιοίκησης και της νομαρχίας. Δεν μπορείτε να κάνετε σχεδιασμό, χωρίς να παίρνετε υπόψη τη γνώμη της τοπικής κοινωνίας. Αυτή πιστεύω είναι μία πρόταση που κάνουμε, μήπως ένας νέος σχεδιασμός θα μπορούσε να λύσει αυτό το σοβαρό πρόβλημα της Αττικής. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Οι ανησυχίες που εκφράζει η κυρία συνάδελφος με την τοποθέτησή της τώρα…
      ΙΩΑΝΝΑ ΣΤΕΡΓΙΟΥ: Δεν με αφήσατε να τελειώσω.
      ΒΑΣΙΛΗΣ ΚΕΔΙΚΟΓΛΟΥ: Κυρία Στεργίου,….
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, υπάρχει σε όλα τα πράγματα κάποιο όριο. Δεν μπορεί να παρεμβαίνετε σε κάθε συζήτηση.
      ΒΑΣΙΛΗΣ ΚΕΔΙΚΟΓΛΟΥ: Παρακαλουθώ. Ακροατής είμαι. Τίποτα δεν είπα.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Μα, νομίζω ότι εσείς πρέπει να δίνετε παράδειγμα τήρησης του Κανονισμού λόγω της μακράς θητεία σας.
      ΒΑΣΙΛΗΣ ΚΕΔΙΚΟΓΛΟΥ: Άλλα λέω εγώ κι εσείς θέλετε να δημιουργηθεί θέμα. Σας το χαρίζω, λοιπόν.
      ΠΡΟΕΔΡΕΥΩΝ (Κωνσταντίνος Γείτονας): Εγώ γιατί να δημιουργήσω θέμα, κύριε Κεδίκογλου; Λάθος κάνετε. 
      ΒΑΣΙΛΗΣ ΚΕΔΙΚΟΓΛΟΥ: Ακούμε ακρότητες, να γεμίσει η Αττική ΧΥΤΑ. Οφείλουμε να αντιδράσουμε. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, να καταθέσετε ερώτηση γι΄ αυτό το θέμα. Παρακαλώ!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, υπάρχουν, όπως καταλάβατε κι εσείς, ανησυχίες πολιτών, αλλά βεβαίως η κυρία συνάδελφος μιλάει για περισσότερους ΧΥΤΑ, ενώ αντίθετα ο κύριος συνάδελφος μιλάει για λιγότερους ΧΥΤΑ.
      Άρα, λοιπόν, αυτό δεν μπορεί κανείς να το αποφασίσει έτσι, αλλά χρειάζεται ένας σχεδιασμός. Σε αυτόν το σχεδιασμό αναφέρθηκα, ο οποίος σχεδιασμός ακουμπά στη διαβούλευση και στη συνεννόηση που έχει γίνει με όλες τις συντεταγμένες υπηρεσίες και δυνάμεις των θεσμών, που συναποφασίζουν, αυτοδιοίκησης, Οργανισμός της Αθήνας και όλων των άλλων θεσμών, έχουν γίνει αυτές οι συναντήσεις και όταν αναφέρθηκα στον περιφερειακό σχεδιασμό, ακριβώς έδειξα ότι αυτό ήταν το αποτέλεσμα μιας συνεννόησης επιστημονικής και κοινωνικής, που κατέληξε σε μια κατεύθυνση, σ΄ ένα στόχο για δημιουργία ενός ΧΥΤΑ επιπλέον στη Δυτική Αττική και δύο ΧΥΤΑ στην Ανατολική Αττική, για να πούμε για τον αριθμό.
      Δεν είμαι, όμως, σε θέση να πω αν θα είναι δύο ΧΥΤΑ καλύτερο για τους κατοίκους ή αν θα είναι περισσότεροι. Βεβαίως είδα τους εκφραστές των θεσμών της περιοχής στο γραφείο μου και μάλιστα θα έχουμε μία συνολική συζήτηση και την επόμενη Δευτέρα γι΄ αυτό το θέμα. Ήταν, όμως, και ο Οργανισμός της Αθήνας.
      Οι χωροθετήσεις τώρα έχουν να κάνουν με δικές τους προτάσεις, που βεβαίως και εκεί τοπικά, κυρία συνάδελφε, συγκρούονται και πολλές φορές αντιφατικά κατατίθενται στο τραπέζι αυτής της διαβούλευσης.
      Απλώς η κατεύθυνση είναι για δημιουργία δύο ΧΥΤΑ. Μπορεί η διεύθυνση της διαβούλευσης και βεβαίως των νομολογιών που υπάρχουν και των δυνατοτήτων των άλλων, να δείξει ότι μπορεί να γίνουν περισσότεροι. Όμως αυτός ο σχεδιασμός έχει λάβει υπόψη και την προστασία  και τις δυνατότητες τις οικονομικές και τις απόψεις των θεσμών, που όπως είπα, σε κάποιες περιπτώσεις μπορεί να μην είναι σύμφωνες, τουλάχιστον για την περιοχή, στην οποία αναφέρεσθε. Υπάρχει το προεδρικό διάταγμα, υπάρχει η ζώνη της λαυρεωτικής και των ορεινών όγκων, υπάρχουν δηλαδή και άλλα στοιχεία, τα οποία συνηγορούν ή εν πάση περιπτώσει, μπορεί αρνητικά να εμποδίζουν τελικά τη δημιουργία περισσότερων ή λιγότερων χώρων υγειονομικής ταφής. Όμως πρέπει να ληφθούν υπόψη δεσμεύσεις, περιορισμοί και όροι που έχουν τεθεί, σύμφωνα με αυτά τα προεδρικά διατάγματα και τις ζώνες οικιστικού ελέγχου.
      Δεν ξέρω αν θέλετε να συνεχίσω να απαντήσω …
      ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κυρία Υπουργέ, δεν έχω άλλο χρόνο.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Η πρώτη επίκαιρη ερώτηση με αριθμό 307/28-1-2003 του Βουλευτή της Νέας Δημοκρατίας κ. Ανέστη Αγγελή προς τον Υπουργό Μεταφορών και Επικοινωνιών, σχετικώς με τη δυνατότητα του αεροδρομίου Καστοριάς να δεχθεί πτήσεις τσάρτερ κλπ. λόγω κωλύματος του κυρίου Υπουργού δεν θα συζητηθεί και διαγράφεται.
      Κύριοι συνάδελφοι, θα ήθελα τη συγκατάθεσή σας, επειδή ο κ. Φωτιάδης βρίσκεται σε κάποια σύσκεψη, η δεύτερη επίκαιρη ερώτηση που απευθύνεται σ’ αυτόν να συζητηθεί στο τέλος.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα άδεια.
      Προχωρούμε στην τρίτη επίκαιρη ερώτηση με αριθμό 312/28-1-2003 της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τα έργα ανάπλασης του Πεδίου του Άρεως.
      Η επίκαιρη ερώτηση της κ. Δαμανάκη έχει ως εξής:
      «Στις 23/12/02 κατέθεσα γραπτή ερώτηση και αίτηση κατάθεσης εγγράφων, σχετικά με τα έργα που πραγματοποιούνται στο Πεδίον του Άρεως. Συγκεκριμένα, ζητούσα την κατάθεση των σχεδίων εκτέλεσης του έργου. Ωστόσο τα έγγραφα δεν κατατέθηκαν και η απάντηση ως προς τις διόδους των πολιτών στο πάρκο και το σεβασμό του πρασίνου σε αρκετά σημεία ήταν ασαφής. Οι κάτοικοι των γύρω περιοχών αλλά και οι πολίτες της Αθήνας δικαιούνται να γνωρίζουν τι έργα θα γίνουν σ’ αυτό το κεντρικό πάρκο της πόλης και πώς ακριβώς θα εκτελεστούν.
      Με βάση τα προαναφερόμενα παρακαλείται η κυρία Υπουργός να ενημερώσει το Κοινοβούλιο για τα σχεδιαζόμενα και τα εκτελούμενα έργα στο Πεδίον του Άρεως και να καταθέσει τα σχέδια του έργου».
      Το λόγο έχει η Υφυπουργός Περιβάλλοντος, Χωροταξίας και Δημοσίων Έργων κα Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ξέρω ότι η συνάδελφος, η κ. Δαμανάκη, είχε υποβάλει πάλι ερώτηση και είχε πάρει απάντηση από την Υπουργό. Απλώς δεν έχουν κατατεθεί η ιεράρχηση των έργων, των προτεραιοτήτων και βεβαίως τα σχέδια.
      Είναι γνωστό ότι η αρμοδιότητα για τη διαχείριση, λειτουργία, συντήρηση και εκμετάλλευση του πάρκου του Πεδίου του Άρεως ανήκει στη διευρυμένη Νομαρχιακή Αυτοδιοίκηση. Το ΥΠΕΧΩΔΕ στα πλαίσια της προετοιμασίας για τους Ολυμπιακούς Αγώνες συμπεριέλαβε στο πρόγραμμα «ΑΝΑΠΛΑΣΕΙΣ» και την ανάπλαση υπαρχόντων μεγάλων χώρων πρασίνου συμπεριλαμβανομένου και του Πεδίου του Άρεως, χρηματοδοτώντας και εκτελώντας διάφορα έργα. Η μελέτη και η εκτέλεση των έργων στο Πεδίον του Άρεως γίνονται από το ΥΠΕΧΩΔΕ βάσει κατευθύνσεων που έχει δώσει η διευρυμένη Νομαρχιακή Αυτοδιοίκηση Αθηνών-Πειραιώς. Στηρίζονται κυρίως αυτές οι μελέτες και τα έργα σε χρόνια αιτήματα των κατοίκων των γύρω περιοχών.
      Θέλω να αναφέρω, κυρία συνάδελφε, πώς έχουν προγραμματιστεί αυτά τα έργα και να σας τα αναφέρω συνοπτικά. Είναι: περίφραξη του πάρκου και καθορισμός επτά εισόδων, εκ των οποίων τέσσερις βασικές στους δύο άξονες που εξυπηρετούν εκτός των πεζών και την είσοδο υπηρεσιακών και οχημάτων άμεσης ανάγκης. Εκτός των τεσσάρων βασικών εισόδων καθορίζονται και τρεις είσοδοι αποκλειστικά για πεζούς, εκ των οποίων δύο στην οδό Μπούμπου και μία από την πλευρά του Πανελληνίου για τη διευκόλυνση της πρόσβασης στο Ναό Παμμεγίστων Ταξιαρχών. Η περίφραξη του πάρκου θα βοηθήσει ώστε η φύλαξή του να είναι εφικτή. Οι αποστάσεις μεταξύ αυτών των εισόδων δεν είναι πάνω από τριακόσια μέτρα κατά μέσον όρο.
      Το δεύτερο έργο είναι η αναβάθμιση και η διευθέτηση των δύο υπαρχόντων κυρίων αξόνων περιπάτου από το Άγαλμα της Αθηνάς προς τη Γεωγραφική Υπηρεσία Στρατού και από το Άγαλμα του Κωνσταντίνου προς την Πλατεία Πρωτομαγιάς. Η αναβάθμιση των αξόνων συνίσταται στην αποκατάσταση της διάστρωσης των αξόνων, στη δημιουργία νησίδας πρασίνου κατά μήκος των αξόνων, όπου διατηρούνται τα υπάρχοντα δέντρα και εμπλουτίζεται το πράσινο με νέες φυτεύσεις τόσο στους άξονες όσο και στις εισόδους, στη βελτίωση του υπάρχοντος φωτισμού με την προσθήκη νέων φανοστατών και στην αντικατάσταση των υπαρχόντων καθιστικών. Τα παγκάκια αυτά αντικαθίστανται με νέα.
      Επισημαίνεται ότι σύμφωνα μ’ αυτήν τη μελέτη και με τις προτεραιότητες που έχουν δοθεί δεν έχουμε εκεί «ΑΠΑΓΟΡΕΥΕΤΑΙ» και δεν προβλέπεται με τα εκτελούμενα έργα η κυκλοφορία οχημάτων εκτός εκείνων που είναι άμεσης ανάγκης, όπως είναι η Πυροσβεστική, ασθενοφόρα και υπηρεσιακά που χρειάζεται οπωσδήποτε να περάσουν από κει.
      Αποκαθίστανται τρεις υπάρχουσες παιδικές χαρές με έναν καινούριο εξοπλισμό. Καθαρίζονται τα παρτέρια, τα φυτά, γίνεται κλάδεμα δέντρων, θάμνων και διαμόρφωση όλων αυτών, όπως μπορντούρες και ό,τι άλλων παράλληλων έργων αναπλάσεων. Γίνεται στήριξη δέντρων, απομάκρυνση των γηρασμένων ή πεσμένων δέντρων και ξηρών κλάδων. Γίνεται φύτευση νέων δέντρων, υπολογίζονται διακόσια νέα τεμάχια, και θάμνων, περίπου είκοσι χιλιάδες τεμάχια. Επίσης θα γίνει εγκατάσταση χλοοτάπητα περίπου τρία στρέμματα και ανθοφυτών σε επιλεγμένα παρτέρια.
      Κυρία συνάδελφε, το έργο προκηρύσσεται τώρα, στις αρχές Φεβρουαρίου του 2003, και σύμφωνα με το χρονοδιάγραμμα θα περατωθεί τον Ιούνιο.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, κατ’ αρχάς θα ήθελα να επιμείνω η κυρία Υπουργός να καταθέσει ό,τι στοιχεία και έγγραφα υπάρχουν, σχετικά με την προκήρυξη. Αυτά τα οποία ανακοίνωσε εδώ, τα έχουμε ακούσει. Είναι πολύ ασαφή και δεν ικανοποιούν τα αιτήματα των κατοίκων.
      Επιπλέον πρέπει να πω, κύριε Πρόεδρε, ότι η ειδυλλιακή κατάσταση στην οποία αναφέρθηκε δεν έχει καμία σχέση με την πραγματικότητα. Εδώ και δέκα χρόνια παλεύουμε πολλοί ενεργοί πολίτες αυτής της πόλης για να περάσουν οι χώροι πρασίνου της Αθήνας στην Τοπική Αυτοδιοίκηση. Καταφέραμε –βάζω ένα ερωτηματικό στη λέξη «καταφέραμε»- από το 2000 το Πεδίον του Άρεως να περάσει στην υπερνομαρχία και το αποτέλεσμα είναι ότι η κατάσταση έχει χειροτερέψει.
      Δεν ξέρω εάν η κυρία Υπουργός μπορεί να δει ορισμένες φωτογραφίες, γιατί ασφαλώς δεν είναι η περιφέρεια της, αλλά η κατάσταση αυτή που υπάρχει σήμερα στο πάρκο είναι κατάσταση ντροπής. Υπάρχει πλήρης σύγχυση αρμοδιοτήτων ανάμεσα στην Υπερνομαρχία, που υποτίθεται ότι είναι υπεύθυνη για το πάρκο, και στις εξαγγελίες που κάνει το Υπουργείο Περιβάλλοντος. 
      Σημειωτέον, δε, κύριε Πρόεδρε, για να σας δείξω το αλαλούμ που επικρατεί, ότι οι υπάλληλοι που φροντίζουν το πάρκο δεν είναι της υπερνομαρχίας, αλλά του Υπουργείου Περιβάλλοντος. 
      Η υπερνομαρχία δεν γνώριζε, κυρία Υπουργέ, για τα έργα που κάνετε, γιατί επικοινώνησα εγώ μαζί τους. Πρόκειται για πλήρη σύγχυση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίας  Βουλευτού)
      Ο χρόνος που έχω στη διάθεσή μου, κύριε Πρόεδρε, είναι πολύ λίγος, αλλά θα ήθελα η κυρία Υπουργός να ρίξει μια ματιά στις απαράδεκτες φωτογραφίες, που δείχνουν την κατάσταση στον πιο μεγάλο, υποτίθεται, χώρο της Αθήνας.
      Πρώτον δεν αντιλαμβάνομαι για ποιο λόγο δεν γίνεται ένας σοβαρός διάλογος επί της προκήρυξης για να δούμε τι συμβαίνει. Κατ’ αρχάς, είπατε ότι θα κάνετε πέντε εισόδους στο πάρκο. Χρειάζεται κινητοποίηση των κατοίκων για να γίνουν επτά. Σας λέω ότι οι επτά είσοδοι δεν ικανοποιούν. Θα αναγκαστείτε να ανοίξετε και άλλες. Γιατί όλα αυτά δεν γίνονται με ένα οργανωμένο τρόπο;
      Δεύτερον αυτή η αναβάθμιση των αξόνων είναι φυσικό να ανησυχεί τους κατοίκους, διότι οι άξονες υπάρχουν, είναι άξονες περιπάτου. Δεν αντιλαμβάνομαι αυτά τα περί στρωσίματος των δρόμων και περί κυκλοφορίας υπηρεσιακών αυτοκινήτων μέσα στο πάρκο.
      Τρίτον η υπερνομαρχία προγραμματίζει δικά της έργα, κυρία Υπουργέ. Μου το επιβεβαίωσαν χθες από το γραφείο της κυρίας υπερνομάρχου. Πού θα πάει αυτή η ιστορία;
      Θα ήθελα, λοιπόν, να πω ότι πρέπει πολύ σοβαρά το Υπουργείο και η υπερνομαρχία να πάρουν μια πρωτοβουλία, να συζητήσουν με τους κατοίκους και να βάλουν ένα χρονοδιάγραμμα ήπιων παρεμβάσεων στο πάρκο. Καλύτερα να μη μπουν οι μπουλντόζες και να κοπούν δέντρα. Ήδη έχουν κοπεί ορισμένα δένδρα. Οι κάτοικοι ισχυρίζονται ότι κακώς έχουν κοπεί δένδρα. Ορισμένοι λένε ότι ήταν ξερά, αλλά έχουν κοπεί  στην προσπάθεια να διανοιχτεί ο περίφημος άξονας του δρόμου. 
      Δεν είναι δυνατόν, λοιπόν, να προχωρήσετε με αυτόν τον τρόπο. Καμία φορά τα έργα τα οποία εξαγγέλλετε, χειροτερεύουν την κατάσταση αντί να την καλυτερεύουν. Σας παρακαλώ όσο είναι καιρός να καταθέσετε ό,τι υπάρχει, πέρα από αυτά τα γενικά που αναφέρατε. Τα σχέδια που υπάρχουν να τα καταθέσετε για να γνωρίζουμε και εμείς τι συμβαίνει -υποθέτω πως δεν πρόκειται για κάτι απόρρητο- και να υπάρξει μια σύσκεψη με την υπερνομαρχία, το δήμο και τους κατοίκους.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν έχω λόγους να διαφωνήσω με τις φωτογραφίες και την εικόνα που παρουσιάζεται, απλώς θέλω να πω ότι μετά τη μεταβίβαση των αρμοδιοτήτων στη Νομαρχιακή Αυτοδιοίκηση με το ν.98/2000, καταλαβαίνετε ότι υπάρχει αυτή η συνεννόηση, αλλά, όπως βλέπω και εγώ σε ορισμένα σημεία, άλλες είναι οι αρμοδιότητες που αναλαμβάνει η διευρυμένη Νομαρχιακή Αυτοδιοίκηση. Το πρόγραμμα ανάπλασης περιλαμβάνει, όπως είπα, και αυτές τις περιοχές. Προκηρύσσεται στις αρχές Φεβρουαρίου του 2003 και τελειώνει τον Ιούνιο. 
      Επειδή η κυρία συνάδελφος στην προηγούμενη ερώτησή της δεν είχε λάβει τα στοιχεία που ήθελε, εγώ, κυρία Δαμανάκη, έχω φέρει έναν ολόκληρο φάκελο με όλα τα σχέδια και τα στοιχεία που ζητήσατε και τα καταθέτω στα Πρακτικά για να μπορέσετε να ικανοποιήσετε το ενδιαφέρον που έχετε για κάποιες λεπτομέρειες αυτής της σύμβασης και αυτών των έργων.
      Ευχαριστώ.
      (Στο σημείο αυτό η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 309/28-1-2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Εμπορικής Ναυτιλίας, σχετικώς με την ανασύσταση των λιμενικών Ταμείων στην Εύβοια.
      Η επίκαιρη ερώτηση του κ. Κεδίκογλου έχει ως εξής:
      «Με απόφαση του Συμβουλίου της Επικρατείας, (υπ’ αριθμ. 1158/2002) από 1.4.2002 κηρύχθηκαν νομικώς ανυπόστατα όλα τα Λιμενικά Ταμεία, (Χαλκίδας, Ερέτριας, Αλιβερίου, Κύμης, Στύρων, Μαρμαρίου, Καρύστου, Αιδηψού, Λίμνης, Ωραιών και Σκύρου) του Νομού Ευβοίας και φυσικά παράνομες όλες οι πράξεις τους αφ’ ης ίσχυσε το π.δ. 1100/1980.
      Η κυβέρνηση παρά τις πιέσεις μας και τον κίνδυνο να ακυρωθούν όλες οι πράξεις των ταμείων και να καταστούν απαιτητά τεράστια ποσά που καταβλήθηκαν σ’ αυτά από το 1980, εκώφευσε. 
      Ο Υπουργός κ. Τσακλίδης απαντώντας σχετικώς είπε: «Σε ό,τι αφορά τα θέματα που βάζετε για το λιμενικό ταμείο, σας απαντώ ότι σήμερα συνεδριάζει το Συμβούλιο Επικρατείας, για να αποφανθεί επί του σχεδίου Προεδρικού Διατάγματος με το οποίο διασπάται το Λιμενικό Ταμείο Ευβοίας και τα μέχρι σήμερα λειτουργούντα έντεκα αυτοτελή λιμενικά ταμεία. Επίσης σας πληροφορώ ότι οι λιμενικές επιτροπές όλων των λιμενικών ταμείων θα επανασυγκροτηθούν για την περίοδο 2003-2005 με ό,τι αυτό σημαίνει». (Πρακτικά Ολομέλειας 9.1.2003). 
      Το αρμόδιο τμήμα Ε΄ του ΣτΕ την 16.1.2003 απέρριψε το εισαχθέν προς γνωμοδότηση σχέδιο προεδρικού διατάγματος, διότι δεν υπήρχαν διατάξεις εξουσιοδότησης για τη θέσπιση κανόνων αναδρομικής ισχύος, ώστε να καλυφθούν οι ως τώρα πράξεις. 
      Τα Λιμενικά Ταμεία στην Εύβοια είναι έωλα, όλες οι πράξεις στις οποίες προβαίνουν είναι παράνομες.
      Ερωτάται: 1. Πώς και πότε προβλέπουν οι Υπουργοί να καλύψουν τη νομική εκκρεμότητα.
      2. Προβλέπεται η σύσταση νομαρχιακών ή δημοτικών λιμενικών ταμείων και ποίων (ν. 2738/99 άρθρο 28);».
      Θα απαντήσει στον κ. Κεδίκογλου ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      Ορίστε κύριε Υφυπουργέ, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, με το ν. 2738/99 θεσμοθετήθηκε η μεταβίβαση των αρμοδιοτήτων από τα λιμενικά ταμεία στους Οργανισμούς Τοπικής Αυτοδιοίκησης. 
      Ο νόμος προέβλεπε την εξής διαδικασία: Εκδιδόταν ένα προεδρικό διάταγμα που αναφερόταν στη μεταβίβαση των αρμοδιοτήτων του λιμενικού ταμείου σε συγκεκριμένο ΟΤΑ και στη συνέχεια έπρεπε να εκδοθεί ένα προεδρικό διάταγμα για τη σύσταση του νομικού προσώπου του δημοτικού λιμενικού ταμείου.
      Ξεκίνησε λοιπόν, η διαδικασία από το δικό μας Υπουργείο για όλους τους νομούς της χώρας, για όλα τα λιμενικά ταμεία εκτός απ’ αυτά που είχαν χαρακτηρισθεί εθνικά και εξαιρούντο από το νόμο και μεταξύ αυτών ξεκίνησε και για την Εύβοια. 
      Η ενημέρωση που είχαμε για την Εύβοια από το Υπουργείο Εμπορικής Ναυτιλίας ήταν ότι υπάρχουν έντεκα λιμενικά ταμεία, Αλιβερίου, Κύμης, Λίμνης, Σκύρου, Χαλκίδας, Ωραιών, Αιδηψού, Καρύστου, Στύρων, Μαρμαρίου και Ερέτριας. Ήταν ξεκαθαρισμένο γιατί όλοι οι ΟΤΑ της περιοχής των συγκεκριμένων λιμενικών ταμείων που θα αναφέρω συμφωνούσαν στο να συσταθεί ένα ταμείο στην περιοχή τους και ξεκινήσαμε την διαδικασία για τα πέντε απ’ αυτά, την Ερέτρια, το Μαρμάρι, την Κάρυστο, την Αιδηψό και τα Νέα Στύρα.
      Όταν, λοιπόν, πήγε στο Συμβούλιο της Επικρατείας αυτό μας γύρισε πίσω γιατί το  Συμβούλιο της Επικρατείας είπε ότι υπάρχει ένα λιμενικό ταμείο.
      ΒΑΣΙΛΗΣ ΚΕΔΙΚΟΓΛΟΥ: Δεν πήγε αυτό στο Συμβούλιο της Επικρατείας, πήγε κάτι άλλο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ένα λεπτό, λέω το δικό μας προεδρικό διάταγμα. Δεν το καταλάβατε.
      Όταν, λοιπόν, πήγε στο Συμβούλιο της Επικρατείας, μας επεστράφη γιατί μιλούσαμε για κατάργηση των αντίστοιχων Λιμενικών Ταμείων, Ερέτριας, Μαρμαρίου και είδε ότι δεν αντιστοιχούσε αυτό στην πραγματικότητα. Διότι υπάρχει μόνον ένα λιμενικό ταμείο στην Εύβοια, το Λιμενικό Ταμείο Εύβοιας.
      Στη συνέχεια λοιπόν, δημιουργήθηκε …
      ΒΑΣΙΛΗΣ ΚΕΔΙΚΟΓΛΟΥ: Πότε περίπου αυτό;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είχε γίνει, αν θυμάμαι καλά, τον Απρίλιο του 2001, να το δω, όμως. 
      Δεν θέλω να δεσμευτώ απολύτως γιατί δεν υπάρχει ημερομηνία. Θα σας ενημερώσω, όμως. 
      ΒΑΣΙΛΗΣ ΚΕΔΙΚΟΓΛΟΥ: Επιμένω ότι δεν είχατε στείλει το διάταγμα εσείς. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στη συνέχεια το Συμβούλιο της Επικρατείας, θεωρώντας ότι υπάρχει ένα λιμενικό ταμείο δημιούργησε πρόβλημα στο Υπουργείο Εμπορικής Ναυτιλίας, το οποίο ξεκίνησε τη διαδικασία με προεδρικό διάταγμα να διασπάσει το ένα λιμενικό ταμείο στα έντεκα που έως τότε έτσι λειτουργούσαν, με έντεκα λιμενικά ταμεία. 
      Αυτό, όπως αναφέρετε και σεις στην επίκαιρη ερώτησή σας, δεν έγινε δεκτό από το Συμβούλιο της Επικρατείας. Δεν μπαίνω στους λόγους που δεν έγινε δεκτό, γιατί δεν είναι αρμοδιότητας του δικού μας Υπουργείου. Θα αναφερθώ, όμως, στη διαβεβαίωση που έχω από το Υπουργείο Εμπορικής Ναυτιλίας με σημείωμα που έστειλε, ότι έχουν τη βούληση να φτιάξουν τα έντεκα λιμενικά ταμεία και να διευκολύνουν τη μεταβίβασή τους κατόπιν στους ΟΤΑ. Και αυτή η βούλησή τους εκφράστηκε μέσα από το προεδρικό διάταγμα το οποίο τους απορρίφθηκε όπως λένε για νομοτεχνικούς λόγους.
      Αν με προεδρικό διάταγμα ή με συγκεκριμένη διάταξη νόμου, λυθεί το πρόβλημα, αυτό δεν είναι κάτι που θα πρέπει να μας απασχολήσει. Υπάρχει βούληση από το Υπουργείο Εμπορικής Ναυτιλίας να λυθεί το θέμα. Όταν λυθεί το θέμα στη συνέχεια εμείς, με τη διαδικασία που προανέφερα, θα προχωρήσουμε στην ίδρυση των δημοτικών λιμενικών ταμείων και όλες οι αρμοδιότητες που έχουν, θα ασκούνται από τα νέα νομικά πρόσωπα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, όχι με πράξη της Κυβέρνησης –δεν πήρε χαμπάρι, κοιμόταν τον ύπνο του δικαίου- τα Λιμενικά Ταμεία στην Εύβοια είναι νομικώς ανυπόστατα. Αυτό επιβεβαιώθηκε πανηγυρικά με απόφαση του Συμβουλίου της Επικρατείας, όπως αναφέρω στην ερώτηση. Είναι και αυτό άλλο ένα φαινόμενο δυσκαμψίας, δυσλειτουργίας, ακόμη και αρτηριοσκλήρωσης των υπηρεσιών της εκτελεστικής εξουσίας. Ως τώρα ξέραμε τα προβλήματα της διαφθοράς, του δημοσίου χρήματος, της τρομοκρατίας. Εδώ, όμως, τώρα έχουμε και προβλήματα ανεπάρκειας στελεχών. 
      Έστειλαν ένα διάταγμα το οποίο έδινε τη δυνατότητα να θεσπιστούν κανόνες αναδρομικής ισχύος, που δεν είχε εξουσιοδότηση από το νόμο. Ε, αυτό το γνωρίζουν και οι πρωτοετείς φοιτητές της Νομικής Σχολής και δεν το ήξεραν οι Νομικές Υπηρεσίες του Υπουργείου σας, ούτε οι Νομικές Υπηρεσίες του Υπουργικού Συμβουλίου. 
      Κύριε Πρόεδρε, όταν χαρακτηρίζω και όπως χαρακτηρίζω την Κυβέρνηση, έχω άδικο; Για όνομα του Θεού! Να επιστρέφεται διάταγμα για τέτοιους λόγους;
      Δεν με εκπλήσσει αυτή η κατάσταση και η απάντηση θα μπορούσε να ήταν ικανοποιητική αν υπήρχε αξιοπιστία κυβερνητική, η οποία, όμως, δεν υπάρχει. Δυστυχώς είναι ένα φαινόμενα αναμενόμενο, ένα σύμπτωμα. Ποιο σύμπτωμα; Του γεγονότος ότι ο Πρωθυπουργός έχει απαρνηθεί τον πολιτικό και θεσμικό ρόλο του εκπροσώπου και του εποπτεύοντα στα Υπουργεία και έχει επιλέξει και έχει αναδεχθεί το ρόλο του δικαστικού κλητήρα ενός μεγάλου οικονομικού παράγοντα. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόνο μια κουβέντα θα πω. Από ό,τι ανέφερα, το προεδρικό διάταγμα που ενοποιούσε τα έντεκα Λιμενικά Ταμεία της Εύβοιας σ΄ ένα λιμενικό ταμείο, εκδόθηκε το Μάρτιο του 1980. 
      ΒΑΣΙΛΗΣ ΚΕΔΙΚΟΓΛΟΥ: Αυτό δεν σας απαλλάσσει. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Έχει σημασία να τα λέμε αυτά.
      ΒΑΣΙΛΗΣ ΚΕΔΙΚΟΓΛΟΥ: Χαμπάρι δεν παίρνετε τι διοικείτε. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο διάστημα που ήταν κυβέρνηση η Νέα Δημοκρατία –περίπου ενάμισι χρόνο- που είχε προωθήσει το προεδρικό διάταγμα αυτό, δεν εφαρμόστηκε. Και εμείς είχαμε ενημέρωση από το Υπουργείο Εμπορικής Ναυτιλίας για έντεκα λιμενικά ταμεία …
      ΒΑΣΙΛΗΣ ΚΕΔΙΚΟΓΛΟΥ: Η Κυβέρνηση κυβερνάει, όχι ένα Υπουργείο. Δεν μπορείτε να λέτε ότι δεν είμαστε εμείς, είναι άλλο Υπουργείο.
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, θέλετε να πω να μη γράφονται οι διακοπές σας; Εγώ δεν το θέλω. Παρακαλώ, αφήστε τον κύριο Υπουργό να ολοκληρώσει.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το πρόβλημα στο οποίο αναφέρεστε έχει ένα ιστορικό είκοσι τριών ετών. 
      ΒΑΣΙΛΗΣ ΚΕΔΙΚΟΓΛΟΥ: Χρειάζεται να προσφύγουν οι πολίτες στο Συμβούλιο της Επικρατείας …
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, μαθητές από το Ενιαίο Λύκειο Μάνδρας με συνοδούς-καθηγητές.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επανερχόμαστε στη δεύτερη επίκαιρη ερώτηση η με αριθμό 315/28.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου να δοθούν τίτλοι κυριότητας, στους κατοίκους του Αδένδρου Θεσσαλονίκης για τις εκτάσεις που παραχωρήθηκαν από το δημόσιο κλπ.
      Η ερώτηση του κυρίου συναδέλφου έχει ως εξής: 
      «Μετά την Μικρασιατική Καταστροφή και με την ανταλλαγή των πληθυσμών πρόσφυγες εγκαταστάθηκαν σε εκτάσεις που τους δόθηκαν μέσω της Επιτροπής Αποκατάστασης Προσφύγων (Ε.Α.Π.). Παράλληλα, όμως, αποκαταστάθηκαν από την Ε.Α.Π. και οι γηγενείς.
      Κι ενώ η αποκατάσταση των προσφύγων ήταν οριστική (και καλώς ήταν), των γηγενών μέχρι σήμερα δεν έχει επιλυθεί, όπως συμβαίνει στο ‘Αδενδρο Θεσσαλονίκης και σε άλλες περιοχές.
      Μάλιστα δικαιούχοι καλούνται από τη ΔΕΠ να πληρώσουν αρκετά εκατομμύρια για να αποκτήσουν τίτλους κυριότητας, προκειμένου να κτίσουν τα σπίτια τους και να μείνουν στο χωριό.
      Για λόγους κοινωνικούς και οικονομικούς, ερωτάται ο κύριος Υπουργός: 
      Τι μέτρα θα πάρει η Κυβέρνηση, ώστε να δοθούν οι τίτλοι κυριότητας στους δικαιούχους χωρίς να αναγκάζονται να πληρώσουν μεγάλα χρηματικά ποσά;»
      Ο Υφυπουργός Οικονομίας και Οικονομικών κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, η Υπηρεσία Ανταλλαξίμων Κτημάτων του Υπουργείου Οικονομικών, διαχειρίζεται σήμερα την περιουσία, αστική και αγροτική, που εγκατέλειψαν οι Τούρκοι μετά την ανταλλαγή των πληθυσμών. Αυτά τα κτήματα είναι περίπου είκοσι οκτώ χιλιάδες και ο αριθμός αυτός, όπως είναι αυτονόητο, μειώνεται κάθε φορά που έχουμε παραχώρηση των εκτάσεων σε δικαιούχους. Τα ανταλλάξιμα κτήματα εκποιούνται σύμφωνα με το νόμο και τη Συνθήκη της Λωζάνης το 1923 και η Συνθήκη της ‘Αγκυρας το 1930 και το τίμημά τους διατίθεται για την αποκατάσταση προσφύγων και για λειτουργίες που έχουν να κάνουν με την εθνική κληρονομιά. 
      Ταυτόχρονα, πρέπει να πούμε ότι η εκποίηση αυτή γίνεται με το καθεστώς της προτίμησης κατ’ αρχάς στους αυθαίρετους κατόχους και με ιδιαίτερα ευνοϊκά κριτήρια και ευεργετήματα που προβλέπονται από τον ν.357/76. Ειδικότερα για τα αγροτικά ανταλλάξιμα κτήματα, εφόσον ο αγοραστής-κάτοχος μένει μόνιμα σε οικισμό με πληθυσμό κάτω από τέσσερις χιλιάδες κατοίκους, το τίμημα ορίζεται στο 70% της αξίας του ακινήτου και προκειμένου περί απόρων, στο 33%, καταβάλλεται σε σαράντα εξαμηνιαίες δόσεις, δηλαδή σε είκοσι χρόνια με επιτόκιο 2% ή εφόσον καταβληθεί εφάπαξ αυτό το 33% για τους απόρους, μειώνεται κατά 30% δηλαδή γίνεται περίπου το 23% του τιμήματος. Για τα αστικά ανταλλάξιμα κτήματα, το τίμημα ορίζεται στο 80% της αξίας για κατοίκους που μένουν σε οικισμούς με πληθυσμό μέχρι έξι χιλιάδες κατοίκους και στο 60% η αξία αυτή περιορίζεται για τους απόρους και καταβάλλεται σε 30 εξαμηνιαίες δόσεις, με έκπτωση πάλι 30% εφόσον καταβληθεί εφάπαξ το τίμημα. Σε περίπτωση που το τίμημα θεωρηθεί υπερβολικό, υπάρχει η διαδικασία της προσφυγής στο δημοτικό συμβούλιο το οποίο δύναται σύμφωνα με το νόμο του 1976 να μειώσει μέχρι και 15% το τίμημα, λαμβάνοντας υπόψη τα συγκριτικά στοιχεία που προσκομίζει ο ενδιαφερόμενος. Μόνο μετά την αποπληρωμή του τιμήματος, παραχωρείται ο συγκεκριμένος τίτλος και διαγράφεται το συγκεκριμένο κτήμα από τον κατάλογο των προσφυγικών ανταλλάξιμων κτημάτων. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Από την απάντηση της Κυβέρνησης φαίνεται ότι δεν υπάρχει πολιτική βούληση να επιλυθεί ένα σοβαρό ζήτημα που απασχολεί τους γηγενείς, δηλαδή τον ντόπιο πληθυσμό. Και αν πούμε ότι λύθηκε το πρόβλημα των προσφύγων, εμείς λέμε ότι καλώς έχει λυθεί αλλά με διαφορετικό τρόπο…
      ΓΙΑΝΝΗΣ ΚΑΨΗΣ: Πώς έχει λυθεί; Ακόμη άστεγοι είναι οι πρόσφυγες.
      ΑΓΓΕΛΟΣ ΤΖΕΚΗΣ: Μιλάω για τη συγκεκριμένη περιοχή της Θεσσαλονίκης και τονίζω στην ερώτηση ότι αυτό αφορά και άλλες περιοχές που είναι σε εκκρεμότητα.
      Πρέπει να τονίσουμε, κύριε Πρόεδρε, ότι έγινε μια προσπάθεια επίλυσης του προβλήματος μέσω της νομαρχίας, η οποία στηριζόμενη στον ν. 1644/86 έδωσε παραχωρητήρια στους γηγενείς με τα οποία βέβαια μετεγγράφησαν τα οικόπεδα στους δικαιούχους κληρούχους χωρίς τίμημα. Εκεί, λοιπόν, ήρθε το δημόσιο και έκανε προσφυγή. Σ’ αυτήν παρενέβησαν οι ντόπιοι που είχαν έννομο συμφέρον. Βλέπουμε δηλαδή από την πλευρά της Κυβέρνησης να υπάρχει μια διάθεση να εισπράξει χρήματα και δεν είναι τυπικό το τίμημα. Είναι αρκετά τα εκατομμύρια που πληρώνουν προκειμένου να πάρουν τους τίτλους κυριότητας στο συγκεκριμένο χωριό και αυτό είναι αποτρεπτικό για τους νέους να παραμείνουν εκεί. Δεν μπορούμε να μιλάμε για ανάπτυξη εάν δεν παραχωρηθούν αυτά τα οικόπεδα που τα κατέχουν οι γονείς τους εδώ και δεκαετίες. Είναι συγκεκριμένο το ζήτημα. Στις δεκαετίες που πέρασαν, πολλές  κυβερνήσεις διακυβέρνησαν τον τόπο και έδιναν υποσχέσεις επί υποσχέσεων ευνοϊκές προς τους γηγενείς, αλλά καμία απ’ αυτές δεν τήρησε την υπόσχεσή της. 
      Το ζήτημα για μας είναι καθοριστικό. Όταν μιλάμε για ανάπτυξη της υπαίθρου και η συγκεκριμένη Κυβέρνηση πολλά λέει για την ανάπτυξη της υπαίθρου, μάλιστα έχει δημιουργήσει και ένα συντονιστικό όργανο, πρέπει να δώσει τα ιδιαίτερα κίνητρα σ’ αυτούς που τα δικαιούνται.
      Θα καταθέσω στα Πρακτικά το υπόμνημα της επιτροπής των κατοίκων της περιοχής, για να πληροφορηθεί η Κυβέρνηση τον τρόπο με τον οποίο ζητούν την επίλυση του θέματος.
      (Στο σημείο αυτό ο Βουλευτής κ. Αγγ. Τζέκης καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εμείς περιμένουμε από την Κυβέρνηση, αν υπάρχει βούληση με μια νομοθετική ρύθμιση, αν υπάρχει κενό του νόμου, να δώσει αυτά τα οικόπεδα στους δικαιούχους που δεν είναι άλλοι παρά αυτοί που τα πήραν όταν αποχώρησαν οι Τούρκοι. Οι περιοχές απελευθερώθηκαν αλλά οι κυβερνήσεις δεν απέδωσαν τα οικόπεδα σ’ αυτούς που τους ανήκαν και τα είχαν αρπάξει οι Τούρκοι προ πολλών ετών.
      Πιστεύω ότι και από άλλες πτέρυγες πρέπει να ακουστεί αυτή η θέση, ούτως ώστε η Κυβέρνηση, έχοντας ομοφωνία πάνω στο συγκεκριμένο θέμα να δώσει λύση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ύστερα από τόσα χρόνια. Έχετε απόλυτα δίκιο.
      ΑΓΓΕΛΟΣ ΤΖΕΚΗΣ: Βέβαια, υπάρχουν και πρόσφυγες, αλλά εμείς ζητούμε να δοθεί η λύση που προτείνουμε: χωρίς τίμημα να αποδοθούν τα οικόπεδα.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): De jure lata, αναφέρθηκα προηγούμενα το τι ακριβώς ισχύει. Η πρότασή σας θα ληφθεί υπόψη, όμως, θέλω να πω ότι για τα συγκεκριμένα κτήματα υπάρχει δέσμευση από διεθνείς συνθήκες. Ήδη τη ρύθμιση η οποία θεσμοθετήθηκε από τη Βουλή από το 1976 την έχουν ακολουθήσει δεκάδες χιλιάδες Ελλήνων πολιτών. Τονίζω πάλι ότι το σύνολο των εκκρεμοτήτων είναι περίπου είκοσι οκτώ χιλιάδες σε όλην την Ελλάδα, χωρίς αυτό να σημαίνει ότι και τα είκοσι οκτώ χιλιάδες είναι αυθαιρέτως κατεχόμενα. Επομένως, είναι μερικές χιλιάδες το σύνολο των εκκρεμοτήτων. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να τελειώνει, κύριε Υφυπουργέ, αυτή η εκκρεμότητα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα το δούμε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμό 34/12/7-1-2003 επίκαιρη επερώτηση των Βουλευτών της Νέας Δημοκρατίας κυρίων Δ. Σιούφα, Π. Παυλόπουλου, Ι. Κεφαλογιάννη, Β. Πολύδωρα, Γ. Καλαντζή, Α. Νεράντζη, Α. Παπαληγούρα, Ι. Λαμπρόπουλου, Ε. Πολύζου, Π. Παναγιωτόπουλου και της κ. Α. Μπενάκη-Ψαρούδα προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών, σχετικώς με τη μετάδοση των εργασιών της Βουλής από τα ηλεκτρονικά Μ.Μ.Ε.
      Για τη συζήτηση της επίκαιρης επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Α΄ Αθηνών κ. Προκόπης Παυλόπουλος.
      Από το Κομμουνιστικό Κόμμα της Ελλάδος ορίζεται Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Άγγελος Τζέκης.
      Το λόγο έχει η Δ΄ Αντιπρόεδρος της Βουλής κ. Άννα Μπενάκη-Ψαρούδα.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κυρίες και κύριοι συνάδελφοι, λυπούμαι πολύ, λυπούμαστε όλη η Νέα Δημοκρατία γιατί συζητείται αυτή η επερώτηση. Κανονικά δεν θα έπρεπε να συζητούμε αυτό το θέμα, της δημιουργίας του μόνιμου τηλεοπτικού διαύλου της Βουλής, ώστε να πληροφορείται ο ελληνικός λαός ευθέως, αμέσως και χωρίς παρεμβάσεις τα συμβαίνοντα στη Βουλή των Ελλήνων.
      Δεν θα έπρεπε να συζητηθεί πρώτον, διότι σύμφωνα με τις εξαγγελίες του Πρωθυπουργού και της ίδιας της Κυβέρνησης αυτό το κανάλι θα έπρεπε να είναι προ πολλού πραγματικότητα. Έχει εξαγγελθεί από το χρόνο ψήφισης του Συντάγματος και ανά εξάμηνο αναβάλλεται. 
      Ο δεύτερος λόγος για τον οποίο δε θα έπρεπε να συζητούμε τέτοιο θέμα σήμερα είναι διότι αυτό δεν είναι ουσιαστικά ένα θέμα πολιτικής αντιπαράθεσης Κυβέρνησης και Αντιπολίτευσης, διότι ενδιαφέρει το σύνολο της Βουλής, το σύνολο των πολιτών και συμφωνεί βεβαίως και σ’ αυτό η Κυβέρνηση. 
      Ένα τελευταίο θέμα και στοιχείο που πρέπει να το προσέξουμε που δυσκολεύει αυτήν τη συζήτηση είναι, ότι φέρνουμε σε πολύ δύσκολη θέση και τον ίδιο τον Πρόεδρο της Βουλής. Διότι κανονικά θα έπρεπε και εκείνος να είχε γίνει σήμερα κοινοβουλευτικός ελέγχων όπως και όλοι οι Βουλευτές του ΠΑΣΟΚ μαζί με την Αντιπολίτευση, αφού ο ίδιος ο Πρόεδρος της Βουλής πρωτοστατεί στη δημιουργία αυτού του καναλιού. Και αν μελετήσουμε όλες τις συζητήσεις που έχουν γίνει στη Βουλή για θέματα εσωτερικής λειτουργίας της Βουλής, συζητήσεις για την τροποποίηση του Κανονισμού, συζητήσεις επί του προϋπολογισμού της Βουλής, δεν υπήρξε ούτε μια φορά που να μην τεθεί υπό συζήτηση το θέμα του τηλεοπτικού διαύλου της Βουλής και να μην έχει υπάρξει και θέση του Προέδρου, ότι αυτό πρέπει να γίνει και ελπίζει –σύμφωνα με τις διαβεβαιώσεις της Κυβέρνησης- ότι αυτό θα γίνει σύντομα. Άλλωστε είναι γνωστές και οι θέσεις του ίδιου του Προέδρου της Βουλής απέναντι στα Μέσα Μαζικής Ενημέρωσης, η δριμεία κριτική την οποία ασκεί για τη χειραγώγηση της κοινής γνώμης που επιτελούν αυτά τα μέσα και γιατί όχι και την κατασυκοφάντηση της Βουλής και των Βουλευτών απ’ αυτά τα συμφέροντα που ελέγχουν τα Μέσα Μαζικής Ενημέρωσης και προφανώς έχουν συμφέρον να υποβιβάζουν και την εικόνα της Βουλής προς το λαό και την κοινή γνώμη.
      Έναντι όλων αυτών που σας ανέφερα, δηλαδή των εξαγγελιών της Κυβέρνησης, της ιδιομορφίας του θέματος που αφορά ολόκληρη τη Βουλή και όχι μόνο την Αντιπολίτευση, των θέσεων του ιδίου του Προέδρου της Βουλής επ’ αυτών, η Κυβέρνηση «αγρόν αγοράζει». Και θα σας εκθέσω αμέσως πώς αγοράζει τον αγρό η Κυβέρνηση, αλλά πολύ φοβάμαι ότι αυτά που θα σας εκθέσω τώρα θα τα ακούσετε και πάλι επαναλαμβανόμενα από την ίδια την Κυβέρνηση που θα απαντήσει.
      Κυρίες και κύριοι συνάδελφοι, υπάρχουν δύο θεμελιώδεις διατάξεις στο Σύνταγμα, οι οποίες δεν μας επιτρέπουν άλλο να περιμένουμε και να κωλυσιεργούμε σε αυτό το θέμα. Η μια είναι η βασική διάταξη του Συντάγματος στο άρθρο 66 που ορίζει ότι οι συνεδριάσεις της Βουλής είναι δημόσιες. Και «δημόσιες» δεν σημαίνει μόνο ότι είναι ανοικτές οι πόρτες και μπορεί να έρχονται οι πολίτες και να κάθονται στα θεωρεία και να παρακολουθούν τις συζητήσεις. «Δημόσιες» σημαίνει ότι πρέπει με κάθε τρόπο οι εργασίες της Βουλής να φτάνουν και στον τελευταίο πολίτη, ώστε να έχει άμεση πρόσβαση σ’ αυτά που γίνονται εδώ και όχι μέσω εκείνων οι οποίοι διαμεσολαβούν για να παρουσιαστούν τα συμβαίνοντα εδώ προς τα έξω.
      Η δεύτερη διάταξη, που είναι ad hoc διάταξη του Συντάγματος, είναι το άρθρο 15 παράγραφος 2 το οποίο κατέστησε πλέον υποχρεωτική τη δωρεάν μετάδοση των εργασιών της Βουλής και ορίζει ότι θα εκδοθεί νόμος ο οποίος θα καθορίσει τις προϋποθέσεις υπό τις οποίες θα εφαρμόζεται αυτή η δωρεάν αναμετάδοση. 
      Βέβαια, άλλους νόμους έχει σπεύσει η Κυβέρνηση και τους έχει ψηφίσει, διότι αυτοί οι νόμοι την συνέφεραν.  Ψηφίστηκε παραδείγματος χάρη –αναφέρομαι μόνο στους νόμους που αφορούν τα Μέσα Μαζικής Ενημέρωσης- ο νόμος για το βασικό μέτοχο, μια διάταξη εξόχως διευκολυντική για τις επιδιώξεις της Κυβέρνησης.
      Ψηφίστηκε και ο νόμος που καθορίζει πώς εμείς οι Βουλευτές και τα κόμματα θα παρουσιάζουμε τα τηλεοπτικά μας μηνύματα σε προεκλογική περίοδο. Αλλά βεβαίως ο βασικός νόμος που θα μας έλυνε τα χέρια και δεν θα είχαμε αναγκαστεί να ψηφίζουμε νόμους και διατάξεις που θα μας καθορίζουν μέχρι δευτερολέπτου πόσο θα εμφανιζόμαστε στα τηλεοτπικά μέσα, ο βασικός νόμος που θα ρύθμιζε τη δωρεάν μετάδοση των εργασιών της Βουλής προς το πανελλήνιο και εκτός Ελλάδος, αυτός δεν έχει ψηφιστεί.
      Ακούστε την ιστορία. Τον Οκτώβριο του 2001 σε ερώτησή μας για λογαριασμό του Πρωθυπουργού η Υπουργός Εσωτερικών βεβαιώνει σε έναν κατάλογο εδώ των εκτελεστικών νόμων του Συντάγματος φαρδιά πλατιά ότι αυτός ο νόμος θα έχει κατατεθεί στη Βουλή έως το Δεκέμβριο του 2001. Τον Ιούνιο του 2002, επειδή δεν έχει γίνει τίποτα, κατατίθεται ερώτηση προς τον Πρωθυπουργό γιατί δεν έχει κατατεθεί ο νόμος αυτός. Και συζητείται στη Βουλή και τότε ο Υφυπουργός Μέσων Μαζικής Ενημέρωσης δίνει τις εξής απαντήσεις. Πρώτα-πρώτα συμφωνεί πέρα για πέρα η Κυβέρνηση για την αναγκαιότητα. Λέει ότι έχει ψηφίσει το νόμο για την ψηφιακή τηλεόραση και παραπέμπει τους Έλληνες να πληρώνουν είτε συνδρομητικό κανάλι ή πάντως εφόσον πρόκειται περί ψηφιακής τηλεόρασης, να αγοράσουν κωδικοποιητή και να συνδεθούν με δορυφορική λήψη. Αφού τους παραπέμπει εκεί, μετά «λέει καλό θα ήταν και θα έπρεπε να έχουμε δωρεάν», καταφεύγει στη ΕΡΤ για να δει αν υπάρχουν συχνότητες, μας λέει ότι οι διατιθέμενες συχνότητες από την ΕΡΤ που χρησιμοποιούνται για το «CNN», για το «BBC», είναι περιφερειακής εμβέλειας και είναι αντιδημοκρατικό να μεταδίδονται οι εργασίες της Βουλής μόνο περιφερειακά –θα έλεγα και εγώ με το λαό μη στάξει η ουρά για την αντιδημοκρατικότητα- και τέλος, καταλήγει ότι πρέπει να βρεθεί δωρεάν κανάλι για τη Βουλή. Επεξεργάζεται με τον κ. Αθανασάκη κάποιες λύσεις και μας αναγγέλει ότι στο τέλος του χρόνου θα υπάρξουν στο ραδιομέγαρο της Αγίας Παρασκευής δύο δορυφορικοί σταθμοί εδάφους στα πλαίσια της συμφωνίας που έχει υπογραφεί και επικυρωθεί με τη «Φωνή της Αμερικής» και ότι ο ένας από αυτούς τους δύο δορυφόρους θα χρησιμοποιηθεί για τη μετάδοση των εργασιών της Βουλής.
      Ερχόμαστε τον Οκτώβριο του 2002, εμφανίζεται ο παριστάμενος Υπουργός Τύπου στην Επιτροπή Θεσμών και Διαφάνειας, ξανατίθεται το θέμα του καναλιού της Βουλής -εδώ ξεχνιούνται πολλά από αυτά που είχε πει ο κ. Χυτήρης στη Βουλή- υπερθεματίζει ότι πρέπει να βρεθεί μία λύση και λέει: «Ήρθα σε επαφή με τον κ. Στάγκο για τη διάθεση μιας συχνότητας εκ μέρους της τηλεόρασης και θα σας στείλω τη σχετική επιστολή, η οποία δεν με διευκολύνει καθόλου, καθ’ όσον δεν υπάρχει τεχνική δυνατότητα, λόγω έλλειψης πανελλαδικής συχνότητας».
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσες είναι πανελληνίως οι συχνότητες;
      ΑΝΝΑ ΜΠΕΝΑΚΗ-ΨΑΡΟΥΔΑ (Δ’ Αντιπρόεδρος της Βουλής): Αυτό ακριβώς, κύριε Πρόεδρε, ετοιμαζόμουν να πω. Οι πανελλαδικές συχνότητες, κατά την πληροφόρηση που έχουμε, είναι έξι, που ενδεχομένως να έχει τελειώσει και να έχουν μοιραστεί. Θα μας τα πει ο κύριος Υπουργός. Δεν περισσεύει καμία από τις έξι συχνότητες για να την πάρει η Βουλή. Στο σημείο αυτό καλώ ειδικά τον κύριο Υπουργό να μας πει ποιοι πήραν αυτές τις έξι συχνότητες ή ποιοι πρόκειται να τις πάρουν.
      Κύριοι συνάδελφοι, αυτή είναι η προϊστορία του καναλιού και πρέπει να σας πω ότι αποτελεί, κατά την εκτίμησή μας, απαράδεκτο εμπαιγμό ολόκληρης της Βουλής αυτή η στάση, αλλά και βαθύτατη προσβολή των κοινοβουλευτικών αρχών.
      Κατ’ αρχάς να δούμε τι συμβαίνει διεθνώς, διότι μπορεί να επικαλεστεί η Βουλή ότι δεν συμβαίνει αλλού. Κάπου διάβασα ότι δεν συμβαίνει αλλού. Κάθε άλλο. Φυσικά δεν υπάρχει παντού τηλεοπτικό κανάλι, υπάρχει σε πολλές χώρες. Η Γαλλία έχει τηλεοπτικό κανάλι δωρεάν και για τις εργασίες της Βουλής και για τις εργασίες της γερουσίας.
      Επίσης τηλεοπτικό κανάλι έχει η Πορτογαλία, το Λουξεμβούργο, η Δανία, η Αυστρία. Και δύο χώρες, η Γερμανία και η Μεγάλη Βρετανία, έχουν κανάλι όπως το «VOX» στη Γερμανία και ειδικό κανάλι του «BBC», που μεταδίδουν συστηματικά τις εργασίες της Βουλής. Και μάλιστα, αλλού αυτήν την εκμετάλλευση την κάνει ιδιωτική εταιρεία, όπως την κάνει στη Γαλλία. Στις υπόλοιπες χώρες είναι κρατική, υπηρεσία της Βουλής δηλαδή, η οποία διέπει τη λειτουργία αυτού του καναλιού. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εδώ τα διαπλεκόμενα υπερισχύουν της Βουλής. 
      ΑΝΝΑ ΜΠΕΝΑΚΗ-ΨΑΡΟΥΔΑ (Δ’ Αντιπρόεδρος της Βουλής): Θα τα ακούσετε, κύριε Πρόεδρε. Με προκαταλαμβάνετε. 
      Αλλά, κύριοι συνάδελφοι, κοιτάζουμε τι συμβαίνει διεθνώς. Διεθνώς όμως δεν παρατηρείται η παραπληροφόρηση και η κακόβουλη διαστρέβλωση της πραγματικότητας που συμβαίνει σ’ αυτήν τη χώρα. Και συμβαίνει παραπληροφόρηση και κακόβουλη διαστρέβλωση και από τα κρατικά κανάλια και από τα ιδιωτικά. Πόσες φορές ιδίως στο παρελθόν, αλλά και τώρα δεν βλέπουμε τον τρόπο με τον οποίο τα κρατικά κανάλια παρουσιάζουν τις συζητήσεις της Βουλής, σε σχέση με την κατανομή μεταξύ κυβέρνησης και αντιπολίτευσης; Πρώτα ακούγεται ο Υπουργός, πρώτα παρουσιάζεται ο Πρωθυπουργός, πληροφορείται ο λαός ως πρώτη είδηση τι είπε η Κυβέρνηση για το θέμα και μετά έρχεται η πληροφορία ότι αυτό το προκάλεσε η αντιπολίτευση και ότι βγήκε ο τάδε Βουλευτής και υπέβαλε την ερώτηση ή την επερώτηση ή την τοποθέτηση για τη Βουλή. Και να μην αναφερθώ πλέον στα ιδιωτικά Μέσα Μαζικής Ενημέρωσης, όπου εκεί δεν υπάρχει μόνο το θέμα προνομιακής μεταχείρισης της Κυβέρνησης, –ο κανόνας είναι αυτός, γιατί τα συμφέροντα συμπίπτουν σ’ αυτήν την πλευρά- αλλά υπάρχουν και διάφορες άλλες διασυνδέσεις με πρόσωπα και βλέπουμε διακριτικές μεταχειρίσεις πολιτικών -εννοώ Βουλευτών- από τα Μέσα Μαζικής Ενημέρωσης, απαράδεκτες για το πολιτικό μας σύστημα. 
      Επομένως πάσχει το πολιτικό σύστημα και πάσχουμε κι εμείς μαζί με το πολιτικό σύστημα. Γι’ αυτό, όπως είπα και πριν, δεν θα καταφεύγαμε σ΄ αυτόν το νόμο περί προεκλογικών δαπανών και ρύθμισης του τηλεοπτικού χρόνου κομμάτων και Βουλευτών, όπου καταλήξαμε να κάνουμε προσθαφαιρέσεις με δευτερόλεπτα, πόσες φορές θα εμφανιζόμαστε και πόσες δεν θα εμφανιζόμαστε. Αν υπήρχε το κανάλι της Βουλής, ο κάθε πολίτης θα άνοιγε όποτε ήθελε την τηλεόραση και θα παρακολουθούσε τους εκπροσώπους του, θα έβλεπε τι γίνεται εδώ, πώς μιλάει ο καθένας και τι γίνεται, τέλος πάντων, μέσα σ’ αυτήν την Αίθουσα στην πραγματικότητα και όχι με την εικονική παρουσίαση που κάνουν συνήθως τα Μέσα Μαζικής Ενημέρωσης. 
      Κύριοι συνάδελφοι, θέλω να πω δύο λόγια και για το πόσο όχι μόνο εμπαιζόμαστε ως Βουλή, εμπαιζόμαστε ως πολιτεία από την Κυβέρνηση, αλλά και πόσο βαθιά προσβάλλεται και το πολίτευμά μας. Σας είπα και πριν ότι η αρχή της δημοσιότητας των συνεδριάσεων των δικαστηρίων κατοχυρώνεται στο Σύνταγμα με το άρθρο 66. Και θα μου επιτρέψετε να σας διαβάσω αυτολεξεί μια μικρή περικοπή από το σύγγραμμα του παλιού καθηγητή, του Σγουρίτσα, που εμείς οι παλαιότεροι τον είχαμε καθηγητή, για να δείτε πώς περιγράφει την αρχή της δημοσιότητας, τι επιδιώκεται με τη δημοσιότητα των συνεδριάσεων της Βουλής. Λέει: « Η δημοσιότις αυτή επιτρέπει την υπό του λαού παρακολούθησιν της δράσεως των αντιπροσώπων του και διευκολύνει ούτω την αναγκαίαν μεταξύ των επαφήν και συνεργασίαν. Επιπλέον, η δημοσιότης είναι και εξαίρετον μέσον διαπαιδαγωγήσεως του λαού διότι παρέχει εις αυτόν την εικόνα των απασχολούντων το κράτος προβλημάτων και του τρόπου της αντιμετωπίσεως αυτών, ενώ εξάλλου ενισχύει το αίσθημα της ευθύνης των Βουλευτών και συντελεί εις την, μετά περισκέψεως και εν όψει των γενικοτέρων συμφερόντων της χώρας, ρύθμιση της συμπεριφοράς των, δοθέντος ότι αύτη παρακολουθείται υπό της κοινής γνώμης και εν καιρώ θα εκτιμηθεί». 
      Κύριοι συνάδελφοι, είναι σαφές τι επιδιώκεται. Πρώτον, όπως λέει και ο σοφός καθηγητής: η ενημέρωση, η διαπαιδαγώγηση και η διαμόρφωση της πολιτικής βούλησης των πολιτών. Και, δεύτερον, ο έλεγχος της Κυβέρνησης, των κομμάτων και των Βουλευτών. 
      Σημειώνω, κύριοι συνάδελφοι, ότι η αρχή της δημοσιότητας είναι υποχρεωτικός κανόνας του Συντάγματος που διέπει τις εργασίες της Βουλής. Δεν κάμπτεται, όπως άλλες διατάξεις, δυνάμει ενός άλλου κανόνος, του άρθρου 65 που λέει ότι η Βουλή αποφασίζει ελευθέρως τα της λειτουργίας της και των συνεδριάσεών της. Επομένως η δημοσιότητα είναι υποχρεωτική από το Σύνταγμα.
      Τώρα, ρώτησε ο κύριος Πρόεδρος γιατί η Κυβέρνηση παραβιάζει τόσο βάναυσα αυτόν τον κανόνα. Δεν υπάρχει άλλη, διαφορετική απάντηση απ’ αυτή που λέμε και ξέρουμε όλοι μας και σεις, κύριοι συνάδελφοι της Συμπολίτευσης: Ότι η Κυβέρνηση είναι δέσμια συμφερόντων που διαφεντεύουν τα Μέσα Μαζικής Ενημέρωσης, διότι η Κυβέρνηση δεν έχει το θάρρος να προχωρήσει σε τομές και ρήξεις στον τομέα αυτόν και διότι δυστυχώς το ύστατο καταφύγιό της για να επιβιώσει είναι η χειραγώγηση της κοινής γνώμης μέσω των Μέσων Μαζικής Ενημέρωσης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κεφαλογιάννης.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, δεν είναι η πρώτη φορά που παίρνω το λόγο για το μεγάλο αυτό θέμα της υποχρεωτικής και δωρεάν μετάδοσης των εργασιών της Βουλής, όπως ρητά αναφέρεται στο Σύνταγμα. Γιατί η μετάδοση των εργασιών της Βουλής συμβάλλει αναμφισβήτητα στην αναβάθμιση της λειτουργίας και του ρόλου του Κοινοβουλίου, αλλά και στην αναβάθμιση της ίδιας της δημοκρατίας, αφού ο ελληνικός λαός θα έχει τη δυνατότητα να παρακολουθεί και να ενημερώνεται άμεσα για ό,τι συζητούν οι εκπρόσωποί του στη Βουλή, για τον ίδιο και για τα προβλήματα της χώρας.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, πού είναι ο Υπουργός; Σε σας τα λέμε; 
      ΠΡΟΕΔΡΕΥΩΝ (Κωνσταντίνος Γείτονας): Εδώ ήταν ο κύριος Υπουργός. Θα βγήκε έξω για λίγα δευτερόλεπτα.
      Παρακαλώ, κύριε Κεφαλογιάννη, συνεχίστε. Είναι θέμα δευτερολέπτων. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Όχι, κύριε Πρόεδρε. Εγώ δεν μιλώ για τα Πρακτικά. Θα περιμένω τον κύριο Υπουργό. 
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κεφαλογιάννη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Άμα είχαμε δημοσιότητα δεν θα γινόταν αυτό.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Είναι θέμα κάποιου επείγοντος τηλεφωνήματος. Δεν αξίζει τον κόπο να διακόψουμε τη συνεδρίαση.
      Παρακαλώ ειδοποιείστε τον κύριο Υπουργό να έλθει αμέσως στην Αίθουσα. Να έρθει τώρα αμέσως.
      (Στο σημείο αυτό εισέρχεται στην Αίθουσα ο Υπουργός Τύπου και Μέσων Μαζικής Ενημέρωσης κ. Πρωτόπαπας)
      Παρακαλώ, κύριε Υπουργέ. Σας παρακαλώ.
      Συνεχίστε, κύριε Κεφαλογιάννη.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Με συγχωρείτε, κύριε Πρόεδρε. Είμαι μόνος μου. Τώρα ήλθε ο Υφυπουργός …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ. 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Χρειάστηκε να βγω έξω για ένα επείγον θέμα. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ. Δημιουργήθηκε θέμα εκ του μη όντος.
      Συνεχίστε, κύριε Κεφαλογιάννη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, δεν υπάρχουν επείγοντα θέματα. Δεν είσθε Πρωθυπουργός, να μας πείτε ότι έχετε επείγοντα θέματα και «μας γράφετε», φεύγοντας από την Αίθουσα. Οι δικαιολογίες αυτές είναι για τους ψηφοφόρους σας. Όταν είσθε μέσα στη Βουλή, να έχετε τον ανάλογο σεβασμό…
      ΠΡΟΕΔΡΕΥΩΝ (Κωνσταντίνος Γείτονας): Μη δημιουργείτε θέμα τώρα από το τίποτα, κύριε Κεφαλογιάννη. Υπάρχουν και επείγοντα. Σας παρακαλώ.
      Συνεχίστε, λοιπόν.
      ΙΩΑΝΝΗΣ ΚΕΦΑΛΟΓΙΑΝΝΗΣ: Να συνεχίσω, κύριε Πρόεδρε, υπό μία προϋπόθεση. Να πάψετε από τη θέση στην οποία είσθε να παριστάνετε τον παιδαγωγό σε αυτήν την Αίθουσα. Έχουμε ίδια δικαιώματα. Τον τόνο της φωνής σας πολύ χαμηλά και να μας αφήσετε να κάνουμε τη δουλειά μας.
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, αν ήλθατε για φασαρία, δεν είμαι διατεθειμένος εγώ να σας παρακολουθήσω. Διευθύνω τις εργασίες. Είναι ο Αρχηγός σας εδώ, ο κ. Καραμανλής, ο οποίος μου έκανε το νεύμα ότι έφυγε ο Υπουργός, αμέσως αντέδρασα και σας παρακαλώ να κάνετε αυτό που λέει ο Κανονισμός. Δεν χρειάζονται μαθήματα. Κάνω τη δουλειά μου όπως πρέπει, νομίζω. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, επαναλαμβάνω. Με αυτό το ύφος δεν θα απευθύνεστε σε εμένα…
      ΠΡΟΕΔΡΕΥΩΝ (Κωνσταντίνος Γείτονας): Δεν απευθύνομαι με ύφος. Εσείς απευθύνεστε σε μένα, με εριστικό τρόπο κύριε Κεφαλογιάννη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: …όπως δεν απευθύνεστε σε κανέναν Βουλευτή μέσα στην Αίθουσα.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Τελείωσε το θέμα. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Και εγώ σας παρακαλώ. 
      ΠΡΟΕΔΡΕΥΩΝ (Κωνσταντίνος Γείτονας): Και εγώ σας παρακαλώ να συνεχίσετε την ομιλία σας σύμφωνα με τον Κανονισμό. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Η Βουλή είναι ο σημαντικότερος χώρος του έθνους. Εδώ χτυπάει η καρδιά της Ελλάδος. Εδώ στη Βουλή παράγεται η πολιτική. Εδώ θα πρέπει να συζητούνται τα μεγάλα και τα μικρά θέματα που απασχολούν τον ελληνικό λαό και το έθνος.
      Η Κυβέρνηση, όμως, αποστερεί με τη δική της συμπεριφορά αυτήν τη δυνατότητα, δηλαδή να έχει ο λαός άμεση αντίληψη για το τι συζητούν οι εκπρόσωποί του μέσα στη Βουλή.  
      Η Κυβέρνηση, όπως ορίζει το Σύνταγμα, έχει υποχρέωση να ψηφίσει το νόμο για τη δωρεάν και απρόσκοπτη μετάδοση των εργασιών της Βουλής. Μέχρι σήμερα δεν έχετε εκπληρώσει αυτήν τη συνταγματική σας υποχρέωση. 
      Ο λόγος είναι προφανής. Η Κυβέρνηση δεν θέλει να υπάρχει ελεύθερο βήμα, που να λέει την αλήθεια στο λαό και να τον ενημερώνει αντικειμενικά και αμερόληπτα. Δεν θέλει λαό  ενημερωμένο σωστά, ώστε η κρίση του να είναι δίκαιη. Κύρια προσπάθεια της Κυβέρνησης είναι ο αποπροσανατολισμός και η παραπληροφόρηση του λαού από τα καθημερινά αλλά και από τα γενικότερα προβλήματα της χώρας.
      Η Κυβέρνηση δεν έφερε μέχρι σήμερα τον εκτελεστικό νόμο, γιατί έχει πλήρη και απόλυτο έλεγχο στα Μέσα Μαζικής Ενημέρωσης, που έχουν αναλάβει εργολαβικά το έργο της παραπληροφόρησης και του αποπροσανατολισμού του ελληνικού λαού. Η Κυβέρνηση με το μονοπώλιο, που διαθέτει στα Μέσα Μαζικής Ενημέρωσης, ενεργεί ως ο «Μεγάλος Αδερφός» που με την παραπληροφόρηση και την πλύση εγκεφάλου, που καθημερινά κάνει στο λαό, τροποποιεί όχι μόνο τη συμπεριφορά του αλλά κυρίως τις σκέψεις του και τις αποφάσεις του.
       Αυτό, όμως, είναι νόθευση της δημοκρατίας. Η Κυβέρνηση νοθεύει το φρόνημα του λαού σε μια προσπάθεια παραμονής της για πάντα στην εξουσία.
       Εμείς δεν μπορούμε να ανεχθούμε αυτήν την αντιδημοκρατική και καθεστωτική σας αντίληψη. Είμαστε αποφασισμένοι να προστατέψουμε το ελεύθερο φρόνημα του ελληνικού λαού, αλλά και την ίδια τη δημοκρατία που την κακοποιείται βάναυσα με τη συμπεριφορά σας. Ο λαός έχει συνταγματικό, πολιτικό και ηθικό δικαίωμα να γνωρίζει την αλήθεια, γιατί η αλήθεια είναι αρετή της δημοκρατίας. Εσείς με τρόπο συστηματικό προσπαθείτε να αποκρύψετε την αλήθεια από τον ελληνικό λαό. Αυτήν τη συνταγματική υποχρέωση που έχετε, ακριβώς για να λέτε την αλήθεια στο λαό, την αποποιείσθε. 
      Η Κυβέρνηση με την άρνησή της μέχρι σήμερα να ψηφίσει τον εκτελεστικό νόμο παραβιάζει βάναυσα το Σύνταγμα και βρίσκεται εκτός νομιμότητας ως προς το θέμα αυτό. Η Κυβέρνηση πρέπει να καταθέσει άμεσα αυτόν το νόμο, γιατί αυτό επιτάσσει το Σύνταγμα.
      Θα ήθελα, κύριε Υπουργέ, να απευθύνω ευθέως το ερώτημα και θέλω μία ευθεία απάντηση: Θα εφαρμόσετε το Σύνταγμα; Θα φέρετε προς ψήφιση τον εκτελεστικό νόμο, διά του οποίου θα μπορεί ο ελληνικός λαός να ακούει τι συζητούν, τι προτείνουν και με τι ασχολούνται οι Βουλευτές, που με την κρίση του έχει στείλει σε αυτήν την Αίθουσα;
        Αν δεν το πράξετε, εμείς θα χρησιμοποιήσουμε κάθε νόμιμο μέσο, που έχουμε στη διάθεσή μας, βάσει του Συντάγματος και του Κανονισμού της Βουλής, για να αντιδράσουμε. Θα αντιδράσουμε κατά τρόπον σκληρό, διότι είμαστε αποφασισμένοι -και αυτό να το αντιληφθείτε- να προστατεύσουμε το ελεύθερο φρόνημα του ελληνικού λαού και είμαστε αποφασισμένοι να προστατέψουμε την ελεύθερη, απρόσκοπτη και σωστή ενημέρωση του ελληνικού λαού, γιατί έχουμε χρέος απέναντι στο λαό, στο Σύνταγμα και απέναντι στη δημοκρατία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, για το πολύ σοβαρό θέμα που συζητούμε σήμερα, η Νέα Δημοκρατία εξάντλησε όλες τις κοινοβουλευτικές δυνατότητες με ερωτήσεις, με επίκαιρη ερώτηση προς τον Πρωθυπουργό, με συνεχείς αναφορές στις συνεδριάσεις καλώντας την Κυβέρνηση να φανεί συνεπής στα προβλεπόμενα από το σχετικό άρθρο του Συντάγματος, που επιβάλλει την έκδοση εκτελεστικού νόμου, σύμφωνα με τον οποίο οι εργασίες της Βουλής θα μεταδίδονται και ηλεκτρονικά και με την τηλεόραση και με το ραδιόφωνο, με την αναλογική τηλεόραση για να μπορεί να είναι σε κάθε πολίτη, σε κάθε ελληνικό σπίτι όσα συμβαίνουν μέσα στην Εθνική Αντιπροσωπεία. Και δυστυχώς, σχεδόν δύο χρόνια τώρα, πεισμόνως η Κυβέρνηση αρνείται προς το Κοινοβούλιο, την καρδιά της δημοκρατίας και την καρδιά της πολιτικής, να κάνει το χρέος της και τα επιβαλλόμενα από τη σχετική συνταγματική διάταξη. 
      Γιατί κύριε Πρόεδρε, η πρωτοβουλία αυτή της Νέας Δημοκρατίας σε αυτό το επίπεδο και σήμερα να καταθέσει και να συζητεί αυτήν την επερώτηση, δεν αφορά μόνο τη Νέα Δημοκρατία αλλά αφορά τους Βουλευτές όλων των κομμάτων και της Πλειοψηφίας και της ελάσσονος Μειοψηφίας. Δεν αναδεικνύουμε ένα θέμα για το οποίο έχει έγνοια μόνο η Νέα Δημοκρατία. Έχει έγνοια ο ίδιος ο ελληνικός λαός. Είναι θέμα και των τριακοσίων του Κοινοβουλίου και βεβαίως προς αυτήν την κατεύθυνση -το βλέπετε με ευπρέπεια, με επιχειρήματα- δίνουμε τη μάχη μέχρι σήμερα για να αναγκάσουμε την Κυβέρνηση να είναι συνεπής στη συνταγματική διάταξη.
      Θέλω, κύριε Πρόεδρε, να τονίσω και τούτο: Ότι οι συνάδελφοι Βουλευτές και οι τριακόσιοι πρέπει να απευθύνονται στον ελληνικό λαό που τους εξέλεξε. Αλλά και αυτοί που εξέλεξαν τους Βουλευτές έχουν δικαίωμα να μπορούν να βλέπουν τι γίνεται στη Βουλή από τον εκπρόσωπό τους, να τον κρίνουν, να τον συγκρίνουν, να τον επιβραβεύουν ή να τον κατακρίνουν. Και αυτό το τόσο σημαντικό για καθένα από τους τριακόσιους Βουλευτές η Κυβέρνηση το αρνείται.
      Κύριε Πρόεδρε, τα ιδιωτικά κανάλια -ραδιόφωνο και τηλεόραση- δεν μπορούν να καλύψουν αυτό το έργο.  Είναι άλλοι οι κανόνες των ιδιωτικών καναλιών και ενδεχομένως άλλες οι προτεραιότητες με τις οποίες λειτουργούν. Αλλά ούτε και η κρατική τηλεόραση, διότι δίνει ορισμένες αφορμές, ιδιαίτερα το Σάββατο και την Κυριακή να παρουσιάζεται ένα μέρος της κοινοβουλευτικής δραστηριότητας. Θέλω, όμως, να επισημάνω ότι με αυτόν τον τρόπο και στα ιδιωτικά κανάλια, αλλά και στην κρατική τηλεόραση ελλοχεύει ο κίνδυνος του τηλεοπτικού νεποτισμού, με την έννοια ότι προβάλλονται είτε τα θέματα είτε οι Βουλευτές της επιλογής των καναλιών και των ιδιωτικών και της κρατικής τηλεόρασης και της επιλογής του άλφα ή των άλφα δημοσιογράφων. Και δεν εννοώ, κύριε Υπουργέ –γιατί σας βλέπω να απορείτε- όταν γίνονται οι εκπομπές για τις συνεδριάσεις της Βουλής, αλλά και την ώρα των ειδήσεων. Και στις άλλες εκπομπές. Και στις εκπομπές που έχουν οι δημοσιογράφοι. Και επειδή γνωρίζετε πάρα πολύ καλά, γιατί έχετε την εποπτεία της κρατικής τηλεόρασης, δείτε ποιοι προβάλλονται στις εκπομπές που κάνουν οι δημοσιογράφοι της Βουλής. Κάντε μια σύγκριση για να δείτε τι γίνεται.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ο κ. Παυλόπουλος προβάλλεται. 
      ΠΡΟΚΟΠΗΣ ΠΑΥΛΟΠΟΥΛΟΣ: Η έβδομη μέρα, μεγάλη εκπομπή, κοιτάξτε την. 
      (Θόρυβος-κωδονοκρουσίες)
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θέλω να κάνω και έναν άλλο προβληματισμό και θα ήθελα την προσοχή σας. Δεν γίνεται κανένα έργο στην Εθνική Αντιπροσωπεία; 
      Δεν είναι η Εθνική Αντιπροσωπεία που ψηφίζει τους νόμους με τους οποίους πορεύεται η ελληνική πολιτεία; Δεν γίνεται τίποτα μέσα στη Βουλή για την κριτική της Κυβέρνησης ή στην παρουσίαση του έργου της Κυβέρνησης; Δεν κάνουν τίποτα τα κόμματα της Μειοψηφίας; Δεν κάνουν τίποτα οι συνάδελφοι Βουλευτές της Πλειοψηφίας; Και το μόνο που υπάρχει ως είδηση από τη Βουλή είναι οι καυγάδες ή κάποιο στραβοπάτημα, το οποίο γίνεται εδώ, από οποιαδήποτε πλευρά; 
      Θα ήθελα επίσης να αναρωτηθώ: Οι Βουλευτές δεν παράγουν έργο μέσα στην Εθνική Αντιπροσωπεία; Το είδατε ποτέ εσείς αυτό να αποτελέσει αντικείμενο είδησης ή μόνον να προβάλλονται οι άτυχες στιγμές που μπορεί να υπάρχουν και αυτές;
      Κύριε Πρόεδρε, εγώ είμαι της πεποίθησης, αλλά και της γνώμης ότι στην Εθνική Αντιπροσωπεία παράγεται σοβαρό έργο για τη δημοκρατία και για τον ελληνικό λαό. Και αυτό οφείλουμε και η πρώτη η Κυβέρνηση να δώσουμε τη διέξοδο που μπορεί να υπάρξει με το ραδιόφωνο και την τηλεόραση, την αναλογική τηλεόραση, για τον ελληνικό λαό. 
      Αν, κύριε Πρόεδρε, η Κυβέρνηση ξαναεφεύρει σήμερα τις διάφορες δικαιολογίες για μισθωμένες συχνότητες ή για οτιδήποτε άλλο, θα πρέπει να γνωρίζει ότι σε πρώτη προτεραιότητα από τη δική μας πλευρά, θα έχει αυτήν την επερώτηση εδώ στη Βουλή ανά είκοσι ημέρες και στη συνέχεια θα δούμε τι άλλου είδους κοινοβουλευτικά μέσα θα μετέλθουμε για να την αναγκάσουμε να εφαρμόσει αυτά που ορίζει το Σύνταγμα. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Νεράντζης έχει το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, διαπράττουν ολίσθημα όσοι πιστεύουν ότι στόχος αυτής της επερώτησης είναι απλώς και μόνο να ελέγξει την Κυβέρνηση για μια ακόμα, ζημιογόνα πάντως, καθυστέρησή της, να φέρει δηλαδή προς ψήφιση έναν εκτελεστικό του Συντάγματος νόμο. 
      Αυτή η παράλειψή της είναι αναμφισβήτητα θεσμική και δεν στερείται ούτε σημασίας ούτε μηνυμάτων. Ψηλαφούμε όμως τρία ακόμη ελλείμματα, τα οποία σηματοδοτεί η συγκεκριμένη παράλειψη. Πρώτα απ’ όλα επισημαίνουμε με θλίψη τον εμπαιγμό της Βουλής και της κοινής γνώμης, εκ μέρους του Πρωθυπουργού και του αρμόδιου Υπουργού. Ο Πρωθυπουργός δήλωσε ότι στο τέλος του 2001 θα καλύπτεται πλέον η Βουλή τηλεοπτικά, ο δε Υπουργός δήλωσε ότι στις αρχές του 2003 αυτό θα συμβεί. Αλλά ούτε το ένα έγινε ούτε το άλλο. 
      Έτσι, λοιπόν, σε ένα τόσο καίριο θέμα βλέπουμε ότι η Κυβέρνηση μικρολογεί, αοριστολογεί και πάντως εμπαίζει. 
      Υπάρχει όμως και ένα δεύτερο μεγάλο έλλειμμα, το οποίο σηματοδοτείται από το αντικείμενο στο οποίο στοχεύει η επερώτηση αυτή. Και το έλλειμμα αυτό έγκειται στην τελευταία δήλωση του αρμόδιου Υπουργού Τύπου ενώπιον της Επιτροπής Διαφάνειας, ο οποίος είπε ότι «μας τέλειωσαν οι συχνότητες». 
      Αυτό είναι πρωτάκουστο. Άραγε, από το ωμέγα ξεκινά ο κύριος Υπουργός; Άραγε το Σύνταγμα δεν αποτελεί τον αυξημένης τυπικής δυνάμεως, νόμο, οι υποχρεώσεις εκ του οποίου είναι στην πρώτη ιεράρχηση; Άραγε, μετά από τέτοια καταπάτηση, πώς τολμά να στρέφεται κατά της Νέας Δημοκρατίας και να ισχυρίζεται ότι δήθεν εκείνη, στο θέμα του ασυμβιβάστου, καταπατά το Σύνταγμα; 
      Αυτή η άποψη του κυρίου Υπουργού και ο ισχυρισμός του ότι δήθεν τελείωσαν οι συχνότητες, μου θυμίζει την περίπτωση εκείνη του κατηγορουμένου που ενώ δικαζόταν για πατροκτονία, ζήτησε από τον πρόεδρο του δικαστηρίου την επιείκεια, διότι ήταν ορφανός. Δημιουργούμε πρώτα μια κατάσταση, εξαντλούμε τις συχνότητες και εκ των υστέρων ερχόμαστε να πούμε «τι να κάνουμε, δεν υπάρχουν συχνότητες πια». 
      Αλλά και το τρίτο από τα ελλείμματα που σηματοδοτεί η ερώτηση αυτή, είναι ότι απολακτίζει η Κυβέρνηση μια τρανή ευκαιρία να αναστηλώσει επιτέλους το κύρος του Κοινοβουλίου. Για το κύρος αυτό μάχεται πράγματι, φιλότιμα και επαινετά, ο Πρόεδρος της Βουλής. Μαχόμαστε όμως και εμείς από την Αντιπολίτευση, στο μέτρο των δικών μας δυνατοτήτων. Αλλά αυτό δεν αρκεί, διότι η Βουλή, ούτως ή άλλως, θεωρείται ότι δεν έχει πια «άλλο σκαλί στου κακού τη σκάλα», καθώς έλεγε ο Παλαμάς, για να απευθυνθώ στο φιλόμουσο συνάδελφό μου κ. Πολύδωρα. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Και το περίεργο και δυστυχές είναι ότι δεν είναι η ίδια η Βουλή, αυτή τη φορά, που παρέχει τρανές ευκαιρίες για δυσφήμιση και συκοφάντηση. Έχουν μειωθεί ευτυχώς, κατ’ αριθμόν αλλά και κατά ειδικό βάρος, οι περιπτώσεις εκείνες, συνεπεία των οποίων διεγείρεται σκανδαλισμός ή σχολιασμός από την κοινή γνώμη. Υπάρχουν κάποια κέντρα τα οποία ονομάζουν τους Βουλευτές «συντεχνία», τα οποία θεωρούν ότι είναι παχυλή παροχή η παραχώρηση χρήσεως αυτοκινήτων, τα οποία θεωρούν συντεχνία εμάς οι οποίοι αποφασίσαμε και δικαίως την καθήλωση της αποζημιώσεως, οι οποίοι αποφασίσαμε και δικαίως την αύξηση του ορίου ηλικίας συνταξιοδοτήσεως. Θεωρεί συντεχνία εμάς οι οποίοι, ούτως ή άλλως, είμεθα εναντίον των ατελειών και τις καταργήσαμε. Και αυτά τα λένε κάποιοι οι οποίοι ανήκουν στο απυρόβλητο, οι οποίοι λειτουργούν σε ένα χώρο, στον οποίο καταγγέλλεται ότι φύονται εκβιασμοί ή και λοιπά έκνομα φαινόμενα.
      Άρα λοιπόν είναι ανάγκη να προστατευθεί αυτό το κύρος του Κοινοβουλίου. Και η προστασία μπορούσε να επέλθει και έπρεπε από και διά της τηλεοπτικής καλύψεως των συνεδριάσεών της. Εκεί ο λαός θα καταλάβαινε ποιον ψήφισε, γιατί τον ψήφισε, αν αυτός έχει αντοχές νοητικές, αντοχές κοινοβουλευτικές να μπορεί να αντεπεξέλθει στο ρόλο και στην εντολή την οποία του έδωσε ο λαός. Ας μην ξεχνούμε ότι ο Οβίδιος έλεγε ότι τότε τα άλογα τρέχουν πολύ όταν πρόκειται να προφθάσουν ή να ξεπεράσουν κάποια άλλα.
      Και τέλος, οι «σοσιαλιστές» της Κυβερνήσεως άραγε δεν καταλαβαίνουν ότι είναι ευχής έργον να σπάσει το μονοπώλιο της πληροφόρησης; Σήμερα ο λαός τα του Κοινοβουλίου τα πληροφορείται από κάποιους συντάκτες οι οποίοι κατά το δοκούν, θάβουν Βουλευτές και εισηγήσεις αξιόλογες, γιατί δεν είναι «δικοί» τους και προωθούν άλλους. Δεν το κρίνω, δεν μου πέφτει λόγος. Ο λαός όμως έτσι θα αποκτήσει απευθείας δυνατότητα διεισδύσεως, απευθείας ευκαιρία κριτικής αξιολογήσεως για το Βουλευτή της Συμπολίτευσης και της Αντιπολίτευσης. 
      Να λοιπόν γιατί επερωτούμε την Κυβέρνηση, για τα τρία αυτά ελλείμματα πέραν της καθυστερήσεως, τα οποία θεωρούμε ότι υποσκάπτουν ακόμη περισσότερο το ήδη τρωθέν κοινοβουλευτικό κύρος. Γι’αυτό, κύριε Υπουργέ, εμείς σήμερα διαμαρτυρόμαστε, σας εγκαλούμε και σας επερωτούμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Ο κ. Βύρων Πολύδωρας έχει το λόγο.
      Υποθέτω με ολιγότερο ποιητικό οίστρο, τόνο…
      ΒΥΡΩΝ ΠΟΛΥΔΩΡΑΣ: Να περικόψω τον ποιητικόν οίστρον; 
      ΠΡΟΕΔΡΟΣ (Απόστολος Κακλαμάνης): Όχι. Τον Παλαμά τον εμπαιδώσαμε. Υποθέτω κάπου αλλού…
      Ορίστε, έχετε το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, νομίζω ότι πρέπει να εκτιμηθεί η επερώτησή μας ως μία συνταγματική αξίωση, όπως υπαγορεύει το άρθρο 15 του Συντάγματος που ζητεί εκτελεστικό νόμο για τη μετάδοση των συνεδριάσεων της Βουλής κατά τρόπον ευθύ. Πρέπει να εκτιμηθεί η επερώτησή μας επίσης ως μια κοινωνική απαίτηση στο πρίσμα και πνεύμα της δημοσιότητας.
      Δικαιούται κατά άμεσο τρόπο ο λαός, η κοινωνία να λαμβάνει γνώση των γιγνομένων εδώ στο ναό της δημοκρατίας χωρίς μεσάζοντες. Μπορεί να είναι οι μεσάζοντες καλής θελήσεως, αλλά μπορεί να είναι οι μανικιουλάτορες κατά το δη λεγόμενον, οι χειριστές εκείνοι οι οποίοι διαχειρίζονται κατά το δοκούν και για ίδια συμφέροντα, την είδηση και την πληροφορία.
      Τέλος, η επερώτησή μας ζητώ να εκτιμηθεί ως πολιτική, δημοκρατική λύση.
      Όταν ο Γουτεμβέργιος εφεύρε την τυπογραφία, την πρέσα, κατέλυσε αυτομάτως, με τη μία που λέμε, τη μονοπωλιακή ισχύ των χειρογράφων του Ευαγγελίου της Καθολικής Εκκλησίας και η θρησκευτική μεταρρύθμιση –έχει συνομολογηθεί κοινωνιολογικά και ιστορικά- οφείλεται σε ένα τεχνικό μέσο δηλαδή στην πρέσα του Γουτεμβέργιου.
      Για μας, που ζούμε την ηλεκτρονική εποχή, με την πίστη μας στον κοινοβουλευτισμό και τη δημοκρατία, ζητούμε να αξιοποιήσουμε τα μέσα της τεχνολογίας, τα ηλεκτρονικά μέσα, την τηλεόραση στη συγκεκριμένη περίπτωση για να κάνουμε την αναβάθμιση του Κοινοβουλίου, για να υπηρετήσουμε τεράστιες ιστορικές και συνταγματικές αρχές, όπως είναι της δημοσιότητας, του απολογισμού με το να τολμήσουμε –και είναι ώριμος ο καιρός και οι συνθήκες ακόμα πιο ώριμες- αυτήν την καινοτομία, που δεν είναι καν καινοτομία. Είναι, επαναλαμβάνω, συνταγματική υποχρέωση μετά την Αναθεώρηση του Συντάγματος αλλά και προ της αναθεωρήσεως.
      Είναι συγκεκριμένη η υποβάθμιση και συνομολογημένη από όλους μας. Σε πολλαπλές ευκαιρίες έχουμε τονίσει ότι έχει μετατεθεί το κέντρο της πολιτικής ζωής σε άλλα κέντρα. Και δεν μπορούμε να πούμε ότι έτσι περίπου μηχανιστικά και νομοτελειακά μετετέθη το κέντρο της πολιτικής ζωής από εδώ στους καναλάρχες και στους εκπομπάρχες. Είναι υποχρέωσή μας να επανασυστήσουμε ως κέντρο της πολιτικής μας ζωής τη Βουλή. Είναι η δημοκρατική μας άμυνα με τη δημοσιότητα και την αμεσότητα. Είπε η κ. Μπενάκη μερικές ακαδημαϊκές αποστροφές από τον καθηγητή μας τον κ. Σγουρίτσα για την έννοια της δημοσιότητας, όπου υπάρχει το στοιχείο της διαπαιδαγώγησης, της διαμόρφωσης της κοινής γνώμης και του απολογισμού. Αυτά ζητούμε με την αμεσότητα. 
      Εκτός από αυτά που είπε ο κ. Νεράντζης, κύριε Πρόεδρε, τελούμε περίπου ως βηματοδόχος συκοφαντιών και γενικών αφορισμών σε βάρος της Βουλής και τελούμε υπό στεγανόν κώδωνα, σαν αυτόν που χρησιμοποιούν στις υποθαλάσσιες οικοδομές, όπως στις γέφυρες και στα βάθρα, έναν κώδωνα στεγανότητας ο οποίος μας στερεί την ευκαιρία τουλάχιστον του απολογισμού. Θέλουμε να δώσουμε απολογισμό και εξηγήσεις για το τι κάνουμε εμείς εδώ στους γενικούς εντολείς μας που είναι ο λαός, θέλουμε να επαναφέρουμε μια σύνδεση της Βουλής με την έννοια της λαϊκής κυριαρχίας, να διασυνδεθούμε ξανά. Το ηλεκτρονικό μέσο της τηλεόρασης που θα εκπέμπει αμέσως τις συζητήσεις και τις συνεδριάσεις της Βουλής είναι η δημοκρατική λύση. Αν επικαλεστεί η Κυβέρνηση τεχνικά προσκόμματα και αδυναμίες, θα είναι και σ’ αυτό κατώτερη των περιστάσεων. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, το σχόλιο που έκανα προηγουμένως για τον ποιητικό οίστρο του συναδέλφου κ. Νεράντζη δεν είχε σχέση με την, πράγματι, μεστή ομιλία του. Απλώς ήθελα να πω ότι δεν θεωρώ πως όντως το Κοινοβούλιο βρίσκεται στο τελευταίο σκαλί. Είναι νομίζω μια έκφραση υπερβολική. 
      Θέλω πριν δώσω το λόγο στον Αρχηγό της Αξιωματικής Αντιπολιτεύσεως, να δηλώσω από αυτήν τη θέση και με τον πιο κατηγορηματικό τρόπο ότι συμφωνώ επί της ουσίας με το αίτημα που προβάλλετε στην επερώτηση. Ο ίδιος το έχω θέσει επανειλημμένως. 
      Πιστεύω ότι το Κοινοβούλιο δεν μπορεί με την ψηφιακή τηλεόραση. Ίσως σε κάμποσα χρόνια αργότερα, διότι ως γνωστόν η ψηφιακή τηλεόραση δεν έχει πολλούς συνδρομητές. Υπάρχει ανάγκη συχνοτήτων τόσο για την τηλεοπτική κάλυψη όσο και για τη ραδιοφωνική –δεν ξέρω αν ετέθη στην επερώτηση- κάλυψη των εργασιών της Βουλής. Νομίζω ότι χωρίς διαστάσεις αντιδικίας, επειδή το θέμα αφορά όλο το Κοινοβούλιο και όχι μόνο την Αντιπολίτευση, θα υπάρξει το συντομότερο δυνατό λύση. Συμβάσεις της ΕΡΤ, όλα αυτά πρέπει να αντιμετωπιστούν.
      (Χειροκροτήματα από τις πτέρυγες του ΠΑΣΟΚ και της Νέας Δημοκρατίας)
      ΓΕΩΡΓΙΟΣ ΤΡΥΦΩΝΙΔΗΣ: Η Κυβέρνηση να το πει, όχι εσείς.
      ΠΡΟΕΔΡΟΣ (Απόστολος Κακλαμάνης): Εγώ λέω τη δική μου άποψη και τη δική μου θέση. Ευχές, αξιώσεις και αιτήσεις μπορώ να υποβάλω και εγώ. Δεν παίρνω αποφάσεις.
      Το λόγο έχει ο Αρχηγός της Αξιωματικής Αντιπολιτεύσεως.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, η Νέα Δημοκρατία κατά την τελευταία Αναθεώρηση του Συντάγματος ανέλαβε την πρωτοβουλία για την ψήφιση συνταγματικής διάταξης που καθιερώνει την υποχρεωτική και δωρεάν τηλεοπτική μετάδοση των εργασιών της Βουλής. 
      Το πράξαμε αυτό γιατί πιστεύουμε ότι με αυτόν τον τρόπο -ιδιαίτερα μάλιστα σε μια περίοδο αμφισβήτησης, συχνά κατευθυνόμενης αμφισβήτησης των θεσμών- αναβαθμίζεται και η ποιότητα της δημοκρατίας μας αλλά και το ίδιο το Κοινοβούλιο. Γιατί παρέχεται στους Βουλευτές η δυνατότητα να αναδείξουν το κοινοβουλευτικό τους έργο και να το κάνουν αυτό χωρίς εξαρτήσεις, εννοώ χωρίς εξαρτήσεις από τα ιδιωτικά αλλά και τα δημόσια ραδιοτηλεοπτικά μέσα. Δίνεται όμως ταυτόχρονα και στον πολίτη η ευκαιρία να δει, να κρίνει, να αξιολογήσει το έργο, την παρουσία, τη συνεισφορά των εκπροσώπων του στο Κοινοβούλιο. 
      Κυρίες και κύριοι συνάδελφοι, αυτή μας η πρωτοβουλία βρήκε ευρεία, ευρύτατη κοινοβουλευτική ανταπόκριση και η αναθεωρητική Βουλή ψήφισε με τις διατάξεις του άρθρου 15 παράγραφος 2 του Συντάγματος, σύμφωνα με τις οποίες νόμος ορίζει τα σχετικά με την υποχρεωτική και  δωρεάν ραδιοτηλεοπτική μετάδοση των εργασιών της Ολομέλειας και των Επιτροπών της Βουλής από τα ραδιοτηλεοπτικά μέσα. Όμως μετά την αναθεώρηση η Κυβέρνηση αρνήθηκε να καταθέσει τον εκτελεστικό νόμο για την εφαρμογή των διατάξεων που ψηφίσαμε. Δύο χρόνια μετά η Κυβέρνηση συνεχίζει το κρυφτούλι και τον εμπαιγμό, γιατί αυτή είναι η πραγματικότητα. Ο Πρωθυπουργός είχε δεσμευτεί ότι θα κατατεθεί το νομοσχέδιο στη Βουλή μέχρι τις 31.12.2001. Όπως όλοι ξέρουμε αυτή η προθεσμία παρήλθε και στη συνέχεια επί έναν ολόκληρο χρόνο ούτε ο Πρωθυπουργός ανταποκρίθηκε στη δέσμευσή του ούτε η Κυβέρνηση ανέλαβε την πρωτοβουλία για να εκπληρώσει τη συγκεκριμένη και ανειλημμένη συνταγματική της υποχρέωση.
      Σε νέες πιέσεις που ασκήσαμε τον περασμένο Ιούνιο, ο αρμόδιος Υπουργός, ο Υπουργός Τύπου, διαβεβαίωσε ότι το κανάλι της Βουλής θα είναι έτοιμο για να εκπέμψει μέχρι την 1.1.2003. Και όταν η πραγματικότητα επιβεβαίωσε, δυστυχώς, την κυβερνητική αναξιοπιστία, τι βρήκε να πει η Κυβέρνηση και να δικαιολογήσει τα αδικαιολόγητα; Ότι, λέει, δεν υπάρχουν διαθέσιμες συχνότητες.
      Κυρίες και κύριοι συνάδελφοι, την ώρα που η Κυβέρνηση ανέχεται κάποιους ιδιώτες να καταλαμβάνουν αυθαίρετα και πειρατικά συχνότητες –που πρέπει να θυμίσω ότι αποτελούν δημόσιο αγαθό- την ώρα αυτή στερεί από τη Βουλή των Ελλήνων τη δυνατότητα εφαρμογής και αυτού του Συντάγματος. 
      Αυτή είναι η αλήθεια και είναι οδυνηρή αυτή η αλήθεια. Με δεδομένη τη σπουδή της Κυβέρνησης μάλιστα να εισαγάγει τη διάταξη για το βασικό μέτοχο, τι σημαίνει η καθυστέρηση της δημιουργίας του τηλεοπτικού καναλιού της Βουλής; Γιατί δεν τολμάει η Κυβέρνηση να εφαρμόσει το Σύνταγμα; Φοβάται κάτι; Ποιον φοβάται; 
      Το ζήτημα, κυρίες και κύριοι συνάδελφοι, της δωρεάν τηλεοπτικής μετάδοσης των εργασιών του Κοινοβουλίου, το έθεσα προσωπικά στον Πρόεδρο της Βουλής κ. Κακλαμάνη. Θα θυμάστε, κύριε Πρόεδρε, σας επισκέφθηκα δύο φορές στο γραφείο σας το Μάρτιο και το Δεκέμβριο του 2002, μεταξύ άλλων για να συζητήσουμε αυτό το θέμα. 
      ΠΡΟΕΔΡΟΣ (Απόστολος Κακλαμάνης): Βεβαίως και το θυμάμαι. Θα θυμάστε και εσείς τι σας είπα, κύριε Πρόεδρε. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Και οφείλω να πω ότι όλοι γνωρίζουμε την ευαισθησία σας στα ζητήματα που αφορούν τα Μέσα Ενημέρωσης και το ρόλο τους. 
      Χαίρομαι για την άποψη που εκφράσατε πριν από λίγα λεπτά και εδώ δημοσίως. Και θεωρώ ότι και εσείς μπορείτε να πιέσετε, με την καλοπροαίρετη έννοια του όρου, την Κυβέρνηση για να ανταποκριθεί άμεσα στη δέσμευση που έχει αναλάβει ενώπιον της Βουλής και στην υποχρέωσή της προς όλους τους Έλληνες πολίτες.
      Κυρίες και κύριοι συνάδελφοι, η ραδιοφωνία και η τηλεόραση έχουν, σύμφωνα με το Σύνταγμα, σκοπό την αντικειμενική και με ίσους όρους μετάδοση πληροφοριών και ειδήσεων, καθώς και προϊόντων του λόγου και της τέχνης. Το Σύνταγμα, δηλαδή, ορίζει το σκοπό της ραδιοτηλεόρασης και επιβάλλει στο κράτος να ελέγχει την ανταπόκρισή της στο σκοπό αυτό. Βάζει μάλιστα και συγκεκριμένα κριτήρια. Πρώτον, την αντικειμενικότητα. Δεύτερον, τη μετάδοση ειδήσεων με ίσους όρους. Και, τρίτον την ποιότητα των εκπομπών.
      Κυρίες και κύριοι συνάδελφοι, πληρούνται σήμερα τα κριτήρια, τα όρια που ορίζει το Σύνταγμα; Υπάρχει αντικειμενικότητα στην κρατική τηλεόραση; Υπάρχουν ίσοι όροι στη μετάδοση των ειδήσεων;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στις ιδιωτικές.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Οποιοσδήποτε καλόπιστος πολίτης, οποιοσδήποτε παρακολουθήσει τα κανάλια θα διαπιστώσει τις τεράστιες διαστάσεις της άνισης προβολής των κομμάτων από τη ραδιοτηλεόραση και ειδικότερα από την κρατική τηλεόραση, την «ΕΤ1» και τη «ΝΕΤ». 
      Η κρατική τηλεόραση –αυτή είναι η πραγματικότητα- προβάλλει ό,τι βολεύει την Κυβέρνηση και υποβαθμίζει συστηματικά ή, ακόμα χειρότερα, αγνοεί ό,τι δεν συμφέρει την Κυβέρνηση. Και το πράττει αυτό με χρήματα που πληρώνουν όλες οι Ελληνίδες και όλοι οι Έλληνες πολίτες.
      Η επιλεκτική προβολή ειδήσεων δεν μπορεί να συνεχίζεται. Δεν μπορεί να παραμερίζονται συνταγματικές επιταγές. Δεν μπορεί η προπαγάνδα, επιτέλους, να βαφτίζεται ενημέρωση.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, οι ευθύνες της Κυβέρνησης είναι μεγάλες, γιατί την ώρα που δήθεν κόπτεται για την προστασία του Συντάγματος η ίδια παραμερίζει βασικές επιταγές του. Συντηρεί –σκόπιμα;- με τις πράξεις και τις παραλείψεις της το τηλεοπτικό χάος. Με τη συμπεριφορά της τροφοδοτεί τη διαπλοκή και της εξασφαλίζει άλλοθι. Και επιτέλους, τι θέλει να κρύψει από τον ελληνικό λαό;
      Κυρίες και κύριοι συνάδελφοι, τα πράγματα είναι απλά. Έστω και με καθυστέρηση «ιδού η Ρόδος, ιδού και το πήδημα». Εδώ και τώρα. Σήμερα! Επιμένουμε. Σήμερα!
      (Χειροκροτήματα από την πτέρυγα της Νέας Δημοκρατίας)
      Είναι άμεση ανάγκη να λειτουργήσει το κανάλι της Βουλής. Τώρα! Κάθε καθυστέρηση, κάθε μετάθεση του χρόνου, σας το λέω ξεκάθαρα, είναι ύποπτη, είναι ένοχη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού ξεναγήθηκαν στην Έκθεση Έργων Τέχνης από τη Συλλογή της Βουλής, εβδομήντα πέντε μαθητές και τρεις συνοδοί-καθηγητές από το 1ο Ενιαίο Λύκειο Μεσσήνης Μεσσηνίας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υπουργός Τύπου και Μέσων Μαζικής Ενημέρωσης κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Ευχαριστώ, κύριε Πρόεδρε.
      Κύριε Πρόεδρε, η Κυβέρνηση έχει και έμπρακτα αποδείξει ότι όχι απλά σέβεται, αλλά σέβεται και εφαρμόζει πλήρως το πνεύμα και το γράμμα του Συντάγματος. Για το σκοπό αυτό και έχει προχωρήσει στην κατάθεση, ψήφιση και εφαρμογή όλων των εκτελεστικών νόμων που προβλέπει το Σύνταγμα. 
      Ένας τέτοιος νόμος είναι και το θέμα του ασυμβιβάστου, στο οποίο είχαμε την ευκαιρία, κατά τη διάρκεια της συζήτησης που έγινε στη σχετική επιτροπή, να δούμε ποιοι είναι εκείνοι που σέβονται και τιμούν το Σύνταγμα και ποιοι είναι εκείνοι που με διάφορες προφάσεις, γενικολογίες και αοριστίες επιχειρούν –ίσως δέσμιοι εσωτερικών αποφάσεων- να παίξουν με τους θεσμούς.
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Και ποιοι το έχουν αντιληφθεί το Σύνταγμα; 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ μη διακόπτετε για να προχωρήσει ομαλά η συζήτηση.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Όσον αφορά το ειδικό θέμα: Στο ειδικό θέμα κρατώ τις τοποθετήσεις και του Αρχηγού και των στελεχών της Νέας Δημοκρατίας. Θα μπορούσα δε σε ορισμένες αποστροφές των τοποθετήσεων αυτών και σε επί μέρους διαπιστώσεις γύρω από το ρόλο του Κοινοβουλίου, την ενίσχυση της δημοκρατίας και την ανάγκη αναβάθμισης του ρόλου του Βουλευτή, να συμφωνήσω απολύτως. Δεν έχω κανένα λόγο να διαφωνώ.
      Δεν έχουμε κανένα λόγο να μη φέρουμε νόμο. Είναι μια απλή διάταξη, δεν είναι καν δύσκολη νομική επεξεργασία για τη δημιουργία του καναλιού της Βουλής, την εκπομπή δηλαδή μέσα από ελεύθερη –διότι πρέπει να είναι ελεύθερη- και πανελλαδικού χαρακτήρα συχνότητα. Και δεν έχουμε τίποτα να κρύψουμε και τίποτα να φοβηθούμε. Ούτως ή άλλως οι σημαντικότερες συζητήσεις του Κοινοβουλίου, εκείνες που αφορούν στα κεντρικά του θέματα, όπως είναι ο προϋπολογισμός, συζητήσεις κορυφαίες, όπως είναι οι συζητήσεις μεταξύ Αρχηγών ή προ ημερησίας διατάξεως για ιδιαίτερα σοβαρά θέματα που απασχολούν τον Έλληνα πολίτη, μεταδίδονται απευθείας από την ΕΡΤ. Κι έχει την ευκαιρία μέσω της ΕΡΤ να τα παρακολουθεί όλος ο ελληνικός λαός και να εξάγει τα συμπεράσματά του.
      Βεβαίως μερικές φορές –και πρέπει να το πω αυτό όχι ως στοιχείο κατηγορώ ή οτιδήποτε, αλλά ως ένα στοιχείο δικού μας προβληματισμού- η ανταπόκριση του ελληνικού λαού σ’ αυτές τις μεταδόσεις δεν είναι καλή, δεν είναι σημαντική. Κι αυτό είναι ένα θέμα που πρέπει όλους εμάς, έξω και πέρα από κόμματα και άλλες αντιλήψεις, να μας προβληματίσει. Για παράδειγμα, η πρόσφατη συζήτηση για τον προϋπολογισμό, η οποία μετεδόθη ελευθέρως και εξ ολοκλήρου από την κρατική τηλεόραση επί πέντε συνεχείς ημέρες είχε μία θεαματικότητα που ξεκίνησε από 1,9% μερίδιο στην αγορά και κατέληξε στο 2,8% με εξαίρεση τη στιγμή που μιλούσαν ο Πρωθυπουργός και ο Αρχηγός της Αξιωματικής Αντιπολίτευσης, που ανέβηκε ελαφρώς στο 4,8%.
      Τι σημαίνει αυτό; Σημαίνει ότι υπάρχουν άλλης μορφής γενικότερα προβλήματα, είναι άλλα τα κεντρικά σημεία που πρέπει να δούμε. Βεβαίως όλοι θέλουμε και την ελεύθερη μετάδοση των εργασιών προκειμένου αυτοί οι λίγοι που θα επιθυμούν να μπορούν να πληροφορούνται για θέματα που τους ενδιαφέρουν.
      Και καταβάλλουμε μεγάλη προσπάθεια, παρ’ όλο που αντιμετωπίζουμε τεχνικό πρόβλημα, να καλύπτουμε τη Βουλή. Δεν είναι μόνο οι συζητήσεις μεταξύ Αρχηγών που μεταδίδονται. Δεν είναι μόνο τα κορυφαία θέματα, όπως είναι ο προϋπολογισμός ή η ψήφος εμπιστοσύνης ή άλλα κεντρικά θέματα, που πάντα μεταδίδονται. Υπάρχουν και ειδικές εκπομπές της ΕΡΤ και το Σάββατο και την Κυριακή, οι οποίες καλύπτουν όλες τις κορυφαίες στιγμές του Κοινοβουλίου.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι όλες.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Τις κορυφαίες στιγμές του Κοινοβουλίου είπα, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και πάντως όχι τις κορυφαίες.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Και θέλω να διαφωνήσω με τον Αρχηγό της Αξιωματικής Αντιπολίτευσης, με όλον το σεβασμό, και να του πω ότι τα βήματα που έχει κάνει η ΕΡΤ ιδιαίτερα τα τελευταία χρόνια στον τομέα της αξιοπιστίας, της δημοκρατίας και της αποδοχής –ως έχει υποχρέωση εξάλλου- της πολυφωνικότητας είναι πράγματι τεράστια. Και νομίζω ότι θα αδικήσουμε την ΕΡΤ αν δεν αναγνωρίσουμε και από του Βήματος του Εθνικού Κοινοβουλίου αυτήν την τεράστια πρόοδο που έχει συντελεστεί σ’ αυτόν τον τομέα.
      Δεν ακούγονται φωνές για τον τρόπο που παρουσιάζει η ΕΡΤ τα δελτία ειδήσεων. Δεν ακούγονται φωνές για αποκλεισμό αντιλήψεων -τουλάχιστον όσο είναι αυτό εφικτό- από τις συζητήσεις που γίνονται στην κρατική τηλεόραση, οι οποίες είναι πολλές και πλούσιες, αλλά και για την κάλυψη των θεμάτων με τολμηρό τρόπο και, επιτρέψτε μου να σας πω, μερικές φορές με τρόπο που καθόλου δεν συμφέρει την Κυβέρνηση. Και καλά κάνει η ΕΡΤ και το κάνει γιατί ακριβώς αυτές είναι και οι εντολές που έχουν δοθεί από την Κυβέρνηση και από εμένα προσωπικά και προς τη διοίκηση της ΕΡΤ ως γενική κατεύθυνση, ως αντίληψη και ως τάση της κρατικής τηλεόρασης απέναντι στα γεγονότα.
      Στο συγκεκριμένο θέμα: Αντιμετωπίζουμε τεράστια τεχνικά προβλήματα τα οποία και αρχικώς ο κ. Χυτήρης –και δεν πρέπει να τον αδικήσουμε- στην τοποθέτηση που είχε κάνει πριν από αρκετό καιρό προς τον κ. Παυλόπουλο σε συζήτηση μιας επίκαιρης ερώτησης είχε αναφέρει. Είχε πει και τότε ο κ. Χυτήρης: «Και δεν μπορώ να δεσμευτώ αυτήν τη στιγμή για τεχνικά προβλήματα. Για πολιτικά να δεσμευτούμε, αλλά για τεχνικά όχι». Και είχε προσθέσει: «Δεν μπορώ να πω, όπως είπε ο κ. Παυλόπουλος, ότι την 1η Γενάρη του 2003 θα μεταδίδονται οι εργασίες της Βουλής». Από τότε είχαμε προσδιορίσει την ύπαρξη σοβαρών τεχνικών προβλημάτων.
      Ποια είναι αυτά τα τεχνικά προβλήματα; Είναι ότι η ΕΡΤ δεν διαθέτει αυτήν τη στιγμή –και για του λόγου το αληθές μπορώ να σας δώσω και την επιστολή που μου απέστειλε σε σχετικό ερώτημα υπογεγραμμένη από τον αρμόδιο γενικό διευθυντή- πανελλαδική συχνότητα προκειμένου να μπορεί να μας τη δώσει για να μπορέσουμε να κάνουμε τη δουλειά μας, δηλαδή να την παραχωρήσουμε στη Βουλή ώστε να φτιάξει την ελεύθερη μετάδοση των εργασιών της.
      Οι δίαυλοι που έχουν εκχωρηθεί στην ΕΡΤ αυτήν τη στιγμή είναι στον Υμηττό ο «21», ο «44», ο «5» και ο «31» και στην Πάρνηθα οι «48», «11», «34», «40» και «52».
      Οι δίαυλοι αυτοί καλύπτουν αναγκαστικά, όπως μου δηλώνει η εταιρεία, την «ΕΤ1», τη «ΝΕΤ», και την «ΕΤ3», διότι δεν γίνεται αλλιώς, εάν θέλουμε να έχουμε πανελλαδική κάλυψη και στην τελευταία γωνιά της Ελλάδας, όπως έχουμε υποχρέωση, από την κρατική τηλεόραση. Η ίδια η Εθνική Ραδιοφωνία και Τηλεόραση μας λέει ότι οι ως άνω συχνότητες, καθώς και αυτές που υποβάλλονται συνημμένα, χαρακτηρίζονται ως άκρως απαραίτητες για τη λειτουργία της ΕΡΤ. Από τα ανωτέρω προκύπτει ότι δεν υπάρχουν ελεύθερες συχνότητες από την ΕΡΤ, οι οποίες σήμερα να μπορούν να διατεθούν για το κανάλι της Βουλής. 
      Θα αναρωτηθεί κανείς τι θα κάνουμε. Θα βρούμε λύσεις, αλλά δεν μπορούμε να βρούμε λύσεις στο πόδι. Δεν μπορούμε για παράδειγμα να βρούμε μια συχνότητα η οποία να καλύπτει μια μικρή περιοχή και να πούμε ότι κάναμε το καθήκον μας. Αυτό νομίζω ότι είναι ένα σημείο που πρέπει να το προσέξουμε όλοι μας. Είναι ένα μοναδικό πείραμα, αυτό που πάει να γίνει, το οποίο επανειλημμένα το έχουμε συζητήσει και με τον Πρόεδρο της Βουλής, που όντως ενδιαφέρεται ιδιαίτερα. Συμφωνούμε μαζί του απόλυτα ότι όντως αυτό πρέπει να γίνει. Έχουμε πει, λοιπόν, ότι ερευνούμε τεχνικούς τρόπους και δυνατότητες, διότι η ΕΡΤ ανοίγεται ιδιαίτερα αυτήν τη στιγμή στο δορυφορικό τομέα, προκειμένου να μπορέσουμε να βρούμε, να πάρουμε, να αντικαταστήσουμε, βεβαίως, μία από αυτές τις συχνότητες. Αυτό είναι το ενδιαφέρον μας και πιστεύω ότι πολύ σύντομα θα είμαστε σε θέση τεχνικά να δώσουμε απάντηση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσες είναι οι συχνότητες πανελλαδικά;
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Είπα ποιες είναι οι πανελλαδικές συχνότητες που έχει η ΕΡΤ και τις χρησιμοποιεί. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με τις υπόλοιπες τι γίνεται; 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Το επιχείρημα, κύριε Πρόεδρε, πάρτε μία συχνότητα από ένα ιδιωτικό κανάλι, θα σας πω για ποιο λόγο δεν ευσταθεί. Πρώτον, δεν υπάρχουν αυτήν τη στιγμή πειρατικές συχνότητες, που χρησιμοποιεί κάποιος. Η εντολή που έχουμε δώσει σε όλα τα αρμόδια κυβερνητικά όργανα, αλλά και η επιστολή που επανειλημμένα έχω στείλει στον εισαγγελέα, ώστε να «χτυπηθούν» τα όποια φαινόμενα πειρατείας, υπάρχουν τα αντίγραφα των επιστολών μου, είναι ότι δεν μπορεί να γίνει ανεκτή καμία πειρατική παρέμβαση η οποία είναι έξω από το χάρτη συχνοτήτων. 
      Τι σημαίνει αυτό; Ότι δεν λειτουργεί κανείς πειρατικά. Λειτουργούν εταιρείες οι οποίες έχουν προσωρινή άδεια. Δεν μπορούμε εμείς αυθαίρετα, διότι θα δημιουργηθούν μείζονα προβλήματα και θα τη χάσουμε μετά την παρέμβαση στο Συμβούλιο της Επικρατείας, να πούμε σε μια εταιρεία, η οποία με το νόμο έχει προσωρινή άδεια «φέρε εδώ την άδεια, στην παίρνω, σε κλείνω και δεν με ενδιαφέρει τι θα κάνεις από κει και πέρα». 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, τι λέτε τώρα;
      (Θόρυβος – διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Μη διακόπτετε, σας παρακαλώ. 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Όταν κάτι δεν μας συμφέρει, κύριε Κεφαλογιάννη, να μην πεταγόμαστε και να μη διακόπτουμε χωρίς λόγο. 
      Αυτό σημαίνει πρακτικά ότι δεν μπορούμε αυτήν τη στιγμή αυθαίρετα –διότι θα το χάσουμε και θα υπάρξει παρέμβαση από το Συμβούλιο της Επικρατείας και κατά πάσα πιθανότητα θα βγάλει ασφαλιστικά μέτρα- να πούμε σε μια υπαρκτή εταιρεία «έλα εδώ, λειτουργείς νόμιμα, από σήμερα είσαι παράνομος», με το έτσι θέλω ή με κάποιο νόμο τον οποίο θα περάσουμε. Αυτό είναι έξω από την ομαλή λειτουργία που πρέπει να έχει μια πολιτεία, ιδιαίτερα σε ένα τόσο κρίσιμο ζήτημα.
      Σε λίγο καιρό θα έχουμε την ευκαιρία, διότι έχω ήδη δώσει τα σχετικά προεδρικά διατάγματα προς το Συμβούλιο της Επικρατείας για επεξεργασία, το Εθνικό Συμβούλιο Ραδιοτηλεόρασης να προκηρύξει τις τηλεοπτικές άδειες. Εάν συμφωνήσουμε εκεί –κι αυτό είναι μία περίπτωση που μπορούμε να δούμε- οι τηλεοπτικές άδειες να είναι λιγότερες από έξι, δεν υπάρχει κανένα πρόβλημα, τότε η προκήρυξη να γίνει για πέντε, οπότε αυτομάτως προκύπτει και μία συχνότητα η οποία μπορεί να χρησιμοποιηθεί για το κανάλι της Βουλής. Αυτή είναι η δεύτερη λύση που μπορεί να υπάρξει, ίσως όχι η καλύτερη, πέραν της πρώτης που στηρίζεται σε δορυφορικό άνοιγμα της ΕΡΤ και είναι πάντα η καλύτερη.
      Άρα, λύσεις υπάρχουν. Πρέπει να καταλάβουμε ότι δεν υπάρχει καμία θέληση να κρύψουμε κάτι. Εμείς θεωρούμε ότι και μέσα στη Βουλή οι θέσεις μας γίνονται αποδεκτές. Οι Βουλευτές του ΠΑΣΟΚ δεν έχουν τίποτα να φοβηθούν ή τίποτα να κρύψουν από κανέναν. Ούτε η Κυβέρνηση έχει τίποτα να φοβηθεί ή τίποτα να κρύψει από κανέναν, διότι σε τελική ανάλυση έχει και την υπεροχή των θέσεων και των ιδεών. Άρα, λοιπόν, έχουμε την ευκαιρία αυτή να λύσουμε τα τεχνικά προβλήματα και να προχωρήσουμε. 
      ΓΕΩΡΓΙΟΣ ΓΑΡΟΥΦΑΛΙΑΣ: Το «ΜΑΚΕΔΟΝΙΑ TV» μεταδίδεται από δορυφόρο. Η Βουλή δεν μπορεί; 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κλείνω δίνοντάς σας μια ενημέρωση για την Ευρώπη. Κατά τη γνώμη μου ήταν ατυχής σε εκείνο το σημείο η παρέμβαση της κ. Μπενάκη, παρ’ ότι την άκουσα με ιδιαίτερη προσοχή. 
      Κυρία Μπενάκη, δεν υπάρχει σε καμία χώρα της Ευρωπαϊκής Ένωσης ελεύθερη μετάδοση, από το κανάλι της Βουλής, των εργασιών της. Πρόκειται στο μέλλον να υπάρξει μια σχετική μέριμνα στη Σουηδία για κάτι τέτοιο. Σε όλες τις άλλες χώρες η μετάδοση των εργασιών της Βουλής γίνεται μέσω καλωδιακών και ψηφιακών αναμεταδόσεων, οι οποίες, όπως γνωρίζετε, είναι κατά κύριο λόγο σε διάφορα μπουκέτα συχνοτήτων, τα οποία διατίθενται μέσω δορυφορικών ή συνδρομητικών καναλιών.
      Άρα κυρίως μέσω μπουκέ δορυφορικών παρεμβάσεων γίνεται η μετάδοση των εργασιών της Βουλής σε όλες τις χώρες της Ευρωπαϊκής Ένωσης. Αποσπάσματα δε επιλεγμένα σε ορισμένες χώρες, όπως γίνεται και εδώ, μεταδίδονται σε εβδομαδιαίες εκπομπές από τις κρατικές τηλεοράσεις. Δεν έχουμε, λοιπόν, καμία υστέρηση. Ίσα-ίσα, είμαστε πολύ πιο μπροστά από οποιαδήποτε άλλη ευρωπαϊκή χώρα. 
      Κλείνω λέγοντας ότι στο γενικότερο ραδιοτηλεοπτικό τοπίο είμαστε οι πρώτοι που εξαγγείλαμε το τρίπτυχο νομιμότητα-διαφάνεια-ποιότητα. Και χαίρομαι, διότι έστω και με δύσκολο τρόπο, που απαιτεί ιδιαίτερη προσοχή που χρειάζεται να δίνουμε σ΄ αυτό το οποίο προχωρούμε, ψηφίσαμε το νόμο για το ασυμβίβαστο και τον εφαρμόζουμε. Και όχι μόνο ψηφίσαμε το νόμο αυτόν και τον εφαρμόζουμε αλλά υπάρχουν πρόσφατες αποφάσεις του Συμβουλίου της Επικρατείας, που απαντούν σ΄ εκείνους που επιχείρησαν να εμφανίσουν το νόμο ως αντισυνταγματικό. Νομίζω ότι κλείνουν οριστικώς και αμετακλήτως αυτό το κεφάλαιο. 
      Ήδη στο Εθνικό Συμβούλιο Ραδιοτηλεόρασης μετά την ψήφιση του νέου Συντάγματος  έχει διοριστεί από τη Βουλή η νέα του σύνθεση και προχωρεί ακώλυτα στο έργο του. Και το κάνει αυτό πάρα πολύ καλά. Εμείς έχουμε φροντίσει και έχουμε λύσει –γιατί παλιά υπήρχαν παράπονα στον τομέα αυτόν- όλα τα τεχνικής φύσεως προβλήματα, τις υποδομές δηλαδή, οι οποίες εμπόδιζαν την παραγωγικότερη λειτουργία του. Έχουμε εγκρίνει τις προσλήψεις των επιστημόνων, έχουμε προεγκρίνει τη μεταφορά σε νέο κτίριο. Το Εθνικό Συμβούλιο Ραδιοτηλεόρασης δεν θέτει προς την Κυβέρνηση άλλα μέγιστης σημασίας προβλήματα, που έχουν να κάνουν με τις υποδομές και τη λειτουργία του αυτήν τη στιγμή. Και αυτό θα πρέπει να το αναγνωρίσουν όλοι. 
      Τα προεδρικά διατάγματα είναι υπερπλήρη και ίσως είναι δουλεμένα με τον καλύτερο τρόπο για την προκήρυξη των νέων τηλεοπτικών και ραδιοφωνικών αδειών και βρίσκονται στο Συμβούλιο της Επικρατείας, όπως και ο κώδικας για την ποιότητα, για τη δεοντολογία στις τηλεοράσεις. Με αυτόν τον τρόπο επιτυγχάνεται η συμβολή των ιδιωτικών τηλεοράσεων στον τομέα της ποιότητας, πέρα από τις αυτοδεσμεύσεις. Είναι ήδη από το Νοέμβριο στο Συμβούλιο της Επικρατείας και νομίζω ότι πολύ σύντομα θα έχουμε την ευκαιρία να το στείλουμε για υπογραφή στον Πρόεδρο της Δημοκρατίας. Τι σημαίνει αυτό; Ότι επιτελείται πραγματικά ένα σημαντικό θεσμικό έργο, με στόχο να αλλάξουμε αυτό που επισημαίνει πολλές φορές σωστά ο Πρόεδρος της Βουλής, τα αρνητικά στο ραδιοτηλεοπτικό τοπίο, με στόχο να κάνουμε πράξη το τρίπτυχο νομιμότητα-διαφάνεια-ποιότητα. 
      Η εξεύρεση λύσης που θα υπάρξει –και να είσθε βέβαιοι γι΄ αυτό- στο κρίσιμο ζήτημα της μετάδοσης των εργασιών της Βουλής, δεν είναι μόνο δική σας θέληση, είναι πάνω απ΄ όλα και δική μας θέληση. Και γι΄ αυτό έχουμε πετύχει με την κρατική τηλεόραση και να καλύπτουμε όλες τις κεντρικές στιγμές της Βουλής, αλλά και να έχουμε σειρά πολιτικών εκπομπών ποιότητας -μερικές φορές και σε βάρος της θεαματικότητας, αλλά υπέρ της ποιότητας- πολιτικών εκπομπών καθαρά αντικειμενικών, μέσα από τις οποίες προβάλλονται όλες οι απόψεις. Και δεν νομίζω ότι η πλευρά της Νέας Δημοκρατίας θα έπρεπε να έχει παράπονο, καθόλου μάλιστα, για την κάλυψή της και την κάλυψη των απόψεών της μέσα από αυτές τις εκπομπές, ως εξάλλου είναι υποχρέωσή μας.
      Εγώ δέχομαι το «ιδού η Ρόδος, ιδού και το πήδημα», γιατί είμαστε οι τελευταίοι που έχουμε κάτι να φοβηθούμε. Έχουμε την υπεροχή των ιδεών μας, έχουμε τις απόψεις μας, έχουμε την πολιτική μας. Και χάρη σ΄ αυτές τις ιδέες, τις απόψεις και την πολιτική μας πορευόμαστε και θα πορευόμαστε πάντα. 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα ήθελα να σας παρακαλέσω για μία διευκρίνιση.
      Άκουσα για τις συχνότητες που χρησιμοποιεί η ΕΡΤ και για συχνότητες τις οποίες έχει εκχωρήσει σε ξένους. Υπάρχουν αυτές οι συχνότητες ή είναι σε αυτές που αναφέρατε τώρα; 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Όχι, δεν είναι, κύριε Πρόεδρε, σ’ αυτές που ανέφερα. Οι εκπομπές οι οποίες έχουν εκχωρηθεί καλύπτονται με συμβάσεις οι οποίες δεν μπορούν να αμφισβητηθούν ανά πάσα στιγμή. Υπάρχουν συμβάσεις, για παράδειγμα, με το «EUROSPORT».
      ΠΡΟΕΔΡΟΣ (Απόστολος Κακλαμάνης): Είναι και αυτό κάτι που πρέπει να δούμε. Να δούμε και την περίπτωση της αποζημιώσεως, ενδεχομένως, του όποιου ξένου. 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Θα το δούμε. 
      Το δεύτερο και το κυριότερο, κύριε Πρόεδρε, είναι ότι μερικές από αυτές τις εκχωρήσεις, οι περισσότερες ίσως, δεν καλύπτουν πέρα από ένα μικρό μέρος της Ελλάδας. Δηλαδή δεν μας λύνουν επαρκώς και ικανοποιητικά το πρόβλημα. Αποτελούν μερική λύση.
      Για το λόγο αυτόν ερευνούμε σε συσχετισμό με τα δορυφορικά ανοίγματα της ΕΡΤ τη δυνατότητα να έχουμε μια ολοκληρωμένη πανελλαδικού χαρακτήρα και ελεύθερη συχνότητα.
      ΠΡΟΕΔΡΟΣ (Απόστολος Κακλαμάνης): Πάντως, με δεδομένο ότι εκφράζεστε απολύτως θετικά γι’ αυτό το θέμα, νομίζω ότι ίσως θα μπορούσε να είναι ένα πρώτο βήμα μια από τις συχνότητες των ξένων αυτών σταθμών. Θα μπορούσε να γίνει αυτό με μια σύμβαση είτε και με αποζημίωση.
      ΔΗΜΗΤΡΙΟΣ ΣΙΟΥΦΑΣ: Αν δεν μπορεί η Κυβέρνηση να δώσει τα χρήματα, να εξεταστεί το ενδεχόμενο αν μπορεί να τα δώσει η Βουλή.
      ΠΡΟΕΔΡΟΣ (Απόστολος Κακλαμάνης): Δεν νομίζω ότι είναι θέμα οικονομικό. Άλλωστε η Βουλή από τον κρατικό προϋπολογισμό -από τον οποίο αντλεί και η Κυβέρνηση και για την κατάσταση του οποίου είναι εκείνη υπεύθυνη- καλύπτει τις δαπάνες της. 
      Ο κ. Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η σημερινή συζήτηση, κυρίες και κύριοι συνάδελφοι, είναι σημαντική, γιατί αναφέρεται στην ουσία της λειτουργίας του δημοκρατικού μας πολιτεύματος. Έχω πολλές φορές μιλήσει από το Βήμα αυτό για τη στεναχώρια που δημιουργεί σε όλους μας το γεγονός ότι σταθερά απαξιώνεται το ελληνικό Κοινοβούλιο ότι οι συζητήσεις γίνονται σε άδειες Αίθουσες, ότι η παρούσα Κυβέρνηση δεν καταδέχεται να έλθει, ότι οι Υπουργοί στέλνουν τους βοηθούς τους Υφυπουργούς για να απαντήσουν σε επερωτήσεις και ότι το ελληνικό κοινό, στον ελληνικό λαό, δημιουργείται διαρκώς και περισσότερο την αντίληψη ότι το Κοινοβούλιο ουσιαστικά είναι άχρηστο. 
      Δεν υπάρχει καμία αμφιβολία ότι η πρόοδος της τεχνικής έχει δημιουργήσει ένα μεγάλο πρόβλημα.  Ο ανταγωνισμός των ηλεκτρονικών μέσων ενημέρωσης, των τηλεοράσεων ιδιαίτερα αλλά και των ραδιοφώνων, είναι σκληρότατος. Αποτέλεσμα είναι να έχουν ακροαματικότητα μεγάλη και η Βουλή να μην παρακολουθείται. Το τι γίνεται εδώ μέσα ο ελληνικός λαός δεν το πληροφορείται.
      Παλιά η Βουλή ήταν γεμάτη. Τα θεωρεία ήταν γεμάτα. Σήμερα, είναι παντελώς άδεια. Οι εφημερίδες αφιέρωναν με τους κοινοβουλευτικούς συντάκτες ένα μεγάλο κομμάτι για τις συζητήσεις που γινόντουσαν. Σήμερα, δεν μεταδίδεται τίποτα απ’ ό,τι γίνεται στη Βουλή, παρά μόνο καμιά υπερβολή καμιά ρήξη, καμιά ακρότητα που είναι λογικό και αναπόφευκτο να συμβαίνουν και εδώ. 
      Έτσι, το ελληνικό Κοινοβούλιο εξευτελίζεται και απαξιώνεται και κινδυνεύει η ουσία της δημοκρατίας. Ποιος είναι ο τρόπος να αντιδράσουμε; Βεβαίως, ο πρώτος τρόπος είναι να αναβαθμιστεί στη δική μας συνείδηση το Κοινοβούλιο και να αποφασίσει κάποτε η Κυβέρνηση του ΠΑΣΟΚ ότι καλά θα κάνει να καταδέχεται ο κ. Σημίτης να μπαίνει και σ’ αυτήν την Αίθουσα και να αναγγέλλει ό,τι έχει να αναγγείλει ενώπιον του ελληνικού Κοινοβουλίου και όχι από το Μέγαρο Μαξίμου ή δεν ξέρω από πού αλλού. Είναι μια βασική αδυναμία του κόμματός σας. Την είχε ο μακαρίτης Ανδρέας Παπανδρέου, τη συνεχίζουν οι επίγονοι με ακόμα μεγαλύτερη ένταση. Αλλά αυτό κανείς δεν μπορεί να σας υποχρεώσει να το κάνετε. Ο ελληνικός λαός θα σας κρίνει όπως θα κρίνει και όλους μας. 
      Εκείνο το οποίο όμως αναντιρρήτως θα βοηθήσει το Κοινοβούλιο, είναι αν μπορεί –και μπορεί τεχνικά- η Βουλή ολόκληρη από την αρχή μέχρι το τέλος και οι επιτροπές να μεταδίδονται από μια αναλογική τηλεόραση και να μπορεί όποιος Έλληνας πολίτης να ανοίξει το κανάλι και να δει τι γίνεται μέσα σ’ αυτή την Αίθουσα. Να δει πρώτα απ’ όλα αν παρίστανται οι Βουλευτές του εδώ μέσα. Διότι είμαι βέβαιος ότι αν αυτό το πράγμα λειτουργήσει λίγο, ο καθένας εξ ημών θα σκέφτεται ότι όταν οι ψηφοφόροι δεν με βλέπουν ποτέ μέσα στην Αίθουσα, θα λένε, τι κάνω στην Αθήνα. Να πούμε και κάτι το οποίο είναι εις βάρος ημών των ιδίων των Βουλευτών!
      Από κει και πέρα, δεν έχει  ακροαματικότητα η Βουλή, μας είπε ο κύριος Υπουργός. Μα, πώς να έχει η Βουλή ακροαματικότητα όταν έχει ξεπέσει στη συζήτηση του κόσμου; Συστηματική προπαγάνδα εναντίον της γίνεται και όταν μάλιστα ο κόσμος δεν ξέρει τι γίνεται σ’ αυτήν την Αίθουσα. Όταν αρχίσει το κανάλι, θα δείτε σιγά-σιγά πως θα δημιουργηθεί η ακροαματικότητα. Διότι και στην αρχή, όταν θα μεταδίδονται οι συνεδριάσεις, λίγοι θα είναι εκείνοι οι οποίοι θα ανοίγουν την τηλεόραση. Στη συνέχεια όμως, θα πληροφορούνται οι αγρότες της Ελλάδας ότι θα γίνει μια αγροτική επερώτηση, θα πληροφορούνται οι ενδιαφερόμενοι τι θα συζητηθεί και θα δείτε ότι θα δημιουργηθεί σημαντική ακροαματικότητα. Και, εν πάση περιπτώσει, το Κοινοβούλιο σίγουρα θα αναβαθμιστεί. 
      Αυτά είναι αυτονόητα. Τα συζητήσαμε πολλές φορές. Φτάσαμε στην Αναθεώρηση του Συντάγματος. Εκεί, κύριοι συνάδελφοι του ΠΑΣΟΚ, ομόφωνα –και είμαι βέβαιος ότι αυτά που λέω τα εγκρίνετε και σεις το ίδιο όπως και όλοι οι Βουλευτές όλων των πτερύγων- θελήσαμε να το περάσουμε σε συνταγματική διάταξη για να έχει αυξημένο κύρος. Λέει το άρθρο «μετάδοση τηλεοπτική και δωρεάν». Δηλαδή, αναλογική τηλεόραση. 
      Η Κυβέρνηση του κ. Σημίτη ακολουθεί μια περίεργη τακτική στο θέμα του Συντάγματος. Τους εκτελεστικούς νόμους  τους καθυστερεί λίγο-πολύ όλους αδικαιολόγητα και ορισμένες φορές δεν ξέρει και πώς θα αντιμετωπίσει μερικά προβλήματα σαν και αυτά τα άθλια τα οποία συμβαίνουν τώρα με το ασυμβίβαστο και τα οποία δεν καλοχαρακτηρίζουν την Κυβέρνηση η οποία δεν ξέρει τι να κάνει μ’ ένα άρθρο του Συντάγματος το οποίο η ίδια ψήφισε και η ίδια εισηγήθηκε. 
      Αυτόν το νόμο όμως δεν έχει κανένα λόγο να τον καθυστερήσει και δεν έχει και καμία δυσκολία. Εγώ θυμούμαι όταν αρχίσαμε να αντιμετωπίζουμε το πρόβλημα με τις κυβερνήσεις τις δικές μας -πρώτα του κ. Τζαννετάκη, στη συνέχεια την οικουμενική υπό τον κ. Ζολώτα και στη συνέχεια την κυβέρνηση της Νέας Δημοκρατίας υπό την προεδρία μου- κουβεντιάζαμε για να δούμε πόσες πανελλήνιες συχνότητες έχουμε.  Ήταν σαφές το πρόβλημα. Απ΄ ό,τι νομίζαμε τότε, σήμερα η τεχνολογία σίγουρα μας επιτρέπει να έχουμε περισσότερες συχνότητες. Εγώ δεν ξέρω η ΕΡΤ ποιες και πόσες πανελλήνιες συχνότητες έχει. Και φοβούμαι ότι το κρατάτε σαν επτασφράγιστο μυστικό. Δεν θέλετε να το μάθουμε. Έχει τρεις δικές της εκπομπές. Να τις κρατήσει. Έχει συχνότητες που νοικιάζονται σε ξένους τις οποίες αν θέλει δίνει, αν θέλει δεν δίνει και είμαι βέβαιος ότι και η ΕΡΤ θα έχει και άλλες συχνότητες. Από κει και πέρα, πόσες είναι οι άλλες πανελλήνιες συχνότητες που θα βγουν; Αν είναι πέντε ή έξι, θα κόψετε μια για να αρχίσετε από τη Βουλή. Η Βουλή δεν είναι ο φτωχός συγγενής, δεν είναι ο τελευταίος. Εγώ είμαι βέβαιος ότι αν επρόκειτο για έναν ισχυρό διαπλεκόμενο απ’ αυτούς που σας διευθύνουν σήμερα, δεν θα τολμούσατε σε καμία περίπτωση να μην εκτελέσετε πάραυτα την επιθυμία του. Τον εξευτελισμό που κάνετε στη Βουλή δεν θα τολμούσατε ποτέ να τον κάνετε στον τελευταίο διαπλεκόμενο. 
      Κύριοι συνάδελφοι, εγώ αγανακτώ, διότι αυτήν την ώρα συζητούμε ένα θέμα που δεν έπρεπε να υπάρχει. Αποδέχεται, λέει, την πρόκληση ο κύριος Υπουργός. «Ιδού η Ρόδος, ιδού και το πήδημα». Γιατί; «Γιατί έχουμε τις αρχές μας». Μα, οι αρχές σας μας κατήντησαν εκεί που καταντήσαμε, κύριε Υπουργέ. Λυπούμαι, γιατί υψώνω τον τόνο. Δεν το συνηθίζω. Αλλά είναι ντροπή αυτό το οποίο συμβαίνει. Να σας πω και κάτι άλλο; Το πρώτο πρόβλημα που αύριο πρέπει να λύσετε, είναι να δώσετε τη συχνότητα στη Βουλή. Η Βουλή θα πάρει πρώτη και όλοι οι άλλοι μετά. Και η ΕΡΤ μετά και οι συμβάσεις που γίνονται μετά, έστω και αν πληρώσουμε μια αποζημίωση όπως πολύ εύλογα παρατήρησε ο κύριος Πρόεδρος. Ή να πάρουμε από ένα διαπλεκόμενο τέλος πάντων. Δεν αξίζει η Βουλή όσο ο τελευταίος των διαπλεκομένων; Πρέπει να πάρουν όλοι αυτοί και η Βουλή να μείνει απ’ έξω;!
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Κύριοι συνάδελφοι, υπάρχει και κάτι άλλο που θα ήθελα να πω από το Βήμα, διότι και εδώ έχουμε πάθει μία διαστροφή. Και το λέω και για τον Πρόεδρο της Βουλής, ο οποίος αναντιρρήτως είναι ο πρώτος μας σύμμαχος σε όλες τις προσπάθειες αναβάθμισης του Κοινοβουλίου. Ξεχάσαμε, κύριοι συνάδελφοι του ΠΑΣΟΚ αλλά και της Νέας Δημοκρατίας, ότι νομοθετική πρωτοβουλία δεν έχει μόνο η Κυβέρνηση, έχει και η Βουλή. Έτσι λέει το ελληνικό Σύνταγμα. Αυτό βέβαια στην πράξη δεν εφαρμόζεται αλλά είναι ανοικτό το πεδίο. Τέλος-τέλος εμείς τι είμαστε; Ευνουχισμένοι; Το έχω πει και άλλη φορά, κύριοι Βουλευτές του ΠΑΣΟΚ. Αν διαφωνείτε, αν βλέπετε ότι η Κυβέρνηση κάνει κάτι που δεν είναι σωστό –δεν έχει και την έννοια της επίθεσης εναντίον της Κυβέρνησης, ούτε της δημιουργείτε πρόβλημα- ελάτε να ψηφίσουμε όλοι μαζί ένα νόμο να το κλείσουμε, να πούμε ότι την πρώτη συχνότητα την παίρνει η Βουλή. Να καταλάβουμε και τη δύναμή μας, να καταλάβουμε ότι η Βουλή αποτελεί το υπέρτατο όργανο του κράτους. Το έχω πει δυο, τρεις φορές και ίσως αναταράζω το τέλμα αλλά το θεωρώ χρέος μου. Δεν είναι δυνατόν να συνεχίζεται αυτή η κατάσταση σε ό,τι αφορά τα ΜΜΕ. 
      Κύριε Υπουργέ, δεν θέλω να είμαι άδικος και θα δεχθώ ότι έγινε πρόοδος στην κρατική τηλεόραση καίτοι το κουσούρι το έχετε. Αναγκάζομαι και κλείνω τις ειδήσεις επειδή ορισμένες φορές μου θυμίζουν «Παττακό», οι ατέλειωτες και μακρές αναφορές στο έργο της Κυβέρνησης. Αλλά πράγματι, κάνετε μία προσπάθεια, όσο μπορείτε, στα πλαίσια του άθλιου κομματικού κράτους που έχετε φτιάξει. Αλλά δεν είστε μόνο εσείς, είναι και οι ιδιωτικές τηλεοράσεις, οι οποίες δυστυχώς έχουν μεγάλη ακροαματικότητα, είναι αυτές που μεταδίδουν από τη Βουλή ό,τι το άσχημο και δυσάρεστο, είναι αυτές που κλονίζουν –οι διαπλεκόμενοι δηλαδή- τα θεμέλια του πολιτεύματός μας. Και πώς θα αμυνθεί η ατυχής Βουλή εναντίον όλων αυτών έναντι αυτού του ιστού που την καλύπτει και την πνίγει; Μόνο με το να μεταδίδεται η φωνή της.
      Στο τέλος-τέλος, δεν υπάρχει τίποτε πιο έντιμο, το πιο σωστό. Ό,τι γίνεται σ’ αυτήν την Αίθουσα, ό,τι λέγεται. Όλα να τα βλέπει και να τα ακούει ο ελληνικός λαός. Είμαι βέβαιος ότι αυτό θα λειτουργήσει προς όφελος του Κοινοβουλίου, ότι θα ανεβάσει το γόητρό του. Όπως γνωρίζετε, είμαι τακτικός «πελάτης» αυτής της Αιθούσης. Παρακολουθώ εισηγήσεις νέων συναδέλφων, οι οποίες ειλικρινά με κάνουν περήφανο, είναι προσεγμένες, ακούω θέσεις πολύ σημαντικές για μεγάλα προβλήματα του λαού. Από όλα αυτά τι πληροφορείται ο ελληνικός λαός; Και όμως η δημοσιότητα την οποία καθιερώνει το Σύνταγμα –είναι βασική διάταξη του Συντάγματος- αυτό το σκοπό έχει, να ενημερώνεται και να εκπαιδεύεται ο ελληνικός λαός.
      Κύριοι συνάδελφοι, νομίζω ότι είναι ένα θέμα καμπής, στο οποίο δεν μπορούμε να παίξουμε άλλο. Θέλω να ελπίζω ότι ο κ. Σημίτης το καταλαβαίνει και θέλω να ελπίζω ότι η σημερινή συνεδρίαση θα είναι η τελευταία στην οποία απασχολούμεθα με αυτό το θέμα. Ο κ. Σιούφας είπε ότι θα το φέρνουμε ανά είκοσι ημέρες, αλλά δεν νομίζω ότι η Κυβέρνηση θα είναι τόσο αδύναμη και ανίκανη να λύσει αυτό το θέμα, ώστε να μας υποχρεώνει να επιμείνουμε.
      Η Νέα Δημοκρατία δεν θα κατεβάσει τη σημαία την οποία ύψωσε. Δεν μάχεται πλέον για κανένα κόμμα, για κανένα κομμάτι του ελληνικού λαού, αλλά μάχεται για το κύρος του Κοινοβουλίου και των δημοκρατικών μας θεσμών.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Τύπου και Μέσων Μαζικής Ενημέρωσης κ. Τηλέμαχος Χυτήρης έχει το λόγο.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, θα είμαι πολύ σύντομος και θα αρχίσω λέγοντας ότι κρίμα που δεν έχουμε απευθείας αναμετάδοση, όπως ζητάει η Νέα Δημοκρατία σήμερα από την τηλεόραση, γιατί οι πολίτες θα έβλεπαν τις υπερβολές που ειπώθηκαν από την πλευρά της Νέας Δημοκρατίας. Υπερβολές οι οποίες ειπώθηκαν έντεχνα μέσα σε ένα κλίμα το οποίο πρέπει να παραδεχτώ ότι όντως είναι σοβαρό. Και λέω για τις υπερβολές, διότι π.χ. ο τελευταίος στη Βήμα ο κ. Μητσοτάκης αναφέρθηκε στο θέμα ότι έπρεπε να υπάρχει ένα κανάλι για τη Βουλή και μάλιστα κοπτόμενος του πόσο ανάγκη υπάρχει γι’ αυτό το κανάλι, ξεχνώντας όμως ότι το 1989, το 1990, το 1991 τότε που δόθηκαν οι συχνότητες, δεν εδόθη η συχνότητα από τον κ. Τζαννετάκη ή από τον κ. Μητσοτάκη στη Βουλή, όπως θα έπρεπε σύμφωνα με τα σημερινά λεγόμενα. Έτσι δεν είναι; Διότι αν υπάρχει μία αξία σήμερα, αυτή έπρεπε να υπήρχε και τότε, διαχρονικά. Μην το σκεπτόμαστε εκ των υστέρων. 
      ΠΡΟΚΟΠΗΣ ΠΑΥΛΟΠΟΥΛΟΣ: Θα σας απαντήσουμε στη συνέχεια.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Μιλάω  λοιπόν για ορισμένα πράγματα τα οποία καλό είναι να τα ξέρουμε. Η Κυβέρνηση και εγώ είμαστε υπέρ του καναλιού της Βουλής. Και ασφαλώς πρέπει να υπάρχει κανάλι τέτοιο, αλλά έχουμε εξηγήσει και σε ερώτηση του κ. Παυλόπουλου ότι το θέμα είναι τεχνικό και πιστέψτε με είναι μόνο τεχνικό. Δεν υπάρχει άλλος λόγος. Γιατί να υπάρχει άλλος λόγος; Τι θέλουμε να αποκρύψουμε; Τι έχουμε να φοβηθούμε; Το να μεταδίδονται οι συνεδριάσεις της Βουλής, γιατί; Υπολειπόμαστε της Νέας Δημοκρατίας των θέσεων και του προγράμματος; Ποιού προγράμματος της Νέας Δημοκρατίας; Εμείς έχουμε και έργο, έχουμε και πρόγραμμα, έχουμε και αποτελέσματα και γιατί να μην τα αναδείξουμε και μέσω της Βουλής όπως αναδεικνύονται.
      Επομένως δεν είναι ότι κάτι έχουμε να φοβηθούμε. Το αντίθετο, υπάρχει τεχνικό πρόβλημα, υπάρχει μία λύση που είναι πάλι τεχνική και αυτή είναι η δυνατότητα που πρόκειται να έχει η ΕΡΤ, ελπίζω σύντομα, να μπορούμε να έχουμε δορυφορική δυνατότητα. Αυτό είναι στην ανταλλαγή που γίνεται με την αμερικάνικη πλευρά όσον αφορά το θέμα της «Φωνής της Αμερικής» όπως προκύπτει από τη συμφωνία που πρόσφατα ψήφισε η Βουλή. Από εκεί θα έχουμε αντίστοιχα τέτοια δυνατότητα δορυφορική. Με τον τρόπο αυτό θα είναι πανελλήνια η κάλυψη και πράγματι θα δοθεί από εκεί κανάλι της Βουλής που θα μεταδίδει σε όλη την Επικράτεια.
      Το άλλο που ειπώθηκε ότι μπορεί να βγάλουμε το «CNN» ή το «SUPER SPORT» προκειμένου να βάλουμε το κανάλι της Βουλής και συνηγόρησε και ο κ. Κακλαμάνης, μπορεί να είναι σωστό, αλλά δεν είναι δημοκρατικά σωστό με την έννοια ότι θα βλέπει τη Βουλή ένα κομμάτι της Επικράτειας και μόνο το κομμάτι αυτό. Δεν θα το βλέπει όλη η Ελλάδα. Σήμερα το κομμάτι αυτό βλέπει το «CNN» ή το «SUPER SPORT».
      Δεν θέλω να πω όλα τα επιχειρήματα τα οποία έχουν ειπωθεί επανειλημμένα, τι  μεταδίδεται σήμερα από τη Βουλή και από την κρατική τηλεόραση και αυτό γιατί είμαι υπέρ του καναλιού αυτού. Ο μόνος λόγος που δεν έχει γίνει μέχρι σήμερα το κανάλι, είναι καθαρά ότι δεν υπάρχει τεχνική δυνατότητα. 
      Θέλω να το επαναλάβω και να είμαι σαφής σε αυτό. 
      Το θέμα είναι ότι από τη μεριά της Νέας Δημοκρατίας η οποία έρχεται και επανέρχεται, φοβάμαι ότι το κάνει λίγο «μεθοδικά». Ξέρει ότι δεν υπάρχει αυτή η τεχνική δυνατότητα και μας πιέζει συνεχώς εις τρόπον ώστε να φαινόμαστε εμείς ασυνεπείς. Και θα μας το φέρνει κάθε είκοσι μέρες είπε ο κ. Σιούφας. Κάθε είκοσι μέρες, λοιπόν, θα συζητάμε αυτό το θέμα. 
      Από εκεί και πέρα επιτρέψτε μου να πω ότι με την κάθε ευκαιρία που συζητάμε κάτι στη Βουλή και όπως είναι ένα τέτοιο  θέμα στο οποίο νομίζω ότι κατ’ ουσίαν ομονοούμε όλοι, έχω την εντύπωση ότι δεν πρέπει να δίνεται η ευκαιρία να κάνουμε αντιπολίτευση με ακραίους μάλιστα ισχυρισμούς και λόγους. Δεν μπορεί να λέγεται ότι η ΕΡΤ χρησιμοποιείται για παραπληροφόρηση, για πλύση εγκεφάλου! Να λέγεται ότι κακοποιούμε βάναυσα τη δημοκρατία! Να λέγεται ότι θα αντιδράσουμε κατά τρόπο βίαιο και να χειροκροτάει ο Πρόεδρος της Νέας Δημοκρατίας τις φράσεις αυτές! Τα είπε ο κ. Κεφαλογιάννης αυτά τα οποία ανέφερα. 
      Στο θεωρητικό, λοιπόν, μέρος συμφωνούμε όλοι. Πιστεύω ότι σύντομα θα έχουμε αυτήν την τεχνολογική δυνατότητα. Από εκεί και πέρα και άλλοι οι οποίοι μίλησαν από τη μεριά της Νέας Δημοκρατίας επιτρέψτε μου να πω, ότι είπαν ορισμένα πράγματα που δεν στέκονται, διότι προσβάλλουν την κοινή λογική και προσβάλλουν και όσους βλέπουμε τηλεόραση. Δεν μπορεί να λέει ο κ. Σιούφας ποιοί είναι αυτοί που προβάλλονται περισσότερο από την τηλεόραση. Μπορεί να ρωτήσει τους συναδέλφους του στη Νέα Δημοκρατία οι οποίοι βλέπουν πόσο προβάλλεται ο ένας και πόσο προβάλλεται ο άλλος. Πόσο προβάλλεται ο κ. Παυλόπουλος, πόσο προβάλλεται κάποιος άλλος. Πόσο προβάλλεται ο κ. Λυκουρέζος, πόσο προβάλλεται κάποιος άλλος. Όλοι μας δεν τα βλέπουμε αυτά; Γιατί λοιπόν ισχυριζόμαστε τέτοια πράγματα; 
      ΠΡΟΚΟΠΗΣ ΠΑΥΛΟΠΟΥΛΟΣ:  Τους Υπουργούς σας εννοείτε που τους έχετε εκεί να λαλούν μόνοι τους; 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Δεν υπάρχει τέτοιο, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ:  Προχθές ο κ. Χριστοδουλάκης μόνος του δεν ήταν σε εκπομπή χωρίς αντίπαλο; 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Παυλόπουλε, μη διακόπτετε.
      ΠΡΟΚΟΠΗΣ ΠΑΥΛΟΠΟΥΛΟΣ:  Μάλλον δεν βλέπετε ούτε τηλεόραση, κύριε Υπουργέ!
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Παυλόπουλε, κοιτάζω πολύ τηλεόραση και σας βλέπω συνεχώς. 
      ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριε Παυλόπουλε!
      ΠΡΟΚΟΠΗΣ ΠΑΥΛΟΠΟΥΛΟΣ:  Δεν βλέπετε, κύριε Υπουργέ, γιατί θα κοιτούσατε την έβδομη ή την όγδοη μέρα της δημιουργίας! 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Μην προσπαθείτε να πείτε πράγματα τα οποία δεν γίνονται πιστευτά, διότι η πραγματικότητα είναι διαφορετική. 
      ΑΓΓΕΛΟΣ ΤΖΕΚΗΣ: Τελικά θα κάνετε το κανάλι; Ναι ή όχι; 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Σας είπα. Από εκεί και πέρα ο κ. Μητσοτάκης είπε ότι υπάρχει μοντέρνα τεχνολογία τώρα και όλα είναι δυνατά. Έχει δίκιο, αλλά για την ψηφιακή τηλεόραση, όχι για την επίγεια τηλεόραση. Επίσης στην Ευρώπη όπου μεταδίδεται τηλεόραση δεν είναι από επίγειο σταθμό, είναι από ψηφιακό σταθμό, είναι από καλωδιακό σταθμό, είναι από συνδρομητικό σταθμό. Δεν είναι αναλογική η τηλεόραση, η οποία μεταδίδει τη Βουλή και αυτό πρέπει να το γνωρίζουμε. Δεν σημαίνει αυτό και δεν είναι επιχείρημα ότι αυτό δεν πρέπει να το κάνουμε εμείς, γιατί δεν το κάνουν οι  Ευρωπαίοι. Βεβαίως πρέπει να το κάνουμε, όταν όμως –και αυτό θα συμβεί πολύ σύντομα ελπίζω- έχουμε την τεχνική δυνατότητα να επιτύχουμε κάτι τέτοιο. Τότε θα είναι καλό για τη Βουλή, διότι θα αναβαθμιστεί όπως πιστεύω και εγώ και θα υπάρξει μεγαλύτερο ενδιαφέρον. Αλλά για την αναβάθμιση της Βουλής μην ξεχνάμε ότι χρειάζονται και άλλα πράγματα και όχι μόνο να μας βλέπουν από τη τηλεόραση. Συμφωνείτε φαντάζομαι, κύριε Παυλόπουλε, σε αυτό. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Παυλόπουλο, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, είκοσι πέντε μαθητές και ένας καθηγητής από το 6ο ΤΕΕ Αθήνας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επιτέλους, ήλθε η ώρα του κ. Παυλόπουλου!
      ΠΡΟΚΟΠΗΣ ΠΑΥΛΟΠΟΥΛΟΣ: Του Κοινοβουλευτικού Εκπροσώπου θα ήθελα να πείτε, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Έχετε διακόψει πολλές φορές, γι’ αυτό σας το λέω. 
      Ορίστε, λοιπόν, ο Κοινοβουλευτικός Εκπρόσωπος της Νέας Δημοκρατίας ο κ. Παυλόπουλος, έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
      Πριν εκθέσω την απάντησή μου προς τους Υπουργούς, είμαι υποχρεωμένος να σταθώ στην αρχική τοποθέτηση του κυρίου Υπουργού Τύπου και Μέσων Μαζικής Ενημέρωσης, ο οποίος, μιας και μιλάμε για έναν εκτελεστικό νόμο του Συντάγματος, είπε ότι η Κυβέρνηση έφερε όλους τους εκτελεστικούς νόμους προς ψήφιση! 
      Πρώτον, θα ήθελα να θυμίσω στον κύριο Υπουργό και στην Κυβέρνηση πόσες φορές χρειάστηκε η Νέα Δημοκρατία να κάνει ερωτήσεις στον Πρωθυπουργό και να πιέσει Πρωθυπουργό και Υπουργούς για να φθάσουν στο σημείο να καταθέσουν τους εκτελεστικούς νόμους. 
      Και, δεύτερον, ο εκτελεστικός νόμος που συζητάμε τώρα -κλασικό δείγμα ασυνέπειας της Κυβέρνησης- δεν έρχεται στη Βουλή. Τι μας αναφέρετε άλλους; Να μας αναφέρετε δηλαδή ότι σπεύσατε να φέρετε το νόμο «περί βασικού μετόχου», για να μπορέσετε να διαμορφώσετε το Δούρειο Ίππο και την κερκόπορτα της διαπλοκής, αλλά δεν σας βολεύει να φέρετε τον εκτελεστικό νόμο ο οποίος σχετίζεται με το ζήτημα της ελεύθερης και δωρεάν μετάδοσης των εργασιών της Βουλής και των Επιτροπών της; 
      Και μάλιστα εδώ σπεύδω να επανορθώσω μια ανακρίβεια και αναλήθεια της Κυβέρνησης. Όταν μιλάμε γι’ αυτό τον επαίσχυντο νόμο «περί βασικού μετόχου», λέει η Κυβέρνηση: «Μα, ο κ. Καραμανλής μας έλεγε να φέρουμε τους εκτελεστικούς νόμους του Συντάγματος για την τηλεόραση». Εμείς τους λέγαμε να φέρουν τον εκτελεστικό νόμο για τη μετάδοση των εργασιών της Βουλής και εκείνοι έφεραν το νόμο «περί βασικού μετόχου». Και επειδή είναι στο ίδιο άρθρο, έκαναν πως δεν καταλαβαίνουν τι τους έλεγε η Νέα Δημοκρατία. 
      Ε, λοιπόν, σε ό,τι αφορά τον εκτελεστικό νόμο του άρθρου 15 του Συντάγματος για τη δωρεάν μετάδοση των εργασιών της Βουλής και των Επιτροπών της, ξέρετε πολύ καλά ότι είστε υπερήμεροι. Και μάλιστα εσκεμμένα υπερήμεροι. Από τη στιγμή που το λέτε αυτό, μη ζητάτε από εμάς να αναγνωρίσουμε ότι έχετε φέρει στη Βουλή όλους τους νόμους που αφορούν την εκτέλεση του Συντάγματος.
      Είπε και κάτι άλλο ο κύριος Υπουργός. Τον άκουσα με κατάπληξη να λέει: «Μη γυρνάτε σε μας, στην Κυβέρνηση, να μας πείτε ότι δεν φέρνουμε τους εκτελεστικούς νόμους και δεν σεβόμαστε το Σύνταγμα, διότι ας κοιτάξει κανείς να δει τι συνέβη με το θέμα του ασυμβιβάστου». 
      Πρώτα, πρώτα κύριε Υπουργέ, να τα πείτε αυτά, αν τα απευθύνετε στη Νέα Δημοκρατία, σε όλους τους συναδέλφους του ΠΑΣΟΚ, οι οποίοι μαζί με τη Νέα Δημοκρατία καταψήφισαν την αρχή του σχετικού σχεδίου νόμου ενώπιον της Επιτροπής. Άρα, προς τους συναδέλφους σας στρέφεσθε και αυτούς αιτιάσθε. 
      Δεύτερον, πάλι δεν καταλάβατε ότι και στην περίπτωση του ασυμβιβάστου -που δεν είναι βέβαια θέμα σημερινό αλλά το ανέφερε ο κύριος Υπουργός- εκείνο που κακίσαμε είναι το γεγονός ότι η Κυβέρνηση δεν έφερε εγκαίρως έναν εκτελεστικό νόμο του Συντάγματος, όπως είχε δεσμευτεί να το κάνει. Το ασυμβίβαστο ισχύει και είναι σεβαστό. Και ξέρετε όλοι ότι δώσαμε στον Πρόεδρο της Βουλής τις δηλώσεις, σχετικά με το ότι δεν ασκούμε το επάγγελμά μας. Εσείς είστε ανακόλουθοι. Και αυτό κακίζουμε, ότι δεν φέρατε, παρά τη δέσμευση του Πρωθυπουργού και παρά τη δέσμευση του Υπουργού Εσωτερικών, Δημόσιας Διοίκησης και Αποκέντρωσης, τον εκτελεστικό νόμο. Δηλαδή είναι εντυπωσιακό, που δεν φθάνει ότι λέτε ανακρίβειες στη Βουλή και ότι έχετε, δήθεν, φέρει όλους τους εκτελεστικούς νόμους, δεν φθάνει ότι ο σημερινός για τον οποίο σας αιτιώμεθα δεν έχει έρθει, δεν ξέρετε και για ποιο λόγο και η Αξιωματική Αντιπολίτευση και η Αντιπολίτευση γενικώς, αλλά και συνάδελφοί σας από το ΠΑΣΟΚ καταψήφισαν αυτό τον κενό περιεχομένου και πέρα από τις συνταγματικές προθεσμίες σχέδιο νόμου, το οποίο αφορά, δήθεν, εξαιρέσεις από το ασυμβίβαστο. 
      Αλλά τώρα, κύριε Υπουργέ, είστε σε θέση ως Κυβέρνηση να ξέρετε τι συμβαίνει μέσα στη Βουλή για το ασυμβίβαστο; Εδώ, όπως φαίνεται, κύριε Υπουργέ -και το βλέπουμε καθημερινά- μαθαίνετε από τρίτους, καίτοι προεδρεύετε στην Ευρωπαϊκή Ένωση, τι συμβαίνει με ζητήματα σαν τον πόλεμο του Ιράκ! Εδώ δεν ξέρετε, μολονότι προεδρεύετε στην Ευρωπαϊκή Ένωση, για τέτοιας μείζονος σημασίας θέματα που αφορούν την Ευρώπη και θα ξέρετε πραγματικά τι συμβαίνει μέσα στη Βουλή; Ανακρίβειες λέτε γιατί πάντοτε είστε ελλιπώς ενημερωμένοι, πλήρως απόντες από τα δημόσια πράγματα. Γι’ αυτό άλλωστε και αυτές είναι οι επιδόσεις της Κυβέρνησής σας. 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Παυλόπουλε, το ασυμβίβαστο σας απασχολεί προσωπικά πάρα πολύ. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Χυτήρη, σας είπα και πάλι. Ευτελίζετε μονίμως τις συζητήσεις γιατί το θέμα αυτό απασχολεί όλη τη Βουλή, όπως σας απέδειξε η ψηφοφορία, όπου αν θεωρείτε ότι εγώ μπορώ να επηρεάσω και δικούς σας συναδέλφους και να υποστείτε τέτοια κοινοβουλευτική ήττα μέσα στη Βουλή, τότε από εκεί και πέρα διερωτώμαι ποιοι κυβερνούν σ’ αυτόν τον τόπο και ποιοι έχουν την πλειοψηφία στη Βουλή.
      ΤΗΛΕΜΑΧΟΣ ΧΥΤΗΡΗΣ: Δεν το ξέρετε ακόμη αυτό.
      ΠΡΟΚΟΠΗΣ ΠΑΥΛΟΠΟΥΛΟΣ: Πάψτε, λοιπόν, να λέτε ανακρίβειες. Αλλά σας είπα. Τι να περιμένει κανείς από μια Κυβέρνηση που μαθαίνει, καίτοι προεδρεύει στην Ευρωπαϊκή Ένωση, από τρίτους τι συμβαίνει σε ένα μείζον πρόβλημα, όπως αυτό το οποίο σχετίζεται με τον πόλεμο στο Ιράκ! Να ξέρει τι συμβαίνει στη Βουλή;
      Να έρθουμε, λοιπόν, στο μείζον θέμα το οποίο μας απασχολεί. Και το θέμα αυτό που απασχολεί τούτη την ώρα είναι το τι συμβαίνει με το κανάλι της Βουλής. Κύριοι συνάδελφοι, ξεκαθαρίζω ένα πράγμα. Όλοι ψηφίσαμε –όλοι- να υπάρχει η συνταγματική διάταξη η οποία καθιερώνει υποχρέωση της Κυβέρνησης να οργανώσει αυτό το κανάλι. Δηλαδή, πρώτον πρέπει να είναι αναλογικό κανάλι γιατί αλλιώς δεν νοείται δωρεάν μετάδοση. Και, δεύτερον, είναι υποχρέωση της Κυβέρνησης, δεν είναι διακριτική της ευχέρεια. Και το εντυπωσιακό είναι το εξής. Ενώ καθιερώνεται μια τέτοια υποχρεωτική ρύθμιση, όταν ζητάμε να δούμε πότε θα εκπληρώσει τη συνταγματική υποχρέωση η Κυβέρνηση, τι μας είπε ο κύριος Πρωθυπουργός; Στις 10 Οκτωβρίου του 2001 απαντάει στη Νέα Δημοκρατία ότι ο σχετικός εκτελεστικός νόμος θα έχει έρθει ως το τέλος Δεκεμβρίου του 2001. Είναι στα Πρακτικά της Βουλής η απάντηση του κυρίου Πρωθυπουργού. Δεν το γνώριζε ο Πρωθυπουργός, όταν μας απαντούσε έτσι, ότι υπάρχει τεχνικό πρόβλημα; Δεν γνώριζε τα τεχνικά προβλήματα τα οποία υπάρχουν και υποτίθεται ότι δημιουργούνται, σύμφωνα με αυτά που μας λένε οι κύριοι Υπουργοί σήμερα; Τότε έχουμε έναν Πρωθυπουργό, ο οποίος όταν τον ρωτούσαμε και έλεγε ότι θα φέρει το σχετικό νόμο να ψηφιστεί μέσα στη Βουλή, δεν γνώριζε τις λεπτομέρειες αυτές που μας λένε σήμερα οι Υπουργοί του.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Γιατί δεν μας το φέρνετε αυτό;
      ΠΡΟΚΟΠΗΣ ΠΑΥΛΟΠΟΥΛΟΣ: Ποιος είναι εκείνος, λοιπόν, ο οποίος γνωρίζει τι συμβαίνει σ’ αυτήν τη Βουλή ή όχι; Το τονίζω, κύριοι συνάδελφοι. Κώστας Σημίτης: Απαντάει στη Βουλή στις 10 Οκτωβρίου του 2001 ότι ο εκτελεστικός νόμος του Συντάγματος για το άρθρο 15, για τη δωρεάν μετάδοση των εργασιών της Βουλής και των επιτροπών της, θα έχει έρθει ως τις 31/12/2001 να ψηφιστεί στη Βουλή. Ουδέποτε ήρθε αυτός ο νόμος;
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Αυτό το αποδεικτικό στοιχείο μας το φέρνετε; 
      ΠΡΟΚΟΠΗΣ ΠΑΥΛΟΠΟΥΛΟΣ: Σε πέντε λεπτά θα το έχετε. Όσο να μου απαντήσετε, θα έχετε την απάντηση –ελπίζω οι συνεργάτες να μας ακούνε αυτή τη στιγμή- του κ. Σημίτη υπογεγραμμένη από την τότε Υπουργό Εσωτερικών, Δημόσιας Διοίκησης και Αποκέντρωσης, που απαντούσε για λογαριασμό του. Γιατί εμείς ζητήσαμε από τον κ. Σημίτη τη λίστα των εκτελεστικών νόμων και απήντησε με την παλιά διαδικασία, κατά κάποιον τρόπο, ο αντ΄ αυτού, δηλαδή ο Υπουργός Εσωτερικών, Δημόσιας Διοίκησης,…
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Μην το αλλάζετε τώρα. Δεν έχετε τον κ. Σημίτη να λέει αυτά τα οποία ισχυρίζεστε.
      ΠΡΟΚΟΠΗΣ ΠΑΥΛΟΠΟΥΛΟΣ: Όχι δεν το αλλάζω. Με συγχωρείτε, κύριε Χυτήρη.
      Πρώτα πρώτα, κύριε Πρόεδρε, θα μου κρατήσετε το χρόνο μου. Η Νέα Δημοκρατία υπέβαλε στις 10 Οκτωβρίου του 2001 ερώτηση στον Πρωθυπουργό για τους εκτελεστικούς νόμους. Μας έστειλε ο κ. Σημίτης διά του Υπουργού Εσωτερικών, Δημόσιας Διοίκησης και Αποκέντρωσης -που απάντησε αντί αυτού- μια λίστα με όλους τους εκτελεστικούς νόμους. Εκεί, στο άρθρο 15 που λέει «δωρεάν μετάδοση των εργασιών της Βουλής και των επιτροπών της» –το λέει ρητώς- έχει δίπλα: «Θα έχει κατατεθεί ο σχετικός νόμος στη Βουλή ως τις 31-12-2001». Θα έχετε μέχρι το τέλος της συνεδρίασης το χαρτί της απάντησης του κ. Σημίτη ή ορθότερα, του Υπουργού που απαντάει για λογαριασμό του κ. Σημίτη.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κατάλαβα ήδη.
      ΠΡΟΚΟΠΗΣ ΠΑΥΛΟΠΟΥΛΟΣ: Αλλά να κακίζετε τον Υπουργό ο οποίος υποτίθεται ότι δεν συνεννοήθηκε με τον Πρωθυπουργό του. Αλλά τότε είστε μια χαλαρή συνομοσπονδία Υπουργών, όπως επανειλημμένα έχουμε πει. Ποιον αιτιάσθε; Τη Νέα Δημοκρατία ή την Κυβέρνησή σας που δεν ξέρει τι λέει;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου κρατήσετε τον χρόνο μου, κύριε Πρόεδρε.
      Έχουμε, λοιπόν, στην περίπτωση αυτή…
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, γιατί ήδη έχετε πάρει παραπάνω.
      ΠΡΟΚΟΠΗΣ ΠΑΥΛΟΠΟΥΛΟΣ: Κάνετε λάθος, κύριε Πρόεδρε. Όταν ο κ. Χυτήρης με διακόπτει και μου ζητάει διευκρινίσεις επί θεμάτων τα οποία πρέπει να γνωρίζει, τι να κάνουμε;
      ΠΡΟΕΔΡΕΥΩΝ (Κωνσταντίνος Βρεττός): Τέσσερις πέντε φορές τον διακόψατε κι εσείς. Μην το παρακάνετε. Να κρατάμε μια ισορροπία εδώ μέσα.
      ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε πάρα πολύ. Μην ξεχνάτε ένα πράγμα στην περίπτωση αυτή, ότι δεν διέκοψα τη ροή του λόγου του, ούτε είχα διαλογική συζήτηση μαζί του.
      Έχουμε, λοιπόν, μια υποχρέωση της Κυβέρνησης η οποία δεν εκτελείται. Λέει η Κυβέρνηση: «Δεν έχω συχνότητες». Και το τονίζω: Δεν το γνώριζε αυτό η Κυβέρνηση τότε, όταν ψηφίζαμε τη σχετική διάταξη; Δεν πήρε τα  μέτρα της δύο χρόνια ώστε να βρεθούν οι συχνότητες αυτές; Συχνότητες υπάρχουν. Δεν θέλει να τις δώσει. Και ξέρετε γιατί; Φοβάται. 
      Από αυτό εδώ το Βήμα μπορεί να ανεβεί ο οιοσδήποτε και να πει αυτό που πιστεύει και δεν θα εξαρτάται από τον οποιοδήποτε δημοσιογράφο ή από το οποιοδήποτε κανάλι αν θα προβληθεί. 
      Είπε ο κ. Χυτήρης: «Έχετε παράπονο ορισμένοι»; Ακούστε νεπωτική νοοτροπία! Θα κρίνω εγώ από το αν προβάλλομαι εγώ και δεν θα κρίνω από το ότι αποσιωπάται η φωνή τόσων συναδέλφων μέσα στη Βουλή. Δεν με ενδιαφέρει, κύριε Υπουργέ, τι γίνεται με εμένα. Με ενδιαφέρει ότι δημοσιογράφοι και κανάλια προβάλλουν άλλους και άλλων καλύπτεται η φωνή μέσα εδώ. 
      Θέλουμε, λοιπόν, να μπορεί καθένας να ανέβει σε αυτό το Βήμα. Αυτό το φοβάται η Κυβέρνηση. Και ξέρετε γιατί το φοβάται; Θα ακουστούν πράγματα που δεν της αρέσουν και θα ακουστούν και από ανθρώπους δικούς της, πράγμα το οποίο βλέπετε ότι δεν περνάει από άλλους διαύλους. 
      Και το ωραιότερο απ’ όλα. Μου είπε για την ΕΡΤ ότι δεν είχε μεγάλη ακροαματικότητα η Βουλή! Σοβαρά μιλάτε, κύριε Υπουργέ; Δεν είχε ακροαματικότητα όταν συζητιόταν ο προϋπολογισμός; Τότε, αν πραγματικά μετρήσετε με αυτούς τους αριθμούς, πρέπει να κλείσετε την ΕΡΤ και τη ΝΕΤ σε ορισμένες περιπτώσεις που πέφτουν κάτω από εκείνη τη στάθμη που εσείς θεωρείτε ότι είναι ικανοποιητική. Με αυτόν τον τρόπο θα αξιολογήσετε τη Βουλή; Με τα μηχανάκια της κάθε εταιρείας μετρήσεων; Με αυτόν τον τρόπο, δηλαδή, θα κρίνετε αν θα εφαρμόσετε το Σύνταγμα; 
      Είπατε από κει και πέρα και κάτι άλλο. Μιλήσατε για την «αντικειμενικότητα» που υπάρχει. Είσθε ικανοποιημένος από την αντικειμενικότητα, την ισοτιμία και την ποιότητα που υπάρχει σήμερα σε όλο το φάσμα της ραδιοφωνίας και της τηλεόρασης, ιδίως δε στην κρατική τηλεόραση; 
      Αναφέρατε περιπτώσεις ποιοι προβάλλονται και πώς. Και μόνο που αναφέρατε συγκεκριμένα ονόματα δείχνει ότι η νοοτροπία σας είναι αυτή και έχετε ξεχάσει ότι εκπομπές επί εκπομπών έχουν υπουργούς σας οι οποίοι βγαίνουν χωρίς αντίλογο και μιλάνε. Προχθές μάλιστα συνέβη σε συγκεκριμένες εκπομπές στην ΕΡΤ. Πέραν δε τούτου δικοί σας Βουλευτές όχι μόνο δεν προβάλλονται αλλά έχουν φιμωθεί απλώς και μόνο διότι φέρνουν αντίρρηση στην Κυβέρνηση.
      Το ξαναλέω, κύριε Υπουργέ. Εάν θέλετε εδώ είμαστε να βοηθήσουμε να λειτουργήσει το κανάλι της Βουλής το συντομότερο. Αν δεν θέλετε να μας το πείτε. Και ως τώρα δεν θέλετε. Θα είχατε βρει τρόπους να λειτουργήσει το κανάλι της Βουλής. Θα είχαμε συμφωνήσει όλοι. Θα είχαν όλοι δεχθεί ότι αυτή η φωνή της Δημοκρατίας μέσα σε αυτόν το χώρο θα μπορούσε και θα έπρεπε να έχει αναβαθμίσει το ρόλο και του Κοινοβουλίου και της ποιότητας της δημοκρατίας μας. 
      Αλλά ξαναλέω για πολλοστή φορά. Φοβάσθε αυτό το Βήμα. Και φοβάσθε αυτό το Βήμα γιατί όποιος μιλάει εδώ και μεταδίδεται σε όλη την Ελλάδα η φωνή του, δεν υπόκειται σε κανέναν έλεγχο, σε καμία περικοπή, σε καμία επιλογή. 
      Και προσέξτε. Όταν μιλάτε στους συναδέλφους σας να ξέρετε ότι εκείνοι –δεν ξέρω πώς σκέπτεστε εσείς- σκέπτονται το δημόσιο συμφέρον. Δεν συναρτούν την πολιτική τους θέση από το πόσο προβάλλονται από τα Μέσα Μαζικής Ενημέρωσης. Εδώ μιλώ εγώ για τους συναδέλφους μου όλων των πτερύγων και όχι για τη δική μου προβολή. Αλλά φαίνεται ότι για σας είναι ψιλά γράμματα, γιατί το μόνο που ενδιαφέρει την Κυβέρνηση είναι το πόσες φορές ο Πρωθυπουργός και οι Υπουργοί της εμφανίζονται στα Μέσα Μαζικής Ενημέρωσης μόνο και μόνο για να μονοπωλήσουν την ενημέρωση αυτή. 
      Επιφυλάσσομαι στη δευτερολογία μου για τα υπόλοιπα, κύριε Πρόεδρε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, εβδομήντα πέντε μαθητές και τρεις καθηγητές από το 6ο Γυμνάσιο Καρδίτσας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ακριβάκης.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, το πρώτο ήμισυ της αγόρευσης του κ. Παυλόπουλου αφορούσε το ασυμβίβαστο και το αποτέλεσμα της συνεδρίασης της Διαρκούς Επιτροπής. Επομένως, θα ήμουν εκτός θέματος εάν ησχολούμην με αυτό το θέμα. Γι’ αυτό και δεν θα πω τίποτα. Επιφυλάσσομαι όταν θα έλθει στην Ολομέλεια το νομοσχέδιο περί του ασυμβιβάστου, να τα πούμε εκεί. 
      Δεν έχω να πω τίποτα περισσότερο για την αγόρευση του κ. Παυλόπουλου παρά απλώς –δεν θέλω να τον διαψεύσω- ότι έκανε κάποιο λάθος. Αυτό το λέω διότι συνεδέθη με την αξιοπιστία των λόγων του Πρωθυπουργού. 
      Το έγγραφο που εστάλη από το Υπουργείο Εσωτερικών το έχω τα χέρια μου και λέει επί λέξει τα εξής: «Άρθρο 15 παράγραφος 1. Υπουργείο Τύπου και Μέσων Μαζικής Ενημέρωσης, συναρμόδιο Υπουργείο Εσωτερικών: Έλεγχος ραδιοφωνίας, τηλεόρασης. Μετάδοση εργασιών της Βουλής και των προεκλογικών μηνυμάτων των κομμάτων. Επανεξετάζονται οι υφιστάμενες διατάξεις στην επάρκειά τους». 
      ΠΡΟΚΟΠΗΣ ΠΑΥΛΟΠΟΥΛΟΣ: Το δεύτερο είναι. Θα το φέρω τώρα.
      ΑΛΕΞΑΝΔΡΟΣ ΑΚΡΙΒΑΚΗΣ: Παρακαλώ. Ένα υπάρχει, δεν υπάρχει άλλο. 
      ΠΡΟΚΟΠΗΣ ΠΑΥΛΟΠΟΥΛΟΣ: Θα το φέρω τώρα και θα το καταθέσω.
      ΑΛΕΞΑΝΔΡΟΣ ΑΚΡΙΒΑΚΗΣ: Να το καταθέσετε στα Πρακτικά, παρακαλώ. Θα δώσω και εγώ αυτό στα Πρακτικά. 
      (Στο σημείο αυτό ο Βουλευτής κ. Αλέξανδρος Ακριβάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΚΟΠΗΣ ΠΑΥΛΟΠΟΥΛΟΣ: Είναι ντροπή να το λέτε αυτό το πράγμα. Θα το φέρω στα Πρακτικά. 
      ΑΛΕΞΑΝΔΡΟΣ ΑΚΡΙΒΑΚΗΣ: Φέρτε εσείς το δεύτερο. Αυτό που έχω εγώ έχει ημερομηνία 10 Οκτωβρίου 2001.
      ΠΡΟΚΟΠΗΣ ΠΑΥΛΟΠΟΥΛΟΣ: Θα το φέρω τώρα. 
      ΑΛΕΞΑΝΔΡΟΣ ΑΚΡΙΒΑΚΗΣ: Καθίστε να με ακούσετε και μετά μπορείτε να το φέρετε.
      Θα πω λίγα πράγματα τώρα και για την επερώτηση.
      ΠΡΟΚΟΠΗΣ ΠΑΥΛΟΠΟΥΛΟΣ: Δέχεσθε μία διακοπή, κύριε συνάδελφε;
      ΑΛΕΞΑΝΔΡΟΣ ΑΚΡΙΒΑΚΗΣ: Βεβαίως, τη δέχομαι.
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ!
      (Θόρυβος στην Αίθουσα)
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ακριβάκη, επειδή το Κοινοβούλιο είναι ζωντανό, σας δίνω την απάντηση της κ. Παπανδρέου. Σας τη δίνω, για να τη διαβάσετε. Μπορείτε να δείτε στο άρθρο 15 τη δεύτερη παράγραφο.
      ΑΛΕΞΑΝΔΡΟΣ ΑΚΡΙΒΑΚΗΣ: Αυτά μπορείτε να τα πείτε στη δευτερολογία σας.
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, τι πράγματα είναι αυτά; Επιτρέπεται εσείς, που είστε Κοινοβουλευτικός Εκπρόσωπος της Νέας Δημοκρατίας, να μπαίνετε έτσι μέσα, να ζητάτε το λόγο, να απευθύνεστε και να συζητάτε με τον κ. Ακριβάκη κατ’ αυτόν τον τρόπο; Αν είναι δυνατόν!
      ΑΛΕΞΑΝΔΡΟΣ ΑΚΡΙΒΑΚΗΣ: Δεν πειράζει, κύριε Πρόεδρε. Έχουμε φιλικές σχέσεις.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, επειδή δεν θέλω να φωνάξω, το ρίχνω στο αστείο.
      Ορίστε, κύριε Ακριβάκη.
      ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, κύριε Παυλόπουλε, θα τα πείτε στη δευτερολογία σας.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Κύριε Πρόεδρε, είναι προφανές ότι η Νέα Δημοκρατία επεχείρησε και καλώς έκανε σήμερα να σηκώσει αυτό το θέμα. Γι’ αυτό, όπως είδαμε όλοι -και μας εξέπληξε το γεγονός- παρέστη και ο Αρχηγός της Νέας Δημοκρατίας, ο οποίος μίλησε. Η Νέα Δημοκρατία μάλιστα επεστράτευσε τους καλύτερους αγορητές της, για να στηρίξουν το θέμα. 
      Θέλω να δηλώσω ότι χαίρομαι για όλην αυτήν την προσπάθεια. Και χαίρομαι ιδιαιτέρως, διότι και εγώ –και το ξέρετε, κύριε Παυλόπουλε- ήμουν από τους υπέρμαχους αυτής της ιστορίας. 
      Θα ήθελα σε αυτό το σημείο να πω κάτι, για να αποκαταστήσουμε την αλήθεια, διότι πιστεύω ότι ο Αρχηγός της Νέας Δημοκρατίας είχε λανθασμένη πληροφόρηση, όταν είπε πως η Νέα Δημοκρατία έβαλε το θέμα στη συνταγματική αναθεώρηση και επείσθημεν όλοι οι υπόλοιποι και στέρξαμε στην ψήφιση αυτής της διάταξης. Το αληθές είναι ότι μεμονωμένοι Βουλευτές από όλες τις πτέρυγες, ο κ. Μητσοτάκης, ο κ. Κεφαλογιάννης, εγώ, ο κ. Κουβέλης, ο κ. Γκούσκος, ο κ. Ιωαννίδης βάλαμε το θέμα και έτσι πέρασε στην Αναθεώρηση του Συντάγματος. Αυτή είναι η αλήθεια. Δεν θέλω να προσθέσω περισσότερα πράγματα. Απλώς θέλω να πω ότι εγώ μίλησα πρώτος για αυτό το θέμα.
      Επομένως δεν δικαιούται η Νέα Δημοκρατία να διεκδικεί την πατρότητα αυτής της διάταξη του Συντάγματος.
      Ας υποθέσουμε τώρα ότι μετέδιδε αυτό το κανάλι, που δεν έχει γίνει ακόμα,  τη σημερινή συζήτηση και ότι ο λαός την παρακολουθούσε. Άραγε, τι συμπεράσματα θα έβγαζε; 
      Οι πλείστοι των αγορητών της Νέας Δημοκρατίας, κατά το μεγαλύτερο τμήμα της ομιλίας τους, προσπαθούσαν να μας πείσουν ότι χρειάζεται το κανάλι. Αυτή είναι συνταγματική διάταξη, που ψηφίσθηκε ομοφώνως από τη Βουλή. Ακόμα και αν θέλουμε να την αλλάξουμε, δεν μπορούμε. Όλοι οι Βουλευτές, και οι τριακόσιοι, είμαστε σύμφωνοι για αυτήν τη διάταξη.
      Υπάρχει, όμως, ένα άλλο ερώτημα. Μας ενδιαφέρει το αν ήρθε ο εκτελεστικός νόμος ή αν μπορεί για όποιους λόγους, τεχνικούς ή μη, ορθώς η Κυβέρνηση να επικαλείται ότι δεν μπορεί να λειτουργήσει το κανάλι; Γι’ αυτό είναι ελεγκτέα. Δεν ελέγχεται η Κυβέρνηση ή οι Βουλευτές της Πλειοψηφίας, διότι πρέπει να πεισθούμε ότι πρέπει να λειτουργήσει το κανάλι. Αυτό είναι δεδομένο.
      Κύριοι συνάδελφοι, μπορούσατε να ελέγξετε την Κυβέρνηση για το αν πράγματι οι λόγοι, τους οποίους επικαλείται, για το ότι δεν ήρθε ο εκτελεστικός νόμος -και ως εκ τούτου δεν λειτούργησε το κανάλι- είναι αληθείς ή προσχηματικοί. Θέλω να είμαι σαφής και να λέω τα πράγματα με τη γλώσσα της αλήθειας. Επ’ αυτού δεν είπατε τίποτα. Είναι απλά τα πράγματα. 
      Ο μόνος, που μίλησε επί της ουσίας του θέματος, ήταν ο κ. Μητσοτάκης, που έκανε προτάσεις, ανεξάρτητα από το αν είναι σωστές ή όχι.
      Είπε οι έξι συχνότητες που θα δοθούν να γίνουν πέντε ή οι τρεις συχνότητες της ΕΡΤ να γίνουν δύο. Εσείς είπατε κάποια πρόταση; Γι’ αυτό και σε σας έψεξε ο κ. Μητσοτάκης. Σας έψεξε βάναυσα και δεν το καταλάβατε ή κάνατε πως δεν το καταλάβατε όταν σας είπε, ότι τη νομοθετική πρωτοβουλία δεν την έχει μόνο η Κυβέρνηση και απευθύνθηκε προς τους Βουλευτές της Συμπολίτευσης και είπε ελάτε όλοι μαζί να ψηφίσουμε. Τι να ψηφίσουμε; Την πρόταση νόμου που εσείς δεν κάνατε ποτέ; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Θα σας κάναμε …
      (Θόρυβος στην Αίθουσα)
      ΑΛΕΞΑΝΔΡΟΣ ΑΚΡΙΒΑΚΗΣ: Άρα, λοιπόν, περί όνου σκιάς όλη αυτή η ιστορία σήμερα. Όλη αυτή η φασαρία είναι άνευ λόγου. Γιατί την κάνατε; Ποια είναι η ουσία της ιστορίας; Πείτε την πρότασή σας. Σας λέει η Κυβέρνηση ότι υπάρχει τεχνικό πρόβλημα. 
      ΠΡΟΚΟΠΗΣ ΠΑΥΛΟΠΟΥΛΟΣ: Πάλι η Νέα Δημοκρατία φταίει; 
      ΑΛΕΞΑΝΔΡΟΣ ΑΚΡΙΒΑΚΗΣ: Θέλετε να κόψουμε μία συχνότητα της ΕΡΤ; Πείτε το, ναι. Από τις τρεις συχνότητες της ΕΡΤ να κοπεί η μία. Κάντε πρόταση.
      ΠΡΟΚΟΠΗΣ ΠΑΥΛΟΠΟΥΛΟΣ: Είστε ικανοποιημένος από την Κυβέρνηση;
      ΑΛΕΞΑΝΔΡΟΣ ΑΚΡΙΒΑΚΗΣ: Να ερχόσαστε εδώ με όλην αυτή την πολυτελή συνηγορία και του Αρχηγού σας και να λέτε ότι πρέπει το κανάλι να λειτουργήσει και τι ωραία που θα είναι να βλέπει ο κόσμος εμάς τους Βουλευτές να μιλάμε, ότι αναβαθμίζεται το Κοινοβούλιο κ.λπ., χωρίς προτάσεις είναι επερώτηση για να ρίξετε στάχτη στα μάτια του κόσμου. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν το ήξερε όταν ψήφιζε τη διάταξη; 
      ΑΛΕΞΑΝΔΡΟΣ ΑΚΡΙΒΑΚΗΣ: Είναι απλά τα πράγματα …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, κύριε συνάδελφε …
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Κεφαλογιάννη, αυτά τα λέτε τώρα ατύπως. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Και επισήμως, κύριε Ακριβάκη.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν ήσαστε από την αρχή να ακούσετε όλους τους αγορητές της Νέας Δημοκρατίας που δεν είπαν κουβέντα για την ουσία της ιστορίας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Όλους τους άκουσα.
      ΑΛΕΞΑΝΔΡΟΣ ΑΚΡΙΒΑΚΗΣ: Καμία κουβέντα δεν είπαν για την ουσία της ιστορίας. 
      Τελειώνοντας, θα ήθελα να πω, ότι βεβαίως είναι σημαντικό θέμα η μετάδοση των συνεδριάσεων της Βουλής και αφορά ιδιαίτερα εμάς και λιγότερο τους πολίτες, οι οποίοι μάλιστα δεν δείχνουν και ιδιαίτερο ενδιαφέρον να παρακολουθούν τις συνεδριάσεις της Βουλής με τα ποσοστά που είπε και ο κύριος Υπουργός. Θα έλεγα, όμως, ότι υπήρξαν και οι επερωτήσεις της Νέας Δημοκρατίας και μάλιστα πρόσφατες, όπου ο Αρχηγός τους δεν μας τίμησε με την παρουσία του. Να σηκώσει θέματα που αφορούν εξόχως τον ελληνικό λαό σοβαρότατα, όπως τα θέματα για την εγκληματικότητα. Σήμερα βέβαια έκανε μια δήλωση σωστή, με την οποία συμφωνούμε, δεν έχουμε αντίρρηση. Δεν είπε κανείς ότι έχουμε αντίρρηση για τη μετάδοση των συνεδριάσεων της Βουλής. Αλλά το θέμα είναι τεχνικό και πρέπει να λυθεί. Πρέπει όλοι μαζί να βοηθήσουμε προς αυτήν την κατεύθυνση και πιστεύω ότι η Κυβέρνηση θα το κάνει.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Πιστεύουμε ότι είναι μία σημαντική συζήτηση και είναι σημαντικό και το θέμα. Είναι γνωστό, κύριε Πρόεδρε, ότι το Κ.Κ.Ε. δεν περίμενε την Αναθεώρηση του Συντάγματος για να θέσει αυτό το ζήτημα και επί κυβερνήσεων του ΠΑΣΟΚ αλλά και της Νέας Δημοκρατίας. Είχε ζητήσει τότε να καλύπτονται από την τηλεόραση και το ραδιόφωνο οι εργασίες της Βουλής, για μια πλήρη ενημέρωση του ελληνικού λαού. Γιατί πιστεύαμε και πιστεύουμε ότι τόσο μέσα από τη δημόσια τηλεόραση, όσο και από την ιδιωτική, δεν εμφανίζονται οι θέσεις όλων των πτερύγων των κομμάτων, όλων των ιδεολογιών και των πολιτικών θέσεων. Είναι συγκεκριμένη η κατεύθυνση και στην κρατική τηλεόραση και στην ιδιωτική τηλεόραση. 
      Έτσι, λοιπόν, πιστεύουμε ότι έχει σοβαρές πολιτικές ευθύνες η Κυβέρνηση και δεν είναι τεχνικό το ζήτημα όπως το εμφάνιζε το Κοινοβουλευτικός Εκπρόσωπος του ΠΑΣΟΚ. Είναι πρώτα και κύρια πολιτικό και ύστερα τεχνικό. Γιατί όπως γνωρίζετε τα πολιτικά ζητήματα κρύβονται και πίσω από τις τεχνικές διαδικασίες. Μα, αν θέλει και έχει την πολιτική βούληση η Κυβέρνηση να λύσει το πρόβλημα, θα το λύσει.
      Όμως, η Κυβέρνηση δεν είχε την πολιτική βούληση να λύσει γενικότερα το πρόβλημα που υπάρχει στις συχνότητες με αυτό το καθεστώς που συμβαίνει. 
      Γνωρίζουμε πολύ καλά ότι δεν έχουν δοθεί οι άδειες. Είναι προσωρινές αυτές που είχαν δοθεί. Γνωρίζουμε ότι από το 1998 εκκρεμεί η προκήρυξη για την παροχή των συχνοτήτων. Και, όμως, εδώ και πέντε χρόνια δεν έχει προχωρήσει αυτή η προκήρυξη. Γιατί; Και σ’ αυτό το «γιατί» το Κομμουνιστικό Κόμμα Ελλάδας απαντάει ευθέως ότι αυτό το καθεστώς βολεύει και την Κυβέρνηση αλλά και τους επιχειρηματίες, τους ιδιώτες δηλαδή το κεφάλαιο, που κατέχουν στα χέρια τους τις συχνότητες και έχουν και τις τηλεοράσεις και τα ραδιόφωνα.
      Η Κυβέρνηση ευνοείται γιατί κρατώντας στην ουσία τα χέρια της, τις συχνότητες και μη δίνοντας τες στον ιδιώτη μέσα από την προκήρυξη, τον κρατά στα χέρια της. Αυτό, όμως βολεύει και τον ιδιώτη. Γιατί μέσα από αυτό το καθεστώς και έχοντας στα χέρια του έστω και με αυτόν τον τρόπο τη συχνότητα μπορεί μέσα από τις τηλεοράσεις, την κατεύθυνση που δίνει να ελέγξει και να έρθει σε επικοινωνία και με κυβερνητικούς παράγοντες και με δημόσιες υπηρεσίες, προκειμένου να προχωρήσει τα συμφέροντα μέσα από άλλες επιχειρήσεις. Και γνωρίζουμε πολύ καλά ότι μέσα σε αυτά τα συμφέροντα είναι και οι εφοπλιστές και οι εργολάβοι και οι βιομήχανοι. Και γνωρίζουμε πολύ καλά πώς παίρνουν τις αναθέσεις των έργων είτε με αυτοχρηματοδότηση και με όλα τα σχετικά. Να, η διαπλοκή!
      Η διαπλοκή δεν είναι κάτι το αδιαφανές. Είναι εμφανέστατη. Έτσι, λοιπόν, η Κυβέρνηση κάνει τη δουλειά της γιατί προβάλλεται το δικό της έργο όχι, όμως, όπως θα έπρεπε για να έχει γνώση ο εργαζόμενος λαός, αλλά όπως θέλει να το εμφανίσει. Και οι ιδιώτες εμφανίζουν αυτό το έργο ακριβώς γιατί έχουν κοινά συμφέροντα με την Κυβέρνηση. Γι’ αυτό πιστεύουμε ότι είναι απαραίτητη μια συχνότητα που θα καλύπτει τις εργασίες της Βουλής.
      Κύριε Πρόεδρε, ήταν ατυχέστατο το επιχείρημα που επικαλέστηκε ο κύριος Υπουργός. Επικαλέστηκε τα γνωστά μηχανάκια τηλεθέασης προκειμένου να μας πείσει γιατί καθυστερεί και να μην ανησυχούμε γιατί δεν φέρνει τη συχνότητα. Είναι ατυχέστατο. Διότι αν βάλεις στο ίδιο επίπεδο τις εργασίες της Βουλής με το επίπεδο των reality shows τότε πραγματικά είναι ένα σόου το έργο της Κυβέρνησης και μάλιστα άσχημο.
      Πιστεύω, ότι αυτό θα πρέπει να το λάβει σοβαρά υπόψη του ο Υφυπουργός που είναι εδώ και παρακολουθεί και να μας πει αν συμφωνεί με το επιχείρημα αυτό του κυρίου Υπουργού. Πιστεύουμε ότι έχει σοβαρές ευθύνες και η Νέα Δημοκρατία. Έχει σοβαρές ευθύνες γιατί θα πρέπει να θυμηθούμε ότι όταν ήταν Κυβέρνηση το 1990-1993 πρωτοστάτησαν τότε στελέχη της, αλλά και πριν, αλλά και εκλεγμένοι δήμαρχοι και Βουλευτές. Αλλά όταν έγινε Κυβέρνηση ευαγγελιζόταν ότι η ιδιωτική πρωτοβουλία θα αναβαθμίσει το περιεχόμενο της τηλεόρασης και της κρατικής και της ιδιωτικής. 
      Τι αποτέλεσμα έχουμε, κύριε Πρόεδρε; Έχουμε το γνωστό αποτέλεσμα που βλέπουμε και νιώθουμε όλοι. Και όλοι επισημαίνουμε ότι πραγματικά έχει φθάσει το επίπεδο της τηλεόρασης στον πάτο του βαρελιού. 
      Όμως, για μας οι επιχειρηματίες αυτό το επίπεδο θέλουν, γιατί θέλουν χειραγώγηση της κοινής γνώμης προκειμένου να μην ασχολείται με τα ουσιαστικά προβλήματα που τον απασχολούν, όπως η ανεργία, ακρίβεια, μισθοί κάτω από το όριο της φτώχειας, εξωτερικοί κίνδυνοι με τους πολέμους και τα λοιπά. Όλα αυτά αποσιωπούνται στο όνομα της τηλεθέασης που, όμως, το πραγματικό όνομα είναι χειραγώγηση της κοινής γνώμης.
      Έτσι, λοιπόν, πιστεύουμε ότι δρομολογούνται εξελίξεις μέσα στα Μέσα Μαζικής Ενημέρωσης. Εξάλλου και σ’ αυτόν τον τομέα, όπως και σε άλλους τομείς της οικονομίας, παρατηρείται μια συγκέντρωση των μέσων ενημέρωσης σε λιγότερα χέρια, που σημαίνει δηλαδή ακόμα μεγαλύτερη επικινδυνότητα ως προς το στόχο και την εξυπηρέτηση των συμφερόντων του κεφαλαίου, που βέβαια αυτά τα κεφάλαια εξυπηρετεί και η πολιτική της Κυβέρνησης. 
      Και σε αυτό το ζήτημα νομίζουμε ότι πρέπει να ξαναδεί η Κυβέρνηση με ποια δεδομένα θα κάνει τη νέα προκήρυξη παροχής των αδειών συχνοτήτων. Θα δώσει το δικαίωμα δηλαδή στους μαζικούς φορείς, στην Τοπική και Νομαρχιακή Αυτοδιοίκηση, σε πολιτικούς οργανισμούς, στα κόμματα να έχουν συχνότητα; Γιατί εμείς ως ΚΚΕ έχουμε μια εμπειρία. Έχουμε τον 902 ο οποίος κρατείται με πενιχρά μέσα. Όμως, σε επίπεδο περιεχομένου πιστεύουμε ότι καλύπτει σημαντικά ζητήματα. Καλύπτει, αν θέλετε και τις εργασίες της Βουλής σε εβδομαδιαία βάση, αποσπάσματα μεν αλλά ουσιαστικά, όμως, για να δείξουν προς τα έξω το έργο της Βουλής. Και γι αυτό πιστεύουμε, κύριε Πρόεδρε, ότι πρέπει να έχουνε λόγο και οι πολιτικοί φορείς στη διεκδίκηση των συχνοτήτων. 
      Κύριοι συνάδελφοι, είναι δημοκρατικό δικαίωμα του λαού η πλήρη ενημέρωσή του, μέσω των εργασιών της Βουλής και από τη δημόσια αλλά και από την ιδιωτική τηλεόραση και το ραδιόφωνο. Θα διαφωνήσω εδώ με τον κ. Σιούφα, που είπε ότι είναι άλλο το ένα ζήτημα και άλλο το άλλο. Εφόσον θεωρούμε ότι η συχνότητα είναι δημόσιο αγαθό και την κατέχει το δημόσιο στα χέρια του, είναι υποχρεωμένη και η ιδιωτική τηλεόραση και το ιδιωτικό ραδιόφωνο να καλύπτουν τις εργασίες της ελληνικής Βουλής και του παραγόμενου έργου από αυτή, γιατί αυτό το παραγόμενο έργο είναι που καλύπτει τις ανάγκες του ελληνικού λαού και θέλει ο ελληνικός λαός να μαθαίνει. Βέβαια το ζήτημα της σφυγμομέτρησης να το αφήσουμε κατά μέρος, γιατί ξέρετε ότι και το ενδιαφέρον που θα έχει ο ελληνικός λαός σε διάφορους τομείς είναι και ζήτημα παιδείας, είναι ζήτημα προσανατολισμού, είναι ζήτημα της Κυβέρνησης, και των κομμάτων. Και σε αυτό το ζήτημα όταν γίνεται κυρίαρχο στην ελληνική κοινωνία το ατομικό συμφέρον, η ατομική προβολή, χωρίς να έχει παράλληλα προβολή η κοινωνική διεκδίκηση και το γενικότερο συμφέρον, τότε είναι αυτό που λέμε, ότι ο καθένας θα βλέπει αυτό που θέλει. Λέγει ότι έχει το δικαίωμα να πατήσει το κομπιουτεράκι. Γνωρίζουμε, όμως, πολύ καλά ότι με την τεχνολογία που έχουν στα χέρια τους τα διάφορα μέσα και με την προσπάθεια χειραγώγησης, κάνουν τα αδύνατα δυνατά προκειμένου να στρέψουν τα ενδιαφέροντα της κοινής γνώμης, του εργαζόμενου λαού όχι σε αυτά τα κύρια που τον ενδιαφέρουν -και που πιστεύουμε και μεις ότι μέσα από τη Βουλή παράγονται κύρια ζητήματα- αλλά στα δευτερεύοντα και τριτεύοντα, σε εκείνα που είναι, αν θέλετε, χωρίς κόστος για το κεφάλαιο και τους επιχειρηματίες.
      Το ΚΚΕ απαιτεί, λοιπόν, από την Κυβέρνηση να φέρει τον εκτελεστικό νόμο προκειμένου πραγματικά να δοθεί η δυνατότητα να δει ο ελληνικός λαός ποιο έργο παράγεται μέσα από τη Βουλή, εάν τον συμφέρει αυτό το έργο, αλλά και τη στάση και τη δράση όχι μόνο των Βουλευτών, αλλά και των κομμάτων. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο ως Κοινοβουλευτικός Εκπρόσωπος του Συνασπισμού της Αριστεράς και της Προόδου.
      ΦΩΤΗΣ ΚΟΥΒΕΛΗΣ: Κύριε Πρόεδρε, το γεγονός ότι καθυστέρησε η Κυβέρνηση να φέρει τον εκτελεστικό νόμο για τον τηλεοπτικό σταθμό της Βουλής μαρτυρά, αν μη τι άλλο, την περιφρόνηση απέναντι σ’ ένα πάρα πολύ σημαντικό μέγεθος. Και αυτό το μέγεθος δεν είναι τίποτε άλλο, δεν είναι μόνο το δικαίωμα της Βουλής να επικοινωνεί με τις εργασίες της με τον ελληνικό λαό, αλλά είναι κυρίως το δικαίωμα του ελληνικού λαού να ενημερώνεται -αλλά και να ελέγχει ακόμη- αυτό το οποίο έστειλε στη Βουλή και δεν είναι τίποτε άλλο αυτό παρά η αντιπροσώπευση της ελληνικής κοινωνίας στο πλαίσιο λειτουργίας του πολιτεύματος. 
      Κατά συνέπεια είναι σημαντικό κύριε Υφυπουργέ, το όλο ζήτημα. Έχει σχέση με τη δυνατότητα του κατεξοχήν αντιπροσωπευτικού της λαϊκής κυριαρχίας Σώματος που είναι η Βουλή, να επικοινωνεί με τον πολίτη, να επικοινωνεί δηλαδή με εκείνον που του έδωσε την εντολή να τον εκπροσωπεί και να τον αντιπροσωπεύει στη λειτουργία του πολιτεύματος.
      Έτσι, λοιπόν, δικαιολογημένα προβάλλεται η βεβαιότητα ότι δεν θέλετε αυτήν τη ρύθμιση, γι’ αυτό και καθυστερήσατε να φέρετε τον εκτελεστικό νόμο. 
      Κύριε Υφυπουργέ, θα συμφωνήσετε ότι μέσα στον ορυμαγδό, αλλά και στο λεηλατημένο πεδίο της ιδιωτικής τηλεόρασης, ένα κανάλι της Βουλής που θα μετέδισε τις εργασίες της θα αποτελούσε όαση και ταυτόχρονα χρήσιμο και ωφέλιμο αντιστάθμισμα σε αυτόν τον εκμαυλισμό και σε αυτόν τον ευτελισμό, που πάρα πολλές φορές προβάλλεται και προωθείται από συγκεκριμένα ιδιωτικά τηλεοπτικά κανάλια. 
      Κύριε Υφυπουργέ, περίμενα σήμερα από την Κυβέρνηση να είναι σαφής. Καθυστέρησε η ρύθμιση αυτή; Καθυστέρησε. Θα μπορούσατε, όμως, σήμερα επερωτώμενοι να δεσμευθείτε χρονικά και να πείτε ότι θα φέρετε σε συγκεκριμένο χρονικό διάστημα αυτόν τον εκτελεστικό νόμο με τη συγκεκριμένη ρύθμιση έτσι, ώστε να λειτουργήσει ο τηλεοπτικός σταθμός που θα μεταδίδει τις εργασίες της Βουλής. Θα μπορούσατε ακόμη, αν θέλατε να δεσμευθείτε, να πείτε ότι κατά προτεραιότητα θα δοθεί αυτή η συχνότητα. Και δεν θα έπρεπε να αναφέρετε  γενικώς και αορίστως το χρονικό προσδιορισμό αυτής της προτεραιότητας, αλλά θα έπρεπε με έναν πολύ συγκεκριμένο τρόπο να δεσμευθείτε για το χρόνο έναρξης λειτουργίας αυτού του τηλεοπτικού σταθμού και αυτής της συγκεκριμένης συχνότητας. Δεν το πράξατε. Είναι τυχαίο ότι και σήμερα δε δεσμεύεσθε; Είναι τυχαίο ότι και σήμερα επικαλείσθε διάφορα στην προσπάθειά σας για άλλη μια φορά να παραπέμψετε το θέμα στις καλένδες; 
      Εγώ δε συμφωνώ καθόλου με τον Κοινοβουλευτικό Εκπρόσωπο του ΠΑΣΟΚ, τον κ. Ακριβάκη, ότι η Αντιπολίτευση, μείζων ή ελάσσων, θα έπρεπε να φέρει με δική της νομοθετική πρωτοβουλία αυτήν τη ρύθμιση. Αυτός είναι ένας εύκολος λόγος όσο και παρελκυστικός και νομίζω ότι θα συμφωνήσετε όχι μόνο στη βάση του γεγονότος και της παραδοχής, ότι δεν υπάρχει ούτε μία πρόταση νόμου Βουλευτών της Συμπολίτευσης ή της Αντιπολίτευσης που να έχει γίνει δεκτή από την Κυβέρνηση, αλλά και στη βάση του γεγονότος ότι πρόκειται για ένα ζήτημα που πράγματι πρέπει να αντιμετωπίζεται με την ευθύνη της Κυβέρνησης. Διότι το όλο ζήτημα έχει τις δυσκολίες του, είναι σύνθετο, έχει παραμέτρους και πρέπει να αντιμετωπισθεί μ’ έναν ολοκληρωμένο όσο και υπεύθυνο τρόπο από τη μεριά της Κυβέρνησης. Όλα τα άλλα που ακούσθηκαν είναι εύκολες δικαιολογίες και δεν πείθουν κανέναν. 
      Εγώ περιμένω από εσάς σήμερα να δεσμευθείτε χρονικά και να πείτε το πάρα πολύ απλό, ότι κατά προτεραιότητα θα δοθεί αυτή η συχνότητα στη Βουλή των Ελλήνων μέσα σε συγκεκριμένο χρονικό διάστημα. Οτιδήποτε άλλο δεν εξυπηρετεί παρά μόνον διαξιφισμούς μεταξύ της Κυβέρνησης και του κόμματος της Αξιωματικής Αντιπολίτευσης, διαξιφισμούς οι οποίοι προσβάλλουν σε τελευταία ανάλυση το αίτημα εκείνο το οποίο αναφέρεται στη λειτουργία της Βουλής, του κατεξοχήν αντιπροσωπευτικού σώματος της λαϊκής κυριαρχίας.
      Θα μπορούσαμε να πούμε πάρα πολλά επ’ ευκαιρία αυτής της επερωτήσεως. Θέλω, όμως, κύριε Πρόεδρε, να επικεντρώσω το ενδιαφέρον του Συνασπισμού της Αριστεράς και της Προόδου εκεί, διότι όλα τα άλλα που έχουν σχέση με τη λειτουργία των Μέσων Μαζικής Ενημέρωσης και έχουν ειπωθεί και έχουν ακουσθεί και ο ελληνικός λαός γνωρίζει ποιοι και με ποιους τρόπους δεσμεύονται και από ποιους δεσμεύονται. Το ζητούμενο σήμερα, κύριε Υπουργέ, είναι τι θα πράξετε, πότε και με ποια συγκεκριμένη χρονική δέσμευση για τη λειτουργία του τηλεοπτικού σταθμού της Βουλής και για τη χορήγηση της σχετικής συχνότητας. Όλα τα άλλα, πιστέψτε με, δεν ωφελούν. Αν επιλέγετε να λέτε διάφορα, για να δικαιολογήσετε τις ευθύνες σας, εκτίθεσθε ακόμη περισσότερο.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Μπενάκη.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, δεν μπορώ παρά να αρχίσω και εγώ με ένα σχόλιο για όσα είπε ο κ. Ακριβάκης, καίτοι δεν είναι αυτήν τη στιγμή εδώ. Θέλω να αναφερθώ δηλαδή στο φαιδρό, ας μου επιτραπεί η έκφραση, ερώτημα προς τη Νέα Δημοκρατία, γιατί δεν κατέθεσε πρόταση νόμου για τον εκτελεστικό νόμο του Συντάγματος, σχετικά με το κανάλι της Βουλής. Ούτε λίγο ούτε πολύ δηλαδή επερώτησε ο κ. Ακριβάκης τη Νέα Δημοκρατία, γιατί δε συμμορφώνεται και δεν εκτελεί τη νομοθετική πρωτοβουλία, την οποία είχε κανονικά η Κυβέρνηση. Αυτό είναι φαιδρό κατά την άποψή μου. Είναι μία έξοδος απελπισίας.
      Το καλύτερο που θα είχε να κάνει ο κ. Ακριβάκης θα ήταν να ρωτήσει το δικό του Υπουργό, του ΠΑΣΟΚ, που προηγήθηκε στο Βήμα και είπε: «Μα, δεν είναι και δύσκολο πράγμα αυτός ο νόμος. Νομοτεχνικά δεν παρουσιάζει καμία δυσκολία και μη μας ψέγετε γιατί δεν φέραμε αυτόν το νόμο, διότι είναι κάτι πάρα πολύ απλό. Το πρόβλημα είναι τεχνικό και δεν είναι ο νόμος». 
      Συνεπώς ας πάρει πίσω το ερώτημα το ρητορικό και με έμφαση διατυπωμένο προς τη Νέα Δημοκρατία, διότι πρώτον, στο κάτω – κάτω της γραφής εμείς δεν είμαστε υποχρεωμένοι να καλύπτουμε τα κενά της νομοθετικής πρωτοβουλίας της Κυβέρνησης. Και δεύτερον, ξέρουμε πάρα πολύ καλά ότι μία πρόταση νόμου της Νέας Δημοκρατίας δεν θα είχε καλύτερη τύχη από μία επερώτηση, διότι δεν επρόκειτο να γίνει, όπως όλες, δεκτή.
      Το δεύτερο επιχείρημα του κ. Ακριβάκη ήταν αυτό το περίφημο έγγραφο, η απάντηση της κ. Παπανδρέου για λογαριασμό του Πρωθυπουργού στην ερώτηση των συναδέλφων της Νέας Δημοκρατίας που ρωτούσαν πότε θα καταθέσετε τους εκτελεστικούς νόμους του Συντάγματος. Ο κ. Ακριβάκης βιάστηκε και έμεινε στην πρώτη σελίδα όπου όντως στο τέλος γίνεται μνεία των εκτελεστικών νόμων του άρθρου 15, παράγραφος 1 -άλλων νόμων- και όπου λέει ότι επανεξετάζονται οι υφιστάμενες διατάξεις στην επάρκειά τους. Οι νόμοι αυτοί, της παραγράφου 1 του άρθρου 15, είναι ο έλεγχος ραδιοφωνίας, τηλεόρασης, η μετάδοση εργασιών της Βουλής και των προεκλογικών μηνυμάτων των κομμάτων. Και δεν γύρισε στη δεύτερη σελίδα πάνω-πάνω όπου γίνεται ειδική μνεία του άρθρου 15, παράγραφος 2 του Συντάγματος και του εκτελεστικού νόμου που επιγράφεται «δωρεάν μετάδοση των εργασιών της Βουλής και των προεκλογικών μηνυμάτων…» κ.λπ. όπου παραπλεύρως σημειώνεται φαρδιά-πλατιά ότι ο νόμος αυτός θα κατατεθεί μέχρι το Δεκέμβριο του 2001. Ο κ. Ακριβάκης έκανε αυτό το λάθος. Εντάξει, συγχωρείται και διορθώνεται με αυτά που λέω εγώ. 
      Πρέπει, όμως, να δώσει και μια απάντηση ο κύριος Υφυπουργός μην τυχόν και υπήρχε και καμία κακή συνεννόηση ανάμεσα στην Κυβέρνηση και άλλα έλεγε το Υπουργείο Τύπου και Μέσων Μαζικής Ενημέρωσης και άλλα η Υπουργός Εσωτερικών. 
      Θέλω να σχολιάσω τώρα λίγο τις απαντήσεις που έδωσε ο κ. Πρωτόπαπας. Είπε ότι «εμείς δεχόμαστε την πρόκληση που είπατε, «ιδού η Ρόδος, ιδού και το πήδημα»». Δυστυχώς, όμως, κύριε Πρόεδρε, μόνο «τη Ρόδο» είδαμε από την Κυβέρνηση. Το «πήδημα» δεν το είδαμε. Δεν ακούσαμε τι θα κάνει η Κυβέρνηση ακριβώς για να κάνει αυτό το «πήδημα». Να μας πει πότε θα φέρει το νόμο του Συντάγματος και πότε προγραμματίζει ότι θα έχει επιτύχει τις τεχνικές προϋποθέσεις για να λειτουργήσει το κανάλι της Βουλής. 
      Βέβαια ανέφερε και δύο σκέψεις που υποτίθεται ότι συγχωρούν την Κυβέρνηση για την καθυστέρησή της. 
      Το ένα ήταν ότι έχει μικρή ακροαματικότητα η Βουλή. Κατ’ αρχάς το πώς μετριέται η ακροαματικότητα και με ποια ποιοτικά κριτήρια δίδουν απαντήσεις και πού δίδουν τις απαντήσεις αυτοί που βλέπουν τηλεόραση, είναι πάρα πολύ αμφισβητούμενο. Όλη η Βουλή ξέρει ότι αυτές οι μετρήσεις στερούνται αξιοπιστίας. Εγώ να παραδεχθώ, όμως, ότι έτσι είναι και ότι η Βουλή έχει μικρή ακροαματικότητα. Είναι αυτός λόγος να υπαγορεύει και να επιτρέπει στην Κυβέρνηση να κωλυσιεργεί; Μα, ακριβώς αυτό θέλουμε. Να ανέβει η ακροαματικότητα της Βουλής, να συνηθίσει ο πολίτης να γυρίζει το κουμπί και να βλέπει Βουλή. Και αυτό δεν θα γίνει όσο πλεονάζουν και βομβαρδίζεται ο πολίτης από τα ριάλιτι σόους και δεν έχει την τεχνική δυνατότητα να γυρίσει στη Βουλή. 
      Το δεύτερο επιχείρημά του ήταν, εν πάση περιπτώσει η ΕΡΤ μεταδίδει τις κορυφαίες συζητήσεις της Βουλής, όπως τον προϋπολογισμό, τις προ ημερησίας διατάξεως συζητήσεις και άλλα μεγάλα θέματα. Τις μεταδίδει. Το ξέρω. Εκτός από τον προϋπολογισμό, όπου εκεί πράγματι μπορούν να παρελάσουν πολλοί Βουλευτές, οι άλλες συζητήσεις, κύριε Πρόεδρε, μεταξύ ποίων διεξάγονται; Μεταξύ των Αρχηγών, μεταξύ των Υπουργών, άντε και των Κοινοβουλευτικών Εκπροσώπων. Ο απλός Βουλευτής, πλην του προϋπολογισμού, πότε άλλοτε έχει την ευχέρεια να παρουσιαστεί στη Βουλή και ιδίως οι συνάδελφοι των επαρχιών, όπου εκεί ενδεχομένως τα κρατικά κανάλια έχουν τη μεγαλύτερη χρήση και επομένως ο απλός Βουλευτής δεν εμφανίζεται;
      Και αυτό είναι το παράπονο όλων μας. Και αυτό θα βοηθούσε στην αναβάθμιση του Κοινοβουλίου, αν όλοι μπορούσαν να κριθούν και να ελεγχθούν από τον πολίτη που τους ψηφίζει. 
      Τέλος, ο κύριος Υπουργός μάς είπε ότι η ΕΡΤ, το κρατικό κανάλι, έχει κάνει θετικά βήματα προς την κατεύθυνση της αντικειμενικότητας και της μετάδοσης επί ίσοις όροις των ειδήσεων. Έχει κάνει θετικά βήματα από πού; Πού βρισκόταν η ΕΡΤ και πού βρίσκεται τώρα; Τι να θυμηθούμε; Αυτήν τη δεκαετία του 1980, τη ζούγκλα, την κατάσταση κολάσεως που επικρατούσε στην κρατική τηλεόραση; Από αυτό το καθεστώς έχουν γίνει πραγματικά θετικά βήματα, αλλά απέχουμε πάρα πολύ από το να φτάσουμε στο ιδεατό πεδίο. 
      Να αναφέρω και κάτι στον κύριο Υφυπουργό να το εξετάσει για να δει αν έχω δίκιο ή όχι. Προ μιας εβδομάδος ή κάτι περισσότερο έγινε μια παρουσίαση από την Ευρώπη, όχι από δω, μέσω ΕΡΤ βέβαια δύο μεγάλων θεμάτων σε δύο εκπομπές. Το ένα θέμα ήταν το Κοινοτικό Πλαίσιο Στήριξης και η επόμενη εκπομπή ήταν το μέλλον της Ευρώπης. Τις παρουσίασε κατά πληροφορίες που μου έδωσαν ο δημοσιογράφος Δούκας. Ξέρετε πόσοι μετείχαν στην κάθε μια; Πέντε στελέχη του ΠΑΣΟΚ, Ευρωβουλευτές, Υπουργοί, Υφυπουργοί και ένας Βουλευτής της Νέας Δημοκρατίας που μόλις κατόρθωσε και είπε «καλησπέρα σας». Ας μην μιλάμε, λοιπόν, για αντικειμενικές ενημερώσεις και ας εξετάσει ο κύριος Υφυπουργός τι έγινε μήπως είναι και κάτι που έγινε εναντίον της θελήσεώς τους. Πέντε στελέχη του ΠΑΣΟΚ και ένα της Νέας Δημοκρατίας που είπε «καλησπέρα σας». 
      Τέλος, ενώνω και εγώ το αίτημα που διατύπωσε καθαρά και ο κ. Κουβέλης: Πείτε μας πρώτον, πότε βλέπετε αυτές οι τεχνικές δυσκολίες τελικά να υπερπηδώνται και το δεύτερο, που εγώ θα ήθελα να μου πείτε και δεν το απαντήσατε, είναι τέλος πάντων αυτές τις έξι συχνότητες που έχουν προκηρυχθεί ή δόθηκαν κιόλας, ποιοι τις έχουν; Ονοματίστε τους να τους ακούσουμε κι εμείς, να γραφτούν στα Πρακτικά για να ξέρουμε ποιοι έχουν τις έξι συχνότητες που υπάρχουν. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, έχετε το λόγο για τρία λεπτά να δευτερολογήσετε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, ο Υπουργός διαβεβαίωσε τη Βουλή ότι δε διαφωνεί με τη ρύθμιση του θέματος, με το οποίο ασχοληθήκαμε σήμερα. Υποστηρίζει ότι η Κυβέρνηση εφαρμόζει πιστά το Σύνταγμα και ότι έχει ψηφίσει τους εκτελεστικούς νόμους. Τον εκτελεστικό, όμως, νόμο να μεταδίδονται δωρεάν και απρόσκοπτα οι συζητήσεις της Βουλής δεν τον έφερε μέχρι σήμερα. 
      Πότε θα τον φέρει, κύριε Υπουργέ; Θέλουμε μια ευθεία απάντηση. Προβλήματα δεν υπάρχουν. Πρόβλημα συχνοτήτων δεν υπάρχει. Πολιτική βούληση δεν υπάρχει. Και θέλουμε –επαναλαμβάνω για άλλη μια φορά- να μας πείτε πότε θα φέρετε αυτόν τον εκτελεστικό νόμο. Διότι με την καθυστέρηση να φέρετε αυτόν τον εκτελεστικό νόμο φαλκιδεύεται ακόμη περισσότερο η αρχή της λαϊκής κυριαρχίας. Νοθεύεται η δημοκρατία, κύριε Υπουργέ, διότι σήμερα ο ελληνικός λαός δεν είναι εκείνος που εκλέγει τους Βουλευτές του. Τους Βουλευτές τούς εκλέγουν οι καναλάρχες. Δέχεστε αυτήν τη φαλκίδευση της λαϊκής κυριαρχίας; Πώς είναι δυνατόν; 
      Απόδειξη αυτού που σας λέω, κύριε Υπουργέ, είναι οι εκλογές που έγιναν πρόσφατα στην Τοπική Αυτοδιοίκηση. Ποιοι εξελέγησαν; Οι ηθοποιοί, οι άνθρωποι οι οποίοι έχουν τη δυνατότητα πρόσβασης στα Μέσα Μαζικής Ενημέρωσης, οι αθλητές. Αυτό γίνεται. 
      Σήμερα για να εκλεγείς Βουλευτής, ιδίως στις μεγάλες περιφέρειες, πρέπει να έχεις τη δυνατότητα να ξοδέψεις απίστευτα ποσά, για να μπορέσεις να περάσεις μέσα από τα Μέσα Μαζικής Ενημέρωσης και να προβληθείς στο λαό για να σε ψηφίσει.
      Αυτό το τεράστιο πρόβλημα λειτουργίας της δημοκρατίας, αυτό το τεράστιο πρόβλημα ελλείμματος της δημοκρατίας πώς το αντιμετωπίζετε; Γιατί δεν δεσμεύεσθε και γιατί δεν λέτε σήμερα στη Βουλή ότι αύριο, σε ένα μήνα, θα φέρετε αυτόν τον εκτελεστικό νόμο, για να λήξει το θέμα αυτό;
      Κύριε Υπουργέ, την αναβάθμιση που θα επέλθει στο Κοινοβούλιο, δεν μπορείτε να τη φανταστείτε. Ως παλαιός κοινοβουλευτικός σας λέω ότι θα δείτε μια πλήρη αναβάθμιση του ρόλου και της αποστολής του Βουλευτή. Ο κάθε Βουλευτής θα έχει τη δυνατότητα να πει σ΄ αυτήν την Αίθουσα και να αγωνιστεί για τα προβλήματα της χώρας, του λαού, των ψηφοφόρων του. Θα έχει τη δυνατότητα η επαρχία να μπορεί να παρακολουθεί ποιοι συμμετέχουν στις συζητήσεις της Βουλής, ποιοι μιλούν στη Βουλή, ποιοι και πώς υπερασπίζονται τα συμφέροντα του λαού.
      Είναι ένα τεράστιο θέμα, που συνδέεται άμεσα με τη λειτουργία της δημοκρατίας και του Κοινοβουλίου. Είναι τόσο μεγάλο το θέμα, που ειλικρινά απορώ πώς είναι δυνατόν η Κυβέρνηση, συνεπεία αυτής της επερώτησης που καταθέσαμε, να μην έχει μια άμεση απάντηση πως όντως το θέμα αυτό θα το επιλύσει στις προσεχείς ημέρες.
      Αυτό περιμένουμε να ακούσουμε από εσάς, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ήθελα το λόγο μετά τον κύριο Υπουργό. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Να έχετε υπόψη σας, κύριε Παυλόπουλε, ότι μπορώ να μιλήσω και πάλι μετά από σας.
      ΠΡΟΚΟΠΗΣ ΠΑΥΛΟΠΟΥΛΟΣ: Άρα, ξέρετε τι θέλετε να πω. Αυτό εννοείτε.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Νομίζω ναι. Έχετε δίκιο!
      ΠΡΟΚΟΠΗΣ ΠΑΥΛΟΠΟΥΛΟΣ: Όχι, τα φαντάζεσθε. Έχετε μεγάλη φαντασία και ως ποιητής.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Παρ’ όλα αυτά, δεν ξέρω τι θα πείτε. Είναι σίγουρο, όμως, ότι ειπώθηκαν όλα μέχρι τώρα στη συζήτηση αυτή. Πιστεύω ότι έγινε κατανοητό ότι όλοι θέλουμε η Βουλή να έχει και αναλογικό κανάλι, διότι ψηφιακό κανάλι έχει και μάλιστα δωρεάν. Αυτά που λέμε εδώ τώρα μπορεί κάποιος να τα παρακολουθήσει. Δεν είναι αποκλεισμένη η Βουλή, όπως την παρουσιάζετε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Πληρώνοντας συνδρομή. 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Όχι. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Πώς όχι;
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Στο νόμο δεν πληρώνει συνδρομή αυτός που παρακολουθεί τη Βουλή από το ψηφιακό κανάλι. 
      ΠΡΟΚΟΠΗΣ ΠΑΥΛΟΠΟΥΛΟΣ: Για να την παρακολουθήσει, όμως, τι πρέπει να έχει;
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Πρέπει να έχει το δίσκο.
      ΠΡΟΚΟΠΗΣ ΠΑΥΛΟΠΟΥΛΟΣ: Άρα, πληρώνει ή δεν πληρώνει;
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Πάντως, δεν πληρώνει συνδρομή.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είναι δωρεάν η μετάδοση.
      ΠΡΟΕΔΡΕΥΩΝ (Παναγιώτης Σγουρίδης): Όταν βλέπει τη Βουλή, δεν χρεώνεται.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Πάντως η δέσμευσή μας, επειδή βλέπω να επανέρχεσθε σ΄ αυτό, είναι ότι μόλις τεχνικώς γίνει δυνατό, κι αυτό θα είναι σύντομα, τότε η Κυβέρνηση θα φέρει το νόμο και η Βουλή θα έχει το δικό της κανάλι. Αυτό είναι σίγουρο, διότι το θέλουμε όλοι μας. Ό,τι υποστήριξε η Νέα Δημοκρατία, το πιστεύουμε κι εμείς και θα έλεγα και περισσότερο από τη Νέα Δημοκρατία.
      Το τεχνικό πρόβλημα, το οποίο υπάρχει, θα ξεπεραστεί σε σύντομο χρονικό διάστημα και τότε η Βουλή θα έχει και το αναλογική της κανάλι. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Πότε υπολογίζετε; 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Δεν παίρνω δέσμευση γι΄ αυτό, διότι, όπως έχω επαναλάβει και στο παρελθόν, δεν μπορώ να δεσμεύομαι για τεχνικά θέματα. Δεσμεύομαι πολιτικά, όμως, και πολιτική δέσμευση σημαίνει ότι θέλουμε το κανάλι της Βουλής. Το κανάλι της Βουλής θα υπάρξει μόλις τεχνικώς … 
      ΠΡΟΚΟΠΗΣ ΠΑΥΛΟΠΟΥΛΟΣ: Πριν από τις εκλογές αυτή η Βουλή θα έχει το κανάλι; 
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ελπίζω ναι. 
      ΠΡΟΚΟΠΗΣ ΠΑΥΛΟΠΟΥΛΟΣ: Ελπίζετε;
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Βεβαίως ελπίζω, γιατί το τεχνικό θέμα δεν μπορώ να το λύσω εγώ.
      Αυτό ήθελα να πω. Το γνωρίζει η Νέα Δημοκρατία αυτό. Το αποσιωπά και η ίδια για το θέμα το τεχνικό ότι δεν υπάρχουν συχνότητες. Οι συχνότητες και η μοντέρνα τεχνολογία μας δίνουν τη δυνατότητα στην ψηφιακή τηλεόραση να υπάρχουν τέτοιες δυνατότητες, όχι όμως στην αναλογική για την ώρα. Θα υπάρξει, όμως, δορυφορική τηλεόραση την οποία θα χρησιμοποιήσει η ΕΡΤ, κατεβάζοντας το πρόγραμμα της Βουλής αναλογικά και διαδίδοντάς το σε όλην τη χώρα. 
      Για την άλλη περίπτωση επαναλαμβάνω το ότι υπάρχουν κάποιες συχνότητες, είναι περιορισμένες γεωγραφικά. Θα ήταν πολύ δύσκολο και θα δημιουργούσε μεγάλη ακαταστασία και μεγάλη δυσκολία εάν σε μια απ’ αυτές τις συχνότητες δίναμε τη Βουλή, διότι τότε θα έβλεπε η Εύβοια, η Αττική ή η Θεσσαλία, αλλά δεν θα έβλεπε η Μακεδονία, δεν θα έβλεπε η Κρήτη και κάτι τέτοιο θα δημιουργούσε περισσότερα προβλήματα απ’ αυτά που θα ήθελε να λύσει. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ξανά μας δημιουργείται η εξής εντύπωση: Η Κυβέρνηση δείχνει ότι «το μεν πνεύμα πρόθυμο η δε σάρξ ασθενής». Περί αυτού πρόκειται. Λέει, «δεν έχω συχνότητες». «Τεχνικά» λέει, «δεν έχω τη δυνατότητα», για να το πω απλά έτσι όπως το λέει η Κυβέρνηση, «να εφαρμόσω τη διάταξη του Συντάγματος». 
      Ακούστε πόσους παραλογισμούς, για να μην πάω παραπέρα στις σκοπιμότητες –ο καθένας θα βγάλει τα συμπεράσματά του- ενέχει αυτός ο ισχυρισμός του κυρίου Υφυπουργού. 
      Πρώτον, συζητούσαμε γι’ αυτήν τη διάταξη από το 1999. Αναθεωρήθηκε το Σύνταγμα και διατυπώθηκε η σχετική ρύθμιση τον Απρίλιο του 2000. Όταν γινόταν όλη αυτή η συζήτηση μετείχαν όλοι οι Υπουργοί. Μετείχε ως εισηγητής, παρακαλώ, της Πλειοψηφίας Υπουργός ο οποίος είχε διατελέσει χρόνια Υπουργός Τύπου και Μέσων Μαζικής Ενημέρωσης. Δεν εγνώριζε η κυβερνητική πλειοψηφία η οποία δεχόταν τη δική μας εισήγηση να μπει αυτό, ότι υπάρχει ένα πρόβλημα που πρέπει να ρυθμισθεί; Ουδέποτε το είπε κατά την διάρκεια της Αναθεώρησης του Συντάγματος. Θεσπίστηκε δε αυτή η διάταξη ως υποχρέωση για την όποια κυβέρνηση και την κυβερνητική πλειοψηφία, χωρίς να υπάρξει το παραμικρό πρόβλημα. Άρα ή τότε δε γνώριζε τι της γινόταν η Κυβέρνηση, η κυβερνητική πλειοψηφία ή τώρα δε θέλει να το κάνει. Ας μας πει τι από τα δυο συμβαίνει. 
      Δεύτερον, ρωτάμε τον Πρωθυπουργό, ο κ. Δημήτρης Σιούφας και εγώ, στις 10 Οκτωβρίου 2001: Την απάντηση την έχει ο κύριος Υφυπουργός. Ο κ. Ακριβάκης αναγνώρισε ότι διάβαζε άλλο τετραγωνάκι απ’ αυτό που απαντούσε η κ. Παπανδρέου εξ ονόματος του κυρίου Πρωθυπουργού. Λέει, λοιπόν, ο κ. Σημίτης δια της κ. Παπανδρέου, ως αρμόδιας Υπουργού Εσωτερικών Δημόσιας Διοίκησης και Αποκέντρωσης «ο νόμος θα έχει κατατεθεί στη Βουλή προς ψήφιση έως τις 31.12.2001». Δεν το γνώριζε ούτε τότε; Δηλαδή ο Πρωθυπουργός δύο χρόνια πριν με την αναθεώρηση δεν το γνώριζε. Του κάναμε την ερώτηση και απαντάει επί συγκεκριμένης ερωτήσεως. Πάλι δεν γνωρίζει; Τι γνωρίζει τέλος πάντων αυτός ο Πρωθυπουργός; 
      Άρα ή έχουμε έναν Πρωθυπουργό ο οποίος όταν απαντάει δεν σκέπτεται ή δεν γνωρίζει ή έχουμε έναν Πρωθυπουργό ο οποίος γνωρίζει, αλλά ξέρει ότι δεν πρόκειται να πραγματοποιήσει, για δικούς του λόγους, αυτήν τη δέσμευση. 
      Ρωτάω τον κύριο Υπουργό εδώ. Λέτε ότι έχετε τεχνικές δυσκολίες. Γιατί έχετε αυτές τις τεχνικές δυσκολίες; Οι τεχνικές δυσκολίες έγκεινται στις συχνότητες που δεν μπορεί να τις δώσει η ΕΡΤ; 
      Τόσα χρόνια ας πούμε -με τη διαχρονική ευθύνη των οποιωνδήποτε θέλει ο κύριος Υπουργός από το 1989 μέχρι σήμερα- βλέπουμε συχνότητες οι οποίες, στην κυριολεξία, χρησιμοποιούνται αυθαιρέτως από ιδιώτες. Αποτελούν αντικείμενο αγοραπωλησίας, τις πουλάει ο ένας στον άλλον και πλουτίζουν. Αποκτούν εκπομπές σ’ αυτούς στους οποίους μεταβιβάζουν τα κανάλια αλλά δε μιλάει κανένας. Και λέμε τι; Αυτοί μπορούν να έχουν τις συχνότητες που είναι περιουσία του ελληνικού λαού, είναι δημόσιο αγαθό, να τις μεταπωλούν, να δημιουργούν τετελεσμένα μέσα από τέτοιες καταστάσεις, να λέμε ότι αυτές δεν μπορεί να τις αγγίξει κανένας; Και όταν φθάνει η ώρα, το Κοινοβούλιο, αυτός εδώ ο χώρος της δημοκρατίας, να εκπέμψει τη φωνή του, τότε από εκεί και πέρα λέμε έχει πρόβλημα η ΕΡΤ και θα δούμε πώς θα ρυθμισθεί; Κάποιες συμβάσεις με ξένους θα τις ανατρέψουμε; Πότε; Ρωτώ τον κύριο Υφυπουργό πότε το βλέπετε; Και μου απαντά «δεν μπορώ να δεσμευθώ».
      Τουλάχιστον αυτή η Βουλή θα δει κανάλι δικό της; Θα δει ραδιοφωνικό σταθμό  δικό της; Απάντηση: «Δεν το ξέρω, το ελπίζω». Σοβαρά μιλάμε; Είναι δυνατόν ποτέ να υπάρχει Κυβέρνηση όπου επιταγή του Συντάγματος που η ίδια δέχθηκε και ψηφίστηκε να μη μπορεί να την πραγματοποιήσει και να παραπέμπει στις ελληνικές καλένδες;
      Ο Ελληνικός Λαός θα αποφασίσει ποια θα είναι η επόμενη κυβέρνηση. Αλλά εγώ δεσμεύομαι εκ μέρους της Νέας Δημοκρατίας και κατ’ εντολή του Προέδρου της Νέας Δημοκρατίας ότι αν ο Ελληνικός Λαός στις επόμενες εκλογές εκλέξει κυβέρνηση Νέας Δημοκρατίας, η Βουλή που θα προκύψει από τις εκλογές αυτές, θα έχει το κανάλι της ευθύς εξαρχής και οι εργασίες της θα μεταδίδονται κανονικά από αυτό.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Από πού;
      ΠΡΟΚΟΠΗΣ ΠΑΥΛΟΠΟΥΛΟΣ: Από τις συχνότητες που εμείς μπορούμε να βρούμε και εσείς δεν μπορείτε. Γιατί «όποιος βαριέται να ζυμώσει, δέκα μέρες κοσκινίζει». Δε θέλετε και φοβάστε αυτό το βήμα. Τώρα εξαρτάται τι θα ακουστεί από εκείνο το βήμα, αν θα μεταδοθεί από την ΕΡΤ και από τα ιδιωτικά κανάλια, ποιοι θα είναι εκείνοι που θα προβληθούν ανάλογα με τους ρόλους τους. Βεβαίως, φοβάστε να ακουστούν φωνές και δικών σας Βουλευτών εδώ, οι οποίοι έχουν αιρετική αντίληψη, σχετικά με αυτά που κάνετε εσείς. Αιρετική, βεβαίως, σε σχέση με την «ορθοδοξία» που εσείς ευαγγελίζεστε. Δεν σας αρέσει να υπάρχει αυτός ο χώρος εδώ ώστε ανά πάσα ώρα να έρχεται ο όποιος αρχηγός αντιπολίτευσης, και όχι μόνο της Αξιωματικής, να πει την άποψή του και να ξέρει ο Ελληνικός Λαός ότι μπορεί να τον ακούσει. Τώρα εξαρτάται από το πόσο χρόνο θα δώσει η ΕΤ και η ΝΕΤ, από ποια γωνιά θα τον πάρει και βεβαίως το ίδιο θα συμβεί και με τα ιδιωτικά κανάλια. Ξέρετε πολύ καλά π.χ. ότι η συζήτηση που έγινε σήμερα θα μεταδιδόταν ευθέως και ο Ελληνικός Λαός θα έχει ακούσει όλα αυτά. 
      Αν η Κυβέρνηση το ήθελε, δε θα είχε βρει τρόπο να μεταδίδονταν αυτά; Γιατί δε λέγατε από την αρχή ότι υπάρχει πρόβλημα, όταν αναθεωρούσαμε το Σύνταγμα και όταν έμπαινε η σχετική δέσμευση; Έπρεπε να πείτε «βάζουμε αυτό αλλά να έχετε υπόψη σας ότι δε θα εφαρμοστεί αμέσως διότι έχουμε ένα τεχνικό πρόβλημα». Ποτέ δεν ελέχθη κάτι τέτοιο και ο Πρωθυπουργός ή η κ. Παπανδρέου, εξ ονόματος του κυρίου Πρωθυπουργού, δεσμευόταν για 31.12.2001. Η Κυβέρνηση πρέπει να έχει ενότητα μεταξύ της. Αν είστε τόσο πολύ υπέρ της αναβάθμισης του Κοινοβουλίου –πείτε μας απλά, την επερώτηση την έχουμε καταθέσει τόσες ημέρες- ποια λύση επιλέγετε και πότε σκοπεύετε να το κάνετε; Άκουσα από τον κ. Ακριβάκη περίπου να τα ρίχνει στη Νέα Δημοκρατία και να λέει «γιατί δεν παίρνετε την πρωτοβουλία να φέρετε ένα νόμο;» Η Κυβέρνηση Σημίτη κυβερνά, ΠΑΣΟΚ είναι επάνω και ο κ. Ακριβάκης, ως Κοινοβουλευτικός Εκπρόσωπος του ΠΑΣΟΚ αιτιάται τη Νέα Δημοκρατία που δεν έφερε νόμο, να τον ψηφίσει η Κυβέρνηση και το ΠΑΣΟΚ! Σκεφθείτε τη σοβαρότητα της Κυβέρνησης.
      Επίσης, η Κυβέρνηση ξεχνάει κάτι άλλο -και προφανώς και ο κ. Ακριβάκης- ότι και αν η Νέα Δημοκρατία έπαιρνε τέτοια πρωτοβουλία και την ψήφιζε η Βουλή, τις τεχνικές λεπτομέρειες για την εφαρμογή του νόμου θα τις διασφάλιζε πάλι η Κυβέρνηση. Καταλαβαίνετε το φαύλο κύκλο και γιατί η Κυβέρνηση δεν θέλει να πει την αλήθεια. Αιτιάται τη Νέα Δημοκρατία που έφερε το θέμα. Το θέμα αυτό μας καίει γιατί θέλουμε η Βουλή να ακούγεται, να βλέπεται, ο Λαός να βλέπει τους Βουλευτές του, ο Βουλευτής να προβάλλει τις απόψεις του ανεξάρτητα από το ποιος είναι εκείνος ο οποίος έχει την κρατική τηλεόραση ή το ιδιωτικό κανάλι. 
      Για να καταλάβετε για ποιο λόγο είναι ανιδιοτελής η θέση της Νέας Δημοκρατίας, το πιθανότερο είναι –τουλάχιστον καθ’ ημάς- να είμαστε εμείς Κυβέρνηση αύριο. Θα μπορούσαμε και εμείς να έχουμε την ίδια θέση με την Κυβέρνηση και να μη θέλουμε να ακουστούν αυτά που λέγονται εδώ. Επιθυμούμε, όμως, να ακούγονται γιατί είτε το θέλουμε είτε όχι, ο Ελληνικός Λαός θα τα μάθει. Το θέμα είναι να τα μαθαίνει με τον ευκολότερο τρόπο.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ο κ. Παυλόπουλος επανέλαβε τον εαυτό του και νομίζω ότι δεν είπε κανένα κύριο επιχείρημα. Είπε για τον κ. Ακριβάκη ότι έκανε πρόταση να φέρετε εσείς πρόταση νόμου. Ο κ. Ακριβάκης δεν έκανε τίποτε άλλο παρά να επαναλάβει όσα είπε ο κ. Μητσοτάκης. Αν μέμφεσθε τον κ. Μητσοτάκη γι’ αυτά που είπε….
      ΠΡΟΚΟΠΗΣ ΠΑΥΛΟΠΟΥΛΟΣ:  Αυτό καταλάβατε;
      ΙΩΑΝΝΗΣ ΚΕΦΑΛΟΓΙΑΝΝΗΣ: Για την ταμπακιέρα να μας πείτε. Πότε έρχεται ο νόμος;
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ο κ. Ακριβάκης επανέλαβε όσα είπε ο κ. Μητσοτάκης. Από κει και πέρα λέτε ότι έγινε η θέσπιση στο Σύνταγμα για τη διάταξη υπέρ του καναλιού που πρέπει να έχει η Βουλή. Και αυτό το υποστηρίξαμε εμείς. Μας μέμφεσθε όμως. Γιατί το δεχθήκαμε; Το δεχθήκαμε σημαίνει ότι έχουμε τη βούληση να το κάνουμε. Αυτό είναι υπέρ μας. Και γι’ αυτό ακόμα σήμερα αυτό υποστηρίζουμε. Το υποστηρίζουμε μάλιστα περισσότερο και σας επαναλαμβάνω ότι δεν εκτίθεται η Κυβέρνηση από τις εργασίες της Βουλής, γιατί το κυβερνών κόμμα έχει πρόγραμμα, έχει αποτελεσματικότητα, έχει έργο να επιδείξει. Αν εκτίθεται κάποιος είναι η Αντιπολίτευση και συγκεκριμένα η Νέα Δημοκρατία, η οποία είναι λόγια-λόγια χωρίς κανένα πρόγραμμα. Γνωρίζετε και εσείς ότι άλλο είναι το κυβερνάν και άλλο να λες διάφορα. 
      Πιστεύω ότι η Βουλή έχει το δικό της κανάλι, είναι το ψηφιακό κανάλι και πολύ σύντομα θα έχει και το αναλογικό της, μόλις αυτό τεχνικώς γίνει δυνατόν. Και θα γίνει πολύ σύντομα. 
      ΠΡΟΚΟΠΗΣ ΠΑΥΛΟΠΟΥΛΟΣ: Το λόγο για να τριτολογήσω.
      ΠΡΟΕΔΡΕΥΩΝ (Παναγιώτης Σγουρίδης): Μιλήσατε οκτώ λεπτά για δευτερολογία. Αυτή είναι τεταρτολογία. Ορίστε, μισό λεπτό έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, θα πω για πολλοστή φορά το εξής: Όταν ψηφίσαμε τη σχετική διάταξη του Συντάγματος, ποτέ δεν είπατε μία λέξη ότι έχετε δυσκολία στην εφαρμογή της. Έπρεπε να το πείτε και όχι να μένει η εντύπωση ότι αυτό θα λειτουργούσε την επομένη. Και έπρεπε να το ξέρετε, όταν ο κύριος Πρωθυπουργός και η κ. Παπανδρέου απαντούσαν με καταληκτική ημερομηνία την 31/12/2001.
      ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνετε τα ίδια.
      ΠΡΟΚΟΠΗΣ ΠΑΥΛΟΠΟΥΛΟΣ: Θα προσπαθήσω να το πω πολλές φορές μήπως και το καταλάβει ο κύριος Υπουργός. Θέλω απάντηση πότε η Κυβέρνηση θα το κάνει. Γιατί έχει πει πολλά αυτή η Κυβέρνηση, από το «ΕΟΚ και ΝΑΤΟ το ίδιο συνδικάτο» ως σήμερα. Γιατί αν κρίνω και το πώς αντιλαμβάνεται τι γίνεται τώρα στην Ευρωπαϊκή Ένωση, τι να πει κανείς; Άξιος ο μισθός της!
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ο κ. Παυλόπουλος δεν πρέπει να λέει τι έχει πει αυτή η Κυβέρνηση, αλλά και τι έχει κάνει αυτή η Κυβέρνηση, πράγμα που το ξέρει ο ελληνικός λαός. Αν δεν το ξέρετε εσείς, αυτό είναι άλλο θέμα. 
      Κύριε Κεφαλογιάννη, πριν που μιλήσατε, είπατε ότι οι Βουλευτές βγαίνουν από την τηλεόραση και την προβολή. Γιατί προσβάλατε τον παρακαθήμενο κ. Παναγιωτόπουλο; Λάθος κάνετε. Οι Βουλευτές και εσείς, κύριε Κεφαλογιάννη, βγήκατε από το λαό και όχι από την τηλεόραση.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο επί προσωπικού.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Θα παρακαλούσα τον κύριο Υπουργό να ασχοληθεί με την προκλητική στάση της Κυβέρνησης και την ασυνέπειά της απέναντι σε μία δέσμευση που ανέλαβε ενώπιον της Βουλής των Ελλήνων και στα πλαίσια του νέου Συντάγματος, αντί να επιχειρεί να ενσπείρει με ευτελή τρόπο που δεν ταιριάζει ούτε στην ιστορία του κ. Χυτήρη τέτοιου είδους ανόητες έριδες μεταξύ Βουλευτών του ελληνικού Κοινοβουλίου.
      Σε ό,τι με αφορά η αναφορά, θεωρώ ότι είναι εξόχως προσβλητική. Με ψήφισαν εκατόν εννέα χιλιάδες πολίτες, συμπολίτες του κ. Χυτήρη από τη Β΄ Περιφέρεια Αθήνας, έχω τη δική μου προσωπική ιστορία, για την οποία είμαι υπερήφανος και έχω είκοσι επτά χρόνια επαγγελματικού βίου ανεπίληπτου στην πρώτη γραμμή της δημοσιογραφίας και της δικηγορίας με χιλιάδες ένσημα κολλημένα. Ας μας φέρει και τα δικά του ένσημα ο κ. Χυτήρης να τα συγκρίνουμε. Και τότε να μιλάει. Και αν το επαναλάβει, θα πάρει ακόμη χειρότερη απάντηση, γιατί, κύριε Χυτήρη, εγώ αυλικός δεν υπήρξα, ούτε του αείμνηστου Παπανδρέου ούτε κανενός άλλου.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χυτήρη, έχετε το λόγο.
      ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Τον προκαλώ να διαβάσει τα Πρακτικά, τι είπε ο συνάδελφός του κ. Κεφαλογιάννης λίγο πριν. Έλειπε και δεν ξέρει ακριβώς τι είπε. Κατόπιν τούτου, ας μέμφεται άλλον και όχι τον κ. Χυτήρη.
      ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, το 8ο Ενιαίο Λύκειο Βόλου Νομού Μαγνησίας, με τέσσερις συνοδούς-καθηγητές και εβδομήντα δύο μαθητές.
      Η Βουλή τούς καλωσορίζει. Έχουμε κοινοβουλευτικό έλεγχο, αγαπητοί μαθητές, και γι’ αυτό είναι στη Βουλή ο Υπουργός που απαντά στις ερωτήσεις των Βουλευτών.
      Κηρύσσεται περαιωμένη η συζήτηση επί της υπ’ αριθμ. 34/12/7-1-2003 επίκαιρης επερώτησης Βουλευτών της Νέας Δημοκρατίας προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών σχετικώς με τη μετάδοση των εργασιών της Βουλής από τα ηλεκτρονικά Μέσα Μαζικής Ενημέρωσης.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.50΄, λύεται η συνεδρίαση για την Τρίτη 4 Φεβρουαρίου 2003 και ώρα 18.00΄, με αντικείμενο εργασιών του Σώματος συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή με θέμα: Η σημερινή δομή και λειτουργία του Κράτους, σύμφωνα με την ημερήσια διάταξη που θα σας διανεμηθεί.
      
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ


