Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΚΕ'

Παρασκευή 15 Νοεμβρίου 1996

Αθήνα, σήμερα στις 15 Νοεμβρίου 1996 και ώρα 10.42', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. Παρακαλείται ο Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Αθανάσιο Αλευρά, τα ακόλουθα:)

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί να γίνει νομοθετική ρύθμιση που θα επιτρέπει στους ΟΤΑ που έχουν διαφορές ως προς τα όριά τους, να ξεκινήσουν τη διαδικασία επαναπροσδιορισμού των ορίων τους όπου συντρέχουν λόγοι και υπάρχει ασάφεια ορίων.

2. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί την ίδρυση αναπτυξιακής Τράπεζας Αυτοδιοίκησης.

3. Οι Βουλευτές κ.κ. ΣΤΑΥΡΟΣ ΜΠΕΝΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΜΑΡΙΑ ΔΑΜΑΝΑΚΗ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί την ανάδειξη και συντήρηση των Κάστρων και των Μυκηναϊκών τάφων που βρίσκονται στο Νομό Μεσσηνίας.

4. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί την επαναλειτουργία των καθημερινών αεροπορικών συνδέσεων του Νομού Μεσσηνίας με την Αθήνα από την Ολυμπιακή Αεροπορία.

5. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί τη διεκδίκηση της επιστροφής του κατοχικού δανείου από τη Γερμανία.

6. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί η εκτέλεση των έργων αρμοδιότητας της Τοπικής Αυτοδιοίκησης να γίνεται αποκλειστικά απο τους ΟΤΑ.

7. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνία ζητεί τον εκσυγχρονισμό του σιδηροδρομικού δικτύου της Πελοποννήσου.

8. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί τη δημιουργία Χ.Υ.Τ.Α. στην πόλη της Καλαμάτας Μεσσηνίας.

9. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί τη δημιουργία περιοχών ολοκληρωμένης τουριστικής ανάπτυξης στο Νομό Μεσσηνίας.

10. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ, ΜΑΡΙΑ ΜΠΟΣΚΟΥ, ΠΑΝ. ΚΡΗΤΙΚΟΣ και ΔΗΜ. ΤΣΟΒΟΛΑΣ κατέθεσαν αναφορά με την οποία ο Αγροτικός Συνεταιρισμός 'Ασσου Νομού Κορινθίας ζητεί την επίλυση των προβλημάτων που αντιμετωπίζει ο Συνεταιρισμός όσον αφορά στις εξαγωγικές του δραστηριότητες.

11. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Φοιτητών "Δ. Γληνός" του Τμήματος Διοίκησης Επιχειρήσεων Πανεπιστημίου Αιγαίου ζητεί την επίλυση των προβλημάτων που αντιμετωπίζει το Πανεπιστήμιο Αιγαίου και ειδικά το Τμήμα Διοίκησης Επιχειρήσεων που βρίσκεται στη Χίο.

12. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία Ιδιοκτήτες Φορτηγών Δημόσιας Χρήσης Λήμνου Νομού Λέσβου διαμαρτύρονται για την αιφνίδια αλλαγή στα δρομολόγια που εκτελεί η Ναυτιλιακή Εταιρεία Λέσβου από Λήμνο προς Ραφήνα.

13. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Εργατικό Κέντρο Ρεθύμνου εκφράζει την αντίθεσή του με τις Προγραμματικές Δηλώσεις της Κυβέρνησης.

14. Οι Βουλευτές κ.κ. ΛΕΩΝ ΑΥΔΗΣ, ΔΗΜΗΤΡΙΟΣ ΚΩΣΤΟΠΟΥΛΟΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Κάτοικοι Αθηνών και άλλων Δήμων της ευρύτερης περιοχής καταγγέλλουν τη μετατροπή των δρόμων και των πεζοδρομίων της χώρας σε κερδοσκοπία εταιρειών.

15. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ, ΠΑΝ. ΚΡΗΤΙΚΟΣ και ΔΗΜ. ΤΣΟΒΟΛΑΣ κατέθεσαν αναφορά με την οποία Αγρότες της Κοινότητας Ελευθερίου Νομού Λάρισας και γειτονικών κοινοτήτων ζητούν την ενίσχυση της βαμβακοκαλλιέργειας και των άλλων γεωργικών προϊόντων.

16. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Εργατοϋπαλλήλων Πειραϊκής - Πατραϊκής Αθήνας αναφέρεται στις τελευταίες κυβερνητικές εξαγγελίες για την πώληση της "Π-Π".

17. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Καθηγητές του Γυμνασίου και του Λυκείου Παλιννοστούντων Θεσ/νίκης καταγγέλουν το πρόβλημα που έχει δημιουργηθεί από την προσπάθεια που γίνεται για να μεταστεγαστεί το Γυμνάσιο και Λύκειο.

18. Οι Βουλευτές κ.κ. ΛΕΩΝ ΑΥΔΗΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Πανελλήνιος Σύλλογος Εκπαιδευτικών Κρατικών Παιδικών Σταθμών Υπουργείου Υγείας και το Ενιαίο Σωματείο Εργαζομένων στους Κρατικούς Παιδικούς Σταθμούς καταγγέλλουν την κατάσταση που επικρατεί στους Κρατικούς Παιδικούς Σταθμούς.

19. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Κοινότητα Μεσαγρού Νομού Λέσβου διαμαρτύρεται για τη φορολογική εξομοίωση των καφενείων των μικρών χωριών με αυτά των πόλεων.

20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Συνταξιούχων ΔΕΗ Αλιβερίου Εύβοιας ζητεί την επάνδρωση του πολυιατρείου του ΠΕΚΑ-ΔΕΗ Αλιβερίου.

21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Επιτροπή Ιδιοκτητών Ενοικιαζομένων Δωματίων και Διαμερισμάτων Βασιλικών-Ελληνικών Εύβοιας ζητεί την εφαρμογή του ν. 2160/90 και την αναστολή προθεσμίας για το ειδικό σήμα ενοικιάσεως.

22. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις μη διάτρητες αποδείξεις που κυκλοφορούν "Αγώνας των Απόρων Ακρωτηριασμένων" 'Οργανο του Σωματείου Πρόνοια Φίλων των Απόρων Ακρωτηριασμένων.

23. Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση των πλοίων που δρομολογούνται στις γραμμές που συνδέουν το λιμάνι της Πάτρας με τα άλλα λιμάνια εσωτερικού και εξωτερικού.

24. Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού-Ναυτικού-Αεροπορίας ζητεί τη μισθολογική ρύθμιση των μονίμων στελεχών των Ενόπλων Δυνάμεων.

25. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί επίδομα ευδοκίμου παραμονής (10%).

26. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κλοπή των σάκκων των ΕΛΤΑ.

27. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον εμπαιγμό των μονίμων στελεχών των Ενόπλων Δυνάμεων.

28. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Ιδιοκτητών ΤΑΞΙ και Αγοραίων Χίου ζητεί την επίλυση των προβλημάτων του κλάδου.

29. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Επαγγελματικός Αλιευτικός Σύλλογος "Το Αιγαίο" ζητεί τη λήψη μέτρων για τη λύση των προβλημάτων του κλάδου.

30. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Γενική Διεύθυνση των Διοικητικών Υπηρεσιών του ΙΚΑ αναφέρεται στην αναστολή λειτουργίας του μη αυτοτελούς Γραφείου του Παραρτήματος ΙΚΑ Γυθείου στην Κοινότητα Αερόπολης Λακωνίας.

31. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύλλογος Ιδιοκτητών Παιδικών Σταθμών ζητεί νομοθετική ρύθμιση της στέγασης των παιδικών και βρεφικών σταθμών.

32. Ο Βουλευτής Θεσ/νίκης Κ. ΝΙΚΟΛΑΟΣ ΑΚΡΙΤΙΔΗΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας ζητεί τη μη ρύθμιση της διάθεσης της "ανταλλάξιμης" περιουσίας από την Πολιτεία.

33. Οι Βουλευτές κ.κ ΝΙΚΟΛΑΟΣ ΝΙΚΟΛΟΠΟΥΛΟΣ, ΠΑΝ. ΚΡΗΤΙΚΟΣ και ΔΗΜ. ΤΣΟΒΟΛΑΣ κατέθεσαν δημοσίευμα εφημερίδας το οποίο αναφέρεται στην καθυστέρηση ανέγερσης του θεραπευτηρίου χρονίων παθήσεων στην Αμφιλοχία.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 32/14-10-96 ερώτηση δόθηκε με το υπ' αριθμ. 4/8-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 32/14-10-96 που κατέθεσαν στη Βουλή οι Βουλευτέςκ.κ. Στρατής Κόρακας και Σταύρος Παναγιώτου παρακαλούμε να πληροφορήσετε τους κ.κ. Βουλευτές τα εξής:

Το ΥΠΕΧΩΔΕ έχει εντάξει στο Πρόγραμμα Δημ. Επενδύσων (ΣΑΕ 071/2) το έργο 9571544 "Οδικές συνδέσεις περιοχής Πλωμαρίου" προϋπολογισμού 712 εκ. δρχ.

Από τις πιστώσεις του έργου αυτού και με εν ενεργεία εργολαβία εκτελείται το έργο "Τμήμα Σελάδι - Αμπελικό - Μ. Λίμνη" προϋπολογισμού 407 εκ. δρχ. με το οποίο εκτελούνται εργασίες ασφαλτόστρωσης του οδικού τμήματος Αμπελικό - Μ. Λίμνη και πρόκειται να ολοκληρωθούν εντός του έτους.

Επιπρόσθετα σας γνωρίζουμε μετά από πληροφορίες που μας δόθηκαν από την Δ/νση Σχεδιασμού - προγραμματισμού της Νομαρχιακής Αυτοδιοίκησης Λέσβου ότι το οδικό Νεοχώρι Ακράσι έχει ήδη ασφαλτοστρωθεί με προγενέστερη εργολαβία της Νομαρχίας Λέσβου, εκπονείται μελέτη του οδικού τμήματος Μελίντα - Παλαιοχώρι, έχει γίνει η παρακατάθεση για τις απαλ/σεις που απαιτούνται για την διαπλάτυνση βελτίωση του τμήματος Σελάδι - Αμπελικό και συντάσσονται τα τεύχη δημοπράτησης για την ασφαλτόστρωση του οδικού τμήματος Ακράσι - Αμπελικό.

Επίσης η Δ/νση Συντήρησης του Υ.ΠΕ.ΧΩ.Δ.Ε. για την αντιμετώπιση των πλέον επειγουσών αναγκών βελτίωσης του οδικοιύ δικτύου αρμοδιότητας Νομαρχιακής Αυτοδιοίκησης Λέσβου επιχορήγησε αυτήν κατά το τρέχον έτος με ποσό 80 εκατομμυρίων δρχ.

Ο Υπουργός

Κ. ΛΑΛΙΩΤΗΣ"

2. Στις με αριθμό 50/14-10-96, 90/16-10-96, 92/16-1096, 133/18-10-96 ερωτήσεις δόθηκε με το υπ' αριθμ. 21/8-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 50/14-10-96 που κατέθεσε στη Βουλή ο Βουλευτής κ. Παναγιώτης Μελάς, 90/16-10-96 που κατέθεσε στη Βουλή ο Βουλευτής κ. Απόστολος Ανδρεουλάκος, 92/16-10-96 που κατέθεσε στη Βουλή ο βουλευτής κ. Απόστολος Σταύρου, 133/18-10-96 που κατέεθσαν στη Βουλή οι Βουλευτές κ.κ. Μήτσος Κωστόπουλος και Λέων Αυδής, Παρακαλούμε να πληροφορήσετε τους κ.κ. Βουλευτές τα εξής:

Τα έργα της αντιπλημμυρικής θωράκισης και προστασίας που απαιτούνται για την Αττική έχουν προϋπ/σμό περίπου 250 δισ. δρχ.

Το Υ.ΠΕ.ΧΩ.Δ.Ε. έχει σχεδιάσει, εκτελεί και πρόκειται να αναθέσει έργα προϋπ/σμού περίπου 100 δισ. δρχ. για την περίοδο 1994-1999.

Το πρόγραμμα περιλαμβάνει συγκεκριμένα έργα και οι πόροι είναι εξασφαλισμένοι.

Μέχρι σήμερα έχει ενεργοποιηθεί σε διάφορες φάσεις (κατασκευή ή δημοπράτηση) τμήμα του προγράμματος με έργα συνολικού προϋπ/σμού 70 δισ. δρχ.

1. Κατασκευάζονται δύο έργα διευθέτησης του Κηφισού στα τμήματα από Τρείς Γέφυρες έως Κόμβο Δυραχίου και από κόμβο Δυραχίου έως τον κόμβο Καβάλας, συνολικού προϋπ/σμού 19 δισ. δρχ.

2. Στις 15-10-96 κατατέθηκαν οι τεχνικές και οικονομικές προσφορές για το έργο διευθέτησης Κηφισού από την Παραλιακή Λεωφόρο Ποσειδώνος μέχρι περίπου τις γραμμές ΗΣΑΠ προύπ/σμού 9 δισ, δρχ. Προβλέπεται ότι στο πρώτο τρίμηνο του 1997 το έργο θα ξεκινήσει.

3. Για το τμήμα από γραμμές του ΗΣΑΠ μέχρι την περιοχή της ιεράς οδού, η προετοιμασία για τη δημοπράτηση των έργων βρίσκεται στην τελική φάση. Το έργο έχει προύπ/σμό 22 δισ. δρχ. και η προκήρυξη θα γίναι αρχές του 1997.

Με τα έργα αυτά που θα ολοκληρωθούν σταδιακά μέχρι το 1999 προστατεύονται οι Δήμοι του Αιγάλεω, του Ρέντη, του Ταύρου, του Μοσχάτου κ.λπ.

4. Επίσης για την περιοχή Ρέντη και Μοσχάτου έχουν δημοπρατηθεί αντιπλημμυρικά έργα προύπ/σμού 800 εκ. δρχ. και είναι σε εξέλιξη η διαδικασία ανάθεσης.

5. Για την περιοχή Νίκαιας και Κορυδαλλού έχουν δημοπρατηθεί αντιπλημμυρικά έργα περίπου 800 εκ. δρχ. και είναι σε εξέλιξη η διαδικασία ανάθεσης.

6. Για την περιοχή Κερατσινίου έχουν δημοπρατηθεί έργα δικτύων ομβρίων και βελτίωση οδών προϋπ/σμού 1,5 δισ δρχ. και είναι σε εξέλιξη η διαδικασία ανάθεσης.

7. Εντός του 1996 θα προκηρυχθούν τρεις νέες εργολαβίες στους δήμους Κορυδαλλού, Ρέντη, Νίκαια και Πειραιά συνολικού προϋπ/σμού 1,6 δισ δρχ.

8. Αρχές του 1997 θα προκηρυχθούν στην περιοχή Καμινίων - παλ. Κοκινιάς αντιπλημμυρικά έργα 750 εκ. δρχ.

Η ΕΥΔΑΠ όσον αφορά στα δίκτυα ακαθάρτων ομβρίων και εγκαταστάσεων επεξεργασίας λυμμάτων έχει αναθέσει την εκπόνηση προκαταρκτικής μελέτης για το Θριάσιο πεδίο.

Η προκαταρκτική μελέτη είναι στη φάση του ελέγχου και της έγκρισης από το Δ.Σ. της ΕΥΔΑΠ και προβλέπεται να έχει ολοκληρωθεί μέχρι τα τέλη του 1996.

Επίσης η ΕΥΔΑΠ ανέθεσε συμπληρωματικά την εκπόνηση προμελετών για τα ρέμματα: Αγίου Γεωργίου, Σαρές, Αγ. Αικατερίνης - Κοροπούλη, Αγ. Ιωάννου και Σαρανταπόρου.

Για την αντιπλημμυρική προστασία της περιοχής έχει δημοπρατηθεί και ήδη βρίσκεται στα στάδιο της ολοκλήρωσης το έργο "Κλαυψη του ρέμματος Χαϊδόρεμμα στο Δήμο Περιστερίου προύπ/σμού 350 εκ. δρχ.

Επίσης αρχές 1997 θα δημοπρατηθεί το έργο "Διευθέτηση ρέμματος Σαρανταποτάμου ανάντι των γραμμών ΟΣΕ" προύπ/σμού 1,5 δισ. δρχ. ενώ κατάντη την διευθέτηση θα πραγματοποιήσει η νομαρχία Δυτ. Αττικής.

Φρεάτια Υδροσυλλογής.

Η ΕΥΔΑΠ από το 1994 έχει σχεδόν διπλασιάσει τον ρυθμό καθαρισμού και απόφραξης των φρεατίων.

Τετραετία 90-93 καθαρισμός 154.000 φρεατίων, Διετία 94-95 περίπου 140.000 φρεατίων.

Καθαρισμός Ρεμμάτων.

Και σ αυτό το τομέα οι ρυθμοί και το έργο της ΕΥΔΑΠ είναι διπλάσια.

Την περίοδο 94 μέχρι και το πρώτο εξάμηνο του 1996 καθορίστηκαν 285 χλμ. ρεμμάτων.

Τέλος το ΥΠΕΧΩΔΕ έχει διαθέσει σε Δήμους και Κοινότητες της Αττικής και τον Πειραιά 2,5 δισ. δρχ. για εκτέλεση έργων προστασίας και εγυγίανσης περιβάλλοντος στις περιοχές των ρεμμάτων.

Ο Υπουργός

Κ. ΛΑΛΙΩΤΗΣ"

3. Στην με αριθμό 99/17-10-96 ερώτηση δόθηκε με το υπ' αριθμ. 10/8-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθ. 99/96 ερώτηση που κατατέθηκε στη Βουλή από το Βουλευτή κ. Ν. Νικολόπουλο, σας πληροφορούμε τα εξής:

1. Σύμφωνα με το άρθρο 46 παράγρ. 2 του Ν.2224/1994 η λειτουργία των καταστημάτων όπως καθορίζονται στο άρθρο 1 του Ν.Δ. 1037/71 είναι ελεύθερη καθ' όλες τις ώρες και τις ημέρες της εβδομάδας εκτός της Κυριακής και των ημερών αργίας.

2. Κατ' εξαίρεση επιτρέπεται κατά τις Κυριακές και ημέρες αργίας, η λειτουργία των εστιατορίων, ζαχαροπλαστείων, μπάρ, καφενείων, γαλακτοπωλείων, κυλικείων και συναφών καταστημάτων, ανθοπωλείων, περιπτέρων και εξομοιουμένων καταστημάτων, φωτογραφείων, στιλβωτηρίων και αμιγών καταστημάτων λιανικής πωλήσεως ξηρών καρπών.

Σύμφωνα με τα ανωτέρω, για το συγκεκριμένο κατάστημα που αναφέρεται στην ερώτηση δεν προβλέπεται η λειτουργία κατά τις Κυριακές και εργίες.

Τέλος δεν αντιμετωπίζεται θέμα τροποποίησης των ισχυουσών διατάξεων για την αργία της Κυριακής.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

4. Στην με αριθμό 101/17-10-96 ερώτηση ΑΚΕ 8 δόθηκε με το υπ' αριθμ. 6/7-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της 101/8/17-10-1996 ερώτησης και αίτησης κατάθεσης εγγράφων του Βουλευτή κ. Λευτέρη Παπαγεωργόπουλου, σας γνωρίζουμε τα εξής:

Σύμφωνα με τα στοιχεία που έθεσε υπόψιν μου η αρμόδια Υπηρεσία, το Θέατρο της Ερέτριας έχει ήδη συμπεριληφθεί στο πρόγραμμα αναστήλωσης αρχαίων θεάτρων του ΥΠΠΟ και μελετάται η ένταξή του στο επιχειρησιακό πρόγραμμα Τουρισμός - Πολιτισμός. Η ΙΑ' Εφορεία Προϊστορικών και Κλασσικών Αρχαιοτήτων εκτελεί σημαντικό έργο για τη διάσωση των ευβοϊκών αρχαιοτήτων (σωστικές ανασκαφές, έλεγχος νέων οικοδομικών εγκαταστάσεων κ.λπ.) και προβαίνει στην κήρυξη ως αρχαιολογικών τόπων στους οποίους έχουν εντοπισθεί αρχαιότητες. Οσον αφορά δε στους απαλλοτριωμένους αρχαιολογικούς χώρους, η αρμόδια Εφορεία φροντίζει για τον τακτικό καθαρισμό των χώρων, την περίφραξη και σήμανσή τους ώστε να είναι αισθητικά πιο προσιτοί και λειτουργικοί για τον επισκέπτη, ενώ του Ιούλιο 1996 ολοκληρώθηκαν τα έργα περίφραξης στους αρχαιολογικούς χώρους της Ερέτριας (Θόλος, Δυτική Πύλη, Ρωμαϊκά Λουτρά, Ιερό Αυλιδείας Αρτέμιδος, Γυμνάσιο κ.α.) Παράλληλα, με ευθύνη της Εφορείας οργανώνονται εκπαιδευτικά προγράμματα για μαθητές και εκπαιδευτικούς στα Μουσεία Ερέτριας, Καρύστου και Χαλκίδας, και κατά καιρούς πραγματοποιούνται εκθέσεις ζωγραφικής μαθητών στα Μουσεία Ερέτριας και Χαλκίδας.

Στο πρόγραμμα ανάδειξης των Κάστρων, που τελεί υπό επεξεργασία από το ΥΠΠΟ και πολύ σύντομα θα προχωρήσει, έχει συμπεριληφθεί το κάστρο της Καρύστου (μελέτες για την προστασία και ανάδειξη του ιστορικού και φυσικού περιβάλλοντος του Κάστρου, δυναμική ανάπλαση του χώρου με προγράμματα συμμετοχής σε περιφερειακό και τοπικό επίπεδο κ.λπ.)

'Εχει προταθεί, τέλος, να ενταχθούν το ΠΕΠ Στ. Ελλάδος το Κάστρο Σκύρου, ο Ι.Ν. Αγ. Δημητρίου Αυλωναρίου, καθώς και τα έργα για τη μετατροπή οινοποιείου που βρίσκεται στα Παλαιά Βιομηχανικά κτίρια Αρεθούσας σε αρχιολογικό μουσείο.

Συνημμένα καταθέτω τις σχετικές τεχνικές μελέτες που μου διαβίβασε η αρμόδια υπηρεσία, καθώς και έγγραφα με τα οποία κινούνται οι διαδικασίες για την πραγματοποίηση χρηματοδότησης εργασιών αποκατάστασης, συντήρησης και διαμόρφωσης των μνημείων.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

5. Στην με αριθμό 105/17.10.96 ερώτηση δόθηκε με το υπ' αριθμ. 33144/11.11.96 έγγραφο από τον Υφυπουργό Ανάπτυξης η ακόλουθη απάντηση:

" Σε απάντηση της ερώτησης 105/17.10.1996 που κατέθεσε ο Βουλευτής κ.Λ. Παπαγεωργόπουλος, σας γνωρίζουμε τα παρακάτω:

1. Τα προβλήματα που ανακύπτουν στις διαδικασίες για την αποκρατικοποίηση ή την εξυγίανση υπερχρεωμένων εταιρειών, είναι κυρίως δύο κατηγοριών:

α. Νομικά θέματα, τα οποία απαιτούν χρονοβόρες διαδικασίες, εξ' αιτίας του όλου νομοθετικού πλέγματος που ισχύει στη χώρα μας για τις ανώνυμες εταιρείες (πτωχευτικό δίκαιο, ειδικοί νόμοι εκκαθάρισης, Τραπεζικό σύστημα, φορολογική νομοθεσία, ειδικες διατάξεις περί Δημοσίου κ.α.)

β. Τα πραγματικά ζητήματα, όπως είναι η περιορισμένη ζήτηση από επενδυτές, οι τιμές προσφορών, οι εγγυήσεις και η εν γένει επιχειρηματική αξιοπιστία κάθε νέου σχεδίου.

Με βάση τα παραπάνω γνωστά προβλήματα η Κυβέρνηση μέσω του ΟΑΕ, της ΕΤΒΑ και άλλων φορέων προσπαθεί εφ' ενός να αναμορφώσει το νομοθετικό πλαίσιο που ισχύει και αφ' ετέρου να αξιοποιήσει όσο το δυνατό καλύτερα και προς όφελος της Εθνικής Οικονομίας τις παραγωγικές μονάδες, που σήμερα υπολειτουργούν ή παραμένουν κλειστές.

2. Ειδικότερα για τις εταιρείες που αναφέρονται στην ερώτηση:

α. Η Πειραϊκή-Πατραϊκή βρίσκεται σε εκκαθάριση και ακολουθείται η διαδικασία εκποίησης των μονάδων της , όπως προβλέπεται από το Νόμο. Αυτό απαιτεί χρόνο και διαδικασίες που επαναλαμβάνονται μέχρι να επιτευχθεί η εκποίηση σύμφωνα με τις διατάξεις του νόμου.

β. Η ΛΑΡΚΟ είναι μια καινούργια εταιρεία, η οποία προέκυψε από την εκκαθάριση της παλαιάς ΛΑΡΚΟ. Είναι γνωστό ότι αντιμετωπίζει προβλήματα για τα οποία καταβάλλεται προσπάθεια να επιλυθούν, ώστε να καταστεί κερδοφόρα επιχείρηση.

γ. Η Αθηναϊκή Χαρτοποιία είναι επιχείρηση η οποία ανήκει κατά πλειοψηφία στον ΟΑΕ και γαι την οποία έχουν εγκριθεί ήδη επενδύσεις. Η απόφαση που θα ληφθεί για την περαιτέρω πορεία της (αποκρατικοποίηση ή όχι) θα βασισθεί στο γεγονός ότι μπορεί να είναι βιώσιμη εταιρεία και ανήκει σ' ένα νευραλγικό κλάδο της βιομηχανίας μας.

δ. Οι ΑΕΒΑΛ ΑΕ και Χ.Π.Λ. Α.Ε. (Λιπάσματα Δραπετσώνας) μαζί με τις Χημικές Βιομηχανίες Βορείου Ελλάδος και την Βιομηχανία Φωσφωρικών Λιπασμάτων απαρτίζουν τις τέσσερες βιομηχανικές εταιρείες της Ελληνικής Λιπασμάτοβιομηχανίας.

Οι εν λόγω βιομηχανίες με την σημερινή τους μορφή παρουσιάζουν συνολικά υπερβάλλουσα δυναμικότητα, η δε παραγωγή κατευθύνεται κατά κύριο λόγο στην εγχώρια αγορά.

Οι εξαγωγές λιπασμάτων ακολούθησαν φθίνουσα πορεία τα τελευταία χρόνια εξ αιτίας του ισχυρότατου διεθνούς ανταγωνισμού και της συμπίεσης των τιμών, που οφείλονται στην πλεονασματικότητα του κλάδου διεθνώς.

Η απελευθέρωση της αγοράς των λιπασμάτων τον Μάϊο του 1992 ανάγκασε τις λιπασματοβιομηχανίες να λειτουργήσουν υπό συνθήκες ελεύθερου ανταγωνισμού με αποτέλεσμα την αύξηση των τιμών διάθεσης στους αγρότες, την μείωση της κατανάλωσης και την αύξηση των εισαγωγών, λόγω των χαμηλών τιμών των εισαγομένων.

Εξ άλλου η αθρόα εισαγωγή λιπασμάτων που πραγματοποιήθηκε από τις χώρες της Ανατολικής Ευρώπης σε τιμές χαμηλότερες του κόστους των ελληνικών βιομηχανιών και η μείωση της κατανάλωσης των λιπασμάτων για διάφορους λόγους, όπως αύξηση των τιμών λόγω κατάργησης των επιδοτήσεων κλπ, έχουν οδηγήσει τις ελληνικές λιπασματοβιομηχανίες και ιδιαίτερα τις ασθενέστερες σε αρκετά δυσχερή οικονομική κατάσταση.

Βασικό πρόβλημα για τον κλάδο είναι οι εισαγόμενες πρώτες ύλες και ιδίως οι απαιτούμενες ποσότητες αμμωνίας που εισάγονται. Η κατάσταση όμως αυτή θα πρέπει να αντιμετωπισθεί οριστικά με την έλευση και την χρησιμοποίηση του φυσικού αερίου.

Η πολιτεία με στόχο την εξυγίανση του Κλαδου και την ομαλοποίηση της αγοράς λιπασμάτων έχει προβεί ήδη στην λήψη μέτρων με την έκδοση και εφαρμογή του Νόμου 2326/1995 (ΦΕΚ 153/Α/27.7.95) με τον οποίον καθιερώνονται συνθήκες υγιούς ανταγωνισμού σε θέματα εμπορίας, κυκλοφορίας, εισαγωγής και ελέγχου των λιπασμάτων.

Από τη μέχρι τώρα λειτουργία του συστήματος διάθεσης του λιπάσματος, φαίνεται ότι υπάρχει πρόβλημα των δύο (ΑΕΒΑΛ, Δραπετσώνα) από τις τεσσάρες μονάδες του κλάδου που οφείλονται κυρίως στις υποχρεώσεις προηγούμενων ετών και εξετάζονται εναλλακτικά σενάρια για πιο αποτελεσματική λειτουργία.

3. Ο ρόλος του Ο.Α.Ε. ήταν και παραμένει σημαντικός και κυρίαρχος για την υλοποίηση όλων των διαδικασιών εκκαθάρισης και αποκρατικοποίησης των εταιριών με τις οποίες έχει σχέση, είτε σαν μέτοχος, είτε σαν πιστωτής. Παράλληλα είναι το όργανο μεσα από το οποίο κινούνται όλες αυτές οι διαδικασίες επειδή γνωρίζει και μπορεί να χειριστεί όλα τα προβλήματα που ανακύπτουν.

Ο ΟΑΕ δεν αναζητεί νέο ρολο για να δικαιολογήσει την ύπαρξή του. Με την ανάληψη και την περάτωση των εκκαθαρίσεων του ν.1386/83, η ύπαρξή του είναι εκ των πραγμάτων αναγκαία.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

6. Στην με αριθμό 117/17.10.96 ερώτηση δόθηκε με το υπ' αριθμ. 1484/11.11.96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 117/17.10.96 που κατατέθηκε στη Βουλή των Ελλήνων από τον Βουλευτή κ. Δ.Σαρρή σας γνωρίζουμε ότι:

1. Προκειμένου να χορηγηθεί ειδικό σήμα λειτουργίας σε τουριστικά καταλύματα οποιασδήποτε μορφής απαιτείται βάσει του ν.2160/93, έγκριση της αρχιτεκτονικής μελέτης του κτιρίου της τουριστικής εγκατάστασης. Ειδικότερα, το ειδικό σήμα λειτουργίας τουριστικών καταλυμάτων σε παραδοσιακά κτίρια διέπεται από τις διατάξεις του Π.Δ. 33/79, σύμφωνα με το οποίο η έγκριση της καταλληλότητας και της αρχιτεκτονικής μελέτης γίνεται σε ενιαίο στάδιο ('Αρθρο 2), και δεν τίθενται συγκεκριμένες προδιαγραφές ('Αρθρο 4). Με αυτόν τον τρόπο ακριβώς αποφεύγονται γραφειοκρατικά εμπόδια και διευκολύνεται η καλύτερη προσαρμογή των παραδοσιακών κτιρίων στις λειτουργικές απαιτήσεις της τουριστικής χρήσης τους, με διατήρηση του αρχιτεκτονικού χαρακτήρα τους. Δεν είναι ωστόσο εφικτό να καταργηθεί πλήρως κάθε έλεγχος, όπως ζητείται με την σχετική ερώτηση, γιατί θα δημιουργούσε τον κίνδυνο αλλοιώσεων της παραδοσιακής αρχιτεκτονικής από κάθε είδους αυθαίρετες παρεμβάσεις.

2. Με σκοπό την ενίσχυση και προώθηση της διατήρησης της αρχιτεκτονικής κληρονομιάς, παρέχονται ήδη σημαντικά ευνοϊκά κίνητρα βάσει των διατάξεων του αναπτυξιακού νόμου 1892/90. Για την μετατροπή παραδοσιακών και διατηρητέων κτιρίων σε τουριστικά καταλύματα. Με τις διατάξεις αυτές ορίζεται ότι παρέχεται επιδότηση της επένδυσης και του επιτοκίου που μπορεί να φθάνει έως ποσοστό 40%.

Η Υπουργός

ΒΑΣΩ ΠΑΠΑΝΔΡΕΟΥ"

7. Στην με αριθμό 118/17-10-96 ερώτηση δόθηκε με το υπ' 

10. Στην με αριθμό 132/18-10-96 ερώτηση δόθηκε με το υπ' αριθμ. 35/8-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 132 που κατατέθηκε στις 18-10-96 από τους Βουλευτές κ.κ. Μήτσο Κωστόπουλο και Νίκο Γκατζή σας γνωρίζουμε ότι για θέματα του ΟΕΚ αρμόδιο να σας ενημερώσει σχετικά είναι το συνερωτώμενο Υπουργείο Εργασίας και Κοινωνικών Ασφαλίσεων.

Επί πλέον σας ενημερώνουμε ότι με την αρ. πρ. 90414/ 5398/ 25-10-96 απόφαση Υπουργού ΠΕ.ΧΩ.Δ.Ε. απορρίφθηκε προσφυγή του Κων/νου Μπολτσή κατά της οικ. 1185/9-8-96 απόφασης του Γενικού Γραμματέα Περιφέρειας Αττικής (με την οποία είχε ακυρωθεί σχετική απόφαση του Νομάρχη Πειραιά). 

Ο Υπουργός

Κ. ΛΑΛΙΩΤΗΣ"

11. Στην με αριθμό 135/18.10.96 ερώτηση δόθηκε με το υπ' αριθμ. 37/7.11.96 έγγραφο από τον Υπουργό ΠΕΧΩΔΕ η ακόλουθη απάντηση:

" Απαντώντας στην ερώτηση με αριθμό 135 που κατατέθηκε στις 18.10.96 από τους Βουλευτές κ.κ. Αποστόλη Τασούλα και Νίκο Γκατζή σας γνωρίζουμε τα εξής:

Η κατασκευή αποχετευτικών δικτύων στις αναφερόμενες Κοινότητες (Κρύας, Ελεούσας, κ.λπ.) καθώς και η υδροδότηση της Κοινότητας Ελεούσας είναι αρμοδιότητα του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης, το οποίο θα σας ενημερώσει σχετικά.

'Οσον αφορά στο εργοστάσιο εμποτισμού ξυλείας της ΕΛΒΙΕΞ Ο.Ε. στα Ιωάννινα σας γνωρίζουμε ότι το εν λόγω εργοστάσιο έχει απασχολήσει από παλιά τις υπηρεσίες του Υ.ΠΕ.ΧΩ.ΔΕ. λόγω διαμαρτυριών των περιοίκων του εργοστασίου για οχλήσεις από τη λειτουργία του και για ρύπανση των πηγών Τούμπας δεν θεωρούμε ωστόσο σκόπιμο να ανατρέξουμε σ'όλο το ιστορικό της υπόθεσης. Περιοριζόμενοι στην τελευταία τετραετία, οι σχετικές εξελίξεις έχουν ως εξής:

Για το υπ' όψη εργοστάσιο είχε εκδοθεί έγκριση Περιβαλλοντικών Ορων (6659/22.11.91 έγγραφο του Τμήματος Πολεοδομίας και Πολεοδομικών Εφαρμογών Νομού Ιωαννίνων) και το 1991 εκδίδεται η υπ' αριθ.ΒΜ1826/Φ14.5/3.12.91 ανανέωση της άδειας λειτουργίας του εργοστασίου, πενταετούς ισχύος, με την οποία επιβάλλεται η τήρηση των προαναφερθέντων περιβαλλοντικών όρων.

Η χορηγηθείσα ως άνω άδεια λειτουργίας του εργοστασίου ανακαλείται το 1994 με την υπ' αριθ. ΒΜ 51/Φ 14.5./14.1.94 απόφαση του Νομάρχη Ιωαννίνων, ύστερα από τις διαπιστώσεις ειδικά συσταθείσας Νομαρχιακής Επιτροπής, ότι δεν είχαν εφαρμοσθεί πλήρως οι επιβληθέντες στο εργοστάσιο περιβαλλοντικοί όροι και μετά το 150/7.1.94 έγγραφό μας με το οποίο προτεινόταν η αναστολή των εργασιών και η επεξεργασία πρότασης μετεγκατάστασης της εν λόγω βιομηχανίας.

Με την από 18.1.94 αίτησή της η εταιρεία ΕΛΒΙΕΞ Ο.Ε. προσέφυγε στο Συμβούλιο της Επικρατείας αιτούμενη την αναστολή της ανάκλησης από το Νομάρχη Ιωαννίνων της άδειας λειτουργίας του εργοστασίου.

Με την υπ' αριθ. 3122/31.3.94 απόφαση του Υπουργού ΠΕ.ΧΩ.ΔΕ. συγκροτήθηκε επιτροπή από υπηρεσιακά στελέχη του Υπουργείου, για τη διενέργεια ειδικής έρευνας και απάντησης επί ερωτημάτων που τέθηκαν από το Σ.τ.Ε.

Η πιο πάνω επιτροπή συνέταξε την έκθεσή της την 13.1.95 στην οποία διαπιστώνει ότι κατ' αρχήν το εν λόγω εργοστάσιο δεν είναι αμέτοχο για την προκληθείσα ρύπανση των υδάτων της ευρύτερης περιοχής και η έκθεση αυτή υπεβλήθη στο Συμβούλιο της Επικρατείας (10194/16.1.95 έγγραφο της Δ/νσης Ε.Α.Ρ.Θ. του Υ.ΠΕ.ΧΩ.ΔΕ).

Το Συμβούλιο της Επικρατείας με την υπ'αριθ. 5267/95 απόφασή του ανέβαλε την έκδοση οριστικής απόφασης του επί του θέματος και διέταξε τη διενέργεια, εκ μέρους της Δ/νσης Περιβάλλοντος του Γενικού Χημείου του Κράτους (Γ.Χ.Κ.), συστηματικών μετρήσεων για τη διαπίστωση της γενικής ρύπανσης (νερών, εδάφους, αέρα) της περιοχής, που μπορεί να οφείλεται στο εργοστάσιο, καθώς και για τη σύνταξη σχετικής Τεχνικής Εκθεσης.

Το Γ.Χ.Κ. (με το υπ' αρ. 3009928/1351/12.6.96 έγγραφό του) πληροφορεί ότι μπορεί να διενεργήσει σχετικές μετρήσεις μόνο στα νερά της περιοχής. Με νεότερο δε έγγραφό του (3015405/2162/27.9.96) πληροφορεί ότι διενέργησε τις πιο πάνω ζητηθείσες μετρήσεις και απέστειλε σχετική έκθεση με τα αποτελέσμάτά τους (τα οποία δεν είναι γνωστά στην αρμόδια Υπηρεσία μας) στο Συμβούλιο της Επικρατείας, όπου εκκρεμεί και η σχετική απόφαση για το θέμα.

Ο Υπουργός

Κ. ΛΑΛΙΩΤΗΣ"

12. Στην με αριθμό 135/18.10.96 ερώτηση δόθηκε με το υπ' αριθμ. 62407/11.11.96 έγγραφο από τον Υφυπουργό Εσωτερικών η ακόλουθη απάντηση:

" Σε απάντηση της ερώτησης 135/18.10.96 που κατατέθηκε στη Βουλή των Ελλήνων από τους Βουλευτές κ.κ. Απ. Τασούλα και Ν. Γκατζή και αναφέρεται στο πιο πάνω θέμα, σας πληροφορούμε ότι:

1) Η προστασία των πηγών Κρύας-Τούμπας επιτυγχάνεται σε μεγάλο βαθμό εκτός των άλλων με την κατασκευή των αποχετευτικών δικτύων των κοινοτήτων Κρύας-Κρανούλας, έργο εκτιμώμενης δαπάνης της τάξης των 400 εκατ.δρχ. Η ένταξη του έργου αυτού στα προγράμματα της Ν.Α. δεν ήταν δυνατή για φέτος λόγω οικονομικής αδυναμίας (όριο πληρωμών της ΣΑΝΑ/1 του έτους 1996 είναι 620 εκατ.). Καταβάλλεται προσπάθεια εξεύρεσης άλλων πηγών χρηματοδότησης ώστε να γίνει η ένταξη του εν λόγω έργου το επόμενο έτος.

2) Η άδεια λειτουργίας του εργοστασίου της ΕΛΒΙΕΞ έχει ανακληθεί με την ΕΜ51/Φ145/14.1.94 απόφαση του Νομάρχη Ιωαννίνων. Εναντίον της απόφασης αυτής προσέφυγε στο Σ.τ.Ε. η εταιρεία. Το Σ.τ.Ε. δεν εξέδωσε ακόμη την απόφαση παρά το ότι έχουν παρέλθει η καθορισμένες ημερομηνίες.

3) Για την αντιμετώπιση της ρύπανσης στο Λεκανοπέδιο του υπογείου υδροφόρου ορίζοντα αλλά και της λίμνης, έχουν ενταχθεί στο ΕΑΠΤΑ έργα αποχέτευσης Κοινότητας Περάματος (180 εκατ.), Κοινότητα Ανατολής (400 εκατ.) και Κοινότητας Κατσικάς (180 εκατ.). Επίσης στο ΠΕΠ Ηπείρου έχει ενταχθεί το έργο "Αντικατάσταση υδρευτικού δικτύου -αποχέτευση Νήσου Ιωαννίνων" (350 εκατ.)

4) 'Αμεση λύση του προβλήματος στην ύδρευση της Κοινότητας Ελεούσας δόθηκε με υδροδότηση της από τον ΣΥΚΛΙ, διαδικασία που έχει ξεκινήσει.

5) Στην ΣΑΝΑ/1 η Νομαρχιακή Αυτοδιοίκηση κατανοώντας το συνολικό πρόβλημα της υδροδότησης στο Νομό και ειδικότερα στο Λεκανοπέδιο ενέταξε τρεις μελέτες για την εν μέρει αντιμετώπιση του προβλήματος.

α) Μελέτη ύδρευσης από πηγές Αμαράντου 10 εκατ.

β) " "" " Ματσουκίου-Βαθυπέδου 10 εκατ.

γ) " "" " Δεσποτικού 10 εκατ.

Οι μελέτες αυτές βρίσκονται σε εξέλιξη

6) Με την ολοκλήρωση των μελετών και μετά την αξιολόγησή τους θα αποφασισθεί οριστικός τρόπος με τον οποίο θα λυθεί το πρόβλημα της υδροδότησης του Λεκανοπεδίου αλλά και σε συνδυασμό με το σταμάτημα της λειτουργίας της ΕΛΒΙΕΞ.

Ο Υφυπουργός

Λ.ΠΑΠΑΔΗΜΑΣ"

13. Στην με αριθμό 138/18.10.96 ερώτηση δόθηκε με το υπ' αριθμ. 51/8.11.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 138/18.10.96 που κατέθεσε η Βουλευτής κ. Π.Φουντουκίδου αναφορικά με το παραπάνω θέμα σας πληροφορούμε ότι οι ισχύουσες κοινοτικές διατάξεις στον τομέα του καπνού, δεν προβλέπουν ανακατανομή ποσοστώσεων ούτε καταβολή πριμοδότησης σε πλεονασματικές (πέραν της ποσόστωσης) ποσότητες που ενδεχομένως διαθέτουν ορισμένοι παραγωγοί. Εκείνο που προβλέπεται και ισχύει είναι, η δυνατότητα επί πλέον παράδοσης από κάθε παραγωγό μέχρι το 10% κατ' ανώτατο όριο της ποσόστωσής του, με δικαίωμα όμως στην πριμοδότηση μόνο κατά την επόμενη εσοδεία, γεγονός που είναι γνωστό στους παραγωγούς από την εσοδεία έτους 1994.

Επομένως για ενδεχόμενη παράδοση πλεονασματικών ποσοτήτων πέραν του 10% της ποσόστωσης, δεν καταβάλλεται καμμία πριμοδότηση, παρά μόνον η εμπορική τιμή, που συμφωνείται μεταξύ των δύο πλευρών (παραγωγών-επιχειρήσεων).

Επί πλέον σημειώνεται ότι, η παράδοση οποιασδήποτε πλεονασματικής παραγωγής πρέπει να πραγματοποιηθεί μόνο στα κέντρα μεταποίησης ή στα κέντρα ελέγχου των επιχειρήσεων, είτε στα αναγνωρισμένα κέντρα αγορας, μετά τις 15.5.97 και εφ' όσον

-έχει πραγματοποιηθεί και διαπιστωθεί η παράδοση της συνολικής ποσόστωσής του για την οποία έχει συνάψει σύμβαση καλλιέργειας και 

- έχει προηγηθεί δήλωσή του για την πλεονασματική ποσότητα που έχει στην κατοχή όπως και ο Καν. (ΕΟΚ) 3478/92 προβλέπει, δηλαδή, να αναφέρει γραπτώς μέχρι τις 25.5.97 στον αρμόδιο οργανισμό ελέγχου (ΕΟΚ) τις ποσότητες καπνού που δεν παραδόθηκαν σε επιχείρηση μέχρι τις 15.5.97, καθώς και τον τόπο αποθήκευσης του καπνού.

Η ρύθμιση που έδινε την δυνατότητα πριμοδότησης, εντός του ορίου κατωφλίων εγγύησης της ομάδας ποικιλιών, των πλεονασματικών ποσοτήτων κάποιων παραγωγών αφορούσε μόνο την εσοδεία 1995, παρ' όλο που η Ελληνική αντιπροσωπεία, είχε ζητήσει στο πλαίσιο της αρμόδιας Διαχειριστικής Επιτροπής, να αποτελέσει πάγια ρύθμιση όλων των εσοδείων από της ρυθμίσεως και εφ' εξής.

Το Υπουργείο Γεωργίας, θα καταβάλει κάθε δυνατή προσπάθεια στα αρμόδια κοινοτικά όργανα για την ενσωμάτωση στο καθεστώς του καπνού, ρυθμίσεων που το καθιστούν περισσότερο ευέλικτο και δικαιότερο.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

14. Στην με αριθμό 154/21.10.96 ερώτηση δόθηκε με το υπ' αριθμ. 2210/7.11.96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο από 21.10.96 έγγραφό σας, με το οποίο μας στείλατε την 154/21.10.96 ερώτηση, που κατατέθηκε στη Βουλή από τον Βουλευτή κ. Ν.Νικολόπουλο, σχετικά με το πιο πάνω θέμα, σας πληροφορούμε τα εξής:

'Οπως επανειλημμένα έχει γίνει γνωστό δε θα επιβληθούν νέοι φόροι αλλά θα υπάρξουν παρεμβάσεις στο φορολογικό σύστημα προς την κατεύθυνση της βελτίωσης, της δικαιοσύνης και της αποτελεσματικότητας. Μέσα στα πλαίσια της γενικότερης προσπάθειας περιορισμού των φορολογικών απαλλαγών θα καταργηθούν όλες ανεξαιρέτως οι απαλλαγές οι οποίες δεν μπορεί να θεωρηθούν δικαιολογημένες με βάση τις σημερινές συνθήκες, ενώ θα διατηρηθούν μόνο εκείνες που συμβάλλουν στην οικονομική ανάπτυξη της χώρας ή εξυπηρετούν κοινωνικούς σκοπούς.

Ο Υφυπουργός

ΓΕΩΡΓΙΟΣ ΔΡΥΣ"

15. Στην με αριθμό 179/23.10.96 ερώτηση δόθηκε με το υπ' αριθμ. 83/8.11.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 179/23.10.96, που κατέθεσε ο Βουλευτής κ. Σ.Σπηλιωτόπουλος αναφορικά με το παραπάνω θέμα, σας πληροφορούμε ότι:

Οι τιμές των σταφυλιών κυρίως του ροδίτη έπεσαν κατά την φετινή οινοποίηση λόγω ηυξημένης παραγωγής.

Ο παραγωγός πάντως δεν εζημιώθει διότι η μείωση των τιμών υπερκαλύφθηκε από την αύξηση της παραγωγής.

Η απορρόφηση των σταφυλιών καθώς και οι τιμές καθορίζονται από την προσφορά και ζήτηση και κάθε παρέμβαση της πολιτείας δεν είναι δυνατή (κυρίως η χορήγηση επιδοτήσεων) διότι αντίκειται προς το Κοινοτικό καθεστώς.

Ο Υπουργός

ΣΤΕΦ. ΤΖΟΥΜΑΚΑΣ"

16. Στην με αριθμό 189/23.10.96 ερώτηση δόθηκε με το υπ' αριθμ. 57/8.11.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 189/23.10.96 που κατέθεσε ο Βουλευτής κ. Μ.Καρχιμάκης, αναφορικά με το παραπάνω θέμα, σας πληροφορούμε ότι:

Αφού συγκεντρωθούν τα στοιχεία ζημιών από θεομηνίες στη σταφίδα για όλες τις Κοινότητες της Χώρας, θα ζητηθεί από την Ευρωπαϊκή Κοινότητα, η μείωση της ελάχιστης απόδοσης για τη λήψη της στρεμματικής ενίσχυσης στη σταφίδα αναλυτικά για κάθε μία απ' αυτές.

'Οπως είναι γνωστό, το κύριο εισόδημα των σταφιδοπαραγωγών προέρχεται από τη στρεμματική ενίσχυση η οποία αναλογικά είναι πολλαπλάσια της τιμής παραγωγού της σταφίδας, ήτοι 96.740 δρχ./στρ. για φέτος. Ως εκ τούτου για μια μέση απόδοση 250 κιλών/στρ. περίπου που αναμένεται κατά τη φετινή περίοδο αναλογεί ενίσχυση 380 δρχ./κιλό περίπου από κοινοτική ενίσχυση που μαζί με τις 160 δρχ./κιλό τουλάχιστον από τη διάθεση της σταφίδας, δίνει συνολική τιμή πάνω από 540 δρχ./κιλό. Η τιμή αυτή κρίνεται ως ικανοποιητική, καθ' ότι είναι διπλάσια έως τριπλάσια αυτής των σταφυλιών προς οινοποίηση (40-60 δρχ./κιλό) και πάνω από τη μέση τιμή επιτραπεζίων σταφυλιών (120 δρχ./κιλό) - (1 κιλό σταφίδες = 4 κιλά νωπά σταφύλια).

Ο Υπουργός

ΣΤΕΦ. ΤΖΟΥΜΑΚΑΣ"

17. Στην με αριθμό 226/25.10.96 ερώτηση δόθηκε με το υπ' αριθμ. 54/8.11.96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθ.226/96 ερώτηση που κατατέθηκε στη Βουλή από τους Βουλευτές κ.κ. Μ.Κωστόπουλο και Ν.Γκατζή, σας πληροφορούμε τα εξής:

1. Σύμφωνα με το άρθρο 46 παρ.2 του Ν.2224/1994 η λειτουργία των καταστημάτων όπως καθορίζονται στο άρθρο 1 του Ν.Δ. 1037/71 είναι ελεύθερη καθ' όλες τις ώρες και τις ημέρες της εβδομάδας εκτός της Κυριακής και των ημερών αργίας.

2. Κατ' εξαίρεση επιτρέπεται κατά τις Κυριακές και ημέρες αργίας, η λειτουργία των εστιατορίων, ζαχαροπλαστείων, μπαρ, καφενείων, γαλακτοπωλείων, κυλικείων και συναφών καταστημάτων ανθοπωλείων, περιπτέρων και εξομοιουμένων καταστημάτων, φωτογραφείων, στιλβωτηρίων και αμιγών καταστημάτων λιανικής πωλήσεως ξηρών καρπών.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

18. Στην με αριθμό 243/29.10.96 ερώτηση δόθηκε με το υπ' αριθμ. 473/8.11.96 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση με αριθμό 243/29.10.1996 του Βουλευτή κ. Στ. Μάνου, σας πληροφορούμε:

Τα θέματα που αφορούν την κατάρτιση του νέου προϋπολογισμού θα δημοσιοποιηθούν με την κατάθεσή του στη Βουλή.

Ο Υπουργός

Γ. ΠΑΠΑΝΤΩΝΙΟΥ"

19. Στην με αριθμό 390/4.11.96 ερώτηση δόθηκε με το υπ' αριθμ. 478/8.11.96 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση με αριθμό 390/4.11.1996 του Βουλευτή κ. Ν. Νικολόπουλου, σας πληροφορούμε:

Τα θέματα που αφορούν την κατάρτιση του νέου προϋπολογισμού θα δημοσιοποιηθούν με την κατάθεσή του στη Βουλή.

Ο Υπουργός

Γ. ΠΑΠΑΝΤΩΝΙΟΥ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι οι Υπουργοί Πολιτισμού, Εξωτερικών, Εθνικής Οικονομίας και Οικονομικών, Εθνικής Παιδείας και Θρησκευμάτων και Τύπου και Μέσων Μαζικής Ενημέρωσης, κατέθεσαν σχέδιο νόμου "Κύρωση συμφωνίας μεταξύ της Κυβέρνησης της Ελληνικής Δημοκρατίας και της Δημοκρατίας της Κροατίας, περί συνεργασίας τους στους τομείς του πολιτισμού, της εκπαίδευσης και της επιστήμης". 

Παραπέμπεται στην αρμόδια Διαρκή Επιτροπή.

Επίσης, έχω την τιμή να ανακοινώσω στο Σώμα, ότι εβδομήκοντα επτά (77) βουλευτές της Νέας Δημοκρατίας κατέθεσαν πρόταση για τη σύσταση εξεταστικής των πραγμάτων επιτροπής κατά το άρθρο 68, παρ. 2 και 3 του Συντάγματος και κατά τα άρθρα 144 και 148 του Κανονισμού της Βουλής, που θα διερευνήσει σε βάθος την κατάσταση, καθώς και τα προβλήματα που δημιούργησαν την κρίση στο Χρηματιστήριο Αξιών.

Η πρόταση αυτή, κατά τον Κανονισμό, θα συζητηθεί σε ημέρα κοινοβουλευτικού ελέγχου με τη διαδικασία της γενικευμένης επερώτησης. 

'Εχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας, 18ης Νοεμβρίου 1996. 

Α. Επίκαιρες Ερωτήσεις Πρώτου Κύκλου:

1. Η με αριθμό 178/11.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Κατσιμπάρδη προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τον πρόσφατο θάνατο νεαρού ποδοσφαιριστή στις Πλαταιές Βοιωτίας, λόγω έλλειψης ιατρικής βοήθειας στο γήπεδο και τη λήψη των αναγκαίων μέτρων.

2. Η με αριθμό 205/13.11.96 επίκαιρη ερώτηση του Βουλευτή της Νέας Δημοκρατίας κ. Πέτρου Τατούλη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση προβλημάτων λειτουργίας των Κέντρων Υγείας 'Αστρους και Λεωνιδίου Κυνουρίας.

3. Η με αριθμό 207/13.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Εμπορικής Ναυτιλίας, σχετικά με την αλλαγή του τρόπου υπολογισμού των συντάξεων των ναυτεργατών από το Ναυτικό Απομαχικό Ταμείο (ΝΑΤ) και τα μέτρα για την εξυγίανσή του.

4. Η με αριθμό 201/13.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Πολιτισμού, σχετικά με τη λήψη των αναγκαίων μέτρων για την καταβολή της οικονομικής επιχορήγησης του Υπουργείου προς τα θέατρα.

5. Η με αριθμό 183/12.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Περιβάλλοντος -Χωροταξίας και Δημοσίων 'Εργων, Υγείας και Πρόνοιας, σχετικά με τα μέτρα που πρόκειται να λάβει η Κυβέρνηση ώστε να σταματήσει η επιχωμάτωση με τοξική σκουριά της προβλήτας του λιμανιού του Λαυρίου και την περιβαλλοντική αποκατάσταση της περιοχής.

Β. Επίκαιρες Ερωτήσεις Δεύτερου Κύκλου:

1. Η με αριθμό 188/12.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κίμωνος Κουλούρη προς τον Υπουργό Εθνικής Οικονομίας, σχετικά με τη λήψη των αναγκαίων μέτρων για την εξυγίανση του Χρηματιστηρίου.

2. Η με αριθμό 176/11.11.96 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Γεωργίας, σχετικά με τη λήψη των αναγκαίων μέτρων στήριξης των βαμβακοπαραγωγών.

3. Η με αριθμό 208/13.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Λεωνίδα Αυδή προς τους Υπουργούς Δικαιοσύνης, Δημόσιας Τάξης, σχετικά με την πολιτική της Κυβέρνησης για καταστολή των διαδηλώσεων με τη μέθοδο της ποινικοποίησης, την προστασία των εργαζομένων και των μικροεπαγγελματιών κ.λπ.

4. Η με αριθμό 190/12.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Δημόσιας Τάξης, σχετικά με τη λήψη των αναγκαίων μέτρων, ώστε να αποκαλυφθούν οι αστυνομικοί που ενέχονται σε παράνομες πράξεις, την οικονομική ενίσχυση των αστυνομικών κ.λπ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης):Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):'Ακουσα, κύριε Πρόεδρε, να εκφωνείτε και την ημερήσια διάταξη των επικαίρων ερωτήσεων της Δευτέρας.

ΠΡΟΕΔΡΟΣ (Απόστολος Κακλαμάνης):Είναι αυτές που έχουν κληρωθεί.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Mάλιστα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης):Σας είχα ρωτήσει και μου είπατε...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Βεβαίως.

'Εχω μπροστά μου την ημερήσια διάταξη τη σημερινή. 'Εχω καταθέσει για δεύτερη φορά μια επίκαιρη ερώτηση προς τον κύριο Πρωθυπουργό για το θέμα του διορισμού Διοικητού στο 'Αγιο 'Ορος.

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, σας παρακαλώ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Επιτρέψτε μου να πω την άποψή μου.

ΠΡΟΕΔΡΟΣ (Απόστολος Κακλαμάνης):Σας παρακαλώ.

Την άποψή σας θα την πείτε για κάθε θέμα στη διαδικασία που προβλέπει ο Κανονισμός. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Ζητώ αυτήν τη στιγμή το λόγο, κύριε Πρόεδρε...

ΠΡΟΕΔΡΟΣ (Απόστολος Κακλαμάνης):Με συγχωρείτε, αλλά κατά τον Κανονισμό δεν έχετε το λόγο. Εγώ τώρα οφείλω, όπως είπα, να συνεχίσω τη συζήτηση. Η ημερήσια διάταξη είναι καθορισμένη. Πρώτα οι αναφορές, μετά οι ανακοινώσεις του Προεδρείου, μετά η ανάγνωση του δελτίου των επικαίρων ερωτήσεων της Δευτέρας και εν συνεχεία η συζήτηση των επικαίρων ερωτήσεων με βάση την ημερήσια διάταξη και το δελτίο που έχει ανακοινωθεί από χθες.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Μάλιστα, κύριε Πρόεδρε.

Επειδή χθες ο Κυβερνητικός Εκπρόσωπος έδωσε κάποιες απαντήσεις ...

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, ο Κυβερνητικός Εκπρόσωπος, όπως ξέρετε, κάνει ανακοινώσεις εκτός του Κοινοβουλίου.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Μάλιστα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης):Είναι μια κακή συνήθεια από την περίοδο της δικτατορίας, η οποία και συνεχίζεται. 'Εχω την άποψη, ότι οι ανακοινώσεις καλό θα ήταν να γίνονται εδώ. Είναι κάτι που πρέπει να το συζητήσουμε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Επειδή, λοιπόν, συμφωνώ μαζί σας...

ΠΡΟΕΔΡΟΣ (Απόστολος Κακλαμάνης):Λοιπόν, οι ανακοινώσεις οι κυβερνητικές να γίνονται εδώ, ώστε και σε κάποια συζήτηση πιο ουσιαστική να εκτίθενται και απόψεις άλλες...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Επειδή, λοιπόν, συμφωνώ μαζί σας, κύριε Πρόεδρε ...

ΠΡΟΕΔΡΟΣ (Απόστολος Κακλαμάνης):... αλλά τώρα εδώ θα σας παρακαλέσω... 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):'Οχι, κύριε Πρόεδρε, εγώ θα σας παρακαλέσω...

ΠΡΟΕΔΡΟΣ (Απόστολος Κακλαμάνης):... ό,τι έχετε να πείτε για τις ανακοινώσεις του Κυβερνητικού Εκπροσώπου, θα το κάνετε -όπως και εκείνος ανακοίνωσε εκτός Βουλής- εκτός Βουλής και εσείς!

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Παρακαλώ, κύριε Πρόεδρε...

ΠΡΟΕΔΡΟΣ (Απόστολος Κακλαμάνης):Δεν μπορώ να παραβιάσω τον Κανονισμό.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Παρακαλώ δώστε μου το λόγο...

ΠΡΟΕΔΡΟΣ (Απόστολος Κακλαμάνης):Μη με φέρνετε...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):... και μη με οδηγείτε στη διαπίστωση ότι δε θέλετε τη συζήτηση.

ΠΡΟΕΔΡΟΣ (Απόστολος Κακλαμάνης):Μα, με φέρνετε σε εξαιρετικά δύσκολη θέση. Πρέπει να παραβιάσω τον Κανονισμό για να σας αφήσω...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Δεν παραβιάζετε τον Κανονισμό.

ΠΡΟΕΔΡΟΣ (Απόστολος Κακλαμάνης):Μα, τον παραβιάζω...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης):... και αισθάνομαι ότι και αυτήν τη στιγμή...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Δεν μπορείτε να μου αφαιρέσετε το λόγο. Παρακαλώ, επιτρέψτε μου να διατυπώσω την παρατήρησή μου.

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, αυτήν τη στιγμή...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Συμφωνώ μαζί σας, ότι οι ανακοινώσεις δεν πρέπει να γίνονται εκτός Κοινοβουλίου...

ΠΡΟΕΔΡΟΣ (Απόστολος Κακλαμάνης):... είμαστε και οι δύο, και εσείς και εγώ εν αταξία. Σεις γιατί επιμένετε να μιλήσετε παρά τον Κανονισμό και εγώ γιατί σας αφήνω να μιλάτε, ενώ ο Κανονισμός δεν σας το επιτρέπει.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Δεν ακούσατε τι πρόκειται να πω.

ΠΡΟΕΔΡΟΣ (Απόστολος Κακλαμάνης):Παρακαλώ, όταν κατά τον Κανονισμό θα έχετε το λόγο, τότε θα ακούσω τι θέλετε να πείτε.

Αν υπάρχει αιτίαση για παράβαση του Κανονισμού να μου πείτε, αλλά δεν υπάρχει κάτι τέτοιο. Αντίθετα, και εσείς και εγώ αυτήν τη στιγμή παραβιάζουμε τον Κανονισμό!

Σας παρακαλώ μην επιμένετε. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Σας παρακαλώ, επιμένω, δώστε μου το λόγο να ακούσετε περί τίνος πρόκειται. Συμφωνώ μαζί σας...

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, εγώ δεν πρόκειται να συμβάλω από την πλευρά μου...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):... ότι οι ανακοινώσεις της Κυβερνήσεως δεν πρέπει να γίνονται εκτός Κοινοβουλίου.

ΠΡΟΕΔΡΟΣ (Απόστολος Κακλαμάνης):... στην εκ πλαγίου παραβίαση των διατάξεων του Κανονισμού. Είναι σαφές αυτό και νομίζω κατανοητό απ' όλους μας. Μην επιμένετε, σας παρακαλώ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Κύριε Πρόεδρε,...

ΠΡΟΕΔΡΟΣ (Απόστολος Κακλαμάνης):Προχωρώ στην εκφώνηση των επικαίρων ερωτήσεων, για να συζητηθούν σύμφωνα με το δελτίο που ανακοίνωσα χθες.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Κύριε Πρόεδρε, εγώ θα επιμένω...

ΠΡΟΕΔΡΟΣ (Απόστολος Κακλαμάνης):Πρώτη είναι η με αριθμό...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Κύριε Πρόεδρε, εγώ θα επιμένω...

ΠΡΟΕΔΡΟΣ (Απόστολος Κακλαμάνης):Κύριε Κωνσταντόπουλε, γιατί επιμένετε;

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Επιμένω και θα σας παρακαλούσα και αφαιρέστε μου το λόγο αν κρίνετε ότι είναι καταχρηστική η επιμονή μου.

ΠΡΟΕΔΡΟΣ (Απόστολος Κακλαμάνης):Μα, δεν είναι ευχάριστο να αφαιρεί το λόγο ο Πρόεδρος της Βουλής από οποιονδήποτε Βουλευτή, πολύ περισσότερο από τον Αρχηγό ενός Κόμματος.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Ακούστε περί τίνος πρόκειται και αφαιρέστε μου το λόγο αν είμαι εκτός Κανονισμού. Δεν μπορείτε εκ προοιμίου να μου λέτε ότι δεν έχω το λόγο. 

ΠΡΟΕΔΡΟΣ (Απόστολος Κακλαμάνης):Κύριε Κωνσταντόπουλε, εγώ...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Ζητώ το λόγο για να μου απαντήσει η Κυβέρνηση, αν θα συζητήσει ή όχι την επίκαιρη ερώτηση. 

ΠΡΟΕΔΡΟΣ (Απόστολος Κακλαμάνης):Κύριε Κωνσταντόπουλε, σας έδωσα το λόγο. 'Οταν αναφερθήκατε σε θέμα που δεν είναι στην ημερήσια διάταξη, που δεν προβλέπεται από τον Κανονισμό, κάνω αυτό που έκανα και προχθές με τον κ. Τσοβόλα, τον οποίο τιμώ επίσης, όπως τιμώ και εσάς.

Είμαι, όμως, υποχρεωμένος -είναι άχαρος προφανώς ο ρόλος μου σ'αυτές τις περιπτώσεις- να εφαρμόζω τον Κανονισμό. Μπορεί ο οποιοσδήποτε συνάδελφος, μετά από εσάς, να ζητήσει και εκείνος το λόγο. Εγώ, τι πρέπει να κάνω; Να παραβιάσω τον Κανονισμό, να διαγράψω μια ημερήσια διάταξη που έχω και να καθορίζει καθένας από τους τριακόσιους εδώ, κατά τη βούλησή του, την ημερήσια διάταξη και τα θέματα που θα συζητούνται; Δεν το μπορώ, λυπάμαι, πρέπει να με κατανοήσετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ζητώ το λόγο και εκπροσωπώ μια συγκεκριμένη Κοινοβουλευτική Ομάδα. Την απάντηση της Κυβέρνησης δεν θα την πάρω εγώ;

ΠΡΟΕΔΡΟΣ (Απόστολος Κακλαμάνης): Η Κυβέρνηση δεν απάντησε εδώ στη Βουλή. Εάν, κύριε Πρόεδρε, η Κυβέρνηση έδωσε οποιαδήποτε απάντηση εκτός Βουλής, εσείς μπορείτε, είτε με μια επίκαιρη ερώτησή σας είτε με μια επερώτηση εδώ είτε -που είναι το καλύτερο κατά τη γνώμη μου και αυτό γίνεται κάθε μέρα- με την πρακτική της αντιπαραθέσεως, εκτός Βουλής, των Κομμάτων με την Κυβέρνηση. Εντός Βουλής η αντιπαράθεση γίνεται πάντοτε μέσα στα πλαίσια του Κανονισμού, διότι αλλιώς θα δώσουμε μια εικόνα ενός άναρχου Κοινοβουλίου, μιας άναρχης διαδικασίας, χωρίς πλαίσιο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μην επικαλείσθε τα περί άναρχης διαδικασίας, όταν εξουδετερώνεται η διαδικασία με τη στάση της Κυβέρνησης. Είναι παρούσα και δεν απαντά. Εσείς θα μου απαντήσετε ή ο κ. Ρέππας;

ΠΡΟΕΔΡΟΣ (Απόστολος Κακλαμάνης): Για το θέμα αυτό μπορείτε να επικρίνετε την Κυβέρνηση, είτε δια δηλώσεών σας εκτός του Κοινοβουλίου είτε εντός του Κοινοβουλίου, στα πλαίσια του Κανονισμού. Σας παρακαλώ πάρα πολύ μη συνεχίζετε. Εγώ θα προχωρήσω.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Για λογαριασμό της Κυβέρνησης δεν μπορείτε να απαντάτε εσείς. Με αυτόν τον τρόπο θωρακίζετε την Κυβέρνηση.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, το λόγο επί του Κανονισμού.

ΠΡΟΕΔΡΟΣ (Απόστολος Κακλαμάνης): Προχωρώ στις επίκαιρες ερωτήσεις. 


ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις πρώτου Κύκλου:

Πρώτη επίκαιρη ερώτηση στην ημερήσια διάταξη είναι η με αριθμό 214/19/13.11.96 του Βουλευτή του Πανελληνίου Σοσιαλιστικού Κινήματος κ. Κωνσταντίου Βρεττού προς τον κύριο Πρωθυπουργό, σχετικά με τα μέτρα που προτίθεται να λάβει η Κυβέρνηση για την εξυγίανση του Χρηματιστηρίου.

Η επίκαιρη ερώτηση έχει ως εξής:

"Προς τον κύριο Πρωθυπουργό Κώστα Σημίτη.

Η πρόσφατη κρίση στο Χρηματιστήριο, σ' έναν κατ'εξοχήν αναπτυξιακό θεσμό, προβλημάτισε έντονα την ελληνική κοινωνία. Ανησυχία επικράτησε μεταξύ των επενδυτών για την τύχη των επενδυμένων κεφαλαίων τους.

Ερωτάται ο κύριος Πρωθυπουργός:

Ποια μέτρα πρόκειται να λάβει η Κυβέρνηση για την εξυγίανση του χρηματιστηρίου, την προστασία των επενδυτών, τη διαφάνεια των Χρηματιστηριακών πράξεων και την προστασία των θεσμών; Είναι στις προθέσεις της να προχωρήσει στην αναθεώρηση του θεσμικού πλαισίου, για την κάλυψη των οποιωνδήποτε διαπιστωθέντων νομοθετικών κενών ή ατελειών του συστήματος; Με ποιες κυβερνητικές πράξεις και εγγυήσεις θα αποκατασταθεί η εμπιστοσύνη του επενδυτικού κοινού στο Χρηματιστήριο;"

Ο Πρωθυπουργός κ. Κώστας Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η Κυβέρνηση, μετά την κρίση η οποία προέκυψε στο Χρηματιστήριο και τις εξελίξεις, βρέθηκε αντιμέτωπη με δύο ζητήματα:

Το πρώτο ζήτημα ήταν με ποιoν τρόπο θα μπορούσαν να ληφθούν μέτρα ή ποια μέτρα θα έπρεπε να ληφθούν, για να καλυφθεί το άνοιγμα των 2,6 δισ. δραχμών με τρόπο άμεσο, που να διασφάλιζε παράλληλα τη λειτουργία του Χρηματιστηρίου και τον καταμερισμό του βάρους σε όλους εκείνους, οι οποίοι συμμετέχουν στη διαδικασία.

Το δεύτερο ζήτημα ήταν η διενέργεια των απαιτουμένων ελέγχων προς όλες τις κατευθύνσεις, ώστε να αποκαλυφθεί το εύρος του προβλήματος, να τεκμηριωθούν οι ευθύνες, αλλά πέρα απ'όλα αυτά, να δρομολογηθεί η συνέχεια των εργασιών του Χρηματιστηρίου. 

Χειριστήκαμε την κατάσταση κατά τέτοιον τρόπο, ώστε αποφύγαμε ένα παρατεταμένο κλείσιμο του Χρηματιστηρίου. 'Οπως ξέρετε, το Χρηματιστήριο άρχισε πάλι να εργάζεται. 

'Εχει λεχθεί, ότι το Χρηματιστήριο Αθηνών κατέρρευσε. Αυτό δεν είναι αλήθεια. Κατέρρευσε μια εταιρεία χρηματιστηριακή, η οποία είχε αδυναμία να εκπληρώσει τις υποχρεώσεις της ύψους 2,6 δισ. δραχμών. Αλλά πρέπει να λάβουμε υπόψη μας, ότι ο όγκος συναλλαγών του Χρηματιστηρίου σε μία εβδομάδα είναι περίπου 30 έως 35 δισ. δραχμές.

Μετά τα γεγονότα αυτά αποφασίσαμε να προχωρήσουμε στη λήψη μιας σειράς μέτρων ή να συνεχίσουμε να εφαρμόζουμε μέτρα, τα οποία ήδη είχαν αποφασιστεί, ώστε να μπορέσουμε πρώτα απ' όλα να εξυγιάνουμε το Χρηματιστήριο και αυτό σημαίνει την προώθηση νομοθετικής ρύθμισης για την τακτοποίηση του ανοίγματος των 2,6 δισεκατομμυρίων δραχμών από την ανώνυμη εταιρεία αποθετηρίων και το συνεγγυητικό κεφάλαιο των χρηματιστών. Στην ίδια νομοθετική ρύθμιση δίνεται εξουσιοδότηση για την επιβολή ορίων συναλλαγών σε χρηματιστηριακές εταιρείες. Μέσα στο πλαίσιο αυτό σχεδιάζεται και η αυστηροποίηση των όρων συναλλαγών, μαζί με την αποϋλοποίηση με αυτοματοποίηση, ώστε να περιορίσουμε τις κερδοσκοπικές πρακτικές.

Το δεύτερο σημείο στο οποίο θα προσπαθήσουμε να επέμβουμε είναι, ότι θα καταθέσουμε σχέδιο νόμου για την αναμόρφωση του συνεγγυητικού και τη δημιουργία ασφαλιστικού αποθεματικού, με στόχο την άμεση προστασία της ασφάλειας των συναλλαγών, ώστε το Χρηματιστήριο να γίνει πιο αξιόπιστος θεσμός.

Θα πάρουμε, επίσης, μέτρα για τη διαφάνεια των συναλλαγών. Θα αναλάβουν ελεγκτικές εταιρείες διεθνούς κύρους τον έλεγχο βιβλίων, στοιχείων και τίτλων και συναλλαγών όλων των ανωνύμων χρηματιστηριακών εταιρειών. Θα παρθούν και μέτρα για την προστασία των θεσμών, με την έννοια της επιτάχυνσης των διαδικασιών, για άμεση ολοκλήρωση της στελέχωσης και της οργανωτικής υποστήριξης των εποπτικών τμημάτων στην Επιτροπή Κεφαλαιαγοράς.

Πιστεύουμε όλα αυτά, κύριε συνάδελφε, ότι θα εξασφαλίσουν την υγιή λειτουργία του Χρηματιστηρίου.

ΠΡΟΕΔΡΟΣ (Απόστολος Κακλαμάνης): Ο κ. Βρεττός έχει το λόγο.

ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, αισθάνομαι ιδιαίτερα ευτυχής, διότι στο πρόσωπό μου ξεκινά ένας κορυφαίος θεσμός του Κοινοβουλίου, να απαντά δηλαδή ο Πρωθυπουργός σε Βουλευτές.

Κύριε Πρωθυπουργέ, εκφράζοντας, πιστεύω, τα συναισθήματα και των υπολοίπων συναδέλφων μου όλων των Κομμάτων, σας ευχαριστώ που ανταποκριθήκατε στην ερώτησή μου, να απαντήσετε, δηλαδή, σ' ένα Βουλευτή του Ελληνικού Κοινοβουλίου.

'Αλλωστε το γεγονός ότι επιλέξατε να απαντήσετε στην συγκεκριμένη ερώτηση, δείχνει ότι η Κυβέρνηση δίνει μεγάλη προτεραιότητα στο θεσμό του Χρηματιστηρίου Αξιών Αθηνών, και στη λύση του προβλήματος που έχει σήμερα δημιουργηθεί.

Το περιστατικό της "ΔΕΛΤΑ Χρηματιστηριακή" αποτελεί την κορυφή του παγόβουνου της προβληματικής λειτουργίας, κατά την άποψή μου, του Χρηματιστηρίου Αθηνών, όπου η παράνομη δραστηριότητα με "πωλήσεις αέρα" από χρηματιστηριακές εταιρείες αποτελεί -δυστυχώς- κοινή πρακτική.

Το Χρηματιστήριο Αθηνών, του οποίου η δραστηριότητα από το 1988 έγινε σαράντα φορές μεγαλύτερη, παρά τις νομοθετικές ρυθμίσεις που έγιναν τα τελευταία χρόνια από τις κυβερνήσεις και της Νέας Δημοκρατίας και του ΠΑ.ΣΟ.Κ., εν τούτοις δεν ανταποκρίνεται στις απαιτήσεις μιας σύγχρονης κεφαλαιαγοράς.

Σήμερα είναι γεγονός, ότι δε γίνεται αποτελεσματικός έλεγχος στις χρηματιστηριακές εταιρείες, όπως επίσης δεν γίνεται έλεγχος των συναλλαγών από ειδικά συνεργεία, όπως συνηθίζεται στα χρηματιστήρια των προηγμένων οικονομικά χωρών. Ο ν. 2324/95 που ψηφίσαμε και ο οποίος βεβαίως, όπως είπαμε και τότε -ήμουν εισηγητής- δεν αποτελούσε πανάκεια, δεν νομίζω ότι εφαρμόσθηκε στο μέτρο που έπρεπε. Υπάρχουν ακόμα ελλείψεις.

Κύριε Πρόεδρε, νομίζω ότι τα μέτρα, τα οποία σήμερα εξήγγειλε ο κύριος Πρωθυπουργός, είναι εκείνα τα οποία προσωπικά με ικανοποιούν βραχυπρόθεσμα, αλλά και μακροπρόθεσμα. Χρειάζεται μία καινούρια νομοθεσία, η οποία στις κατευθύνσεις που ανέφερε ο κύριος Πρωθυπουργός, θεωρώ, ότι μπορεί να δημιουργήσει προϋποθέσεις, ώστε να έχουμε μία κεφαλαιαγορά αντάξια της ελληνικής οικονομίας στα πλαίσια της Ευρωπαϊκής 'Ενωσης.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επ' αυτού, κύριε Πρόεδρε. Θα έλθουν τα μέτρα αυτά στη Βουλή;

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβερνήσεως): Θα έλθουν στη Βουλή τα μέτρα τα οποία ανέφερα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι κατόπιν εορτής. 'Οχι με πράξη νομοθετικού περιεχομένου, ερήμην της Βουλής, να λύσετε το θέμα και να το φέρετε εκ των υστέρων.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν πρόκειται να λύσουμε όλα τα προβλήματα του Χρηματιστηρίου ερήμην της Βουλής. Εκείνα τα μέτρα, τα οποία θα παρθούν με την πράξη νομοθετικού περιεχομένου, είναι μέτρα τα οποία αφορούν την άμεση αντιμετώπιση της κατάστασης, ώστε να λειτουργήσει το Χρηματιστήριο και να εκκαθαρισθούν οι υποχρεώσεις. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σε έξι ώρες μπορεί να ψηφισθεί από τη Βουλή.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μετά απο αυτήν την πράξη θα έρθουν όλες οι άλλες νομοθετικές ρυθμίσεις για συζήτηση στη Βουλή.

Κλείνοντας σ' αυτό το σημείο, θα ήθελα να τονίσω ότι το Χρηματιστήριο βρίσκεται σε μία φάση ανάπτυξης. Πρέπει να πάρουμε όλα τα μέτρα για να στηρίξουμε αυτήν την ανάπτυξη. Το Χρηματιστήριο βρίσκεται ακόμα σε μια φάση, όπου πρέπει να διευκρινισθούν οι κανόνες, με τους οποίους θα λειτουργήσει, ώστε να υπάρχει διαφάνεια των συναλλαγών και ασφάλεια των επενδυτών.

Είναι προσπάθεια όλων μας και της Κυβέρνησης, αλλά και όλων όσων συμμετέχουν σ' αυτήν την διαδικασία, να εξασφαλίσουν την διαφάνεια και την ασφάλεια των συναλλαγών.

ΠΡΟΕΔΡΟΣ (Απόστολος Κακλαμάνης): Η δεύτερη στην ημερήσια διάταξη με αριθμό 162/13/8.11.96 επίκαιρη ερώτηση είναι του Προέδρου της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικά με τις προθέσεις της Κυβέρνησης για επέκταση της αιγιαλίτιδος ζώνης στα δώδεκα μίλια, την οριοθέτηση της υφαλοκρηπίδας κ.λπ.

Η ερώτηση του κ. Μιλτιάδη 'Εβερτ έχει ως εξής:

"Ο Υπουργός Εξωτερικών, σε τηλεοπτική εκπομπή της 6ης Νοεμβρίου δήλωσε ότι, εάν τεθεί θέμα παραπομπής της υφαλοκρηπίδος του Αιγαίου στο Διεθνές Δικαστήριο της Χάγης, η Ελλάδα θα προσέλθει με το σημερινό καθεστώς της αιγιαλίτιδος ζώνης των έξι ναυτικών μιλίων.

Είναι προφανες ότι οποιαδήποτε οριοθέτηση της υφαλοκρηπίδος με βάση αιγιαλίτιδα ζώνη έξι ναυτικών μιλίων, αναιρεί τη δυνατότητα της Ελλάδος για περαιτέρω επέκτασή της στο μέλλον και είναι περιττό να τονισθούν οι δυσμενέστατες συνέπειες που θα έχει για την Ελλάδα η απώλεια αυτού του δικαιώματος.

Κατόπιν αυτών, ερωτάται ο κύριος Πρόεδρος της Κυβερνήσεως:

1. Εάν η Κυβέρνηση έχει αποφασίσει να απεμπολίσει το διεθνώς και συμβατικά κατοχυρωμένο δικαίωμα της Ελλάδος για επέκταση της αιγιαλίτιδος ζώνης της έως δώδεκα ναυτικά μίλια.

2.Εάν, η "βήμα-βήμα" πολιτική της προσέγγισης με την Τουρκία που έχει εξαγγείλει η Κυβέρνηση, προβλέπει και περιορισμό ελληνικής κυριαρχίας στο Αιγαίο".

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι συνάδελφοι, η Ελλάδα προσέφυγε μονομερώς στο Διεθνές Δικαστήριο της Χάγης το 1976. Το καθεστώς της αιγιαλίτιδος ζώνης, με το οποίο προσέφυγε τότε, ήταν έξι ναυτικά μίλια ελληνικής αιγιαλίτιδος ζώνης. Η προσφυγή αυτή απερρίφθη για λόγους δικονομικούς. Κυβέρνηση τότε ήταν η Νέα Δημοκρατία και Πρωθυπουργός ο κ. Κωνσταντίνος Καραμανλής.

Πριν από τρία χρόνια κιόλας, το 1973 είχε αρχίσει η τρίτη Συνδιάσκεψη για το Δίκαιο της θάλασσας, η οποία διήρκεσε έως το 1982. Στη διάρκεια αυτών των ετών, ένας μεγάλος αριθμός κρατών, περίπου εκατό, άρχισαν να δέχονται ως ένα συμβιβασμό ανάμεσα στο αίτημα για μια πολύ μεγάλη αιγιαλίτιδα ζώνη, διακόσια πενήντα μίλια, και στο αίτημα για μία πολύ μικρή αιγιαλίτιδα ζώνη, τρία μίλια, μία λύση των δώδεκα ναυτικών μιλίων.

Μπορούμε να πούμε με βεβαιότητα, ότι από τις αρχές του 1980 και οπωσδήποτε, μετά την υπογραφή της συνθήκης για το Δίκαιο της θάλασσας του 1982, υπάρχει ένας εθιμικός κανόνας στο Διεθνές Δίκαιο, ότι η αιγιαλίτιδα ζώνη μπορεί να επεκταθεί στα δώδεκα μίλια.

Εξάλλου, από τα τέλη της δεκαετίας του 1970 και μέσα στην δεκαετία του 1980 πάρα πολλά κράτη, περίπου ογδόντα, μεταξύ των οποίων και η Τουρκία, για τις μη αιγιακές περιοχές, επεξέτειναν την αιγιαλίτιδα ζώνη τους στα δώδεκα μίλια.

Παρά την διαμόρφωση αυτή του εθιμικού κανόνα των δώδεκα ναυτικών μιλίων, η Ελλάδα, όπως ξέρουμε όλοι μας, δεν επεξέτεινε την δική της αιγιαλίτιδα, ούτε τροποποίησε την θέση της, σε σχέση με την προσφυγή στο Διεθνές Δικαστήριο, για την οριοθέτηση της υφαλοκρηπίδας.

Αντίθετα όλες οι κυβερνήσεις της δεκαετίας του '80 και '90, η κυβέρνηση του ΠΑ.ΣΟ.Κ. με Πρόεδρο τον Ανδρέα Παπανδρέου και η κυβέρνηση της Νέας Δημοκρατίας με Πρόεδρο τον κ. Κωνσταντίνο Μητσοτάκη, υποστήριζαν ως μέσο επίλυσης της διαφοράς, την προσφυγή στο δικαστήριο, χωρίς ποτέ να δηλώσουν ότι προτίθενται πριν από την προσφυγή αυτή να τροποποιήσουν το καθεστώς της αιγιαλίτιδας στα δώδεκα ναυτικά μίλια. Αυτά, παρά το γεγονός ότι ο κανόνας των δώδεκα ναυτικών μιλίων είχε γίνει εθιμικό δίκαιο.

Η Ελλάδα επικύρωσε τη σύμβαση για το δίκαιο της θάλασσας το 1995.

Η πάγια θέση μας για την αιγιαλίτιδα ζώνη των δώδεκα ναυτικών μιλίων είναι, ότι η Ελλάδα έχει δικαίωμα εκ του διεθνούς δικαίου να επεκτείνει την αιγιαλίτιδα ζώνη στα δώδεκα ναυτικά μίλια και αυτό θα το πράξει όταν θεωρήσει ότι είναι σκόπιμο, όταν θεωρήσει ότι είναι επιβεβλημένο. Αυτή υπήρξε η θέση όλων των ελληνικών κυβερνήσεων και αυτή είναι και η θέση της Κυβέρνησής μας. Οι ανησυχίες για απεμπόληση των εθνικών δικαιωμάτων, δεν δικαιολογούνται με κανέναν τρόπο. Είναι απλώς δημαγωγικές.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, είναι η δεύτερη συνεδρίαση που ο Πρωθυπουργός καλείται στην Αίθουσα για να απαντήσει σε επίκαιρες ερωτήσεις.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν καλούμαι.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Παρακαλώ, μη διακόπτετε.

ΠΡΟΕΔΡΟΣ (Απόστολος Κακλαμάνης): Συνεχίστε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Για δεύτερη φορά έρχεται στην Αίθουσα και δεν δίδει απάντηση επί του συγκεκριμένου ερωτήματος.

Πριν από όλα πρέπει να επισημάνω, ότι ο Υπουργός Εξωτερικών συνηθίζει σε κρίσιμα θέματα εξωτερικής πολιτικής να εμφανίζεται στην τηλεόραση και να ασκείτην εξωτερική πολιτική της Ελλάδος μέσω της τηλεοράσεως. Θα σας υπενθυμίσω το τραγικό βράδυ των γεγονότων των Ιμια, όπου ο κύριος Υπουργός Εξωτερικών, την ώρα της μεγάλης κρίσης, την ώρα που επιβιβάζοντο οι Τούρκοι στο νησί ευρίσκετο στο "MEGA".

Δεύτερον, ο Υπουργός Εξωτερικών δήλωσε προ ημερών, ότι η οριοθέτηση της υφαλοκρηπίδος θα γίνει με αναφορά στο σημερινό καθεστώς, δηλαδή στα έξι μίλια. Μ' αυτόν τον τρόπο απεμπολείται το δικαίωμα της Ελλάδος να επεκτείνει τα χωρικά της ύδατα στα δώδεκα μίλια. Επίτηδες ο κύριος Πρωθυπουργός, καλύπτοντας επί της ουσίας το θέμα, αλλά και τον Υπουργό Εξωτερικών, αναφέρθηκε στο τι έγινε τη δεκαετία του '70, του '80 και στις αρχές της δεκαετίας του '90. Μα τότε ίσχυε άλλο Διεθνές Δίκαιο. Σήμερα ισχύει άλλο Διεθνές Δίκαιο, σύμφωνα με το οποίο προβλέπεται, ότι η επέκταση των χωρικών υδάτων συνδέεται άμεσα με την αιγιαλίτιδα ζώνη. Από την ώρα που θα αρχίσει το δεύτερο βήμα των διαπραγματεύσεων με τα έξι μίλια να ισχύουν, η Ελλάδα απεμπολεί το δικαίωμά της να μπορέσει να επεκτείνει τα χωρικά της ύδατα. Αυτή είναι η πραγματικότητα και είναι αποκαλυπτική η δήλωση του Πρωθυπουργού. Τώρα φαίνεται ποιες δεσμεύσεις ανέλαβε στις Ηνωμένες Πολιτείες της Αμερικής.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κανείς δεν απεμπόλησε οποιοδήποτε δικαίωμα. Ο κ. Πάγκαλος επανέλαβε τις πάγιες θέσεις των ελληνικών κυβερνήσεων, όσα χρόνια υπήρχε αυτό το θέμα.

Και σας ερωτώ: Γιατί η κυβέρνηση Μητσοτάκη δεν επεξέτεινε την αιγιαλίτιδα ζώνη στα δώδεκα μίλια, όταν το δίκαιο ήταν, όπως σας ανέλυσα, η επέκταση της αιγιαλίτιδας ζώνης στα δώδεκα μίλια; Διότι δεν έχει σημασία η υπογραφή της Συνθήκης από την Ελλάδα το 1995. 'Εχει σημασία τι έπρατταν οι άλλες χώρες στη Διεθνή Κοινότητα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Δεν υπήρχε τέτοιο θέμα.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και όπως σας ανέφερα, ογδόντα περίπου χώρες στη δεκαετία του 1980 είχαν αναγνωρίσει τα δώδεκα μίλια ως αιγιαλίτιδα ζώνη. Και η Ελλάδα μπορούσε και τότε, και μπορούσε επί της κυβερνήσεως του κ. Μητσοτάκη, μπορούσε όταν ήσασταν εσείς Υπουργός, να επεκτείνει την αιγιαλίτιδα ζώνη στα δώδεκα μίλια.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Τι λέτε τώρα;

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν το έκανε, κύριε 'Εβερτ, και δεν το έκανε για ορισμένους λόγους. Κι αυτοί οι λόγοι, οι οποίοι ίσχυαν τότε για σας, ισχύουν και για μας τώρα, ισχύουν για τις ελληνικές κυβερνήσεις, και πιστεύω ότι και σεις πρέπει να είστε σύμφωνοι, ότι το θέμα αυτό θα το χειριστούμε όλοι μαζί με σύνεση, έτσι ώστε να διασφαλίσουμε τα εθνικά δίκαια. Και αυτό θα πράξουμε και δεν θα υπακούσουμε σε δημαγωγίες.

(Χειροκροτήματα από την Πτέρυγα του ΠΑ.ΣΟ.Κ.)

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, δεν συμμετέχετε στη συζήτηση αυτή εκ του Κανονισμού.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με ηρώτησε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Σας ηρώτησε ποιος;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με ηρώτησε ο κύριος Πρωθυπουργός.

ΠΡΟΕΔΡΟΣ (Απόστολος Κακλαμάνης): Δεν άκουσα εγώ ερώτηση του Πρωθυπουργού σε σας.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για την κυβέρνηση Μητσοτάκη είπε.

ΠΡΟΕΔΡΟΣ (Απόστολος Κακλαμάνης): Νομίζω ότι αυτό είναι ένα ρητορικό, όπως λέμε, ερώτημα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα χαλάσω τη διαδικασία, ούτε θα μπω στην ουσία του θέματος. Θέλω μόνο να διευκρινίσω κάτι, που έπρεπε να το ξέρει ο κύριος Πρωθυπουργός. 'Οτι η κύρωση της σύμβασης για το δίκαιο της θάλασσας έγινε επί των ημερών του ΠΑ.ΣΟ.Κ. Επί των ημερών μας υπήρχε όντως η προετοιμασία, όντως εκατό χώρες είχαν προχωρήσει προς την κατεύθυνση αυτή, δεν είχε όμως υπογραφεί η σύμβαση, κύριε Πρωθυπουργέ.

Κατά συνέπεια δεν έχει δίκιο ο κ. Πρωθυπουργός. Κατά τα λοιπά δεν θέλω να μπω στη συζήτηση, διότι δεν το δικαιούμαι.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ογδόντα χώρες παρανόμησαν!

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν παρανόμησαν, κύριε Πρωθυπουργέ, αλλά είναι τα δικαιώματα τα οποία έχει η Ελλάς σήμερα και άλλα ήταν τότε. Κάνατε ένα λάθος, διορθώστε το. Ετσι γίνεται στο Κοινοβούλιο.

ΠΡΟΕΔΡΟΣ (Απόστολος Κακλαμάνης): Τρίτη στην ημερήσια διάταξη είναι η με αριθμό 195/17/12.11.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον κύριο Πρωθυπουργό, σχετικά με τις προθέσεις της Κυβέρνησης για προώθηση της διαβαλκανικής συνεργασίας κ.λπ.

Η ερώτηση έχει ως εξής:

"Η Ελλάδα έχει καθυστερήσει την ανάπτυξη μιας συνολικής και αποτελεσματικής πολιτικής παρέμβασης στα Βαλκάνια, που θα αναβαθμίζει τη θέση της Χώρας ως παράγοντα ειρήνης και συνεργασίας. Οι χειρισμοί που έγιναν τα τελευταία χρόνια στην εξωτερική μας πολιτική, με αιχμή την αντιμετώπιση του προβλήματος με τη FYROM, δημιούργησαν τον κίνδυνο της απώλειας της ιστορικής ευκαιρίας για έναν προωθητικό ρόλο στη Βαλκανική Χερσόνησο με αξιοποίηση των συγκριτικών πλεονεκτημάτων της Ελλάδας από τη συμμετοχή της στην Ευρωπαϊκή 'Ενωση.

Η Ελλάδα πρέπει να πρωτοστατήσει στη σταθεροποίηση της περιοχής με πολιτικές πρωτοβουλίες και να αξιοποιήσει την ιδέα του Βαλκανικού Ελσίνκι για τη δημιουργία δομών πολιτικής, οικονομικής και πολιτισμικής συνεργασίας, οι οποίες θα δημιουργήσουν τις προϋποθέσεις προκειμένου οι Βαλκανικές χώρες να συμμετάσχουν στο ευρωπαϊκό γίγνεσθαι.

Ερωτάται ο κύριος Πρωθυπουργός:

1. Ποιες πρωτοβουλίες προτίθεται άμεσα να αναλάβει για την προώθηση της Βαλκανικής συνεργασίας.

2. Εάν στο πλαίσιο των πρωτοβουλιών αυτών προωθείται διαβαλκανική διάσκεψη και ποιος ο χαρακτήρας της.

3. Εάν στο πλαίσιο των διμερών ή πολυμερών επαφών προτίθεται η Ελλάδα να θέσει το θέμα του σεβασμού των δικαιωμάτων των μειονοτήτων, σύμφωνα με τις αρχές της ΔΑΣΕ".

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι συνάδελφοι, η Ελληνική Κυβέρνηση θεωρεί, ότι η Ελλάδα μπορεί να διαδραματίσει ένα σημαντικό ρόλο στα Βαλκάνια. Για να διαδραματίσει αυτόν το ρόλο χρειάζεται η διαρκής βελτίωση των διμερών σχέσεων με όλες τις βαλκανικές χώρες και χρειάζεται η ευαισθητοποίηση των Εταίρων μας στην Ευρωπαϊκή 'Ενωση για να αντιμετωπίσουν τα προβλήματα των βαλκανικών χωρών. Πράγματι, η Ελλάδα σε αυτήν την κατεύθυνση έχει θέσει το θέμα οικονομικής ενίσχυσης της Βουλγαρίας στο Συμβούλιο Υπουργών, έχει προωθήσει την πρωτοβουλία καλής γειτονίας και σταθερότητας στα Βαλκάνια, η οποία είναι ευρωπαϊκή. Η πρόσφατη διάσκεψη, στις 21 του Οκτώβρη στην Αθήνα, απετέλεσε καμπή για την επαναδραστηριοποίηση αυτής της πρωτοβουλίας, έχει προωθήσει την πρωτοβουλία SYFTER για την οικονομική συνεργασία στην περιοχή.

Επίσης, εμείς εργαζόμαστε για τις υποδομές, την ανάπτυξη των υποδομών και τη διασύνδεση της Χώρας με τις υπόλοιπες βαλκανικές χώρες. Είναι γνωστή η προσπάθεια για τη δημιουργία διόδων προς τη Βουλγαρία και τις άλλες χώρες.

Θέλω εδώ να αναφέρω, επίσης, τη γραμμή Καστοριάς-'Αγιοι Σαράντα, τη σιδηροδρομική διασύνδεση Φλώρινας-Πόγραδετς και το Δαλματικό αυτοκινητόδρομο, που είναι όλα σχέδια που βρίσκονται σε εξέταση. Εξετάζουμε, μαζί με τις υπόλοιπες ευρωπαϊκές χώρες, τη συνολική μεταναστευτική πολιτική, για να ρυθμίσουμε τα θέματα με την Αλβανία. 'Εχουμε προωθήσει τη δημιουργία δικτύων και μια ενεργειακή πολιτική, για το Βαλκανικό χώρο και σ'αυτήν την πολιτική εντάσσεται ο αγωγός Μπούργκας-Αλεξανδρούπολη, έχουμε προωθήσει την επιχειρηματική συνεργασία και τις τραπεζικές δραστηριότητες.

Υπάρχουν επίσης πολλά άλλα προγράμματα, τα οποία βρίσκονται σε εξέλιξη. Δυο λέξεις θα πω και για τη διαβαλκανική. Η διαβαλκανική έχει ως περιεχόμενο την ελληνική πρόταση για την κατοχύρωση της ειρήνης, φιλίας και συνεργασίας στην περιοχή. Πρόκειται να συνέλθει τον Ιούνιο του 1997, θα έχει και ένα πολιτικό σκέλος και ένα οικονομικό και θα αφορά και τον ανθρώπινο παράγοντα, τις επαφές, την επικοινωνία, την πολιτιστική συνεργασία.

Τέλος, όσον αφορά τις μειονότητες, εμείς πιστεύουμε ότι η προστασία των μειονοτήτων στη Βαλκανική Χερσόνησο είναι συνδεδεμένη με την ειρήνη και την ασφάλεια της περιοχής. Η αμοιβαία ικανοποίηση, τόσο των υπαρχόντων κρατών, που πρέπει να διασφαλίζουν την ακεραιότητά τους, όσο και των μειονοτήτων, που πρέπει να διασφαλίζουν τις ιδιαιτερότητές τους, αποτελεί ένα στόχο πολιτικής.

Η Ελλάδα έχει να παίξει έναν πρωταρχικό ρόλο στα Βαλκάνια και θα προσπαθήσει να ανταποκριθεί σ'αυτό. Και γι'αυτό ευχαριστώ την κα Δαμανάκη για την αναφορά σ'αυτά τα θέματα και την παρακαλώ, όπως παρακαλώ και όλους τους άλλους Βουλευτές, όποιες προτάσεις έχουν να τις κάνουν και ευχαρίστως θα τις εξετάσουμε, για να μπορέσουμε να τις εφαρμόσουμε.

ΠΡΟΕΔΡΟΣ (Απόστολος Κακλαμάνης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, θα ξεκινήσω από το τελευταίο.

Ασφαλώς υπάρχουν πολλές προτάσεις και πιστεύω, όχι μόνο από τη δική μας πλευρά, αλλά και από άλλες πλευρές. Και νομίζω ότι ο καταλληλότερος θεσμός για να συζητηθούν αυτές οι προτάσεις είναι η σχετική συνεδρίαση της Κοινοβουλευτικής Επιτροπής Εξωτερικών και Αμυνας, εφ' όσον ο κύριος Πρωθυπουργός έχει απορρίψει τη δική μας πρόταση για το Συμβούλιο Εξωτερικής Πολιτικής.

Θέλω, λοιπόν, ευθύς εξ αρχής να πω ότι, εμείς έχουμε προτείνει τη συνεδρίαση της σχετικής Επιτροπής εδώ και είκοσι μέρες περίπου, γίνεται μία διελκυστίνδα ανάμεσα στον πρόεδρο της Επιτροπής και το Υπουργείο Εξωτερικών, τελικώς η Επιτροπή δεν έχει συνεδριάσει και όλα υποτίθεται ότι θα λυθούν σε ένα γεύμα στις 17 του Δεκέμβρη, που παραθέτει ο κ.Πάγκαλος. Αν μιλούμε για ουσιαστική συνεννόηση επί θεμάτων εξωτερικής πολιτικής, θα πρέπει ο κύριος Πρωθυπουργός να αναγνωρίσει, ότι είναι εξαιρετικά φτωχές οι πρωτοβουλίες της Κυβέρνησης στο θέμα αυτό.

'Οσον αφορά την ουσία του θέματος. Νομίζω ότι η καθυστέρηση επιβάλλει να κινηθούμε ταχύτατα. Και εγώ εδώ επισημαίνω, ότι πολλά από τα έργα στα οποία αναφέρθηκε ο κύριος Πρωθυπουργός καθυστερούν. Παράδειγμα η Εγνατία, που αποτελεί ένα από τα βασικά έργα, που αναφέρονται και στην πρωτοβουλία του κ. Σίφτερ, η Αδριατική λεωφόρος, κ.λπ. 'Ολα αυτά πρέπει να γίνουν. Δεν φθάνει να λέμε ότι η Κυβέρνηση θα κινηθεί προς την κατεύθυνση αυτή.

'Οσον αφορά τη διαβαλκανική. Η γνώμη μας είναι ότι, πρέπει να τεθεί το θέμα των μειονοτήτων. Και πρέπει να τεθεί, ώστε να ικανοποιηθούν τα δικαιώματά τους σύμφωνα με τις αρχές της ΔΑΣΕ. Το θέμα είναι μεγάλο. Περιορίζομαι όμως να πω, κύριε Πρόεδρε, ότι η Ελλάδα στο θέμα αυτό δεν μπορεί να τηρεί δύο μέτρα και δύο σταθμά. 'Αλλα, δηλαδή, να λέει όταν πρόκειται για την ελληνική μειονότητα στην Αλβανία, και άλλα όταν αφορά τη δική μας Χώρα η υπόθεση αυτή.

Επομένως το θέμα των μειονοτήτων είναι ανάγκη να τεθεί στα πλαίσια της διαβαλκανικής, και είναι ανάγκη να τεθούν και άλλα θέματα πιο συγκεκριμένα, όπως π.χ. η δημιουργία διαβαλκανικού επιμελητηρίου με έδρα τη Θεσσαλονίκη, που θα προωθήσει τις οικονομικές πρωτοβουλίες, στις οποίες αναφέρθηκε ο κύριος Πρωθυπουργός, όπως και συγκεκριμένα θέματα που αφορούν την οικολογική προστασία της περιοχής. Αναφέρομαι ιδιαίτερα στην προστασία των λιμνών και των ποταμών, αλλά και σε μία συνεργασία για την αντιμετώπιση, σε διαβαλκανικό επίπεδο, των πυρκαγιών στη διάρκεια του καλοκαιριού.

ΠΡΟΕΔΡΟΣ (Απόστολος Κακλαμάνης Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κύριοι συνάδελφοι, εμείς θέλουμε να εξετάσουμε με όλα τα Κόμματα στη Βουλή τα θέματα της εξωτερικής πολιτικής και γι'αυτό είχαμε προτείνει να υπάρξει διακομματικό προεδρείο στην μόνιμη επιτροπή, την οποία έχει η Βουλή για τα θέματα αυτά. Αλλά η Νέα Δημοκρατία δεν δέχθηκε να συμμετάσχει σ'αυτό το προεδρείο και κατόπιν τούτου ναυάγησε αυτή η προσπάθεια. 

Εάν υπήρχε αυτή η επιτροπή, τότε και όλα αυτά τα θέματα που ανέφερε η κα Δαμανάκη θα μπορούσαν πολύ εύκολα να έχουν ξεπεραστεί. 'Ομως θα επιμεληθώ και εγώ στο να υπάρξει αυτή η συνεδρίαση και να εξεταστούν αυτά τα προβλήματα από κοινού από όλους.

'Οσον αφορά τα θέματα πολιτικής που έθεσε η κα Δαμανάκη, πράγματι προχωρούν ορισμένα θέματα πολύ αργά. Προχωρούν, όμως, πολύ αργά και αναφέρω για παράδειγμα τις διόδους προς την Βουλγαρία, διότι εκεί για πολλά χρόνια τα σύνορα ήταν κλειστά, εκεί υπήρχε απομόνωση ανάμεσα στη μία και στην άλλη περιοχή και όλα αυτά τα οποία πρέπει να γίνουν είναι τελείως πρωτόγνωρα, είναι ανέτοιμες οι δημόσιες διοικήσεις και στις δύο χώρες να αντιμετωπίσουν τα θέματα γρήγορα και αποτελεσματικά. 'Εχουμε κάνει, όμως, σημαντικά βήματα και πιστεύω ότι θα προχωρήσουμε τώρα πια με γοργούς ρυθμούς. Αυτό αφορά και την Εγνατία όπου υπήρχε μία περίοδος μελετών, σχεδιασμών, αλλά τώρα αρχίζει η περίοδος υλοποίησης αφού έγινε ολόκληρο το θεσμικό πλαίσιο και έγιναν πολλές από τις μελέτες.

Κυρίες και κύριοι συνάδελφοι, τα θέματα τα οποία θα εξετάσει η Διαβαλκανική αφορούν και τα θέματα που έθεσε η κα Δαμανάκη. Λόγω χρόνου δεν μπόρεσα να σας διαβάσω την ημερήσια διάταξη, αλλά είναι και τα θέματα της οικολογίας, τμήμα αυτών των προβλημάτων και τα θέματα που αφορούν ανθρώπινες σχέσεις κ.λπ.

Επαναλαμβάνω ότι θα είμαστε ευγνώμονες εάν υπάρχουν προτάσεις, βοήθεια, διότι θα πρέπει η Ελλάδα να παίξει ρόλο στην περιοχή.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, νομίζω ότι δεν υπάρχει θέμα. Είπε ο κύριος Πρωθυπουργός ότι ναυάγησε η σκέψη για διακομματικό Προεδρείο, διότι δε συμφωνήσατε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Αυτό είπε ο κύριος Πρωθυπουργός, αλλά...

ΠΡΟΕΔΡΟΣ (Απόστολος Κακλαμάνης): Ναι, αλλά δεν προκύπτει από τον Κανονισμό...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Με αφήνετε να ολοκληρώσω;

ΠΡΟΕΔΡΟΣ (Απόστολος Κακλαμάνης): Ξέρετε, όμως, τι θα γίνει έτσι; Αυτή τη διαδικασία, αν δεν τη διαφυλάξουμε, θα την καταστρέψουμε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Καταρχήν αφήστε με κύριε Πρόεδρε, να μιλήσω.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βουλή είναι εδώ, κύριε Πρόεδρε. Δεν κάνει κακό ο διάλογος.

ΠΡΟΕΔΡΟΣ (Απόστολος Κακλαμάνης): 'Ομως, κύριε Πρόεδρε, ξέρετε ότι Βουλή χωρίς κάποιους κανόνες, δεν είναι Βουλή.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πολύ αυστηρός είσαστε.

ΠΡΟΕΔΡΟΣ (Απόστολος Κακλαμάνης): Ορίστε, κύριε 'Εβερτ, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, δεν μπορεί ο κύριος Πρωθυπουργός όταν απευθύνεται στο Συνασπισμό ή σε οποιοδήποτε άλλο Κόμμα, να αναφέρεται στη Νέα Δημοκρατία. 'Εχει έτσι υποχρέωση η Νέα Δημοκρατία να διευκρινίσει αυτά που είπε ο κύριος Πρωθυπουργός.

ΠΡΟΕΔΡΟΣ (Απόστολος Κακλαμάνης): Αλλά με αυτόν τον τρόπο η ερώτηση, κύριε Πρόεδρε...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Αυτό θα έπρεπε να το απευθύνετε στον κύριο Πρωθυπουργό και όχι σε εμένα.

Η ουσία είναι μία, κύριε Πρόεδρε, ότι η Νέα Δημοκρατία αρνήθηκε να συμμετάσχει σε διακομματικό Προεδρείο, διότι το διακομματικό Προεδρείο σε μία τέτοια επιτροπή είναι άνευ ουσίας. Δηλαδή, απο κοινού ο Πρόεδρος και ο Αντιπροέδρος θα καλούν τους Βουλευτές σε μία συνεδρίαση; Αυτή είναι η εντύπωση του κυρίου Πρωθυπουργού για την άσκηση μιας ενιαίας εθνικής εξωτερικής και αμυντικής πολιτικής, την οποία του έχουμε τόσες πολλές φορές ζητήσει να ακολουθήσει και που δεν την ακολουθεί για ένα και μόνο σκοπό; Διότι ακολουθεί μυστική διπλωματία στην Ελλάδα.

ΠΡΟΕΔΡΟΣ (Απόστολος Κακλαμάνης): Δώσατε την απάντηση, κύριε Πρόεδρε, ότι δεν μπορεί να είναι Πρόεδρος και Αντιπρόεδρος, να γίνει δηλαδή μία συμπροεδρία ας πούμε της επιτροπής.

ΜΑΡΙΑ ΔΑΜΑΝΑΚΗ: Κάνετε μεγάλο λάθος, κύριε 'Εβερτ.

ΠΡΟΕΔΡΟΣ (Απόστολος Κακλαμάνης): Τέταρτη στην ημερήσια διάταξη είναι η με αριθμό 193/12.11.96 επίκαιρη ερώτηση πρώτου κύκλου του Βουλευτή του Κ.Κ.Ε. κ. Ευστράτιου Κόρακα, προς τους Υπουργούς Δικαιοσύνης, Υγείας και Πρόνοιας, σχετικά με τη λήψη των αναγκαίων μέτρων πρόληψης και καταστολής των ναρκωτικών.

Η ερώτηση του κ. Κόρακα έχει ως εξής:

"Τις τελευταίες ημέρες με εντελώς δυσάρεστους τρόπους ήλθε στη δημοσιότητα για άλλη μία φορά το θέμα των ναρκωτικών: Μεγαλέμποροι ναρκωτικών αθωώνονται ή μειώνεται κατά πολύ η ποινή τους, άτομα νεαρότατης ηλικίας οδηγούνται στις φυλακές με την κατηγορία της διακίνησης ναρκωτικών, τα ναρκωτικά κυκλοφορούν σχεδόν ανεμπόδιστα στα σχολεία και τα στέκια της νεολαίας, ενώ νέοι άνθρωποι πεθαίνουν από ναρκωτικά κυριολεκτικά στο δρόμο. Την ίδια ώρα ολοένα και πιο συχνά ακούγεται και προπαγανδίζετε η "ανάγκη" διαχωρισμού των ναρκωτικών σε "μαλακά" και "σκληρά", και προωθείται σχεδόν απροκάλυπτα η "απελευθέρωση" και η ανεμπόδιστη διακίνηση των λεγόμενων "μαλακών" ναρκωτικών.

Με φόντο όλα αυτά, είναι εξαιρετικά οδυνηρή η διαπίστωση ότι η Κυβέρνηση δεν έχει διαμορφώσει και πολύ περισσότερο δεν εφαρμόζει μία ολοκληρωμένη πολιτική αντιμετώπισης αυτού του οξύτατου προβλήματος, τόσο όσον αφορά την πρόληψη όσο και την καταστολή.

Ερωτώνται οι κύριοι Υπουργοί, ποια είναι τα μέτρα που πρόκειται να πάρει η Κυβέρνηση, για να μη φυλακίζονται μόνο τα "βαποράκια", την ώρα που αθωώνονται οι μεγαλέμποροι, αν είναι στις προθέσεις της να διαμορφώσει και να υλοποιήσει μία ολοκληρωμένη πολιτική προληπτικής κυρίως αντιμετώπισης του προβλήματος και αν έχουν εξασφαλιστεί στο νέο Κρατικό Προϋπολογισμό τα αναγκαία κονδύλια για τη χρηματοδότηση αυτής της πολιτικής".

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

EMMANOYHΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε Πρόεδρε, κυρίες και κύριοι συνάδελφοι, ο ερωτών συνάδελφος κ. Κόρακας με την επίκαιρη ερώτηση, που φέρνει στο Κοινοβούλιο, αγγίζει ένα πάρα πολύ λεπτό, σοβαρό, επίκαιρο, ίσως παραπάνω απ' ό,τι έπρεπε, θέμα τις τελευταίες μέρες, παγκόσμιο, πανευρωπαϊκό, το οποίο απασχολεί όλες τις κυβερνήσεις του κόσμου και όλες τις κοινωνίες και της Ευρώπης και του κόσμου και ασφαλώς και τη δική μας.

Η Χώρα μας έχει ένα θεσμικό οπλοστάσιο, έχει ένα νόμο, ο οποίος ψηφίστηκε το 1993. Με συναίνεση όλες οι Πτέρυγες τον ψήφισαν. Προέβλεπε τη σύσταση ενός οργανισμού για πρώτη φορά, του ΟΚΑΝΑ, Οργανισμού Καταπολέμησης Ναρκωτικών. Συνεστήθη ο ΟΚΑΝΑ, είναι διακυβερνητικό συντονιστικό όργανο από τη μια μεριά και από την άλλη συμμετέχουν στη διοίκηση του οργανισμού εκπρόσωποι κοινωνικών φορέων, εκπρόσωποι της εκκλησίας και εν πάση περιπτώσει, μέσα από αυτόν τον οργανισμό γίνεται μια προσπάθεια εθνικής και κοινωνικής πανστρατιάς, που απαιτείται στη συγκεκριμένη περίπτωση για σωστή προσέγγιση του θέματος.

'Έμφαση ο οργανισμός δίνει στα θέματα πρόληψης. 'Ολοι μέχρι τώρα μιλάγαμε για πρόληψη, αλλά κανένας δεν μπορούσε να μας υποδείξει τον τρόπο που θα γίνεται η πρόληψη, ποιος θα την κάνει, ποιος θα μπαίνει στα σχολεία, ποιος θα την κάνει σε επίπεδο τοπικής κοινωνίας, έτσι που να μη διαφημίζει τα ναρκωτικά, όπως συνήθως συνέβαινε μέχρι σήμερα.

Επιτέλους, μπορούμε να πούμε σήμερα ότι στην Πατρίδα μας ξεκίνησε μια σωστή προσπάθεια προληπτικής προσέγγισης μέσα από την Τοπική Αυτοδιοίκηση και από την εκπαίδευση. Ο ΟΚΑΝΑ έχει υπογράψει τριετές συμβόλαιο με το Ερευνητικό Πανεπιστημιακό Ινστιτούτο Ψυχικής Υγιεινής για εκπαίδευση τριακοσίων στελεχών μέσα στην τριετία, προερχομένων κυρίως από την Τοπική Αυτοδιοίκηση. Αυτήν τη στιγμή έχουν εκπαιδευτεί εξήντα στελέχη της Τοπικής Αυτοδιοίκησης προερχόμενα από τριάντα δήμους της Χώρας και έχουν αποδοθεί πλέον στους δήμους ικανά αυτά τα στελέχη να οργανώσουν σε τοπικό επίπεδο την τοπική κοινωνία με προεξάρχοντα δηλαδή το δήμο, την τοπική εκκλησία, την τοπική εκπαιδευτική κοινότητα και όλους τους φορείς σε θέματα πρόληψης. 'Ηδη τρεις ή τέσσερις πρώτοι δήμοι έχουν υπογράψει συμβάσεις με τον ΟΚΑΝΑ και ο ένας μετά τον άλλο δήμο προστίθενται σ' αυτά τα προγράμματα. Παράλληλα έχει εκπαιδεύσει ο ΟΚΑΝΑ και το ΕΠΙΨΥ τριακόσιους πενήντα καθηγητές, οι οποίοι υπέυθυνα ενημερώνουν το μαθητικό κόσμο.

Στη δευτερολογία πιστεύω να προλάβω -γιατί σε δύο λεπτά τι μπορεί να πει κανείς για ένα τόσο μεγάλο θέμα- να μπορέσω να απαριθμήσω τις δραστηριότητες που υπάρχουν και από πλευράς ΟΚΑΝΑ και από πλευράς ΚΕΘΕΑ και των άλλων υπευθύνων φορέων κρατικών και μη κρατικών, για την αντιμετώπιση του προβλήματος.

Πάντως μαγική συνταγή, κύριοι συνάδελφοι, δεν υπάρχει πουθενά στον κόσμο. Αν υπήρχε, θα την είχαμε ανακαλύψει και καλά θα είναι όλοι να χαμηλώσουμε τους τόνους και καθένας από το δικό του πόστο να κάνει αυτό που μπορεί να κάνει, γιατί όλοι μπορούμε να προσφέρουμε σ' αυτό το τεράστιο θέμα, καθένας από το δικό του πόστο.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, λυπάμαι πολύ, αλλά ο κύριος Υπουργός δεν απάντησε στα ερωτήματα, που θέτουμε και στις ανησυχίες μας και νομίζω ότι θα έπρεπε να βρίσκεται εδώ και να απαντήσει και ο Υπουργός Δικαιοσύνης. Γιατί αυτή τη στιγμή πληθαίνουν οι δημόσιες τοποθετήσεις και υπεύθυνων κυβερνητικών παραγόντων, που όχι μόνο δε συγκινούνται από τους αυξανόμενους θανάτους παιδιών, θυμάτων των ναρκωτικών, αλλά ζητούν να προχωρήσει παραπέρα το κακό, διότι αυτό θα γίνει με το διαχωρισμό που προτείνουν σε μαλακά και σκληρά και την αποποινικοποίηση των λεγόμενων "μαλακών" και διότι έτσι ανοίγουν διάπλατα το δρόμο προς τα λεγόμενα "σκληρά" και αυτό έχει δείξει η ανάλογη πολιτική σε άλλες χώρες.

Δεν είναι δυνατόν να βγαίνουν πράγματι δημόσια οι Υπουργοί ανώτατοι κυβερνητικοί παράγοντες και να ζητάνε να πάει ουσιαστικά το χασίσι στα περίπτερα και να μη βγαίνει η kυβέρνηση υπεύθυνα να πάρει συγκεκριμένα θέση πάνω σ' αυτό. Ιδιαίτερα χαρακτηριστικές και εξοργιστικές είναι οι αθωωτικές ουσιαστικά αποφάσεις δικαστηρίων για μεγαλεμπόρους ναρκωτικών. Χαρακτηριστική είναι η περίπτωση του Τούρκου μεγάλου εμπόρου ναρκωτικών Μαχμούτ Σαμπρικ Καγιά ο οποίος από τετράκις εις ισόβεια καταδικάσθηκε σε δέκα χρόνια φυλακή από το Εφετείο και βγαίνει αύριο ίσως. Πληθαίνουν παράλληλα οι καταγγελίες για τεράστια κυκλώματα δικαστών, μεγαλοδικηγόρων αστυνομικών, γιατρών, που χαρακτηρίζουν τους εμπόρους χρήστες για να τους βγάλουν από τη φυλακή, για να συνεχίσουν να δολοφονούν τη νεολαία μας. Ηδη τα θύματα φέτος έχουν ξεπεράσει τα διακόσια.

Αλήθεια, τι έγινε με την έρευνα του αντεισαγγελέα του Αρείου Πάγου Φλούδα, που αποκάλυπτε ακριβώς τέτοια κυκλώματα.

Τελικά, όμως, όπως κατήγγειλε με τη προχθεσινή του ανακοίνωση το ΚΚΕ, είναι βέβαιο ότι το θέμα είναι πολιτικό. Πολιτικές είναι οι αιτίες που οδηγούν τους νέους στα ναρκωτικά και τεράστιες είναι οι ευθύνες ΠΑ.ΣΟ.Κ. και Νέας Δημοκρατίας, διότι στα χρόνια των κυβερνήσεών τους φούντωσε το κακό, γιατί φούντωσαν και φουντώνουν οι πραγματικές αιτίες που προκαλούν το κακό: η ανεργία, η λιτότητα, η ανασφάλεια και η αβεβαιότητα της νεολαίας για το αύριο, συνεχίζονται οι περικοπές των κοινωνικών παροχών για την πρόληψη και την καταπολέμηση των ναρκωτικών για τον πολιτισμό, για τον αθλητισμό. Το μόνο που οι κυβερνήσεις αυτές προσφέρουν στη νεολαία μας είναι τα οράματα του ιμπεριαλισμού. Μια θέση μισθοφόρου-φονιά "Ράμπο", τον πόλεμο και την καταστροφή. Και δεν είναι τυχαίο ότι τα Μέσα Μαζικής Ενημέρωσης έπνιξαν την ανακοίνωση του ΚΚΕ γιατί τους ενόχλησαν προφανώς οι ξεκάθαρες θέσεις του κόμματος, έπνιξαν την ανακοίνωση γιατί καλεί προφανώς τη νεολαία μας σε αγώνα, ενάντια σ' αυτές τις πολιτικές, ενάντι στη μάστιγα των ναρκωτικών, αλλά ταυτόχρονα και στις αντιλαϊκές πολιτικές που φουντώνουν αυτήν τη μάστιγα.

Λυπάμαι πολύ αλλά θα θέλαμε πιο συγκεκριμένες απαντήσεις γι' αυτά τα πολιτικά θεμελιακά ζητήματα.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, να κάνετε μια επερώτηση, ώστε να υπάρχει ο χρόνος για μια πιο πλατιά συζήτηση.

Ο κύριος Υπουργός έχει το λόγο.


ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Πράγματι δεν μπορεί κανείς να καλύψει ένα τόσο σοβαρό θέμα σε δυο λεπτά. Επιτρέψτε μου, όμως, κύριε συνάδελφε, να σας απαντήσω στα θέματα που βάλατε, με δυο λόγια.

Οι θέσεις μας είναι ξεκαθαρισμένες. Αυτά τα οποία υλοποιούμε σήμερα είναι προϊόν της Διακομματικής Επιτροπής, η οποία λειτούργησε επί ένα χρόνο και στην οποία συμμετείχαμε πολλοί συνάδελφοι, συμμετείχατε και σεις ....

ΣΤΡΑΤΗΣ ΚΟΡΑΚΑΣ: Πότε έγινε αυτό; Πριν από πέντε χρόνια.

ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Μετά το πόρισμα ...

ΠΡΟΕΔΡΟΣ(Απόστολος Κακλαμάνης): Κύριε συνάδελφε, μη διακόπτετε.

Κύριε Υπουργέ έχετε ενάμισυ λεπτό από τον κανονικό σας χρόνο. Ολοκληρώστε.

ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Αυτήν τη στιγμή υλοποιούμε ένα νόμο, ο οποίος είναι προϊόν του πορίσματος της Διακομματικής Επιτροπής, ποιές ήταν και είναι οι βασικές μας θέσεις: Πρώτον, αυστηρές ποινές στον έμπορο και δε νομίζω ότι αμφιβάλλει κανείς γι' αυτήν τη θέση. Δεύτερον, αποποινικοποίηση του χρήστη και αντιμετώπιση του ως ατόμου που έχει ανάγκη ειδικής θεραπευτικής προσέγγισης. Αυτή είναι η θέση μας, αυτήν τη θέση υλοποιούμε και δεν άλλαξε τίποτα. 'Ενα μικρό πρόβλημα υπάρχει μόνο ως προς τα όρια του χρήστη και του εμπόρου. Δηλαδή, πρέπει να κάτσουμε να βρούμε το θεσμικό εκείνο όργανο το οποίο θα αποφασίζει πότε ο χρήστης πραγματικά είναι χρήστης και δε μεταπίπτει σε έμπορο. Αυτό είναι ένα θέμα, θέλει συζήτηση, ελπίζω ότι πολύ σύντομα θα ξεκαθαριστεί αυτό.

'Οσον αφορά την αποποινικοποίηση της χρήσης είπαμε και λέμε ότι αυτό θα είχε νόημα υπό την έννοια ότι σπάει το κύκλωμα προσφορά και ζήτηση εάν εφαρμόζετο διεθνώς ή τουλάχιστον σε ευρωπαϊκά επίπεδα. Εμείς είμαστε εναρμονισμένοι πλήρως στην πολιτική που ακολουθεί όλη η Ευρώπη. Προχθές ήταν το Συμβούλιο των Υπουργών Υγείας ....

Προχθές ήταν το Συμβούλιο των Υπουργών Υγείας.

ΕΛΕΝΗ ΑΝΟΥΣΑΚΗ: Υπάρχει καθολική αντίδραση, κύριε Πρόεδρε.

ΘΕΟΔΩΡΟΣ ΚΑΤΣΑΝΕΒΑΣ: Μπορούμε να πάρουμε το λόγο, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι. Δεν έχει κανείς άλλος το λόγο. Μη διακόπτετε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Σε κανένα ευρωπαϊκό κράτος δεν υπάρχει αποποινικοποίηση. Παντού είναι ποινικοποιημένα τα ναρκωτικά.

ΣΤΡΑΤΗΣ ΚΟΡΑΚΑΣ: Ποια είναι η δική σας πολιτική, να μας πείτε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Ακόμα και στην Ολλανδία η χρήση χασίς δεν επιτρέπεται δια νόμου, αλλά με την ανοχή της Αστυνομίας, πολιτική η οποία επανεξετάζεται αυτές τις μέρες.

ΣΤΡΑΤΗΣ ΚΟΡΑΚΑΣ: Γι' αυτό φούντωσε η ηρωίνη.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Αυτά μπορούμε να τα συζητήσουμε σε μία επερώτηση, που θα έχουμε χρόνο, ώστε να ξεκαθαρίσουν όλα, να μην υπάρχουν συγχύσεις και αμφιβολίες, οι οποίες δίδουν τη δυνατότητα σε κάποιους να εκμεταλλεύονται το θέμα και να μετατρέπονται σε χρήστες του προβλήματος των ναρκωτικών.

ΠΡΟΕΔΡΟΣ (Απόστολος Κακλαμάνης): Στο σημείο αυτό θα διακόψουμε τη συζήτηση των επικαίρων ερωτήσεων και θα ακολουθήσει η καθιερωμένη απόδοση τιμής στην ημέρα του "Πολυτεχνείου".

Κυρίες και κύριοι συνάδελφοι, μεθαύριο 17 Νοεμβρίου, κλείνουν είκοσι δύο χρόνια από την ημέρα που η φοιτητική νεολαία πραγματοποίησε το συγκλονιστικό έπος του Πολυτεχνείου, κορυφώνοντας την αντίστασή της στη δικτατορία και εκφράζοντας την παλαϊκή αξίωση για την αποκατάσταση της Δημοκρατίας και των κοινοβουλευτικών θεσμών.

Ο αγώνας του λαού μας οδήγησε στην αποκατάσταση της Δημοκρατίας. Το τίμημα, ωστόσο, υπήρξε βαρύ για τον ελληνισμό της μαρτυρικής Κύπρου, που εξακολουθεί να βρίσκεται μέχρι σήμερα χωρισμένη από τον βάρβαρο Αττίλα.

Η πορεία της Πατρίδας μας στην Ευρώπη και στον κόσμο, στα χρόνια που πέρασαν από τότε, χαρακτηρίζεται από ένα συνεχή και αδιάκοπο αγώνα, για την υπεράσπιση των εθνικών μας δικαίων, την περιφρούρηση της εθνικής μας κυριαρχίας εναντίον της μόνιμης τουρκικής επιβουλής, που εκδηλώνεται ιδιαίτερα έντονα τον τελευταίο καιρό στο Αιγαίο. 

Η Χώρα μας, πιστή στις αρχές του Διεθνούς Δικαίου, είναι πάντοτε έτοιμη να υπερασπίσει την κυριαρχία της, όποτε χρειαστεί και με όποιο τρόπο χρειαστεί με ενωμένο το λαό μας, που πάντα εμπνέεται από τα ιδανικά της ελευθερίας και της ανεξαρτησίας. Παράλληλα, μοχθεί και καταβάλλει κάθε προσπάθεια για την οικονομική ανάπτυξη και την ενδυνάμωση της κοινωνικής συνοχής.

Σήμερα, αλλά και κάθε μέρα, ιδιαίτερα κάτω από τις συνθήκες που ζούμε τα τελευταία χρόνια, αντιμέτωποι των προκλήσεων, αλλά και των άμεσων απειλών κατά της εθνικής μας κυριαρχίας από την Τουρκία, οφείλουμε όλοι οι 'Ελληνες και ειδικότερα η πολιτική ηγεσία, να προβληματιζόμαστε βαθύτατα και για το παρελθόν, αλλά κυρίως για το μέλλον του Τόπου και του ελληνισμού.

Κυρίες και κύριοι συνάδελφοι, η ενότητά μας, η ομοψυχία μας, η ενδυνάμωση του κύρους και της αποτελεσματικότητας των κοινοβουλευτικών θεσμών, μια ισχυρή οικονομία και μια χαλύβδινη αμυντική θωράκιση της Χώρας, μπορούν να οδηγήσουν το 'Εθνος με ασφάλεια και σιγουριά σε ένα καλύτερο μέλλον. Καλύτερο μέλλον σημαίνει κατοχυρωμένη την εδαφική ακεραιότητα και ανεξαρτησία της Χώρας, αποκατάσταση των δικαίων του κυπριακού ελληνισμού, ισότιμη συμμετοχή της Ελλάδας και της Κύπρου στην προσπάθεια των ευρωπαϊκών Εθνών για μια Ευρώπη με πραγματική και όχι απλώς ονομαστική σύγκλιση των οικονομιών τους, μια Ευρώπη που θεωρεί ως σύνορά της τα εξωτερικά σύνορα των κρατών - μελών της, μια Ευρώπη τέλος χωρίς δημοκρατικά ελλείμματα και βαθιές κοινωνικές ανισότητες.

H Boυλή των Ελλήνων, συμμετέχουσα στις εκδηλώσεις της ιστορικής επετείου του Πολυτεχνείου, θα καταθέσει αύριο, δια του Προεδρείου της και αντιπροσωπείες Βουλευτών απ' όλα τα Κόμματα, δάφνινο στεφάνι στο χώρο του Πολυτεχνείου.

Παρακαλώ τους Κοινοβουλευτικούς Εκπροσώπους, τους Προέδρους των Κοινοβουλευτικών Ομάδων ή τους Εκπροσώπους των και τον Εκπρόσωπο της Κυβερνήσεως, να λάβουν το λόγο.

Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακολούθησα από κοντά και βρέθηκα το βράδυ των γεγονότων του Πολυτεχνείου στο Πολυτεχνείο, μαζί με τον Παναγιώτη Κανελλόπουλο και το Γεώργιο Μαύρο. 'Εζησα την τραγωδία του Πολυτεχνείου, αλλά και ταυτόχρονα το μεγαλείο του.

Μετά από τόσα χρόνια αναρωτιέμαι, εάν η εκδήλωση αυτή και η θυσία των νέων ανθρώπων, οι οποίοι έχασαν τη ζωή τους εκείνο το βράδυ, δικαιώνεται με όσα συμβαίνουν εδώ και αρκετά χρόνια στο Πολυτεχνείο, στον περίχωρο του Πολυτεχνείου με τους βανδαλισμούς, με την καταστροφή του ιδίου του Πολυτεχνείου και γενικότερα με την υποβάθμιση της σημασίας του αγώνα όλων των νέων ανθρώπων τότε για τη δημοκρατία και για την ελευθερία του ανθρώπου.

Είμαι, πράγματι, πάρα πολύ προβληματισμένος και πιστεύω ότι ένα πολύ μεγάλο τμήμα του Eλληνικού Λαού, όχι μόνο είναι προβληματισμένο, αλλά αντιμετωπίζει πλέον την εκδήλωση του Πολυτεχνείου με αδιαφορία, όταν για να συγκεντρωθεί ο κόσμος στο Πολυτεχνείο, που κάποτε πήγαινε αυθόρμητα κατά εκατοντάδες χιλιάδες, χρειάζεται ορχήστρες, καλλιτέχνες για να συγκεντρώσει τον κόσμο και αυτό σηματοδοτεί την υποβάθμιση που έχουμε όλοι προκαλέσει στο θέμα του Πολυτεχνείου. Μου δόθηκε η ευκαιρία προχθές να καλέσω τον Πρύτανη του Πολυτεχνείου και τις Πρυτανικές Αρχές και να τους εκθέσω και πάλι τις ανησυχίες μου για να μην επαναληφθούν τα γεγονότα, τα οποία έχουν γίνει τα τελευταία χρόνια. Τους ετόνισα ότι δεν είναι δυνατόν να επαναληφθεί και φέτος αυτό που γίνεται κάθε χρόνο, δηλαδή οι Πρυτανικές Αρχές να επιρρίπτουν τις ευθύνες στον εισαγγελέα, ο εισαγγελέας να επιρρίπτει τις ευθύνες στην Αστυνομία και η Αστυνομία να επιρρίπτει τις ευθύνες στις Πρυτανικές Αρχές. Αυτό αποτελεί έναν εμπαιγμό προς όσους βρέθηκαν στο Πολυτεχνείο, προς όσους δημιούργησαν αυτήν την εκδήλωση, η οποία ήταν η κορυφαία καθ' όλην τη διάρκεια της δικτατορίας.

Γιατί, όμως, συμβαίνουν, κυρίες και κύριοι συνάδελφοι, αυτά τα γεγονότα; Γαιτί φθάνουν διακόσια, τριακόσια ή τετρακόσια άτομα, ύποπτα καθ' όλα τα άλλα, να οδηγούν στη διάλυση τις εορτές του Πολυτεχνείου; Πιστεύω ότι αυτό οφείλεται σε μία απογοήτευση της κοινωνίας, στην αποσάθρωση της κοινωνίας, την έλλειψη πίστης για ένα καλύτερο αύριο, στην αδιαφορία που έχουν πλέον οι νέοι άνθρωποι και στην έλλειψη συνοχής και ελπίδας για μία καλύτερη κοινωνία. Νομίζω ότι περισσότερο απ' όλα πρέπει ακριβώς αυτό το γεγονός να μας προβληματίσει όλους, για το που οδηγούμε τη σημερινή κοινωνία, πόσο αξιόπιστη είναι η δημοκρατία. Και την αξιοπιστία της δημοκρατίας περισσότερο από κάθε άλλο φορέα την εκφράζει το Κοινοβούλιο.

Πιστεύω, συνεπώς, ότι η ευθύνη όλων μας είναι πολύ μεγάλη για να μπορέσουμε να δικαιώσουμε και να αναβαθμίσουμε το ρόλο της δημοκρατίας.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. Γιάννης Καψής εκ μέρους του Πανελλήνιου Σοσιαλιστικού Κινήματος έχει το λόγο.

ΙΩΑΝΝΗΣ ΚΑΨΗΣ: Κύριε Πρόεδρε, κυρίες και κύριοι συνάδελφοι, είκοσι τρία χρόνια πριν οι νεαροί φοιτητές ύψωσαν το κορμί τους και όχι μόνο έδωσαν το πρώτο καίριο πλήγμα, όχι μόνο προσδιόρισαν την αρχή του τέλους του τυρανικού καθεστώτος, αλλά το κυριότερο, διέσωσαν την εθνική αξιοπρέπεια και τη δημοκρατική ευαισθησία ενός ολοκλήρου λαού.

Σήμερα, εν όψει του καινούριου εορτασμού, ακούγονται δικαιολογημένα, αλλά όχι δίκαια, ορισμένες επιφυλάξεις, που δυστυχώς τις δικαιολογούν τα έκτροπα των προηγουμένων ετών.

Και, όμως, νομίζω ότι σήμερα είκοσι τρία χρόνια μετά, η ανάμνηση της θυσίας, η ανάμνηση του ξεσηκώματος των νεαρών, προσδιορίζει μια καινούρια ελπίδα στη Χώρα μας και στην κοινωνία που αντιμετωπίζει το μέγιστο κίνδυνο της αδιαφορίας και της απαξίωσης των δημοκρατικών αρχών και θεσμών.

Πιστεύω ότι και αν ένας ακόμα κάνει την πορεία, είναι κέρδος για την ελληνική κοινωνία, γιατί κανείς μας δεν έχει το δικαίωμα να ξεχάσει και δεν έχει το δικαίωμα να στρέψει την πλάτη του προς το μεγάλο εκείνο επίτευγμα. 

Κύριε Πρόεδρε, έζησα και εγώ τις υπέροχες εκείνες στιγμές και ώρες της εξέγερσης του Πολυτεχνείου. Ο,τιδήποτε και αν συμβεί, νομίζω για εμάς το Πολυτεχνείο θα είναι πάντοτε ένας φάρος που θα μας καθοδηγεί. Δεν είναι σφάλμα των φοιτητών που ξεσηκώθηκαν και ας μου επιτραπεί αυτή η παρατήρηση, αν σήμερα δεν είμαστε και οι τριακόσιοι εδώ. Και αν αυτό μας ενοχλεί, είναι μια καινούρια αρχή. Αν μας ενοχλεί η συμμετοχή στοιχείων ξένων προς την παρέλαση, είναι μια καινούργια αρχή να αποκαθάρουμε τη Δημοκρατία και τους φορείς της.

Νομίζω ότι όλοι πρέπει να προσέλθουμε στον αυριανό εορτασμό, να πλαισιώσουμε εσάς, κύριε Πρόεδρε, για να δείξουμε ότι η Βουλή ούτε ξεχνά ούτε είναι διατεθειμένη να δώσει μια νίκη σε εκείνους που δεν την αξίζουν.

Η Δημοκρατία από τότε που ιδρύθηκε, βάλλεται. Η Δημοκρατία από τότε που ιδρύθηκε αμύνεται και νικά. Ας δώσουμε αύριο μια καινούρια απάντηση, είκοσι τρία χρόνια μετά. Ευχαριστώ.

(Χειροκροτήματα)

ΠΡΟΕΔΡΟΣ (Απόστολος Κακλαμάνης): Ο κ. Στρατής Κόρακας από μέρους του ΚΚΕ έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, κύριοι Βουλευτές, τιμάμε σήμερα την εικοστή τρίτη επέτειο της εξέγερσης του Πολυτεχνείου που απετέλεσε, κατά τη γνώμη μας, το βασικότερο σταθμό στην πάλη του Λαού μας για την ανατροπή της στρατιωτικοφασιστικής δικτατορίας και την αντίθεσή του ενάντια στους ιμπεριαλιστές αφέντες της.

Θεωρούμε ότι ο αγώνας αυτός, η εξέγερση αυτή, είναι συνέχεια των ηρωϊκότερων παραδόσεων, των ηρωϊκότερων αγώνων του Λαού μας ενάντια στους κάθε λογής κατακτητές και καταπιεστές του. 

Αποτίουμε, λοιπόν, φόρο τιμής στους νεκρούς αυτής της εξέγερσης, μιας εξέγερσης, ενάντια σε ένα αμερικανόπνευστο και αμερικανοκίνητο καθεστώς που βασάνισε, μάτωσε για επτά χρόνια το Λαό μας.

Εμείς οι κομμουνιστές είμαστε υπερήφανοι, γιατί πάνω μας ξέσπασε με τον αγριότερο τρόπο αυτό το απάνθρωπο καθεστώς, γιατί σταθήκαμε στην πρώτη γραμμή του αγώνα για την ανατροπή του, για μια άλλη Ελλάδα, ανεξάρτητη, εθνικά κυρίαρχη, χωρίς κηδεμόνες και προστάτες. 

Στο δράμα του Ελληνικού Λαού φυσικά προστέθηκε, όπως ξέρουμε, και το δράμα της Κύπρου, η προδοσία του στρατιωτικοφασιστικού καθεστώτος και το άνοιγμα της πόρτας στη βάρβαρη εισβολή του Αττίλα. Και η πληγή αυτή μένει ακόμα μέχρι σήμερα ανοικτή. Μένουν μέχρι σήμερα και θεωρούνται προστάτες και σύμμαχοί μας αυτοί που όπλισαν το χέρι του Αττίλα, αυτοί που όπλισαν και εγκατέστησαν τη στρατιωτική χούντα στη Χώρα μας. 

Τα οράματα του έπους του Πολυτεχνείου, οι στόχοι αυτού του μεγαλειώδους αγώνα, δεν έχουν ακόμα εκπληρωθεί, δεν έχουν ακόμα δικαιωθεί. Τα συνθήματα "έξω το ΝΑΤΟ", "έξω οι Αμερικάνοι", "Δημοκρατία", "εθνική ανεξαρτησία", "ψωμί, παιδεία, ελευθερία" είναι ξεχωριστά επίκαιρα, ιδιαίτερα σήμερα.

Πρέπει, λοιπόν, να συνεχιστεί όλο και πιο μαζικά ο αγώνας, ενάντια σε όσες προβοκάτσιες και προκλήσεις και μέτρα και αν παρθούν απ' αυτούς που δε θέλουν αυτήν τη δικαίωση και πραγμάτωση αυτών των συνθημάτων.

Ας σφυρηλατήσει, λοιπόν, ο Λαός μας την αγωνιστική ενότητα, ας οικοδομήσει το νέο μέτωπό του, ένα νέο ΕΑΜ, ένα μέτωπο αντίστασης ενάντια στις σημερινές πολιτικές για την πραγμάτωση των ανεκπλήρωτων ακόμα συνθημάτων και στόχων του Πολυτεχνείου.

(Χειροκροτήματα)

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ.Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριοι Βουλευτές, μιλάμε είκοσι τρία χρόνια μετά για το Πολυτεχνείο τότε, αλλά μιλάμε στην Ελλάδα του σήμερα. Στο μεταξύ τα γεγονότα, οι άνθρωποι, οι εποχές, περνάνε και χάνονται.

Καλούμεθα σήμερα, να σεβαστούμε και να τιμήσουμε το μεγαλείο εκείνης της έξαρσης. Καλούμεθα να τιμήσουμε τις θυσίες και τους αγώνες για την Δημοκρατία, την Ελευθερία και την Εθνική Ανεξαρτησία. Καλούμεθα όμως και να στοχαστούμε για το νόημα και το πραγματικό περιεχόμενο που είχε εκείνος ο αγώνας για τότε, για μετά και για σήμερα.

Ο Συνασπισμός της Αριστεράς και της Προόδου πιστεύει, ότι η καλύτερη τιμή που μπορούμε να αποτίσουμε προς εκείνο το μεγαλειώδες ιστορικό γεγονός δεν είναι να θυμηθούμε με νοσταλγικές αναπολήσεις, ούτε επίσης να περιγράψουμε εκείνα τα συμβάντα με ηχηρές διατυπώσεις. Δε χρειάζονται για το Πολυτεχνείο άσματα, ούτε ηρωικά ούτε πένθιμα. Εκείνο που χρειάζεται να καταγράψουμε είναι, αν το πραγματικό του νόημα ενσωματώθηκε στην πολιτική ζωή και στο δημόσιο βίο στα χρόνια αυτής της μεταπολίτευσης.

Η ημέρα δε μας καλεί να περιγράψουμε εαυτούς και αλλήλους. Μας καλεί να μετρηθούμε με το πραγματικό νόημα εκείνων των γεγονότων, με το πραγματικό περιεχόμενο που είχε η αντίσταση στη δικτατορία, η αντίσταση σε μια βαρβαρότητα που ήταν προϊόν συγκεκριμένων ξένων, αλλά και εσωτερικών κύκλων. Μας καλεί λοιπόν η ημέρα να μετρηθούμε με το περιεχόμενο εκείνου του αγώνα και αν το αντέχουμε μετά απ'αυτό το μέτρημα, να ψάξουμε να βρούμε αν είμαστε λειψοί, αν είμαστε ελλειμματικοί, αν είμαστε πίσω από το πραγματικό περιεχόμενο εκείνων των ημερών.

Η μνήμη της αντίστασης στη δικτατορία, η μνήμη της αντίστασης στην προδοσία της Κύπρου, δεν είναι επιλεκτική, δεν είναι διακοσμητικό στοιχείο. Η μνήμη των όσων συντελέστηκαν τότε, η μνήμη της διπλής προδοσίας, πρέπει να είναι ανήμερη μνήμη. Και θα έπρεπε αυτή η μνήμη να κάνει πολλές καταστάσεις στις μέρες μας να έχουν χάσει τον ύπνο τους.

Κύριε Πρόεδρε, κύριοι Βουλευτές, η αντίσταση στη βαρβαρότητα της ανελευθερίας τότε, είναι και αντίσταση στη χυδαιότητα και στην ευτέλεια που κυριαρχούν σήμερα. Η υπεράσπιση της Δημοκρατίας τότε, είναι αξίωση αναζωογόνησης της πολιτικής σήμερα, κατοχύρωσης της αυτονομίας της, από τα πολυώνυμα και από τα ποικιλώνυμα εξωθεσμικά κέντρα.

Η υπεράσπιση της Εθνικής Ανεξαρτησίας τότε, είναι η υπεράσπιση του πατριωτισμού και της προοπτικής της Χώρας, σήμερα, με εθνική στρατηγική χωρίς κηδεμονίες, εποπτείες και πρωτοβουλίες τρίτων για λογαριασμό μας. Η αγωνία της ελευθερίας, τότε, είναι αγωνία της εξέλιξης για μια προοδευτική πορεία της Χώρας με κοινωνικές και πολιτικές κατακτήσεις. Ο αγώνας για το ψωμί και την παιδεία τότε, είναι αγώνας για κοινωνική στήριξη της νεολαίας για προστασία και συνοχή του λαού μας, είναι αγώνας για την ανάπτυξη.

Κυρίες και κύριοι συνάδελφοι, η σημερινή, λοιπόν, ημέρα επιβάλλει να στοχαστούμε με αυτογνωσία και τόλμη για να αλλάξουν πολλά σ'αυτόν τον Τόπο, γιατί μονάχα έτσι θα είμαστε πιο κοντά στο Πολυτεχνείο, γιατί μονάχα έτσι θα είμαστε πιο κοντά στο προοδευτικό μέλλον του Τόπου.

Και για να μην αναλώνονται αυτές οι ημέρες σε πανηγυρικούς και ρητορίες εμείς από την πλευρά του Συνασπισμού της Αριστεράς και της Προόδου, προτείναμε κάθε επέτειο - τις ημέρες που γιορτάζεται εκείνο το ιστορικό γεγονός - να γίνεται μέσα στο Πολυτεχνείο το Ετήσιο Εθνικό Συνέδριο για την παιδεία με ανοικτές συνελεύσεις, όπου τα κρίσιμα θέματα της ελληνικής παιδείας, με την ευθύνη των πρυτανικών πανεπιστημιακών αρχών και της νεολαίας, θα έρχονται για συζήτηση. Το Ετήσιο Εθνικό Συνέδριο για την παιδεία, σε κάθε επέτειο για το Πολυτεχνείο.

Και με την ευκαιρία αυτής της επετείου επιτρέψτε μου να κάνω και μία ακόμη πρόταση: Για να μην περιορίζεται μόνο η Βουλή στην απότιση φόρου τιμής θα μπορούσε και θα έπρεπε να οργανώσει η Βουλή μία Διακομματική Κοινοβουλευτική Επιτροπή με θέμα: "πολιτικές για τη νεολαία σήμερα". Ταυτόχρονα να ενεργοποιήσει ξανά τη διαρκή Κοινοβουλευτική Επιτροπή για τα ναρκωτικά, γιατί σήμερα βρισκόμαστε μπροστά σε μία εφιαλτική έξαρση του προβλήματος, που δεν μπορεί να το αντιμετωπίσουμε, ούτε με εφησυχασμούς ούτε ανακυκλώνοντας τετριμμένα λόγια, ούτε με πανικόβλητες αντιδράσεις.

(Χειροκροτήματα από όλες τις Πτέρυγες)

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είκοσι τρία χρόνια μετά, το σύνθημα "ψωμί-παιδεία-ελευθερία", που αποτελούσε το λάβαρο των αγωνιστών του Πολυτεχνείου, δυστυχώς είναι επίκαιρο και πιο οξυμμένο σήμερα. Οι έμποροι της ιδεολογίας όχι μόνο στη Χώρα μας, προσπαθούν να προωθήσουν στη νεολαία και στους λαούς τη θεωρία του τέλους της ιδεολογίας, του τέλους της ιστορίας και τους τέλους των ανθρώπινων αξιών. Κυνηγούν τις μάγισσες, κυνηγούν τους αριθμούς και οδηγούν κάθε μέρα σε ανεργία, σε φτώχεια, σε πείνα και δυστυχία μεγάλα τμήματα και του ελληνικού πληθυσμού, αλλά και του πληθυσμού στον πλανήτη μας.

Επίσης, η μεγάλη πινακίδα, το ταμπλό που υπήρχε εκείνη την ημέρα στο Πολυτεχνείο "ανεξαρτησία, εθνική κυριαρχία" το οποίο γκρέμισαν οι ερπήστριες των τανκς των δικτατόρων, σήμερα αποκτά ένα νέο περιεχόμενο και αποτελεί όρο εθνικής επιβίωσης αφού οι ξένες δυνάμεις, δυστυχώς, χειρότερα από εκείνη την εποχή, ασκούν πιέσεις, βρίσκουν έδαφος και μέσα στην Ελλάδα για να προωθήσουν τα σχέδιά τους για συρρίκνωση της Ελλάδας και του Ελληνικού Εθνους, Κυπριακό, Αιγαίο, Σκοπιανό.

Δυστυχώς, κύριε Πρόεδρε και κυρίες και κύριοι συνάδελφοι, σήμερα που η Βουλή αποτίοντας φόρο τιμής στους εξεγερθέντες, στους αγωνιστές, τα θύματα του Πολυτεχνείου, έζησε μία στιγμή που ίσως να μη την κατάλαβαν πολλοί συνάδελφοι: 'Ακουσε τον Πρωθυπουργό της Χώρας, απαντώντας στην ερώτηση του Αρχηγού της Νέας Δημοκρατίας, να λέει πράγματα που μόνο σε φόβο και ανησυχία για συρρίκνωση της Ελλάδας μπορεί να ενταχθούν, που ουσιαστικά σημαίνουν, στα πλαίσια μιας εξαρτημένης και υποτελούς εξωτερικής πολιτικής, ότι στρώνεται το έδαφος για παραχώρηση εθνικών, κυριαρχικών δικαιωμάτων στο Αιγαίο.

Αυτό είναι απότιση φόρου τιμής στους αγωνιστές του Πολυτεχνείου; Και ψάχνουμε μετά να βρούμε γιατί η νεολαία και ο Ελληνικός Λαός αποστασιοποιούνται από την πολιτική και τα κοινά, όταν σήμερα ηγετικά πολιτικά και πνευματικά πρόσωπα στη Χώρα μας, αντί να εξαντλήσουν τις δυνατότητες και ικανότητές τους στους διεθνείς οργανισμούς, στις ξένες δυνάμεις, που απεργάζονται σχέδια συρρίκνωσης της Ελλάδας, για να δικαιώσουν τα εθνικά, πατριωτικά οράματα, εξαντλούν αυτές τις δυνάμεις για να πείσουν τη Βουλή -μάταια βέβαια- και τον Ελληνικό Λαό μέσω της Βουλής, ότι η παραίτηση από το διεθνές δικαίωμα επέκτασης της αιγιαλίτιδας ζώνης στα δώδεκα μίλια, είναι έθιμο μετά το 1980;

Αυτά είναι φαινόμενα, που ενισχύουν την αποδιοργάνωση του Εθνους, που δυναμιτίζουν την συνοχή του Ελληνικού Λαού και του ελληνισμού και δημιουργούν μεγάλους κινδύνους, κύριε Πρόεδρε, κυρίες και κύριοι συνάδελφοι, για το μέλλον, για την επιβίωση αυτής της Χώρας και του ελληνισμού.

Σήμερα, η πολιτική και πνευματική ηγεσία του Τόπου θα πρέπει, έξω από εξαρτήσεις, έξω από κηδεμονεύσεις, κηδεμονεύσεις απο δυνάμεις που τα τελευταία χρόνια περισσότερο προωθούν σχέδια για συρρίκνωση, να καθήσει στο τραπέζι και απο μηδενική βάση, με γνώμονα και άξονα μόνο την υπηρέτηση του συμφέροντος της Ελλάδας και του ελληνισμού, να χαράξει μια εθνική στρατηγική, για να αντισταθούμε, ενώνοντας τον Ελληνικό Λαό και τον ελληνισμό, σ' αυτά τα σχέδια που εξελίσσονται.

Δεν πρέπει να γίνεται προσπάθεια, -κύριε Πρόεδρε, ανησύχησα πάρα πολύ σήμερα- συγκάλυψης αυτών, που στο παρασκήνιο με τη διπλωματία την κρυφή, για να αναρριχηθούν κάποιοι στα κόμματα και στις κυβερνήσεις, δίνουν και παίζουν με τα συμφέροντα της Ελλάδας, του Εθνους και του Ελληνικού Λαού.

Το ΔΗ.Κ.ΚΙ., αποτίοντας φόρο τιμής όχι με λόγια, αλλά με έργα, προς τους αντιστασιακούς, προς τους αγωνιστές του Πολυτεχνείου, προς τους νέους και προς όλους των υπόλοιπων γενεών -και οι γενιές οι δικές μας έζησαν αυτές τις καταστάσεις- δηλώνει προς τη νεολαία και τον Ελληνικό Λαό, αλλά και τον ελληνισμό, ότι θα συνεχίσει ανυποχώρητα αντί οποιασδήποτε πολιτικής ή άλλης θυσίας τον αγώνα εκείνων των ανθρώπων, εκείνης της νεολαίας, βάζοντας στην πρωτοπορία του αγώνα τη νεολαία μας, η οποία δε στερείται ιδανικών. Απαιτεί απλά από τα πολιτικά κόμματα και απο την πνευματική ηγεσία του Τόπου να σταθεί στο ύψος των κρίσιμων περιστάσεων, που διέρχεται η Ελλάδα και ο ελληνισμός.

Θα σταθούμε ανυποχώρητοι στον αγώνα με όλες τις δυνάμεις μας, μικρές ή μεγάλες, μαζί με τη νεολαία και το λαό, ώστε να αντιστρέψουμε αυτήν τη φορά, που εντάσσεται μέσα στα πλαίσια της διεθνοποίησης της αγοράς για το τέλος δήθεν της ιδεολογίας. Γιατί η ιδεολογία δεν τελειώνει ποτέ. Υπάρχει και θα υπάρχει, όσο υπάρχουν κοινωνικές ανισότητες, όσο υπάρχουν φαινόμενα πολιτικά και πολιτικές, που οξύνουν τις ανισότητες και οδηγούν μέσα από την ανεργία, από τον περιορισμό του κράτους-πρόνοιας στο περιθώριο, στην πείνα και τη δυστυχία τους ανθρώπους.

Εμείς είμαστε διατεθειμένοι -και τελειώνω μ' αυτό- να αγωνισθούμε, όπως και μέχρι τώρα, έξω, επίσης, από τις λογικές και τους μηχανισμούς. Ασφαλώς, πολλοί θέλουν να σταματήσει ο πραγματικός εορτασμός του Πολυτεχνείου, γιατί ακριβώς οι λογικές του τέλους της ιδεολογίας και των ανθρώπινων αξιών, απαιτούν να μην ενθυμείται ο Ελληνικός Λαός ότι υπάρχει και ο άλλος δρόμος, της αντίστασης, που είναι αποτελεσματικός, ο δρόμος της ειρηνικής και δημοκρατικής αντίστασης, που περνά μέσα από την ενότητα. 

Θυμίζει αυτός ο αγώνας των νέων του Πολυτεχνείου, αλλά και των εργαζόμενων και του Ελληνικού Λαού, σήμερα -πολύ περισσότερο από εκείνη την εποχή- ότι ο λαός, όταν θέλει και είναι ενωμένος, μπορεί να αντισταθεί και να πετύχει, ώστε να μην περάσουν τα σχέδια για συρρίκνωση της Ελλάδας, αλλά και τα σχέδια για εξαθλίωση, που είναι κάθε ημέρα και μεγαλύτερη, του Ελληνικού Πληθυσμού.

(Χειροκροτήματα από όλες τις Πτέρυγες.)

ΠΡΟΕΔΡΟΣ (Απόστολος Κακλαμάνης): Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, ο αγώνας της μνήμης απέναντι στη λήθη είναι ο αγώνας της ιστορίας απέναντι στη παραχάραξή της. Και σήμερα περισσότερο παρά ποτέ έχουμε ανάγκη αυτήν τη συμμαχία με την αμερόληπτη μνήμη για να αντιμετωπίσουμε τις επιχωματώσεις που υψώνουν το πέρασμα των χρόνων και το πλήθος των σκοπιμοτήτων.

Το Πολυτεχνείο υπήρξε ένας ιστορικός κραδασμός που γεννήθηκε από τη σύζευξη ενός αφύσικου συσχετισμού δυνάμεων με το φυσικό πόθο για την ελευθερία και τη δημοκρατία. Μία οριογραμμή στην εθνική πορεία μας, η οποία χαράχθηκε από την αντιπαράθεση της εξουσίας της ελευθερίας με την ελευθερία της εξουσίας, τη μέγιστη δηλαδή ανελευθερία.

Ο ίδιος ο χαρακτήρας της εξέγερσης του Πολυτεχνείου δε μας επιτρέπει μία συμβατική προσέγγιση στο ακλόνητο και λαμπερό απόσταγμα του κοινωνικού και πολιτικού νοήματός της.

Πράγματι, το Πολυτεχνείο υπήρξε ο καταλύτης για την ανατροπή της δικτατορίας. Πράγματι, το Πολυτεχνείο κατά τρόπο συγκλονιστικό και ανεπανάληπτο ανέδειξε την αξία της συλλογικότητας και της αυτονομίας και της υπευθυνότητας στη δράση των νέων ελεύθερων ανθρώπων. 

Θέλω, όμως, να επισημάνω αυτήn την ώρα πως η πράξη αυτή καθ' εαυτή υπήρξε μία πράξη επική, μία πράξη ηρωϊσμού, μία πράξη αυτοθυσίας, μία πράξη συνειδητής και ώριμης μίμησης "των ελεύθερων πολιορκημένων", που όσο πιο ασφυκτικά πολιορκούνται, τόσο περισσότερο ελεύθεροι γίνονται και έτοιμοι για να φθάσουν τα ψηλά και τα μεγάλα.

Κύριε Πρόεδρε, κύριοι συνάδελφοι, οι λέξεις μεταξύ των φοιτητών τότε και σήμερα είναι ταυτοχρόνως ένας αειθαλής ιστορικός διάλογος με τον Σίσυφο, τον Προμηθέα, το Λεωνίδα, τον Αθανάσιο Διάκο, την Καραγιάννη, τον Ισαάκ και τον Σολωμού. 

Αυτή η Βουλή έχει δεσμούς με το Πολυτεχνείο. 'Εχει συγγένεια αίματος κυριολεκτικώς με το Πολυτεχνείο. Είναι η Βουλή των Ελλήνων.

Η Κυβέρνηση σ' αυτήν τη προσπάθεια που κάνει το 'Εθνος και ο Ελληνικός Λαός για τη διασφάλιση της ανεξαρτησίας, για την εθνική αξιοπρέπεια, για την υγιή και διάφανη λειτουργία των δημοκρατικών θεσμών, για την ανάπτυξη και την κοινωνική ευημερία, για την εκτίμηση και το σεβασμό στη γνώμη του άλλου, για την υποστήριξη και την ενίσχυση των ιδανικών που κάνουν τη ζωή του πολίτη αξιοβίωτη, πιστεύει πως δεν έχει το δικαίωμα μίας ευτελούς πράξης, να χρησιμοποιήσει δηλαδή αγοραία στο τρέχον πολιτικό παιχνίδι αυτήν την ευκαιρία. Δε θα το κάνει. Είναι κατώτερο και της στιγμής, αλλά και της ευθύνης που νιώθει η Κυβέρνηση απέναντι στο χρέος που έχει αναλάβει με την εμπιστοσύνη του Ελληνικού Λαού.

Οι νέοι τότε τα τελευταία λόγια που είπαν ήταν ο Εθνικός 'Υμνος, ο ύμνος προς την ελευθερία και η τελευταία χειρονομία που έκαναν ήταν ο χαιρετισμός στην υψωμένη Ελληνική σημαία.

Οι νέοι σήμερα ας σηκώσουν τα λάβαρα των συναισθημάτων και των σκέψεών τους, ας πουν τα δικά τους ναι και όχι, ας γράψουν σε τετράδια ή σε οθόνες ηλεκτρoνικών υπολογιστών το δικό τους αίτημα. Και αν η πορεία τους πιστεύουν ότι είναι ναρκοθετημένη από την αμερημνησία ή τη χαύνωση, από αυτόκλητους θυμούς ή από άκαιρη κόπωση, ας μην δειλιάζουν, ας πάρουν πρωτοβουλίες, γιατί πρέπει να μείνει ανοιχτός ο δρόμος στη λαχτάρα και στη δίψα για μία νέα δημιουργική προσπάθεια, για μία εθνικά και κοινωνικά ισχυρή Ελλάδα.

Τιμή και δόξα στο Πολυτεχνείο! 

(Χειροκροτήματα από όλες τις Πτέρυγες).

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, σας παρακαλώ να τηρήσουμε ενός λεπτού σιγή.

(Στο σημείο αυτό όρθιοι οι Βουλευτές τηρούν ενός λεπτού σιγή)

Συνεχίζεται η συζήτηση των επικαίρων ερωτήσεων.

Πέμπτη στην ημερήσια διάταξη είναι η με αριθμό 194/12.11.96 επίκαιρη ερώτηση πρώτου κύκλου του Βουλευτή και Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον Υπουργό Εθνικής Οικονομίας και Οικονομικών, σχετικά με την απάτη στο Χρηματιστήριο με την εταιρεία "Δέλτα Χρηματιστηριακή" και τη λήψη των αναγκαίων μέτρων.

Κύριοι συνάδελφοι, συναφής είναι και η τρίτη στην ημερήσια διάταξη με αριθμό 191/12.11.96 επίκαιρη ερώτηση δευτέρου κύκλου του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη, προς τον Υπουργό Εθνικής Οικονομίας και Οικονομικών, σχετικά με το πρόσφατο σκάνδαλο με την εταιρεία "Δέλτα Χρηματιστηριακή" και τη λήψη των αναγκαίων μέτρων για την καλύτερη λειτουργία του Χρηματιστηρίου.

Παρακαλώ, κατά το άρθρο 131 παρ. 4 να συζητηθούν μαζί οι δύο αυτές ερωτήσεις. 

Η επίκαιρη ερώτηση του κ. Τσοβόλα έχει ως εξής:

"Πέντε ημέρες μετά την κρίση που ξέσπασε στο Χρηματιστήριο Αθηνών από την απάτη της εταιρείας "Δέλτα Χρηματιστηριακή", η Κυβέρνηση αντιδρά με σπασμωδικές κινήσεις, αντί με δραστικά μέτρα, σε μια προσπάθεια να κλείσει όπως-όπως το θέμα, ώστε να αρχίσει η επαναλειτουργία του Χρηματιστηρίου.

Μεγάλες, όμως, ευθύνες για την εξέλιξη αυτή φέρει και ο ερωτώμενος Υπουργός ο οποίος, παρά τις επανειλημμένες εισηγήσεις αρμοδίων φορέων, δεν έλαβε κανένα ουσιαστικό μέτρο για την εξυγίανση και εκσυγχρονισμό του Χρηματιστηρίου Αθηνών.

Ευθύνη επίσης, έχει και η Επιτροπή Κεφαλαιαγοράς που δεν προέβη, όπως όφειλε, σε ουσιαστικό έλεγχο των χρηματιστηριακών συναλλαγών και της εισόδου νέων εταιρειών στο Χρηματιστήριο, με αποτέλεσμα να πλουτίζουν ορισμένοι "αεριτζήδες" σε βάρος, κυρίως των μικροεπενδυτών. 

Επειδή η εικόνα της Κεφαλαιαγοράς είναι και η εικόνα της Χώρας μας στο εξωτερικό, ερωτάται ο κύριος Υπουργός:

1. Εάν θα καταλογισθούν ευθύνες και αν θα επιβληθούν κυρώσεις στους παρανομούντες.

2. Εάν θα προχωρήσει στην άμεση προώθηση νομοθετικών ή άλλων μέτρων προς διασφάλιση της Χρηματιστηριακής Αγοράς και των μικρομετόχων.

3. Εάν η υπόθεση θα σταλεί στην Εισαγγελία για δικαστική διερεύνηση.

4. Εάν θα διερευνηθεί συνολικά τυχόν ύπαρξη και άλλων ομοίων με τη "Δέλτα" εταιρειών που λειτουργούν παράνομα και θέτουν σε κίνδυνο τα συμφέροντα ανύποπτων μικροεπενδυτών".

Η επίκαιρη ερώτηση του κ. Δραγασάκη έχει ως εξής:

"'Ολοι οι παράγοντες της χρηματιστηριακής αγοράς αναγνωρίζουν ότι το πρόσφατο σκάνδαλο με τη "Δέλτα Χρηματιστηριακή" αποτελεί την κορυφή του παγόβουνου. Ο Τύπος επίμονα και συστηματικά, μήνες τώρα αναφέρεται σε πλήθος από γεγονότα, τα οποία τεκμηριώνουν την αδιαφάνεια και την αναξιοπιστία των συναλλαγών, τη συστηματική παραβίαση της νομοθεσίας. Πριν λίγους μήνες αποκαλύφθηκε ότι μεγαλομέτοχοι πούλησαν μεγάλα πακέτα μετοχών, χωρίς να ενημερώσουν, όπως όφειλαν, τις αρχές. Δεν ελήφθη κανένα μέτρο. Οι πωλήσεις "αέρα", η υποτιμητική κερδοσκοπία, αλλά και η τεχνητή διαμόρφωση των τιμών φαίνεται να αποτελούν καθημερινή πρακτική. Σε ένα τέτοιο θεσμό ασύδοτης κερδοσκοπίας και απάτης, η Κυβέρνηση εισήγαγε ήδη τη μετοχή του Οργανισμού Τηλεπικοινωνιών Ελλάδος και έχει εξαγγείλει την εισαγωγή και άλλων Δημοσίων Επιχειρήσεων και Οργανισμών, χωρίς να έχει εξασφαλίσει την αξιοπιστία των συναλλαγών.

Ερωτάται ο κύριος Υπουργός:

Τι μέτρα θα λάβει η Κυβέρνηση για την οριστική εκκαθάριση όλων των καταστάσεων που -πέρα από το συγκεκριμένο περιστατικό της "Δέλτα Χρηματιστηριακής"- πλήττουν την αξιοπιστία της λειτουργίας του Χρηματιστηρίου.

Εγγυάται η Κυβέρνηση ότι με την επαναλειτουργία του Χρηματιστηρίου τα γνωστά φαινόμενα του παρελθόντος θα εκλείψουν, ότι οι νόμοι θα εφαρμοσθούν και ότι θα επιβληθεί η διαφάνεια και αξιοπιστία των συναλλαγών".

Ο Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικων): Κύριε Πρόεδρε, κύριοι συνάδελφοι, για την αντιμετώπιση της κατάστασης, που δημιουργήθηκε στα τέλη της προηγούμενης εβδομάδας, στο Χρηματιστήριο Αξιών Αθηνών, η Κυβέρνηση έλαβε όλα τα αναγκαία μέτρα νομοθετικά και διοικητικά για τη διασφάλιση των επενδυτών και βεβαίως για την ομαλή λειτουργία του Χρηματιστηρίου Αξιών Αθηνών. 'Ετσι εξέδωσε πράξη νομοθετικού περιεχομένου με την οποία επιλύονται σημαντικές αδυναμίες μέχρι σήμερα του Χρηματιστηρίου και βεβαίως καλύπτεται μία θεμελιώδης αδυναμία του συνεγγυητικού κεφαλαίου, το οποίο όπως γνωρίζετε, κύριοι συνάδελφοι, είναι Ν.Π.Ι.Δ. στο καταστατικό του οποίου. δεν υπήρχε πρόβλεψη διάθεσης κεφαλαίου αμέσου επεμβάσεως στον ταμία του συνεγγυητικού κεφαλαίου που είναι η Εθνική Τράπεζα της Ελλάδος.

Πρώτον, η εποπτεία του Υπουργείου Εθνικής Οικονομίας και οι υπηρεσίες του Υπουργείου Οικονομικών, δια της ΥΠΕΔΑ, έλαβαν άμεσα όλα τα προβλεπόμενα μέτρα. Προς την κατεύθυνση αυτή η υπηρεσία της εποπτείας του Υπουργείου Εθνικής Οικονομίας προβαίνει ήδη στον έλεγχο των δώδεκα σημαντικότερων ανωνύμων χρηματιστηριακών εταιριών που είχαν σημαντικές συναλλαγές με τη "ΔΕΛΤΑ Ανώνυμο Χρηματιστηριακή Εταιρία".

Δεύτερον, η ΥΠΕΔΑ επενέβη και έλεγξε άμεσα και σφράγισε τα γραφεία της "ΔΕΛΤΑ Χρηματιστηριακής" στην οδό Δραγατσανίου 6.

Τρίτον, η όλη κατάσταση διερευνάται παράλληλα από την Ελληνική Δικαιοσύνη. Εισαγγελέας έχει κινηθεί και θα καταλογιστούν ευθύνες σε κάθε νομικό ή φυσικό πρόσωπο. Ταυτόχρονα η ανώνυμος εταιρία αποθετηρίου τίτλων υπέβαλε μήνυση προς τη "ΔΕΛΤΑ Χρηματιστηριακή".

Τέταρτον, σε κάθε περίπτωση, κύριοι συνάδελφοι, η Κυβέρνηση έχοντας πάντα ως στόχο την εύρυθμη λειτουργία του Χρηματιστηρίου και την ασφάλεια των συναλλαγών είναι αποφασισμένη να προχωρήσει στη διαλεύκανση όλης αυτής της υπόθεσης και στην επιβολή αυστηρών κυρώσεων στους υπευθύνους για τις συγκεκριμένες παραβάσεις που θα αποκαλυφθούν.

Πέμπτον, η Κυβέρνηση και οι εποπτικές αρχές έκαναν μεγάλη προσπάθεια για να ομαλοποιηθούν οι αγορές, πράγμα που ήδη έγινε από προχθές Τετάρτη 13 Νοεμβρίου 1996 επιμετρώντας το μεγάλο κόστος που θα είχε η παράταση της μη λειτουργίας του Χρηματιστηρίου για το κύρος της Χώρας στους διεθνείς οικονομικούς κύκλους.

Θέλω να ενημερώσω τη Βουλή, ότι την Τρίτη όπου επανήλθαν οι ανώνυμες χρηματιστηριακές εταιρίες στο Χρηματιστήριο συμμετείχαν πέντε από το σύνολο των εξήντα πέντε ανωνύμων χρηματιστηριακών εταιριών με τζίρο μόνο 4 εκατομμύρια δραχμές. Την Τετάρτη 13 Νοεμβρίου συμμετείχαν οι σαράντα έξι από τις εξήντα πέντε ανώνυμες χρηματιστηριακές εταιρίες με τζίρο 603 εκατομμύρια δραχμές, όπου είχαμε ταυτόχρονα μείωση του δείκτη κατά δώδεκα μονάδες, δηλαδή κατά ποσοστό 1,35%. Την Πέμπτη, 14 Νοεμβρίου συμμετείχαν οι εξήντα δύο από τις εξήντα πέντε ανώνυμες χρηματιστηριακές εταιρίες με τζίρο 5 δισ. δραχμές και υπήρξε πτώση του δείκτη του Χρηματιστηρίου Αξιών Αθηνών κατά τριάντα μονάδες.

Οι τρεις υπόλοιπες χρηματιστηριακές εταιρίες δε συμμετείχαν χθες, διότι δεν τους επετράπη να συμμετέχουν, λόγω του ότι χρωστούσαν μετοχές στην ανώνυμη εταιρία αποθετηρίων τίτλων.

Κύριοι συνάδελφοι, θέλω να σας διαβεβαιώσω, ότι είμαστε σε μία φάση αναπτυξιακής προοπτικής τόσο για την οικονομία, όσο και για το Χρηματιστήριο και την κεφαλαιαγορά. Για να διαδραματίσουν το ρόλο τους όμως οι θεσμοί αυτοί, απαιτείται ένα υγιές θεσμικό πλαίσιο και η Κυβέρνηση κινήθηκε και κινείται στο να οικοδομήσει μια χρηματιστηριακή αγορά που να μπορεί να επιτελέσει ένα σημαντικό ρόλο. Στη διαδικασία αποδείχτηκε ότι κάποιοι φορείς δεν μπόρεσαν να ανταποκριθούν. Το κόστος εξυγίανσης όμως δε θα μας αποτρέψει ώστε να προχωρήσουμε προς την κατεύθυνση αυτή. Αντίθετα οι ενέργειές μας θα γίνουν ακόμα πιο δραστικές, ώστε να περιοριστούν στο ελάχιστο φαινόμενα παθολογικά που πλήττουν το θεσμό, τα οποία όμως έχουν ήδη εμφανιστεί και σε άλλα Χρηματιστήρια σε όλο το παγκόσμιο στερέωμα, όπου υπάρχει αυστηρότατος έλεγχος των διαδικασιών του Χρηματιστηρίου. Θέλουμε, λοιπόν, να προστατεύσουμε τους επενδυτές και θέλουμε να προστατεύσουμε και τους σωστούς και υγιείς φορείς στο χώρο του Χρηματιστηρίου.

ΠΡΟΕΔΡΟΣ (Απόστολος Κακλαμάνης): Ο κ.Δραγασάκης, στον οποίο παραχωρεί τη σειρά του ο κ.Τσοβόλας, έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Ευχαριστώ, κύριε Πρόεδρε, ευχαριστώ και τον κ. Τσοβόλα. Το θέμα που αναδεικνύεται είναι, οτι φαίνεται ότι υπάρχει στην Χώρα μας ένα μεγάλο κενό σε ότι αφορά την εποπτεία των αγορών γενικώς. Σήμερα έχουμε το Χρηματιστήριο, πρέπει να δούμε τι γίνεται με τις ασφαλιστικές εταιρείες, ακόμα και το σύστημα εποπτείας των τραπεζών.

Σε ότι αφορά το Χρηματιστήριο η Κυβέρνηση αναγνωρίζει αδυναμίες. Μιλάει τώρα για αδιευκρίνιστους κανόνες συναλλαγών, για αδιαφάνεια συναλλαγών, για ένα υγιές θεσμικό πλαίσιο, το οποίο πρέπει να δημιουργηθεί. Η Κυβέρνηση όμως δεν αναλαμβάνει τις πολιτικές της ευθύνες. Αυτά υπήρχαν. Αυτά έπρεπε να έχουν γίνει. Δεν έγιναν.

Μου έλεγαν και μου έκανε εντύπωση, ότι η επιτροπή η δική μας κεφαλαιαγοράς είχε ή έχει ακόμη έξι υπαλλήλους. Η αντίστοιχη της Τουρκίας έχει διακόσια τραιάντα δύο στελέχη. Θα έπρεπε να γίνει αυτό για να το δούμε; Η Κυβέρνηση έχει ευθύνη γιατί έβαλε τον ΟΤΕ χωρίς να έχει εξυγιάνει το Χρηματιστήριο. Και φοβάμαι ότι θα έχει δυσκολίες με τις άλλες ΔΕΚΟ, ανεξάρτητα από τη δική μας γενικότερη άποψη εάν δεν πείσει ότι όντως το Χρηματιστήριο λειτουργεί καλά.

Η Κυβέρνηση προεκλογικά έκανε επιχείρημα την άνοδο. Πρέπει όταν πέφτει το Χρηματιστήριο να αναλαμβάνει και τις ευθύνες αυτών των γεγονότων που οδηγούν σε αυτήν την κατάσταση. Εν πάση περιπτώσει τα μέτρα που ακούσαμε σήμερα είναι μερικά από τα μέτρα που όντως μπορεί να βοηθήσουν. Πρέπει να γίνει άμεσα η στελέχωση. 'Ελεγχος των χρηματιστηριακών εταιρειών, όχι μία φορά επειδή έγινε πρόβλημα, αλλά θεσμοθέτηση, οργάνωση κάθε πότε θα γίνεται έλεγχος. Εχέγγυα του αδιάβλητου του ελέγχου και της αυστηρότητάς του.

Κεφάλαιο ασφάλισης των συναλλαγών και όχι μόνο ασφάλιση των μετόχων το οποίο ήδη ισχύει. Εφαρμογή των νόμων που ισχύουν. 'Εχουμε και το παράδοξο οι νόμοι που ίσχυαν να μην εφαρμόζονται.

Εν πάση περιπτώσει εκείνο το οποίο θέλω να πω τελειώνοντας είναι ότι η Κυβέρνηση πρέπει να μας πει πότε θα γίνουν οι δεσμεύσεις, πότε θα κάνει χρονοδιάγραμμα. Αυτά είναι μέτρα που τα λένε όλοι οι παράγοντες, που δεν έχουν γίνει αν μπορεί ο Υπουργός να αναλάβει κάποια δέσμευση ούτως ώστε να αξιοποιηθεί έστω αυτή η κρίση για την εξυγίανση του χώρου αυτού στο οποίο υπάρχουν θύματα κάθε τόσο όπως παρατηρούμε. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού, Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ακούσαμε στην αρχή της σημερινής συνεδρίασης τον κύριο Πρωθυπουργό, απαντώντας σε όμοια ερώτηση του κ. Βρεττού να λέει επί λέξει: "Αποφύγαμε παρατεταμένο κλείσιμο του Χρηματιστηρίου". Η απάντηση από πλευρά του ΔΗ.Κ.ΚΙ είναι, ανοίξατε κύριε Πρωθυπουργέ, εσπευσμένα το Χρηματιστήριο για να κλείσετε εσπευσμένα πάλι τις παράνομες συναλλαγές του Χρηματιστηρίου και έτσι να καλύψετε ημετέρους δημόσιου τομέα, Ιονικής, Εμπορικής και άλλων που αν συνέχιζε το κλείσιμο για να γίνει ο πραγματικός έλεγχος και εκκαθάριση θα αποκαλυπτόταν το όλο κύκλωμα. Σταματήστε, επιτέλους και τον εμπαιγμό του Ελληνικού Λαού, της Βουλής και των Κομμάτων. Ποια εμπιστοσύνη να υπάρχει των μικροεπενδυτών για να μετατραπεί πράγματι το Χρηματιστήριο από τζόγος που λειτουργεί, όπως αποδείχθηκε τώρα με την ευκαιρία της "ΔΕΛΤΑ χρηματιστηριακής", σε αναπτυξιακό μηχανισμό, στα πλαίσια της λογικής της Κυβέρνησης της νεοφιλελεύθερης κ.λπ. Ποια βελτίωση της αξιοπιστίας να έλθει όταν βλέπουμε ότι ο φορέας των χρηματιστών καταγγέλει, αμέσως μετά το εσπευσμένο άνοιγμα του Χρηματιστηρίου, την Κυβέρνηση για συγκάλυψη ευθυνών και παράνομων συναλλαγών. Αυτή είναι η αλήθεια. Και μάλιστα, στηρίξατε τους παρανομούντες για να μην αποκαλυφθούν με την παρέμβαση της Τράπεζας της Ελλάδος, του τραπεζικού συστήματος, του δημόσιου τομέα, γι' αυτό βάλατε μέσα την πρώτη μέρα, την Τρίτη, οι πέντε ήταν κυρίως δημόσιος τομέας, αυτός που έπρεπε να ελεγχθεί.

Και τρίτον, η Κυβέρνηση δεν είχε το θάρρος να αναλάβει την πολιτική ευθύνη γι' αυτό που έγινε. Δεν είχε δε την ευαισθησία ο Πρόεδρος του Χρηματιστηρίου, αλλά και ο Πρόεδρος της Επιτροπής Κεφαλαιαγοράς να υποβάλουν την παραίτησή τους. Αυτό είναι το σύγχρονο πολιτικό ήθος, που θέλει να διδάξει ο κύριος Πρωθυπουργός και η Κυβέρνηση των εκσυγχρονιστών του ΠΑΣΟΚ; 

Τα μέτρα που λέει, τώρα, είναι εν μέρει σωστά. Αμφιβάλλω πολύ, μετά από αυτήν τη μεθόδευση που έγινε, αν θα τα φέρει για να τα νομοθετήσει και αν θα υπάρξει ο συστηματικός τουλάχιστον από εδώ και πέρα έλεγχος. Δεν έγινε, κύριε Υφυπουργέ, καμιά νομοθέτηση. Πήρατε από μόνος σας αποφάσεις. Φέρατε τίποτα στη Βουλή;

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, νομίζω ότι και ο Πρωθυπουργός κι εγώ έχουμε δώσει απαντήσεις και στην ερώτηση του κ. Δραγασάκη και στην ερώτηση του κ. Τσοβόλα. Θέλω να πω όμως ότι ο κ. Τσοβόλας εκφράζεται επιτιμιτικά με τις συνεχώς επαναλαμβανόμενες απόψεις του για τους εκσυγχρονιστές και την κυβέρνηση των εκσυγχρονιστών. Ας βρεί επιτέλους έναν άλλο τρόπο να κάνει την κριτική του στο ΠΑ.ΣΟ.Κ. και στην Κυβένηση.

Η Κυβέρνηση δεν άνοιξε εσπευσμένα το Χρηματιστήριο. Τουλάχιστον οφείλατε να γνωρίζετε, ως διατελέσας επί μία 8ετία Υπουργός Οικονομικών, ότι το Χρηματιστήριο δεν ανοίγει, ούτε κλείνει με παρέμβαση της Κυβέρνησης. Το Χρηματιστήριο είναι ανοιχτό ή κλειστό, ανάλογα με την προσέλευση ή μη των ίδιων των ανωνύμων χρηματιστηριακών εταιριών. Αυτή είναι η ουσία και πρέπει να την κατανοήσετε.

Σας έδωσα μάλιστα τις ημερομηνίες και τους ρυθμούς, με τους οποίους οι ανώνυμες χρηματιστηριακές εταιρίες προσήλθαν στο Χρηματιστήριο. Την Τρίτη ήταν πέντε, την Τετάρτη σαράντα έξι την Πέμπτη εξήντα δύο από σύνολο εξήντα πέντε και δεν επέτρεψε η διοίκηση του Χρηματιστηρίου τη συμμετοχή των τριών, διότι χρωστούσαν τίτλους στην "ανώνυμη εταιρία Αποθετηρίων τίτλων".

Επομένως, ας μην επικρίνουμε την Κυβέρνηση για ευθύνες, που δεν είναι δικές της.

'Οσον αφορά την πολύ σημαντική παρατήρηση-παρέμβαση του κ. Δραγασάκη, οφείλω να πω ότι η Κυβέρνηση θα πάρει όλα τα αναγκαία νομοθετικά μέτρα για την ουσιαστική ενίσχυση του ρόλου της επιτροπής Κεφαλαιαγοράς και όλων των άλλων εποπτικών οργάνων, που χρειάζεται το Χρηματιστήριο, σε ένα νομοσχέδιο που θα αφορά την οργανοδιοικητική αναβάθμιση του Χρηματιστηρίου, το οποίο πολύ σύντομα θα κατατεθεί στη Βουλή.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

ΠΡΟΕΔΡΕΥΩΝ (Παναγιώτης Ν. Κρητικός): Πρώτη στην ημερήσια διάταξη είναι η με αριθμό 186/12.11.96, επίκαιρη ερώτηση του Βουλευτή του ΠΑΣΟΚ κ. Λουκά Αποστολίδη, προς τους Υπουργούς Δημόσιας Τάξης, Εθνικής Παιδείας και Θρησκευμάτων, σχετικά με τη λήψη των αναγκαίων μέτρων για την καλύτερη προστασία των Σχολείων από τα ναρκωτικά, την ενημέρωση από ειδικούς επιστήμονες για την πρόληψη κ.λπ.

Η ερώτηση αυτή έχει ως εξής: "Η μάστιγα των ναρκωτικών επανέρχεται συνεχώς στη επικαιρότητα με δραματικό τρόπο. Σε "λευκό" κλοιό η μαθητική νεολαία. Οι έμποροι τριγυρνούν ανενόχλητοι γύρω από τα σχολεία. Πολιορκούν τους μαθητές, που φτάνουν να κάνουν χρήση ναρκωτικών ουσιών και μέσα στο σχολείο. Η αύξηση των ανηλίκων χρηστών είναι αλματώδης. Οι "αθώες" καφετέριες και τα μπαρ που φυτρώνουν στα 50 μέτρα!!! από τα σχολεία, αποτελούν επικίνδυνες "εστίες μόλυνσης". Η αστυνόμευση είναι ανεπαρκής μέχρι ανύπαρκτη.

Ερωτώνται οι κύριοι Υπουργοί:

Πρώτον, τι μέτρα θα παρθούν για ουσιαστική αστυνόμευση στα σχολεία. Δεν πρέπει να απομακρυνθούν τα κάθε λογής "κέντρα" σε λογική απόσταση;

Δεύτερον, τι μέτρα θα παρθούν για την ενημέρωση από ειδικούς επιστήμονες (ψυχολόγους, κοινωνιολόγους) για την πρόληψη από το "λευκό" θάνατο των παιδιών μας;"

Ο κύριος Υπουργός Δημόσιας Τάξης έχει το λόγο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Πρόεδρε, ως προς τα κέντρα, γνωρίζετε ότι η αρμοδιότητα πλέον έχει μεταφερθεί στην Τοπική Αυτοδιοίκηση. Η Αστυνομία απλά διαπιστώνει παρανομίες, τις μεταβιβάζει στην Τοπική Αυτοδιοίκηση, η οποία και αποφασίζει αν θα κλείσει ή όχι αυτά τα κέντρα και απλά η Αστυνομία συνδράμει στο κλείσιμό τους.

Πράγματι με αυτήν την μεταφορά της αρμοδιότητας έχουν δημιουργηθεί προβλήματα. 

'Εθεσα την προηγούμενη εβδομάδα το θέμα στο συνέδριο της Τοπικής Αυτοδιοίκησης και αποφασίσαμε να δημιουργήσουμε μια επιτροπή προκειμένου, πρώτον, να οριοθετήσουμε τους χώρους στους οποίους δεν πρέπει να δίνονται τέτοιες άδειες. Δεύτερον, να αποκτήσουμε ακόμη μεγαλύτερη νομοθετική αν θέλετε εξουσία, προκειμένου να είναι πιο αποφασιστική η συμβολή της Αστυνομίας όταν διαπιστώνει τέτοιες παρανομίες για να κλείνουν αυτά τα κέντρα. 

Στο δεύτερο τώρα θέμα σε σχέση με τα σχολεία. Γνωρίζετε πολύ καλά ότι η Αστυνομία δεν μπορεί, αλλά και δεν πρέπει -δε νομίζω ότι μπορεί να συμφωνεί κάποιος εδώ- να είναι μέσα στα σχολεία. Γύρω όμως από τα σχολεία ήδη από την περασμένη εβδομάδα αποφασίσαμε να έχουμε μια μεγαλύτερη περιφρούρηση, ιδιαίτερα σε εκείνες τις περιοχές που έχει διαπιστωθεί διακίνηση ή χρήση ναρκωτικών και επιπλέον έχουμε ζητήσει τη συνεργασία των διευθυντών των σχολείων προκειμένου αυτή η αστυνόμευση γύρω από τα σχολεία να είναι πιο αποφασιστική.

ΠΡΟΕΔΡΕΥΩΝ (Παναγιώτης Ν. Κρητικός): Θα δώσω το λόγο και στον κ. Σκουλάκη. 'Ομως η ερώτηση αφορά τα ναρκωτικά στα σχολεία κυρίως και την αστυνόμευση των σχολείων. Ως προς την προστασία είναι της αποκλειστικότητος μπορώ να πω, του κυρίου Υπουργού Δημόσιας Τάξης. Επειδή στις επίκαιρες ερωτήσεις απαντά ένας Υπουργός, θα παρακαλέσω εν συντομία να δώσετε και σεις κάποια απάντηση.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Λίγα πράγματα, κύριε Πρόεδρε, συμπληρωματικά στα όσα είπα στον κ. Κόρακα...

ΠΡΟΕΔΡΕΥΩΝ (Παναγιώτης Ν. Κρητικός): Οχι στον κ. Κόρακα. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Λέγω συμπληρωματικά στα όσα είπα πριν στον κ. Κόρακα.

ΠΡΟΕΔΡΕΥΩΝ (Παναγιώτης Ν. Κρητικός): Αλλάζει τότε το θέμα. Μη δημιουργήσουμε τώρα άλλο θέμα.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): 'Ακουσα κατ' αρχήν τα όσα είπε ο κ. Ρωμαίος για το Υπουργείο Δημόσιας Τάξης και με ικανοποίηση πληροφορήθηκα ότι ελήφθησαν μέτρα για καλύτερη αστυνόμευση του σχολείου.

Κύριοι συνάδελφοι, το σπίτι μας ποιος θα το περιφρουρήσει; Τα ναρκωτικά έχουν μπει στο σπίτι μας, στις καφετέριες της γειτονιάς, στο φροντηστήριο των παιδιών μας, στην πλατεία της γειτονιάς μας.

Τι θέλω να πω με αυτό; 'Οτι το μεγάλο μας θέμα είναι να θωρακίσουμε τα παιδιά μας να μη διατρέχουν κίνδυνο, είτε στο σχολείο είτε μέσα στο σπίτι μας είτε στη γειτονιά είτε στην καφετέρια. Πώς μπορεί να γίνει η θωράκιση, αυτή η περιβόητη πρόληψη που τη λέμε όλοι και την επικαλούμαστε; Πρόληψη σημαίνει κατ' αρχάς αντιμετώπιση των γεννεσιουργών αιτιών, ανεργία, άγχος, ανασφάλεια, κρίση θεσμών, αξιών. Και επειδή όλα αυτά είναι πάρα πολύ δύσκολο να τα πετύχει κανείς και μάλιστα να τα απαντήσει μέσα σε ένα λεπτό, ας κάνουμε τουλάχιστον σωστή ενημέρωση και ευαισθητοποίηση. Σε αυτόν τον τομέα μπορούμε για πρώτη φορά στην Ελλάδα να μιλάμε ότι βρισκόμαστε σε καλό δρόμο, κάτι καλό έχει ξεκινήσει και να το στηρίξουμε όλοι. Ο ΟΚΑΝΑ, το καθ' ύλην όργανο της Πολιτείας ήδη έχει εκπαιδεύσει όπως είπα 60 κοινωνικούς λειτουργούς προερχόμενους από 30 δήμους. Ξεκινάνε προγράμματα πρόληψης. 'Εχει εκπαιδεύσει 350 καθηγητές δευτεροβάθμιας εκπαίδευσης και ήδη στους Δήμους, απλά σας διαβάζω, Μοσχάτου, Αγ. Αναργύρων, Ηλιούπολης, Αγ. Παρασκευής, έγιναν το προηγούμενο σχολικό έτος εκπαιδευτικά σεμινάρια πρωτογενούς πρόληψης για εκπαιδευτικούς, γονείς και μαθητές. Επίσης το αυτό έγινε στην περιφέρεια και συγκεκριμένα στην Κρήτη, στο Ηράκλειο, Αρχάνες, Αλικαρνασό, στη Λέσβο, στο Νομό Αχαϊας, στο Νομό Ρεθύμνου.

Δεν προλαβαίνω να σας διαβάσω τις δραστηριότητες του ΟΚΑΝΑ. 'Ολα αυτά που σας λέγω είναι πραγματικότητα. Τα αποτελέσματα πότε θα έρθουν; Δεν ξέρω κύριοι συνάδελφοι. 'Οπως σήμερα πληρώνουμε το τίμημα της ανυπαρξίας αντιναρκωτικής πολιτικής τα προηγούμενα 20 χρόνια, έτσι πρέπει να ξεκινήσουμε τώρα, καθυστερημένα από την άλλη Ευρώπη εμείς πολλά χρόνια, την προσπάθεια και βεβαίως σ' αυτήν την προσπάθεια όλοι μπορούμε να συμβάλουμε. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να είμαστε μέσα στα πλαίσια του χρόνου που ορίζει ο Κανονισμός. Εξ άλλου, απ' ό,τι βλέπω, δεν είσαστε και ερωτώμενος. Ερωτώμενα είναι τα Υπουργεία Εθνικής Παιδείας και Δημόσιας Τάξης. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Με τη συμφωνία, κύριε Πρόεδρε, να απαντήσω εγώ.

ΠΡΟΕΔΡΕΥΩΝ (Παναγιώτης Ν. Κρητικός): Οχι εσείς. Απάτησε ο κύριος Υπουργός.

Ο Αντιπρόεδρος της Βουλής κ. Λουκάς Αποστολίδης έχει το λόγο.

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Χαίρομαι ειλικρινά, ότι πέρα από την ευαισθησία του Υπουργού Δημόσιας Τάξης και την ευαισθητοποίηση, ήδη εξήγγειλε ότι κάποια συγκεκριμένα μέτρα θα παρθούν σε συνεννόηση με την Τοπική Αυτοδιοίκηση, αλλά και σε σχέση με την αστυνόμευση των χώρων.

Επιμένω, όμως, κύριε Υπουργέ, και ειλικρινά πιστεύω ότι αυτό δε θα είναι μόνο μία γενική πολιτική και συζήτηση, αλλά θα έχει και συγκεκριμένα μέτρα, γιατί το θέμα της αστυνόμευσης -και απαντώ έμμεσα και στον εκλεκτό συνάδελφο, κ. Σκουλάκη- για το σπίτι μας, που έρχονται τα ναρκωτικά, αρμόδια είναι περισσότερο η οικογένεια και εκεί θα προστατεύσει η οικογένεια. Αλλά για το γυμνάσιο και το λύκειο και ιδιαίτερα σε συγκροτήματα, κύριε Υπουργέ, που είναι χίλιοι και δύο χιλιάδες μαθητές, είναι πάρα πολύ δύσκολο, εάν δε ληφθούν συγκεκριμένα μέτρα από την Πολιτεία, να αντιμετωπισθεί. Ούτε οι τριακόσιους που είπατε προηγούμενα, φέρνουν αποτέλεσμα.

Θα κάνω τρεις παρατηρήσεις, που για μένα είναι σημαντικές. Πρώτον, οι αποφάσεις των δύο Εφετείων, οι χθεσινές. Ο έμπορος να αποφυλακίζεται με δεκαέξι χρόνια κάθειρξη και ο χρήστης με έξι χρόνια έμπρακτης πάλης, για να επανέλθει και να ενταχθεί στην Κοινωνία, δικάζεται για τέσσερα χρόνια.

Ερωτώ, λοιπόν, και αυτό είναι αίτημα, πιστεύω, όλων μας. Ο επαναπροσδιορισμός του εμπόρου σε νομικό επίπεδο και του χρήστη, ακριβώς σε διαφορετική κατεύθυνση από αυτό που έβγαλε η απόφαση του Εφετείου, είναι για μένα πρωταρχικό μέλημα και καθήκον όλων μας, εάν θέλουμε και ενδιαφερόμαστε πραγματικά γι' αυτό το μείζον ζήτημα.

Δεύτερον, θεωρώ πραγματικά ότι το θέμα της καφετέριας ή των μπαρ, κύριε Υπουργέ, δεν μπορεί να αφεθεί μονάχα σε κάποια συμβούλια, να πάμε σαν αυτό που λέει, όταν θέλουμε να λύσουμε ένα πρόβλημα, φτιάχνουμε μία επιτροπή ή ένα συμβούλιο και πάει παραπίσω. Και το λέω αυτό από την άποψη, ποια; Εάν καταγράφονται εκατόν εβδομήντα νεκροί -και έχω την υποψία ότι είναι πολύ περισσότεροι αυτοί οι οποίοι δεν καταγράφονται- αυτό είναι μονάχα κατ' ανάγκη;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Αντιπροέδρου της Βουλής).

Τελειώνω, κύριε Πρόεδρε, με αυτό:

ΠΡΟΕΔΡΕΥΩΝ (Παναγιώτης Ν. Κρητικός): Δάσκαλε που δίδασκες! Θέλω να σας προστατεύσω. Ορίστε.

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Τι έκανε για παράδειγμα το Υπουργείο Παιδείας σε μία έρευνα, που έκαναν οι ίδιοι οι μαθητές στη Θεσσαλονίκη και φέρουν χρήστες το 17% και επιθυμούντες το 11% να κάνουν χρήση ναρκωτικών ουσιών;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώνετε.

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Και κλείνω, πιστεύοντας πραγματικά ότι αυτοί που λένε "να δούμε την πρόληψη, να δούμε την τιμωρία, να δούμε την αποθεραπεία, ξεχωριστά το ένα από το άλλο", πιστεύω ότι είναι ένα και μόνο το πρόβλημα και δεν είναι ξεκομμένο από εδώ και από εκεί. Είναι συνδεδεμένα το ένα με το άλλο.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Ασφαλώς και είναι ένα το πρόβλημα, κύριε Πρόεδρε. Και νομίζω, αν ήσασταν στην Αίθουσα, ο κ. Σκουλάκης ήδη σε μία ανάλογη ερώτηση είχε ανακοινώσει ότι προχωρούμε γρήγορα στον επαναπροσδιορισμό με μεγαλύτερη σαφήνεια του εμπόρου και του χρήστη. Αλλά επίσης θα πρέπει να προχωρήσουμε και σε μία κατηγοριοποίηση του χρήστη. Βέβαια, δεν είναι και τόσο απλά. Διότι, όταν υπάρχει κάποιος χρήστης με μια μεγάλη ποσότητα, πρέπει να δούμε, αν αυτός εντάσσεται τόσο απλά στην κατηγορία του χρήστη.

'Οπως αντιλαμβάνεσθε, λοιπόν, δεν είναι τόσο απλό το να πούμε, αυτός έμπορος, αυτός χρήστης και να οδηγηθούμε σε μια διαφορετική αντιμετώπιση, που πρέπει να είναι διαφορετική. Αυτά θα προχωρήσουν. Είναι πολυσύνθετο το πρόβλημα, νομίζω ότι η ευαισθησία είναι γενική. Αλλά πρέπει να πω ότι παρά τις προσπάθειες που κάνει η Αστυνομία -και είναι πολύ μεγάλες οι προσπάθειες- παντού έχουν ιδρυθεί πλέον, στις μεγάλες πόλεις ειδικές Υπηρεσίες Δίωξης Ναρκωτικών, με ειδικά εκπαιδευμένους αστυνομικούς. Αλλά θα πρέπει όλοι να κατανοήσουμε ότι δεν είναι δυνατόν μόνο με την Αστυνομία να αντιμετωπισθεί αυτό το πολύ μεγάλο πρόβλημα.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η με αριθμό 196/12.11.96 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Δημόσιας Τάξης, σχετικά με τη λήψη των αναγκαίων μέτρων για την αποφυγή επεισοδίων κατά τη φετινή επέτειο εορτασμού του Πολυτεχνείου.

Η ερώτηση του κ. Βαρβιτσιώτη έχει ως εξής:

"Σε λίγες ημέρες θα εορτασθεί για μια ακόμη φορά η επέτειος του Πολυτεχνείου. Η εμπειρία των τελευταίων χρόνων, με χαρακτηριστικό παράδειγμα την περυσινή επέτειο, έχει αποδείξει ότι κατά τον εορτασμό της, συμβαίνουν γεγονότα καταλύσεως του Ελληνικού Κράτους. Ανθρώπινες ζωές κινδυνεύουν, δημόσιες και ιδιωτικές περιουσίες καταστρέφονται, το Πανεπιστημιακό άσυλο εξευτελίζεται και δίδεται μια εικόνα αναρχίας που δεν τιμά την Ελλάδα. Ο Ελληνικός Λαός, ανήμπορος να αντιδράσει παρακολουθεί τα γεγονότα και διερωτάται ποιος τελικά κυβερνά αυτό τον Τόπο και γιατί δεν μπορεί η Πολιτεία να επιβάλει τους νόμους στις σκοτεινές αυτές δυνάμεις και στους "γνωστούς αγνώστους" που δημιουργούν τα έκτροπα.

Θα ανέμενε κανείς έχοντας αυτήν την εμπειρία η παρούσα Κυβέρνηση και τα αρμόδια Υπουργεία να είχαν από καιρό κινητοποιήσει όλες τις αρμόδιες υπηρεσίες, για να σχεδιάσουν τα απαραίτητα μέτρα, για την βεβαία αποφυγή ανάλογων επεισοδίων κατά την εφετεινή επέτειο του Πολυτεχνείου. Πλην όμως, τόσον τα Κόμματα της Αντιπολίτευσης, όσο και ο Ελληνικός Λαός μέχρι σήμερα δεν γνωρίζουν τίποτα σχετικό, αν και απομένουν ελάχιστα εικοσιτετράωρα μέχρι την 17η Νοεμβρίου. Το γεγονός αυτό προκαλεί βαθειά ανησυχία.

Κατόπιν όλων αυτών ερωτάται ο κύριος Υπουργός Δημοσίας Τάξεως:

α) 'Εχουν ληφθεί τα απαραίτητα μέτρα, που θα μπορούσαν να αποτρέψουν καταστάσεις που θα σας θυμίσουν παρελθούσες επετείους;

β) Μπορεί μετά βεβαιότητος να εγγυηθεί στον Ελληνικό Λαό, και κυρίως στους Αθηναίους, ότι η εφετεινή επέτειος θα είναι άξια του πραγματικού μηνύματος του αγώνα του Πολυτεχνείου;

γ)'Εχει η Κυβέρνηση συναίσθηση των τεράστιων ευθυνών της ή προτίθεται και πάλι να τις μεταθέσει στην Πανεπιστημιακή κοινότητα και σε άλλους αναρμόδιους; Διότι η συνεχής επανάληψη αυτού του απαράδεκτου σκηνικού δεν μπορεί να γίνει αποδεκτή από τον Ελληνικό Λαό ούτε από την Αξιωματική Αντιπολίτευση, η οποία θα ζητήσει εξηγήσεις από τους πραγματικά υπεύθυνους για οτιδήποτε συμβεί, το οποίο ουδείς βέβαια επιθυμεί".

Ο κύριος Υπουργός Δημοσίας Τάξεως έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημοσίας Τάξης): Κύριε Πρόεδρε, ευχαριστώ. Ευχαριστώ και τον κ. Βαρβιτσιώτη, διότι παρά το ότι και χθες υπήρχε μία ανάλογη ερώτηση, ευχαριστώ διότι μας δίδεται η ευκαιρία σήμερα, ημέρα έναρξης του τριημέρου εορτασμού να καταθέσω με σαφήνεια, τα μέτρα, τα οποία εμείς έχουμε αποφασίσει.

Κύριε Βαρβιτσιώτη, πρέπει να διαβεβαιώσω και το Σώμα, ότι από εικοσαημέρου και πλέον έχουμε ασχοληθεί συστηματικά με το πρόβλημα.

'Εχουμε κάνει τουλάχιστον πέντε συναντήσεις με την Πρυτανεία και τους οργανωτές και τους αρμόδιους αστυνομικούς διευθυντές. Σ' αυτές τις πέντε συναντήσεις είχαμε μία πάρα πολύ καλή συνεργασία προς δύο κατευθύνσεις: Την πρόληψη των επεισοδίων και την αποτροπή. Το δεύτερο είναι ότι οι αστυνομικές δυνάμεις βρίσκονται ήδη σε επιφυλακή από προχθές, περιφρουρούν τα ιδρύματα -νομίζω ότι κάποιοι μπορεί να το έχετε διαπιστώσει- και έχουν ληφθεί όλα εκείνα τα απαραίτητα μέτρα.

Ποια είναι η ευθύνη της Κυβέρνησης και της Αστυνομίας: Πρώτον, να λάβει όλα τα προληπτικά μέτρα γύρω από το χώρο του Πολυτεχνείου και τα άλλα πανεπιστημιακά ιδρύματα, διότι δεν αποκλείεται να έχουμε και εκεί κάποιες εκδηλώσεις. Δεύτερον, να περιφρουρήσει την πορεία, ώστε να γίνει απόλυτα ειρηνικά. Και τρίτον, να έχει σχεδιάσει με κάθε λεπτομέρεια το ενδεχόμενο επέμβασης για καταστολή επεισοδίων. Η Κυβέρνηση δεν έχει τη δυνατότητα να βρίσκεται από σήμερα μέσα στο Πολυτεχνείο προκειμένου να συμβάλει στην πρόληψη.

Καταστήσαμε, λοιπόν, σαφές -έχει γίνει και κατανοητό από τους οργανωτές- ότι αυτοί οι αυτοσχέδιοι μηχανισμοί, οι περίφημες βόμβες "μολότωφ" κατασκευάζονται κατά κύριο λόγο μέσα στο Πολυτεχνείο. Αυτό είναι αποδεδειγμένο.

Δεύτερον, όταν καταληφθούν κτίρια και μάλιστα έχουν και αυτά τέτοιους μηχανισμούς, τότε ήδη ξεκινάμε με μία δυσάρεστη και επικίνδυνη κατάσταση.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:Αρχίζει η περιπέτεια.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):Αρχίζει η περιπέτεια. Εμείς όμως είμαστε έτοιμοι σε περίπτωση που κάτι θα συμβεί. Ελπίζουμε και ευχόμαστε όλοι, όχι σαν Κυβέρνηση, όλοι μας- να μη συμβεί τίποτα. 

Αυτό που μπορώ να διαβεβαιώσω είναι ότι είμαστε αποφασισμένοι σε συνεργασία πλέον με τη Δικαιοσύνη, με τις εισαγγελικές αρχές να κάνουμε αυτό που πρέπει να κάνουμε. Δεν είναι στις προθέσεις μας να μεταθέσουμε ευθύνες. Οι ευθύνες όμως, είναι σαφείς. Οι ευθύνες μας είναι έξω από το Πολυτεχνείο και οι ευθύνες μας είναι, αν συμβούν γεγονότα στο Πολυτεχνείο, σε συνεργασία με τις εισαγγελικές αρχές και το Πρυτανείο, να χρησιμοποιήσουμε τα μέτρα εκείνα που χρειάζονται για να μην αφήσουμε να εξελιχθούν τα πράγματα εκεί που εξελίχθηκαν άλλες φορές και τα οποία όλοι καταδικάζουμε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατόπιν εορτής.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, κάθε χρόνο, έτσι και φέτος, η Ελληνική Βουλή συμμετέχει στον εορτασμό της επετείου του Πολυτεχνείου. Κάθε χρόνο -και φοβάμαι και φέτος- θα καταστούμε όλοι μάρτυρες απαραδέκτων, επικινδύνων και εκτεταμένων επεισοδίων τα οποία θα λάβουν χώρα μετά τις εκδηλώσεις ή κατά τη διάρκεια των εκδηλώσεων για την επέτειο του Πολυτεχνείου.

Θα ήθελα φέτος να σημειώσω, ότι ήδη έχουμε μια πρώτη πρόγευση από την έκρηξη του αυτοσχέδιου μηχανισμού, ο οποίος έλαβε χώρα προχθές σε χώρο του Πολυτεχνείου.

Δεν είναι η ώρα να κάνει κανείς ανάλυση των ευθυνών που έχουν μέχρι σήμερα οι πρυτανικές αρχές του Πολυτεχνείου. Ευθύνες βαρύτατες, ευθύνες για τις οποίες κάποτε θα πρέπει να δώσουν εξηγήσεις στον Ελληνικό Λαό, ευθύνες οι οποίες τις περισσότερες φορές δημιουργούνται από το ότι έχουν μπροστά πρυτανικές εκλογές και θέλουν να είναι αρεστοί στο εκλεκτορικό σώμα.

Δεν είναι επίσης του παρόντος να αναλύσει κανείς τις ευθύνες που έχουν και οι διοργανωτές, οι οποίοι παρά τις προειδοποιήσεις, ως είπε ο κύριος Υπουργός, δε θέλουν να καταλάβουν το μέγεθος του προβλήματος. Είναι όμως ώρα, η Κυβέρνηση να αναλάβει πλήρως τις ευθύνες της.

Κύριε Υπουργέ, τι είχε συμβεί μέχρι σήμερα; Σε όλους τους προηγούμενους εορτασμούς μετά τα εκτεταμένα επεισόδια, μετά τα θλιβερά επεισόδια, μετά τα επεισόδια όπου κινδύνευσαν ανθρώπινες ζωές ή που καταστράφησαν ιδιωτικές ή κρατικές περιουσίες, υπήρξε μια μετακύληση ευθυνών. Η Αστυνομία μετεκύλιε τις ευθύνες στον Εισαγγελέα, ο Εισαγγελέας στις πρυτανικές αρχές και ο Υπουργός Δημοσίας Τάξεως ένιπτε ως Πόντιος Πιλάτος τας χείρας του. Αυτό είναι ένα απαράδεκτο φαινόμενο.

Πράγματι με εξέπληξε -και το θεωρώ πάρα πολύ σημαντικό αυτό το γεγονός- η σοβαρότατη καταγγελία στην οποία προέβη λίγο πιο πριν ο κύριος Υπουργός Δημοσίας Τάξεως μέσα στην Αίθουσα αυτή.

Τι μας είπε ο κύριος Υπουργός Δημοσίας Τάξεως; Ο κύριος Υπουργός Δημοσίας Τάξεως είπε ότι οι αυτοσχέδιες αυτές βόμβες, οι αυτοσχέδιοι αυτοί εκρηκτικοί μηχανισμοί, κατασκευάζονται μέσα στο Πολυτεχνείο. Δεν αντιλαμβανόμαστε όλοι μας πλέον ότι μετά την καταγγελία του κυρίου Υπουργού Δημοσίας Τάξεως οι ευθύνες των προαναφερθέντων προσώπων είναι ακόμα βαρύτερες;

Κύριε Πρόεδρε, δε θα δεχθούμε σαν Αξιωματική Αντιπολίτευση την επανάληψη του φαινομένου της μετακυλήσεως των ευθυνών. Γνωρίζουμε όλοι μας τις αδυναμίες που έχει η Ελληνική Αστυνομία. Ανεξέρτητα όμως απ' αυτό ο κύριος Υπουργός Δημοσίας Τάξεως πρέπει να δώσει σαφείς και συγκεκριμένες εντολές για την πρόληψη και καταστολή αυτών των απαραδέκτων φαινομένων.

Εμείς ευχόμαστε να μη συμβεί τίποτα. Και το ευχόμαστε γιατί πιστεύουμε, ότι πρέπει αυτή τουλάχιστον τη φορά να ξεπεράσουμε θλιβερά γεγονότα των προηγουμένων επετείων. Εάν συμβούν όμως και υπάρξουν ευθύνες, τότε θα καταγγείλλουμε την Κυβέρνηση στον Ελληνικό Λαό.

ΣΤΡΑΤΗΣ ΚΟΡΑΚΑΣ:Ποιοι έχουν συμφέρον αν συμβεί κάτι;

ΙΩΑΝΝΗΣ ΒΑΡΒΙΤΣΙΩΤΗΣ:Οι γνωστοί άγνωστοι.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Πρόεδρε, είναι λίγο αντιφατικό το τέλος της παρέμβασης του κ.Βαρβιτσιώτη, γιατί αναγνωρίζει ευθύνες και σε κάποια άλλη πλευρά, αλλά θα καταγγείλλει αποκλειστικά την Κυβέρνηση.

Εμείς, κύριε Βαρβιτσιώτη, αναλαμβάνουμε και θα αναλάβουμε πλήρως τις ευθύνες γι'αυτό που πρέπει να κάνουμε, την πρόληψη, την προστασία και την καταστολή.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για την καταστολή;

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Για την καταστολή. Κύριε Πρόεδρε, αναλαμβάνουμε πλήρως τις ευθύνες.

Για ένα μπορώ να σας διαβεβαιώσω, ότι από Ρωμαίος δε θα γίνω Πιλάτος. Θα αναλάβω τις ευθύνες μου.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι το αυγό του Κολόμβου. "Καταργήστε" το άσυλο να τελειώνουμε.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της προτελευταίας ή μάλλον της τελευταίας επίκαιρης ερώτησης, στην ουσία, στο τέλος της διαδικασίας των επικαίρων ερωτήσεων.

Η υπ'αριθμόν 206/13.11.96 επίκαιρη ερώτηση είναι του Βουλευτή του Κομμουνιστικού Κόμματος Ελλάδος κ.Δημητρίου Κωστόπουλου προς τον Υπουργό Τύπου και Μέσων Μαζικών Ενημέρωσης, σχετικά με τη λήψη των αναγκαίων μέτρων αντιμετώπισης του αυθαίρετου τρόπου λειτουργίας των Μέσων Μαζικής Ενημέρωσης.

Είναι, όπως αντιλαμβάνεσθε, μεγίστης ουσίας ερώτηση, γιατί αφορά την ουσία της Δημοκρατίας.

(Στο σημείο αυτό κτυπάει το κουδούνι που δηλώνει το χρόνο λήξης ομιλίας προηγηθέντων ομιλητών)

ΑΘΑΝΑΣΙΟΣ ΧΕΙΜΑΡΑΣ: Και για σας κτυπάει το κουδούνι, κύριε Πρόεδρε!

ΠΡΟΕΔΡΕΥΩΝ (Παναγιώτης Ν. Κρητικός): Εγώ καμπάνες φοβάμαι μην κτυπήσουν. Τα κουδούνια δεν τα φοβάμαι.

Η Επίκαιρη Ερώτηση του κυρίου συναδέλφου έχει στο περιεχόμενό της, ως εξής:

"Το θέμα της τηλεοπτικής χειραγώγησης των συνειδήσεων, η ασύδοτη δραστηριότητα των καναλαρχών και η τακτική του Πόντιου Πιλάτου που κρατά η Κυβέρνηση απέναντι στα παντοδύναμα συγκροτήματα του Τύπου και των ραδιοηλεκτρονικών μέσων, ήλθε ξανά στην επικαιρότητα με αφορμή το θόρυβο που ξέσπασε, σχετικά με το αν είναι "στημένες" ή όχι ορισμένες ραδιοτηλεοπτικές εκπομπές. Στην υπόθεση αυτή εμφανίζονται πολλές από τις παθογένειες της Κοινωνίας μας: Τα παντοδύναμα Μέσα Μαζικής Ενεμέρωσης εκδηλώνοντας την αντικοινωνική τους συμπεριφορά εμπορεύονται τον ανθρώπινο πόνο, χωρίς να ενοχλούνται από κανέναν αρμόδιο.

Κάτι περισσότερο: Η προκλητική ανοχή, αλλά και η γενικότερη πολιτική της Κυβέρνησης απέναντί τους, διαμορφώνει καθεστώς πλήρους ασυδοσίας τους, ενώ η γενικότερη συμπεριφορά τους επιβεβαιώνει πέρα από κάθε αμφιβολία την ύπαρξη των διαπλεκόμενων συμφερόντων.

Η Κυβέρνηση παραμένει απαθής θεατής την ώρα που εξευτελίζεται η ανθρωπιά και η αξιοπρέπεια, την ώρα που το κέρδος και το κυνήγι της τηλεθέασης και των διαφημιστικών εσόδων αναγορεύεται στο υπέρτατο κριτήριο διαμόρφωσης της συνείδησης ενός ολόκληρου Λαού.

Ερωτάται ο κύριος Υπουργός:

Ποια είναι τα μέτρα που πρόκειται να πάρει η Κυβέρνηση και πότε, ώστε τα κανάλια να σέβονται την ανθρώπινη προσωπικότητα, το οικογενειακό άσυλο, την ανθρώπινες αξίες;

Είναι στις προθέσεις της Κυβέρνησης, σε συνεργασία με τους εργαζόμενους στο χώρο, να σχεδιάσει και να εφαρμόσει μια πολιτική αντιμετώπισης αυτής της κατάστασης και ανάληψης θετικών δράσεων αξιοποιώντας και τα κρατικά κανάλια;"

Αυτό δεν είναι αντικείμενο μιας επίκαιρης ερώτησης, αλλά πιστεύω πως είναι πολλών επικαίρων επερωτήσεων.

Ο Υπουργός Τύπου και Μέσων Μαζικής Ενημέρωσης κ.Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ.Τύπου και Μέσων Μαζικής Ενημέρωσης): Είναι διαρκώς επίκαιρο το θέμα αυτό, κύριε Πρόεδρε και νομίζω ότι πολλές φορές και στο μέλλον θα απασχολήσει τη Βουλή. Εύχομαι να μη χρειαστεί, γιατί όσο απασχολείται η Βουλή με τέτοιου είδους θέματα, αυτό σημαίνει ότι αναβλύζουν προβλήματα από τους συγκεκριμένους φορείς ή τις ανάλογες δραστηριότητές τους.

Νομίζω ότι όπως θα είχα εγώ έτσι θα είχε και ο καθένας από εσάς μεγάλη ευκολία να υπογράψει με την ίδια αγωνία και το ίδιο ενδιαφέρον το κείμενο του κ.Κωστόπουλου, όσον αφορά φαινόμενα που έχουν πάρει εκρηκτική μορφή την τελευταία περίοδο -τουλάχιστον για τις συνέπειες που παράγουν προσβάλλοντας ανθρώπους, υποτιμώντας την αισθητική μας, υπονομεύοντας τον πολιτισμό μας- θα έλεγα από την άλλη όμως πως χρειάζεται πολύ θάρρος και όχι μόνο, για να στηρίζεται όλη αυτή η κριτική ή η καταγγελία εναντίον της Κυβέρνησης σε "διαπιστώσεις" οι οποίες δεν έχουν καμία σχέση με την αλήθεια.

Γνωρίζετε πολύ καλά ότι η Κυβέρνηση παρέλαβε ένα καθεστώς πλήρους απορρύθμισης και αναρχίας σ' αυτόν το χώρο και με συγκεκριμένες διαδικασίες έχει ήδη ορίσει ένα θεσμικό πλαίσιο εντός του οποίου πρέπει να λειτουργούν τα Μέσα Ενημέρωσης στη Χώρα μας. Υπάρχει ο ν.2328, πρωτοποριακός σε παγκόσμιο επίπεδο, που για όλα τα θέματα και για το συγκεκριμένο στο οποίο αναφέρεστε, κύριε συναδελφε, προβλέπει με εξαντλητική λεπτομέρεια ρυθμίσεις, οι οποίες φαντάζομαι είναι και σε εσάς γνωστές. Η προσωπικότητα του ανθρώπου, η αξία της οικογενειακής του ζωής, του ιδιωτικού του βίου, είναι αγαθά τα οποία ο νόμος με ρυθμίσεις τις οποίες εμπεριέχει -και μπορώ να αναφερθώ με λεπτομέρεια σ' αυτές-προβλέπει ότι πρέπει να προστατεύονται, αλλά και εγκαθιδρύει μηχανισμούς και φορείς, οι οποίοι έχουν αναλάβει αυτό το έργο.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ)

Πρέπει να σας πω ότι οι κάθε είδους εκπομπές, συμπεριλαμβανομένων και των διαφημίσεων, πρέπει πραγματικά να σέβονται την προσωπικότητα, την τιμή, την υπόληψη, τον ιδιωτικό και οικογενειακό βίο, την επαγγελματική, κοινωνική, επιστημονική, καλλιτεχνική πολιτική ή άλλη συναφή δραστηριότητα κάθε προσώπου, η εικόνα του οποίου εμφανίζεται στην οθόνη ή το όνομα του οποίου ή στοιχεία επαρκή για τον προσδιορισμό του οποίου μεταδίδονται.

Ιδιαίτερη πρόνοια υπάρχει για τα παιδιά, για τους ανήλικους. 'Εχουμε εντάξει στο εθνικό μας δίκαιο, στην ελληνική νομοθεσία την οδηγία για την "τηλεόραση χωρίς σύνορα". Υπάρχουν συγκεκριμένες διατάξεις που απαγορεύουν πλήρως προγράμματα τα οποία μπορούν να βλάψουν σοβαρά τη διανοητική, ηθική ανάπτυξη των ανηλίκων, που επιβάλλουν τη μετάδοση προγραμμάτων, τα οποία πρέπει να βοηθούν και να μη βλάπτουν τους ανηλίκους, σε συγκεκριμένες ζώνες προγράμματος. Επίσης, απαγορεύουν την παρουσίαση ανηλίκων μαρτύρων ή θυμάτων εγκληματικών ενεργειών ή ανηλίκων δραστών εγκληματικών ενεργειών.

Αυτά όλα, όμως, κύριε συνάδελφε, είναι έργο της Πολιτείας και καθ' ενός πολίτη χωριστά, ταυτοχρόνως. Γιατί φαντάζομαι, ότι όταν εσείς αναφέρεστε στις προθέσεις και στο ενδιαφέρον της Κυβέρνησης, δε λέτε ούτε ότι πρέπει να επιβληθεί οποιασδήποτε μορφής λογοκρισία, αφ' ενός, ούτε πιστεύω ότι επιδιώκετε ή προτείνετε, εμείς να παραβιάσουμε τη θεσμοθετημένη ανεξαρτησία του Συμβουλίου Ραδιοτηλεόρασης ή να παρέμβουμε σε δικαστικές λειτουργίες προκειμένου να εξασφαλίσουμε "επιθυμητές" αποφάσεις, αφ' ετέρου.

Πιστεύω ότι το Συμβούλιο Ραδιοτηλεόρασης, ένα όργανο που λειτουργεί πλήρως ως ανεξάρτητη διοικητική αρχή, έχει λάβει αποφάσεις που πείθουν, με το κύρος πλέον που έχει αποκτήσει, ότι το φαινόμενο αυτό -που δέχομαι ότι έχει λάβει εκρηκτική μορφή και διάσταση- θα αντιμετωπίζεται καλύτερα στο μέλλον με την ενίσχυση -με δική μας πρωτοβουλία- που παρέχουμε στο ΕΡΣ. Πρέπει να σας πω ότι σήμερα-αύριο, ανακοινώνεται η προκήρυξη για τη στελέχωση του ειδικού τμήματος διαφάνειας, το οποίο λειτουργεί πλέον με απόφασή μας, στο Συμβούλιο Ραδιοτηλεόρασης προκειμένου να προσληφθούν όλα εκείνα τα εξειδικευμένα, επιστημονικά στελέχη, τα οποία θα αναλάβουν αυτό το έργο, για το οποίο και εσείς εγκαλείτε σήμερα την Κυβέρνηση.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Κλείνω -στον περιορισμένο χρόνο που έχω- λέγοντας μόνο τούτο, κύριοι συνάδελφοι: Πρέπει και οι ίδιοι οι πολίτες να γνωρίζουν ότι υπάρχουν ρυθμίσεις στον υφιστάμενο νόμο και σε άλλους, που τους δίνουν το δικαίωμα όταν νιώθουν ότι προσβάλλονται τα συμφέροντά τους ή η τιμή και η αξιοπρέπειά τους, να καταφεύγουν ή στο Συμβούλιο Ραδιοτηλεόρασης ή στα Δικαστήρια και να εξασφαλίζουν τουλάχιστον επανόρθωση για την προσβολή που τους έγινε ή ακόμη να επιδιώκουν και να επιτυγχάνουν ποινές, κυρώσεις, διοικητικές, ποινικές και αστικές εις βάρος των Μέσων που τους έχουν προσβάλει.

ΠΡΟΕΔΡΕΥΩΝ (Νικόλαος Κατσαρός): Τελειώνετε, παρακαλώ, κύριε Υπουργέ.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Προς αυτην την κατεύθυνση πρέπει να δουλέψουμε και εμείς, τα Κόμματα, ως παιδαγωγοί του Ελληνικού Λαού. Και αυτό είναι, νομίζω, ένα μέρος πολύ σημαντικό της όλης δραστηριότητας που έχουμε σ' αυτόν τον Τόπο.

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Υπουργέ.

Ο κ.Κωστόπουλος, Αντιπρόεδρος της Βουλής, έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.

Δε θα είχαμε καμία επιφύλαξη να συμφωνήσουμε με τα όσα είπε ο κύριος Υπουργός, μόνο που είναι μία τυποποιημένη απαρίθμηση των καταστάσεων.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι μία από τα ίδια.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μίλησε ο κ.Ρέππας μέσα στη Βουλή, και ας μου επιτραπεί να ασκήσω αυτήν την κριτική, ως Κυβερνητικός Εκπρόσωπος. Και καλά έκανε από τη μεριά του, μόνο που εμείς δεν ικανοποιηθήκαμε, γιατί η κατάσταση είναι αποπνιχτική και ζούμε όλοι μέσα σ' αυτήν. Ο τίτλος αυτής της κατάστασης είναι "ο θάνατός σου η ζωή μου", μόνο που αυτοί που χρησιμοποιούν αυτό το αξίωμα, θανατώνουν τους πολλούς, εμάς δηλαδή. Αυτοί επιβιώνουν κουτσά-στραβά και είναι από ένα εκατομμύριο μέχρι πέντε εκατομμύρια περίπου. Είναι αυτοί που βρίσκονται στο πάνω μέρος της πυραμίδας.

Πού θα πάει αυτή η κατάσταση; Προτείνουμε να υλοποιηθεί ο νόμος. Ο κύριος Υπουργός μας διάβασε ορισμένα σημεία του. Βέβαια ο νόμος στον οποίο αναφερθήκατε, κύριε Υπουργέ, έχει πολλά κενά.

Ακόμη θα προτείναμε να πάρει μια πρωτοβουλία η Κυβέρνηση, όχι βέβαια για να φιμώσει τον Τύπο. Μακριά από μας τέτοια κατάσταση. 'Εχουμε πληρώσει και τίμημα γι' αυτά τα φίμωτρα. Είναι ελεύθεροι αυτοί να λένε, αλλά είμαστε και εμείς ελεύθεροι να αντιστεκόμαστε, να λέμε τη γνώμη μας. Να πάρει, λοιπόν, η Κυβέρνηση μία πρωτοβουλία, να καλέσει τους επικεφαλείς των Κομμάτων, τον Πρόεδρο της Βουλής να κουβεντιάσει το ζήτημα της διαβόητης δεοντολογίας, να καλέσει τους φορείς, την ΕΣΗΕΑ και άλλους μαζικούς φορείς που νομιμοποιούνται να έχουν λόγο και να καταλήξουμε σε μερικές βασικές αρχές που πρέπει να τηρούνται από όλους.Πού θα πάει αυτή η κατάσταση;

Το χασίσι, η παιδική πορνεία, η βία, το αίμα, υποκαθιστούν σαν τίτλοι ειδήσεων καθημερινά στα δελτία τα πετρέλαια του Αιγαίου, την Κύπρο, τον Προϋπολογισμό, τη λιτότητα, την ακρίβεια, την ανεργία. Και μη μας λέτε ότι πήρε μέτρα ο νόμος για να προστατεύσει τα παιδιά μας. Το παιδί μας έχει το τηλεκοντρόλ στο χέρι και πάει εκεί που το οδηγεί ο καναλάρχης, ο οποίος χρησιμοποιεί το κανάλι, για να πάρει τα μεγάλα έργα. Αυτη είναι η ουσία.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Δεν είναι δυνατόν να δεχθούμε ότι είναι εξ ορισμού καταστροφική η λειτουργία των Μέσα Μαζικής Ενημέρωσης.

ΣΤΡΑΤΗΣ ΚΟΡΑΚΑΣ: Ποιος το είπε αυτό;

ΠΡΟΕΔΡΕΥΩΝ (Νικόλαος Κατσαρός): Τα είπατε, κύριε Κόρακα, τώρα είναι η σειρά του κ. Κωστόπουλου.

ΣΤΡΑΤΗΣ ΚΟΡΑΚΑΣ: Ο κύριος Υπουργός να μη λέει άλλα από αυτά που είπαμε εμείς.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Κόρακα, εγώ δε θέλω να υπαγορεύσω το τι θέλει να πει ο κ. Κωστόπουλος. Εσείς γιατί θέλετε να υπαγορεύσετε το τι θέλω να πω εγώ;

Δεν είναι σίγουρο ότι θα σας ικανοποιήσει η απάντησή μου, αλλά είναι η απάντηση που εκφράζει τη θέση μας και αυτό πρέπει να το δεχθείτε. Αυτό έχει μια αξία για το διάλογο που γίνεται εδώ και γενικά για το διάλογο που πρέπει να γίνεται στην ελληνική κοινωνία. 

Πιστεύω ότι ασφαλώς δεν είναι καταστροφική η λειτουργία των Μέσων Μαζικής Ενημέρωσης. Κανείς δεν το δέχεται αυτό. 'Αλλωστε, τόσο οι οθόνες των τηλεοράσεων, όσο και τα ερτζιανά, κάθε μέρα φιλοξενούν πλήθος πολιτικών παραγόντων που λένε τις απόψεις τους, απευθυνόμενοι έτσι και προς τον Ελληνικό Λαό. Νομίζω, λοιπόν, ότι εμείς οι ίδιοι πρέπει να δώσουμε ένα διαφορετικό μήνυμα στους 'Ελληνες καταναλωτές αυτών των τηλεοπτικών και ραδιοφωνικών προϊόντων. Τολμώ να πω ότι μέχρι στιγμής δεν το έχουμε κάνει.

Από κει και πέρα, πρέπει να πω ότι σε μία κοινωνία που έχει θεσμούς που λειτουργούν με ήθος και διαφάνεια, πρέπει να έχουμε εγκαθιδρύσει ανεξάρτητες διοικητικές αρχές, που μακράν της νοοτροπίας του πελατειακου συστήματος, ή μακριά από εντολές και καταναγκασμούς, μπορούν να παίρνουν τις αποφάσεις τους.

Το Συμβούλιο Ραδιοτηλεόρασης, για το οποίο τόσος λόγος γίνεται, έχει πάρει πλήθος αποφάσεων, τις περισσότερες των οποίων, αν όχι όλες, τις έχει λάβει με πλειοψηφίες, οι οποίες υπερβαίνουν τα κομματικά σύνορα των μελών που συνθέτουν το Συμβούλιο Ραδιοτηλεόρασης. Είναι κάτι σημαντικό αυτό, που δεν πρέπει να διαφεύγει από κανέναν.

Είναι άραγε τυχαίο, ότι οι κριτικές οι οποίες απευθύνονται προς την Ε.Ρ.Τ. είναι κριτικές που αφορούν τις λειτουργίες ή γραφειοκρατικά προβλήματα και όχι το περιεχόμενο ή συγκεκριμένες εκπομπές της; Πιστεύουμε, λοιπόν -η προσπάθεια που κάνουμε θα συνεχισθεί με εντονότερους ρυθμούς- ότι η εξυγίανση και η αναβάθμιση της Ε.Ρ.Τ. θα ενισχύσει την προσπάθεια που πρέπει όλοι να κάνουμε ως πολίτες και ως Κόμματα, ώστε το ραδιοτηλεοπτικό τοπίο να γίνει καλύτερο. Υπάρχουν ρυθμίσεις, οι οποίες βοηθούν να υπάρχει διαφάνεια σ' αυτόν το χώρο, κύριε Κωστόπουλε, ώστε να μη γίνεται λόγος για φαινόμενα διαπλοκής συμφερόντων. Οι μετοχές είναι ονομαστικοποιημένες. Αυτό έγινε με δική μας νομοθετική πρωτοβουλία. 'Ετσι, αφενός μεν αποφεύγεται η οικονομική συγκέντρωση και αφετέρου κινούνται τηρούνται κάποια ασυμβίβαστα μεταξύ ιδιοτήτων σε παρεμφερείς δραστηριότητες, στον ευρύτερο χώρο της ραδιοτηλεοπτικής αγοράς.

Πιστεύω ότι οι ρυθμίσεις αυτές είναι πρωτοποριακές. 'Εχουμε ενδιαφέρον και ανάλογη ευαισθησία, να αναλάβουμε και νέες πρωτοβουλίες εφ'όσον μας υποδειχθούν προτάσεις και ιδέες πολύ συγκεκριμένες, όμως, γιατί αυτή η γενικόλογη αναφορά στα Μέσα Μαζικής Ενημέρωσης, στη διαπλοκή συμφερόντων, στο ρόλο το σκοτεινό, τον οποίο παίζουν και στις πρωτοβουλίες που πρέπει να αναλάβει η Κυβέρνηση, πιστεύω ότι είναι μία βερμπαλιστική προσέγγιση στο πρόβλημα, το οποίο όχι μόνο δε λύνει, αλλά ίσα-ίσα το βοηθάει να γίνεται ακόμη με πιο ισχυρές ρίζες και να ανανεώνει την παρουσία του στη δημόσια ζωή της Χώρας. Ουσιαστικά δεν αγγίζουμε τον πυρήνα του προβλήματος και αυτό πρέπει να κάνουμε.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι οι Υπουργοί Οικονομικών, Εργασίας και Κοινωνικών Ασφαλίσεων και Εμπορικής Ναυτιλίας κατέθεσαν σχέδιο νόμου:"Κύρωση πράξεων νομοθετικού περιεχομένου".

Παραπέμπεται στην Αρμόδια Διαρκή Επιτροπή.

Ολοκληρώθηκε η συζήτηση των επικαίρων ερωτήσεων.


ΠΡΟΕΔΡΕΥΩΝ (Νικόλαος Κατσαρός):Κύριοι συνάδελφοι, εισερχόμεθα στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί επερώτηση των Βουλευτών της Νέας Δημοκρατίας κυρίων Αθανασίου Χειμάρα, Αθανασίου Γιαννοπούλου, Βασιλείου Βύζα, Κωνσταντίνου Καραμηνά και Νικολάου Γκελεστάθη κατά του Υπουργού Μεταφορών και Επικοινωνιών, σχετικά με την εκπλήρωση των οικονομικών υποχρεώσεων έναντι των μετόχων των πρώην Συγκοινωνιακών Επιχειρήσεων(ΣΕΠ).

Από την πλευρά της Νέας Δημοκρατίας ο Γραμματέας της Κοινοβουλευτική Ομάδας ορίζει ως Κοινοβουλευτικό Εκπρόσωπο τον κ. Νικόλαο Γκελεστάθη.

Ο πρώτος των επερωτώντων κ. Αθανάσιος Χειμάρας έχει το λόγο.

ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, κυρίες και κύριοι συνάδελφοι, είναι γνωστό σ' όλους μας, αλλά και σε ολόκληρο τον Ελληνικό Λαό, ότι η ελληνική οικονομία βρίσκεται στο χείλος του γκρεμού. Στο τέλος του 1996 το δημόσιο χρέος θα ξεπεράσει τα 36 τρισ. δραχμές.

Είναι επίσης, γνωστό σήμερα, ότι αγρότες και κτηνοτρόφοι αφανίζονται, μισθωτοί και συνταξιούχοι πεινούν, οι μικρομεσαίες επιχειρήσεις κλείνουν η μία μετά την άλλη - δέκα πέντε μπαίνουν σε διαδικασία πτώχευσης ημερησίως- οι άνεργοι ξεπέρασαν τις πεντακόσιες χιλιάδες, αστυνομικοί και στρατιωτικοί πολλοί τον αριθμό αναγκάζονται να κάνουν και δεύτερη δουλειά για να μπορέσουν να ζήσουν και η Κυβέρνηση του ΠΑ.ΣΟ.Κ. εξακολουθεί να σπαταλά το δημόσιο χρήμα σε οργανισμούς και επιχειρήσεις επιζήμιες για την οικονομία και την εξυπηρέτηση του πολίτη, προκειμένου βεβαίως, να εξυπηρετήσει αποκλειστικά και μόνο τους κομματικούς της φίλους.

Χαρακτηριστικότερο παράδειγμα, που αποτέλεσε παγκόσμια πρωτοτυπία, είναι η επανακρατικοποίηση των αστικών συγκοινωνιών λεωφορείων Αττικής, χωρίς μέχρι στιγμής τουλάχιστον να επιστραφούν τα χρήματα των ιδιωτών, των ΣΕΠιτών των λεγομένων, τα οποία είχαν δώσει και για τα οποία θα επανέλθω στη συνέχεια.

Αλλά ας βάλουμε λίγο τα πράγματα στη σειρά τους προκειμένου με πλήρη στοιχεία, που δεν επιδέχονται καμία αμφισβήτηση -και τα οποία θα καταθέσω στο Ελληνικό Κοινοβούλιο- να αποδείξω το τεράστιο οικονομικό και κοινωνικό κόστος, που προκαλούν οι αστικές συγκοινωνίες του Λεκανοπεδίου της Αττικής, αλλά και την κυβερνητική αναλγησία προς τους φτωχούς ΣΕΠίτες, οι οποίοι στην πλειοψηφία τους, απ' ό,τι γνωρίζετε είναι πολύτεκνοι.

Ξεκινώ με ένα μικρό ιστορικό οικονομικό των λεωφορείων: Η Κυβέρνηση του ΠΑ.ΣΟ.Κ. παρέδωσε στην τότε Κυβέρνηση της Νέας Δημοκρατίας, τον Αύγουστο του 1992, οπότε και διαλύθηκε η πρώην ΕΑΣ με το ν. 2078/92, συσσωρευμένο έλλειμμα της συγκεκριμένη επιχείρησης, ύψους 249 δισ. δραχμές. Αυτός εξάλλου ήταν και ο σημαντικότερος, αν θέλετε, ο κυριότερος λόγος που η τότε Κυβέρνηση της Νέας Δημοκρατίας απεφάσισε τη διάλυσή της και την ίδρυση των οκτώ συγκοινωνιακών επιχειρήσεων ΣΕΠ.

Με την επανακρατικοποίηση, την επανασύσταση,αν θέλετε, του ΟΑΣΑ από το ΠΑ.ΣΟ.Κ., το Δεκέμβριο του 1993 και στα δύο πρώτα χρόνια λειτουργίας του, 1994 και 1995, συγκεκριμένα στις 31-12-95, οι εταιρείες που ο ΟΑΣΑ εποπτεύει, παρουσίαζαν και παρουσιάζουν το αστρονομικό ποσό των 504 δισ. δρχ., μόνο σε οφειλόμενα δάνεια. Αυτά είναι στοιχεία από το "ΒΗΜΑ" της 3-3-1996, τα οποία θα καταθέσω στο Ελληνικό Κοινοβούλιο.

Αν σε αυτό το ποσό προσθέσουμε 108,2 δισ. δρχ., σύνολο λειτουργικών δαπανών για το έτος 1995 και 199,6 δισ. δρχ., προϋπολογιζόμενες δαπάνες για το 1996, -είναι στον προϋπολογισμό και θα τα καταθέσω και αυτά τα στοιχεία- συν τα χρεωλύσια μη εξοφληθέντων δανείων, τα οποία αυξάνονται -όπως γνωρίζετε- με γεωμετρική πρόοδο, τότε καταλήγουμε σε έλλειμμα περίπου 1 τρισ. δραχμών.

Δηλαδή, κινδυνεύει να κλείσει ο Ο.Α.Σ.Α. στο τέλος του 1996, σύμφωνα βεβαίως και με τις δηλώσεις του τότε Υφυπουργού Μεταφορών κ.Δασκαλάκη, τις οποίες έχω από την "ΑΠΟΓΕΥΜΑΤΙΝΗ" και θα τις καταθέσω στο Ελληνικό Κοινοβούλιο, για να σας τα θυμίσω απλώς. Επομένως, από τα 36 τρισ. δημοσίου χρέους στο τέλος του 1996, το 1 τρισ. θα αφορά τον Ο.Α.Σ.Α. Συνεπώς, κύριε Υπουργέ, τη μεγαλύτερη ίσως κυβερνητική επιτυχία σας, τη διεκδικεί η επανακρατικοποίηση των αστικών λεωφορείων της Αττικής.

'Ετσι, ενώ με τις διατάξεις του ν.2175/1993, άρθρο 2, παρ. 8, που η Κυβέρνηση του ΠΑ.ΣΟ.Κ. ψήφισε, επιτρέπεται μόνο η επιδότηση υπηρεσιών του Ο.Α.Σ.Α. και όχι τα ελλείμματα, τα οποία δεν επιδοτούνται βάσει του νόμου, με κοινές υπουργικές αποφάσεις, τις οποίες έχω στα χέρια μου, αποφασίσθηκε η επιδότηση ελλειμμάτων ύψους 40 δισ. για το 1994, 43,5 για το 1995 και προβλέπονται 74 δισ. για το 1996. Αυτά τα στοιχεία τα έχω από την Εφημερίδα της Κυβερνήσεως και επίσης, από το "ΒΗΜΑ" της 3-3-1996 και θα τα καταθέσω στο Ελληνικό Κοινοβούλιο. Δηλαδή, κύριε Υπουργέ, εσείς δεν εφαρμόζετε -όπως αποδεικνύεται- και τους νόμους που εσείς οι ίδιοι ψηφίζετε.

Συνεχίζω, γιατί έχουμε πολλά ακόμη να πούμε.

Τα έσοδα του ΟΑΣΑ, δηλαδή των θυγατρικών του εταιρειών, προβλέπονται σε 36,5 δισ., είναι στον προϋπολογισμό, για το 1996. Οι δαπάνες λειτουργίας του προβλέπονται σε 199,6 δισ.. Δηλαδή, είναι πεντέμισι φορές παραπάνω οι δαπάνες από τα έσοδα. Η επιχείρηση συνεπώς είναι κερδοφόρα.

Αλλά, έχουμε και συνέχεια κρατικού οικονομικού παραλογισμού. Αυτό το οικονομικό χάος και αυτή η τραγελαφική πολιτική οδήγησε τον ΟΑΣΑ σε πλήρη απώλεια και της δανειοληπτικής του ικανότητας, με αποτέλεσμα να αναγκάζεται η Κυβέρνηση να παρεμβαίνει με εγγυήσεις του Δημοσίου για σύναψη δανείων υπέρ του Ο.Α.Σ.Α. από ξένες τράπεζες, ασφαλώς με δυσβάσταχτους όρους, για εξόφληση χρεολυσίων προηγουμένων δανείων. Είναι φαύλος κύκλος.

Διαβάζω αυτολεξεί από το υπ' αριθ. 541/5-7-1996 φύλλο της Εφημερίδας της Κυβερνήσεως, ότι παρέχεται εγγύηση του Ελληνικού Δημοσίου προς την SUMITOMO BANK για χορήγηση δανείου στον Ο.Α.Σ.Α. ύψους 85.000.000 δολαρίων Η.Π.Α., το οποίο θα διατεθεί αποκλειστικά για εξόφληση εγγυημένων από το Ελληνικό Δημόσιο τοκοχρεολυσίων σε συνάλλαγμα. Δηλαδή, εκτός των άλλων, θα έχουμε και σαφή επιβάρυνση του ισοζυγίου πληρωμών με εξωτερικό δανεισμό.

Κυρίες και κύριοι συνάδελφοι, με αυτά τα λίγα που είπα μέχρι εδώ, πιστεύετε ότι μπορεί ποτέ η Χώρα να βγει από τα οικονομικά αδιέξοδα ή να μπούμε στην Ο.Ν.Ε., στην Οικονομική Νομισματική 'Ενωση; Εγώ πιστεύω όχι, αν συνεχίσουμε έτσι.

Ας δούμε, όμως, τώρα το κρατικό σύστημα συγκοινωνιών από την αναπτυξιακή του πλευρά, αναλύοντας τις δαπάνες της επιχείρησης, οι οποίες δυστυχώς, επιβαρύνουν τον 'Ελληνα πολίτη. Ας δούμε μήπως έγινε τίποτα από εκεί. Από την περιγραφόμενη παραπάνω οικονομική κατάσταση, απουσιάζει τελείως η λέξη "ανάπτυξη". Συγκεκριμένα, το 87% του συνόλου των δαπανών του ΟΑΣΑ είναι λειτουργικές δαπάνες και μόνο το 13% είναι δαπάνες επενδύσεων, και αυτές προέρχονται από δανεισμό.

Από αυτό το 87% των λειτουργικών δαπανών, το 81% είναι δαπάνες μισθοδοσίας. Και από το 81%, το 30% είναι αντιπαραγωγικές δαπάνες μισθοδοσίας, δηλαδή υπεράριθμοι εργαζόμενοι σε ειδικότητες εκτός οδηγών, γιατί εκεί έχουμε έλλειμμα. Δηλαδή, ρουσφέτι και προεκλογική ΠΑΣΟΚική πελατεία. Αυτό είναι το συμπέρασμα. Και ενώ έχουμε σήμερα πάνω από τετρακόσια λεωφορεία, τα οποία δεν κινούνται ελλείψει οδηγών, εκεί έχουμε μείωση προσωπικού, δεν έχουμε αυτό που αντιστοιχεί. Εμείς κατέχουμε το πανευρωπαϊκό ρεκόρ σε ό,τι αφορά το προσωπικό ανά λεωφορείο.

Και συνεχίζω. Για την "ΕΘΕΛ Α.Ε." και για το έτος 1996, μόνο το 1,3% των δαπανών προορίζεται για επενδύσεις ενώ το υπόλοιπο για λειτουργικές δαπάνες. Θα σας καταθέσω τα στοιχεία, που είναι από τον προϋπολογισμό. Θα τα καταθέσω για να σας φρεσκάρω τη μνήμη σας, κύριε Υπουργέ.

Αναλύω όλα αυτά, ξέρετε γιατί; Διότι οι υποσχέσεις περί αντικατάστασης των λεωφορείων και σταδιακής ανανέωσης του στόλου για πιο γρήγορη άνετη και ασφαλή μεταφορά του πολύπαθου επιβατικού κοινού της Αττικής, παραμένουν, δυστυχώς, όνειρα θερινής νυχτός. Γι'αυτό τα είπα.

Θυμάμαι ότι ο συμπατριώτης μου κ.Αλαμπάνος, ως Υφυπουργός Μεταφορών, σε αυτήν την Αίθουσα, στις αρχές του 1994, σε ανάλογη επερώτηση των συναδέλφων της Νέας Δημοκρατίας δήλωνε: "Υπάρχει και τίθεται άμεσα σε υλοποίηση, πρόγραμμα αντικατάστασης διακοσίων λεωφορείων το χρόνο με καινούρια, ούτως ώστε με τα εξακόσια δεκατέσσερα καινούρια, που κυκλοφορούν" -τα οποία παραγγέλθηκαν επί Νέας Δημοκρατίας με τους ΣΕΠίτες και ακόμα τους τα χρωστάτε- "σε τέσσερα χρόνια θα ανανεωνόταν το 80% του στόλου".

Αυτά έλεγε τότε ο κ.Αλαμπάνος, ο οποίος δεν αμφιβάλλω, ότι ο ίδιος προσπάθησε, αλλά γενικότερα η κυβέρνηση δεν τον άφησε να κάνει τίποτα.

Γνωρίζετε, κύριοι συνάδελφοι, πόσα αγοράστηκαν από τότε μέχρι σήμερα; Ούτε ένα. Χάθηκε η επιδότηση, εκτός των άλλων, της Ευρωπαϊκής 'Ενωσης, ύψους 13 εκατομμυρίων δραχμών για κάθε μονό λεωφορείο και 21 εκατομμυρίων δραχμών για κάθε διπλό (φυσαρμόνικα) λεωφορείο. Οι επιδοτήσεις από την Ε.Ο.Κ. δίδονταν στα πλαίσια της περιβαλλοντικής, αντιρρυπαντικής πολιτικής της Κοινότητας, κινητήρες EURO 1 και EURO 2. Επομένως δεν αξιοποιήθηκε και αυτή η δυνατότητα απορρόφησης κοινοτικών κονδυλίων. Στα 1.600 βάλτε πόσο ήταν και αυτά που δεν απορροφήθηκαν μέχρι σήμερα.

Μέχρι εδώ, κυρίες και κύριοι συνάδελφοι, ανέλυσα την οικονομική και αναπτυξιακή πολιτική της Κυβέρνησης στις κρατικές συγκοινωνίες του Λεκανοπεδίου της Αττικής. Τώρα θα κρίνω -θα ελέγξω, αν θέλετε- κύριε Υπουργέ από μία άλλη πλευρά τις πράξεις και ενέργειες της ίδιας της Κυβέρνησης, της δικής σας της Κυβέρνησης, οι οποίες εκτός των άλλων αναδεικνύουν την κοινωνική ευαισθησία σας αλλά και το πιστεύω σας για ίση μεταχείριση των πολιτών και φυσικά για τη Δημοκρατία.

'Ολοι γνωρίζουμε ότι η επανακρατικοποίηση έγινε αποκλειστικά και μόνο για την εξυπηρέτηση των ΠΑΣΟΚικών φίλων, των γνωστών συντρόφων του κ. Κολλά. Δε σας υποτιμώ, ξέρω ότι γι'αυτό το κάνατε. Ξέρατε ότι θα αποτύχουν.

Αλλά οι υποχρεώσεις της Κυβέρνησης απέναντι σε αυτούς τους κυρίους, δε σταμάτησαν εκεί, είχαν και συνέχεια. Ακούστε, κύριοι συνάδελφοι. Με το ν. 2366/95 τους χάρισε η σημερινή Κυβέρνηση περισσότερα απόν 6 δισ., με το να τους προσφέρει και δωρεάν ασφαλιστική εργοδοτική κάλυψη για τους δεκαοκτώ μήνες που δε δούλευαν και μάλιστα για τους περισσότερους από αυτούς πλήρωσε η ΕΘΕΛ -δηλαδή, το Κράτος, ασφάλιστρα για βαριά και ανθυγιεινά επαγγέλματα. Φαίνεται -το έχω ξαναπεί σε αυτήν την Αίθουσα- ότι το σπάσιμο των παρμπρίζ και το ξεγύμνωμα των συναδέλφων τους, γιατί αυτά έκαναν τότε οι κύριοι Κολλάδες, θεωρείται βαρύ και ανθυγιεινό επάγγελμα. Εγώ δεν το ήξερα αυτό. Τονίζω ότι μόνο για το ΙΚΑ καταβλήθηκαν 3,2 δισ. δραχμές (αριθμός Φύλλου 256 της Εφημερίδας της Κυβερνήσεως) -θα το καταθέσω και αυτό- γι'αυτούς τους ανθρώπους, εκτός όλων των άλλων.

ΠΡΟΕΔΡΕΥΩΝ (Νικόλαος Κατσαρός): Το ξεγύμνωμα είναι ανθυγιεινό επάγγελμα, κύριε συνάδελφε.

ΑΘΑΝΑΣΙΟΣ ΧΕΙΜΑΡΑΣ: Είναι, άμα είναι σε εποχή χειμώνα, κύριε Πρόεδρε. 'Εχετε δίκιο. Επομένως, καλά τους δόθηκε το επίδομα.

Οι κομματικοί ,λοιπόν, φίλοι του ΠΑ.ΣΟ.Κ. πρέπει να είναι ικανοποιημένοι. Τι άλλο θα μπορούσε να τους προσφέρει μία κυβέρνηση; Τους χρύσωσε.

'Ερχομαι τώρα, όμως, στους λοιπούς εργαζόμενους, στους ιδιοκτήτες των λεωφορείων, τους λεγόμενους ΣΕΠίτες, οι οποίοι με νόμο της ελληνικής Βουλής -δεν έκλεψαν τα λεωφορεία- αγόρασαν τα λεωφορεία, τα νοικοκύρεψαν, τα δούλεψαν οι ίδιοι για να αυξήσουν το εισόδημά τους, πούλησαν τις περιουσίες τους για να τα επισκευάσουν, γιατί ειχαν τα μαύρα τους τα χάλια -έπεφταν οι μηχανές στο δρόμο, αν θυμάστε καλά- και οι περισσότεροι απο αυτούς, επαναλαμβάνω, ήταν και πολύτεκνοι. 

Ακούστε λοιπόν τι έγινε με αυτούς, πώς τους μεταχειρίστηκε η Κυβέρνηση. Οι χίλιοι διακόσιοι περίπου, που προσελήφθησαν από τον Σ.Ε.Π. στον Ο.Α.Σ.Α.-ΕΘΕΛ, υποχρεώθηκαν να υπογράψουν δήλωση ότι απεμπολούν τα δικαιώματα που είχαν σαν ΣΕΠίτες. Βέβαια, αυτό κατέρρευσε στα δικαστήρια. Ακούστε τι έκαναν σε αυτούς τους ανθρώπους. Τοποθετήθηκαν, λοιπόν, στις χειρότερες θέσεις. Παραδείγματος χάριν, ο διευθυντής οικονομικών υπηρεσιών του Ο.Α.Σ. τοποθετήθηκε αποθηκάριος σε νυχτερινή βάρδια και φυσικά αγανάκτησε και παραιτήθηκε ο άνθρωπος. Οι προϊστάμενοι επόπτες του Ο.Α.Σ. έγιναν απλοί σταθμάρχες και τους μετακινούν συνεχώς, από την μία υπηρεσία στην άλλη, για να τους αναγκάσουν και αυτούς να παραιτηθούν. Αξιόλογοι διευθυντές, απόφοιτοι ανωτάτων σχολών, εκτελούν χρέη γραφέως και πάει λέγοντας, προπηλακίζονται και γενικά τους μεταχειρίζονται οι κύριοι που έχουν την εποπτεία στον Ο.Α.Σ.Α -γιατί δεν την έχει η Κυβέρνηση, αλλά οι κύριοι Κολλάδες- ως εργαζόμενους βήτα κατηγορίας.

Ξέρετε ποιο ήταν το αμάρτημά τους; Θεωρήθηκαν Νεοδημοκράτες. Αυτό είναι το αμάρτημά τους, δεν έκαναν τίποτα άλλο. Πολλοί δε από αυτούς, πρέπει να γνωρίζετε, προσέφυγαν στα διοικητικά δικαστήρια και δικαιώθηκαν, πράγμα που απέδειξε ότι προκειται για καθαρά κομματικές διώξεις.

Συνεχίζω με τους υπόλοιπους ΣΕΠίτες,κύριε Υπουργέ. Σε αυτούς δημεύσατε την περιουσία. 'Οχι εσείς οι τότε Υπουργοί της Κυβέρνησής σας. Δεν τους δώσατε ούτε τα χρήματα που είχαν δώσει για να αγοράσουν την άδεια των λεωφορείων, από 500.000 έως 1.500.000. Χώρια τα άλλα, που έδωσαν για να τα επισκευάσουν.

Πιο συγκεκριμένα. Ενώ η λειτουργία των Σ.ΕΠ. σταμάτησε στις 21-12-1993, μέχρι σήμερα, τρία χρόνια μετά, το Κράτος δε μερίμνησε να εκπληρώσει τις οικονομικές του υποχρεώσεις έναντι των μετόχων του ΣΕΠ. Οι υποχρεώσεις αυτές, όπως προκύπτει και από τα επίσημα στοιχεία των εκκαθαριστών, που διόρισε η ίδια η Κυβέρνηση του ΠΑ.ΣΟ.Κ., έστω και παράνομα -και έφαγαν και τρία χρόνια για να κάνουν τον έλεγχο, γιατί πληρώνονταν καλά-ανέρχονται στο ποσό των 11,2 δισ. δραχμών, χωρίς τους τόκους.

Αξίζει να τονίσω, ότι μεχρι σήμερα έχουν πολλές φορές δεχθεί υπουργικές υποσχέσεις για την είσπραξη των χρημάτων τους, αλλά δυστυχώς, αυτοί δεν είναι σύντροφοι του Κολλά, να τύχουν κάποιας καλής μεταχείρισης και δεν έχουν πάρει δραχμή μέχρι τώρα, με αποτέλεσμα να έχουν ξεκινήσει έναν μαραθώνιο δικαστικό αγώνα, με αντίπαλο -ποιον άλλον;- το εχθρικό Κράτος γι' αυτούς.

Και το θέμα έφθασε μέχρι το Ευρωπαϊκό Δικαστήριο Ανθρωπίνων Δικαιωμάτων στο Στρασβούργο και φυσικά, διασύρεται το κύρος της Πατρίδας μας. Αλλά πού τέτοια ευαισθησία από τη σημερινή Κυβέρνηση!

Και να σκεφθεί κανείς ότι βρισκόμαστε, κυρίες και κύριοι συνάδελφοι, στο 2000.

Τελειώνοντας την πρωτολογία μου, ήθελα να ρωτήσω, κύριε Υπουργέ, το εξής: Τους 'Ελληνες φορολογούμενους τους επιβαρύνετε με πολλά επιπλέον δισ. ετησίως για την διατήρηση των κρατικών συγκοινωνιών. Τα τέσσερα εκατομμύρια ανθρώπων που κατοικούν στην Αττική, τα ταλαιπωρείτε καθημερινά με την ποιότητα των συγκοινωνιών που τους προσφέρετε. Δεν έχω χρόνο να το αναλύσω αυτό. Αν χρειαστεί, στην δευτερολογία μου, θα σας το αναλύσω, αν έχετε αντιρρήσεις. Τους κομματικούς σας φίλους τους χρυσώσατε, ασφαλίζοντάς τους ακόμα και για εποχή που δε δούλευαν. Με αυτούς εδώ τους φτωχούς ΣΕΠίτες, που σήμερα στην πλειοψηφία τους πεινούν, τι πρόκειται να κάνετε;

Ξέρετε ότι πολλοί πολύτεκνοι από αυτούς αλλά και άλλοι έχουν φθάσει στα δικαστήρια και τους δημεύεται και η περιουσία. Δεν μπορούν να τα βγάλουν πέρα. Δεν είχαν αφήσει δραχμή για την οικογένεια τους. Θα τους δώσετε αυτά που τους χρωστάτε; 

Και λέω σε εσάς ότι τους χρωστάτε, γιατί η Κυβέρνηση είναι υπεύθυνη. Μη μου πείτε ότι ο Ο.Α.Σ.Α ενεργεί από μόνος του. Θα τους μεταχειριστείτε ως ισότιμους 'Ελληνες πολίτες, ή θα συνεχίσετε την δίωξή τους για καθαρά κομματικούς λόγους, προκειμένου να πειθαρχήσετε στα κελεύσματα της παρέας αυτής; Δε θέλω να την ξαναονομάσω, γιατί της δίνω και αξία.

Ελπίζω εσείς, που είστε και νέος άνθρωπος, να δείξετε κάποια ευαισθησία ανθρώπινη, αλλά και δημοκρατική.

'Αλλωστε, οι άνθρωποι δε ζητούν χάρη, τα δικά τους χρήματα ζητούν. Και δε χρωστούν τίποτα γιατί πίστεψαν και έκαναν πράξη την αποκρατικοποίηση, ούτε γιατί πίστεψαν στη συνέχεια του Κράτους. 'Οταν ψηφιζόταν εκείνος ο νόμος, που ψηφίστηκε από το Ελληνικό Κοινοβούλιο, νόμιζαν -και έτσι είναι- ότι το Κράτος έχει συνέχεια. Δε θα τα έπαιρναν, αν ήξεραν τι θα τραβήξουν.

Θα περιμένουμε, κύριε Υπουργέ, τη συγκεκριμένη σας απάντηση, με τι τρόπο θα τους δώσετε τα χρήματα που πρέπει να πάρουν οι άνθρωποι αυτοί. Καταθέτω στη Βουλή πλήρη στοιχεία για όσα είπα και για περισσότερα ακόμα, μήπως χρειαστεί να τα συμβουλευτεί η Κυβέρνηση, προκειμένου να μας δώσει την απάντηση, την οποία θα περιμένουμε με αγωνία, για να επανέλθουμε. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

(Στο σημείο αυτό ο κ. Βουλευτής κ. Αθανάσιος Χειμάρας καταθέτει για τα Πρακτικά τα προαναφερθέντα στοιχεία τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΕΥΩΝ (Νικόλαος Κατσαρός): Ο κ. Γιαννόπουλος έχει το λόγο.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, πραγματικά βρισκόμενος στην Αίθουσα αυτή θλίβομαι και δεν ξέρω πού βρίσκομαι. Αν ζω στην Ελλάδα, στο λίκνο της Δημοκρατίας ή αν βρίσκομαι σε κάποια κεντρώα χώρα της Αφρικής, της Ζουαζιλάνδης, σε κάποια περίεργη Δημοκρατία.

Και θα αναρωτιόμουνα πού βαδίζουμε. Ανέλυσε και ανεφέρθη ο προλαλήσας συνάδελφος διεξοδικά σε όλο αυτό το ιστορικό των Σ.ΕΠ. Πραγματικά είχαμε και έχουμε τις μαρτυρίες του αθηναϊκού λαού, που χαιρέτισε αυτήν τη μεγάλη μεταρρύθμιση της κυβερνήσεώς μας, που νομίζω ότι υπήρξε ιστορικής σημασίας το χρονικό διάστημα διακυβερνήσεως της Χώρας.

Βέβαια, βλέποντας κανείς τον ν.2175, που ήταν επιλογή του ΠΑ.ΣΟ.Κ. και πρωτοτυπία παγκόσμια, διερωτάται τι γίνεται, όταν όλα τα κράτη βαδίζουν σε αποκρατικοποιήσεις και ιδιωτικοποιήσεις, ακόμα και στον πρώην υπαρκτό σοσιαλισμό, το ΠΑ.ΣΟ.Κ. φτάνει σ' αυτό το μοντέλο της ανακολουθίας του, που άλλα πιστεύει και άλλα πάει να εφαρμόσει. Να, λοιπόν, ένα στοιχείο, που δε γίνεστε πιστευτοί όσον αφορά το δρόμο που βαδίζει η Χώρα μας για την πολιτική και οικονομική ολοκλήρωση του Μάαστριχτ.

Εμφανίζεσθε βέβαια δεσμευμένοι από τις προεκλογικές σας εξαγγελίες, να δώσετε ξανά αυτή την πετυχημένη προσπάθεια τη δική μας και να τη μεταμορφώσετε, να τη μετονομάσετε σε Ο.Α.Σ.Α., και να επανέλθει αυτό το θλιβερό καθεστώς. Και μη μου πείτε, κύριε Υπουργέ, ότι είσθε ευτυχής, εφ' όσον κι εσείς κάποτε ή κάπως θα κυκλοφορείτε στην Αθήνα από την ποιότητα των παρεχομένων υπηρεσιών. Δε σας αναφέρω τα οικονομικά μεγέθη, που τα ακούσατε, τα γνωρίζετε. Ο Ελληνικός Λαός βαρυγκωμάει από αυτά τα μηδενικά, δεν μπορεί να τα σηκώσει, αλλά και αν υποθέσουμε ότι ο αθηναϊκός λαός εξυπηρετείται, καθώς και το κομμάτι των Ελλήνων που έρχεται και διακινείται μέσα στην Πρωτεύουσα, όλος ο υπόλοιπος Ελληνικός Λαός, οι συντοπίτες σας, όλοι οι άλλοι που δε ζουν και δεν έχουν καμία σχέση με την Αθήνα, γιατί να είναι υποχρεωμένοι ποσοστιαίως και αναλογικά, να έχουν αυτό το οικονομικό βάρος από τις υπερχρεωμένες συγκοινωνίες; Δε μας προβληματίζει αυτό το πράγμα;

Σε μια Δημοκρατία, κύριε Υπουργέ, που χαρακτηρίζεται από την ισοκοινωνία, ισοπολιτεία, ισηγορία, με ποιο δικαίωμα η Δημοκρατία αυτή φτάνει σ' αυτό το σημείο, να έχει ξεπεράσει πια την αναλγησία, να φτάνει πραγματικά στην κοινωνική θηριωδία, όσον αφορά αυτούς τους ανθρώπους, τους ΣΕΠίτες, και να τους συμπεριφέρεται κατ' αυτόν τον τρόπο; Γιατί; Επειδή δεν μπορούν να διεκδικήσουν δυναμικά τα αιτήματά τους, νομίζετε ότι στερούνται αυτού του δυναμισμού, ενώ κάποιοι άλλοι σε εποχή γνωστή είχαν τέτοιο δυναμισμό, που διεκδικούσαν με απρέπεια και έφταναν σε κανιβαλικό επίπεδο, τα τότε πιστεύοντας δικά τους δίκαια αιτήματα; Αλλά γιατί; Επειδή τα δίκαια αιτήματα, με ευγένεια διεκδικούνται από τους νοικοκυραίους αυτούς, τους ΣΕΠίτες, επειδή διεκδικούν με αυτόν τον τρόπο, εσείς φτάνετε στο σημείο να θεωρήσετε επί παραδείγματι, ότι δεν έχουν δίκιο.

Μα, είναι ποτέ δυνατόν τρία χρόνια τώρα, εφ' όσον εσείς διορίσατε εκκαθαριστάς, να μην έχουμε φθάσει στο σημείο να γίνουν οι συμψηφισμοί, να ξεκαθαρίσει πια το τοπίο, να δοθούν τα χρήματα, για να τελειώσει πια αυτή η ομηρία των ανθρώπων;

Θα έχετε πληροφορηθεί, κύριε Υπουργέ, ότι υπάρχει ένα μεγάλο κοινωνικό πρόβλημα. Και ποιο είναι; Πάρα πολλοί εξ αυτών, είτε οι ίδιοι είτε μέλη οικογενειών τους, είναι νεφροπαθείς, είναι σε μόνιμη νεφρική κάθαρση, άλλοι είναι καρκινοπαθείς, άλλοι είναι καρδιοπαθείς, θέλουν να χειρουργηθούν, θέλουν να τύχουν κάποιας άλλης νοσηλευτικής φροντίδας. Και μιλάω από το γνωστικό αντικείμενο το δικό μου, που πραγματικά έχω πάρα πολλούς εξ αυτών των άτυχων ΣΕΠιτών, που βρίσκονται σε αυτό το θλιβερό κατώφλι της ζωής, και απευθύνομαι σε σας, κύριε Υπουργέ, διότι ξέρω το ήθος σας, αναγνωρίζω την προσπάθεια που καταβάλλετε, αλλά θέλω να σας πω ότι κάποιοι παραγοντίσκοι στο Υπουργείο σας, και εσάς, όπως και του προκατόχου σας, σας έχουν εν ομηρία, λέγοντας ότι υπάρχουν ορισμένα νομικά τερτίπια, που δεν μπορούν να ξεπερασθούν. Δώστε πια τη δυνατότητα, αν υπάρχει σε εξέλιξη οποιαδήποτε νομική διαδικασία, να δοθούν κάποια οικονομικά μεγέθη και συμψηφιστικά μπορούν να βρεθούν κάποιες λύσεις. Δώστε πια ένα τέλος και μην κρατάτε σε αυτήν την κοινωνική ομηρία αυτούς τους ευγενείς ΣΕΠίτες. Ευχαριστώ.

ΠΡΟΕΔΡΕΥΩΝ(Νικόλαος Κατσαρός): Ο κ. Βύζας έχει το λόγο.

ΒΑΣΙΛΕΙΟΣ-ΕΥΜΕΝΗΣ ΒΥΖΑΣ: Κύριε Πρόεδρε, κύριοι Βουλευτές, ανατρέχοντας κανείς στα Πρακτικά της Βουλής, της τελευταίας εικοσαετίας προκειμένου να ενημερωθεί για τα θερμικά μέσα μαζικής μεταφοράς καταλήγει πως αυτό το μέσο εξυπηρέτησε πλημμελώς τον εργαζόμενο κάτοικο του λεκανοπεδίου της Αττικής.

Μια δεύτερη παρατήρηση είναι πως στην εικοσαετία αυτή μια κακή σοσιαλιστική αντίληψη ως προς τη διοίκηση και ένας εξηρτημένος από το Κράτος συνδικαλισμός, εζημίωσαν τον 'Ελληνα φορολογούμενο 1 τρισ. περίπου εν ονόματι ενός φθηνού ή δωρεάν εισιτηρίου.

Οι ρύποι των καυσαερίων, οι απεργίες, οι καθυστερήσεις δρομολογίων, οι σκληρές αντιπαραθέσεις των πολιτικών παρατάξεων, της συντεχνίας, συμπληρώνουν την εικόνα του χειρότερου μέσου μαζικής μεταφοράς της Πρωτεύουσας. Οι επικοινωνίες, κύριε Πρόεδρε, και μεταφορές, είναι υπηρεσίες του Κράτους προς τον πολίτη. Και οι υπηρεσίες αυτές πρέπει να είναι υψηλές. Δυστυχώς, όμως, αποδείχθηκε στην πράξη πως υψηλές υπηρεσίες σήμερα μπορεί να προσφέρει μόνο ο ιδιωτικός τομέας. Και αυτό εμείς το επιχειρήσαμε, δίνοντας τα λεωφορεία στους υπαλλήλους της εταιρείας. Και πετύχαμε να έχουμε και υψηλές υπηρεσίες και οικονομική ανακούφιση στον Προϋπολογισμό. 'Ηταν, όμως, ένα μικρό διάλειμμα μιας διετίας.

Επανήλθατε, κύριε Υπουργέ, σαν κυβέρνηση και ζητήσατε το καθεστώς της μειωμένης παραγωγικότητας, των χαμηλών υπηρεσιών, της οικονομικής κρατικής σπατάλης. Αλλά σήμερα, όμως, κύριε Υπουργέ, αποκτάτε και μια άλλη ιδιότητα, την απιστία απέναντι στους νοικοκυραίους ιδιοκτήτες των λεωφορείων. Δεν τους αποδίδετε τα ποσά, που κατά τους υπολογισμούς των εκκαθαριστών των Σ.Ε.Π. πλησιάζουν τα 11 δισ. δραχμές. Απλοί εργαζόμενοι των ΣΕΠ είναι οι τρεις χιλιάδες περίπου δικαιούχοι. Απ' αυτούς, οι δύο αντιμετωπίζουν κοινωνικά και οικονομικά προβλήματα τεράστια, προβλήματα επιβίωσης των ιδίων και των οικογενειών τους. Διαφωνείτε ως προς τα ποσά, κύριε Υπουργέ; Διαφωνείτε ως προς τον τρόπο της εκκαθάρισης; Καλέστε τους και συζητήστε. Για ένα, όμως, να είστε βέβαιοι, ότι η ολομέλεια του Συμβουλίου της Επικρατείας θα τους δικαιώσει τελικά.

Τελειώνοντας, εκφράζω την ευχή, κύριοι Βουλευτές, ως νέος σ' αυτήν την Αίθουσα, πως είναι αρκετή μια εικοσαετία αντεγκλήσεων και αντιπαραθέσεων για ένα σύστημα μαζικής μεταφοράς του κοινού του άστεως, που το βλέπω να περιθωριοποιείται τοπογραφικώς με τη λειτουργία του Μετρό. Ευχαριστώ.

(Στο σημείο αυτό ο Βουλευτής κ. Βασίλειος-Ευμένης Βύζας καταθέτει για τα πρακτικά σχετικό ρεπορτάζ της εφημερίδας "ΤΟ ΒΗΜΑ", το οποίο βρίσκεταιστο Αρχείο της Στενογραφικής Υπηρεσίας και είναι στη διάθεση καθε ενδιαφερομένου).

Επίσης, καταθέτει πίνακα σχετικό με τις Σ.Ε.Π., που έχει ως εξής:

ΠΡΟΕΔΡΕΥΩΝ (Νικόλαος Κατσαρός): Ο κ. Καραμηνάς έχει το λόγο.

ΚΩΝΣΤΑΝΤΙΝΟΣ ΚΑΡΑΜΗΝΑΣ: Κύριοι συνάδελφοι, θα ήθελα να υπενθυμίσω, ότι είχαμε προειδοποιήσει κατά την ψήφιση του ν. 2175/93, πως σπέρνετε ανέμους. 'Ημασταν επίσης βέβαιοι, ότι θα θερίζατε θύελλες -δεν είχαμε, όμως, προβλέψει τη διάρκειά τους- θύελλες που ξέσπασαν αμέσως μετά την κατάργηση των Σ.Ε.Π. με τις αλήστου μνήμης αθλιότητες, των οποίων μάρτυρας έγινε ολόκληρο το Πανελλήνιο, τους καθημερινούς τότε ξυλοδαρμούς, τις κατασυκοφαντήσεις, τις εξυβρίσεις, τους καθημερινούς τραυματισμούς εις βάρος των οι τέως ΣΕΠιτών από τις ομάδες των Σταμουλοκολλάδων, των οποίων, βέβαια, τα προεκλογικά γραμμάτια εξοφλούσατε τότε και τα οποία διεδέχθησαν οι ολέθριες οικονομικές, δημοσιονομικές, νομικές, κοινωνικές και περιβαλλοντολογικές συνέπειες.

Ειλικρινά λυπούμεθα, διότι επαληθευτήκαμε μέχρι κεραίας σ' αυτές μας τις προβλέψεις. Η οικονομία μας επιβαρύνεται άσκοπα. Το επιβατικό κοινό ταλαιπωρείται και μία κατηγορία ανθρώπων, τέως ΣΕΠίτες, τραγικά θύματα της αλόγιστης και αψυχολόγητης πολιτικής σας, βρίσκονται σε κατάσταση οικονομικής εξαθλίωσης.

Κύριε Πρόεδρε, όπως είναι γνωστό, με το άρθρο 4 του ν. 2078/92, είχαν συσταθεί Συγκοινωνιακές Επιχειρήσεις με σκοπό την εξυπηρέτηση των συγκοινωνιακών αναγκών της περιοχής Αθηνών - Πειραιώς και περιχώρων. Η εξυπηρέτηση αυτών των αναγκών ανετέθη σε οκτώ Συγκοινωνιακές Επιχειρήσεις, οι οποίες λειτούργησαν ως Νομικά Πρόσωπα Ιδιωτικού Δικαίου. Για κάθε ήμισυ αδείας λεωφορείου κατέβαλε κάθε δικαιούχος μέτοχος των Σ.Ε.Π. 500.000 δρχ. υπέρ του Δημοσίου, εφ' όσον ανήκε στο προσωπικό της Ε.Α.Σ. ή 500.000 έως 1.500.000 εφ' όσον ήταν πολύτεκνοι ή ελεύθεροι βιοπαλαιστές, επαγγελματίες οδηγοί λεωφορείων. Επίσης, ποσοστό 10% επί των ακαθάριστων εσόδων κάθε ΣΕΠ κατετίθετο στο λογαριασμό του αποθεματικού, σκοπός του οποίου ήταν η συγκέντρωση κεφαλαίου για την αντικατάσταση λεωφορείων.

Επίσης, είναι γνωστό, ότι σύμφωνα με την περίπτωση δ', της παραγράφου 1 του άρθρου 3 του ν. 2175/93, οι Συγκοινωνιακές αυτές Επιχειρήσεις διαλύθηκαν, οι συγκοινωνίες επανακρατικοποιήθηκαν, σε μια χρονική περίοδο μάλιστα, όπου, σε όλο τον ανεπτυγμένο κόσμο, οι κυβερνήσεις των κρατών προέβαιναν σε αποκρατικοποιήσεις.

Στη συνέχεια, με την 22806/93 απόφαση του Υπουργού Μεταφορών και Επικοινωνιών, ορίσθηκαν επιτροπές εκκαθάρισης, με σκοπό τη διεκπεραίωση όλων των εκκρεμών υποθέσεων και κυρίως την είσπραξη των απαιτήσεων των ΣΕΠ.

Κι εδώ, κύριοι συνάδελφοι, αρχίζει ο εμπαιγμός προς τους βιοπαλαιστές οικογενειάρχες, πρώην ΣΕΠίτες.

Ενώ στην παράγραφο 6 του άρθρου 1 της παραπάνω αποφάσεως του Υπουργού Μεταφορών και Επικοινωνιών αναφέρεται ότι η εκκαθάριση και οι λοιπές διαδικασίες των παραγράφων 3 και 4 αυτού του άρθρου, θα ολοκληρωθούν σε τρεις μήνες από τη δημοσίευση αυτής της απόφασης και οι πρώην ΣΕΠίτες θα έπαιρναν αυτά που δικαιούντο, αρχίζουν οι παρατάσεις του χρόνου εκκαθάρισης. 

Ακούστε, λοιπόν, κύριοι συνάδελφοι: Στις 23.3.94, πρώτη τρίμηνη παράταση, 25-6-94 δεύτερη τρίμηνη παράταση -Υπουργός τότε ο κ. Χαραλάμπους- 22-9-94 τρίτη εξάμηνη παράταση, 7-4-95 τέταρτη τρίμηνη παράταση, 4.9.95 πέμπτη παράταση μέχρι 10-10-95 -Υπουργός τότε ο κ. Τσούρας- 4-12-95 έκτη παράταση μέχρι και 30-4-96 -Υφυπουργός τότε ο κ. Κουλούρης- 15-11-96, σήμερα δηλαδή, καμία εκκαθάριση.

Επίσης, ο Ο.Α.Σ.Α. με αναγγελίες του και σχετικούς πίνακες που συνόδευαν γνωστοποιήσεις, απαιτήσεις και υποχρεώσεις του προς τις Σ.Ε.Π., ισχυρίζεται ότι οι απαιτήσεις του από τις Σ.Ε.Π., ανέρχονται σε ποσό των 7,5 δισ. περίπου και οι υποχρεώσεις του στο ποσό των 5 δισ. περίπου.

Αντίθετα, σύμφωνα με τα στοιχεία των Σ.Ε.Π. τα ανωτέρω ποσά ανέρχονται για τις μεν απαιτήσεις του Ο.Α.Σ.Α. στο ποσό των 2.130 εκατ. περίπου και για τις υποχρεώσεις του Ο.Α.Σ.Α. προς τις Σ.Ε.Π. 7,5 δισ. περίπου. Δηλαδή, κατά τις εκτιμήσεις του Ο.Α.Σ.Α., οι υποχρεώσεις των Σ.Ε.Π. προς τον Ο.Α.Σ.Α. είναι 2,5 δισ. περίπου, ενώ κατά τις εκτιμήσεις των Σ.Ε.Π., οι υποχρεώσεις του Ο.Α.Σ.Α. προς τις Σ.Ε.Π. είναι 5,4 δισ.

Για τα παραπάνω θα καταθέσω αναλυτικούς συγκριτικούς πίνακες, οι οποίοι, βέβαια, θα είναι στη διάθεση όλων.

Εάν στο ανωτέρω ποσό των 5,4 δισ. προσθέσουμε την οφειλή του Ελληνικού Δημοσίου και τα ποσά που καταβλήθηκαν για την απόκτηση αδείας λεωφορείων, και που ανέρχονται στο ποσό των 2,2 δισ., και τις καταθέσεις των ΣΕΠ στις τράπεζες, που ανέχονται στο ποσό των 3,5 δισ., προκύπτει ότι το γενικό σύνολο των απαιτήσεων των Σ.Ε.Π. ξεπερνά τα 11 δισ., χωρίς τους τόκους. 

Επειδή, κύριε Υπουργέ, ο Ο.Α.Σ.Α. αρνείται, δηλαδή η Κυβέρνηση, οποιονδήποτε συμβιβασμό, δεύτερον, η κατάθεση αγωγών εκ μέρους των εκκαθαριστών προϋποθέτουν μακρόχρονο αναμονή για την έκδοση δικαστικών αποφάσεων, τρίτον, από τους τρεις χιλιάδες τριακόσιους νόμιμους δικαιούχους οι δύο χιλιάδες εκατό αντιμετωπίζουν μεγάλα προβλήματα κοινωνικά, οικονομικά και αυτής ακόμα της επιβίωσής τους, γι' αυτούς τους λόγους προτείνουμε, κύριε Υπουργέ, να προχωρήσετε σε νομοθετική ρύθμιση, με την οποία να αποδίδετε τα οφειλόμενα από οποιαδήποτε πηγή ποσά, στις επιτροπές εκκαθάρισης, με σκοπό την άμεση διανομή τους στους δικαιούχους μετόχους.

Κύριε Υπουργέ, έστω και με καθυστέρηση τριων ετών, δείξτε επιτέλους κατανόηση και συμπάθεια στους ταλαίπωρους αυτούς ανθρώπους και επιλύστε τα δίκαια αιτήματά τους, δώστε τους δηλαδή, αυτά που, εν πάση περιπτώσει, είναι δικά τους, είναι ο ιδρώτας τους και το αίμα τους. Ευχαριστώ.

(Στο σημείο αυτό ο Βουλευτής κ. Κωνσταντίνος Καραμηνάς καταθέτει για τα Πρακτικά τον προαναφερόμενο πίνακα ο οποίος βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΕΥΩΝ (Νικόλαος Κατσαρός): Ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, η επερώτηση της Νέας Δημοκρατίας, που συζητούμε σήμερα, φέρνει ενώπιον της Εθνικής Αντιπροσωπείας ένα μεγάλο θέμα, που έχει την κοινωνική και την ανθρώπινη διάσταση, κύριε Υφυπουργέ, ταυτόχρονα, όμως, είναι και ένα θέμα που επισημαίνει, φωτίζει μία γενικοτερη πολιτική που ακολουθεί η Κυβέρνησή σας.

Αρχίζω από το πρώτο, το ανθρώπινο σκέλος. Η πολιτική η οποία ακολουθήθηκε στην περίπτωση αυτή, είναι το πιο θλιβερό, το πιο απαράδεκτο δείγμα μιας αδίστακτης Κυβέρνησης, η οποία κάνει σαφέστατη διάκριση μεταξύ των πολιτών. Τους μεν ευνοεί σκανδαλωδώς και τους άλλους τους καταδιώκει απηνώς.

Εγώ το καταλαβαίνω, ότι κάθε κυβέρνηση μπορεί να ευνοεί κατά κάποιο τρόπο τους δικούς της ανθρώπους, καίτοι η ευνοϊκή μεταχείρισης των ανθρώπων τους οποίους στηρίζετε σήμερα στις αστικές συγκοινωνίες είναι απολύτως απαράδεκτη, διότι είναι ακραία, επιζήμια για την εθνική οικονομία, βλαπτική για το κοινό της Αθήνας, που έχει πάλι άθλιες αστικές συγκοινωνίες. Αλλά εκείνο το οποίο δεν μπορώ να δεχθώ, δεν μπορώ να το καταλάβω, δείχνει μικρότητα, δείχνει αθλιότητα πολιτική και λυπούμαι, γιατί δε συνηθίζω να χρησιμοποιώ αυτές τις λέξεις από το Βήμα και απευθύνομαι προς τον κ. Σημίτη και όχι προς εσάς, δε φταιτε εσείς σε τίποτα, κύριε υπουργέ- είναι ο τρόπος με τον οποίο μεταχειρίζεσθε τους ανθρώπους εκείνους, που το Ελληνικό Κράτος και μία νόμιμη κυβέρνηση σε μία ορισμένη εποχή, κάλεσε για να επιτελέσουν ένα καθ' όλα νόμιμο έργο εκείνη την ώρα.

Εμείς είμαστε βέβαιοι -και το ξέρει ο λαός της Αθήνας- ότι το επετέλεσαν με επιτυχία. Εάν εσείς πιστεύετε το αντίθετο, είναι δικαίωμά σας. Εκείνο που δεν είναι δικαίωμά σας, είναι να τους τσαλαπατείτε, να τους αδικείτε κατά τρόπο εξόφθαλμο και ακραίο, εκφράζοντας όλη την αθλιότητα και όλη τη χαμηλού επιπέδου διάθεση που έδειξαν οι κύριοι Κολλάδες κατά τη διάρκεια της δικής μας περιόδου, όταν έφθασαν στις γνωστές ακρότητες, τις οποίες είμαι βέβαιος ότι δεν μπορεί και εσείς να ευλογείτε και να επιδοκιμάζετε.

'Εχετε χρέος, κύριε Υφυπουργέ, έχει χρέος η Κυβέρνηση Σημίτη, αυτήν την αθλιότητα να την τερματίσει. Και γι' αυτό ήρθα εδώ, να σας απευθύνω αυτήν τη σύσταση, αυτήν την προτροπή, διότι μια κυβέρνηση νόμιμη, δημοκρατική, δε δικαιούται να δείχνει τέτοια μικρότητα.

Εκεί που έχουν δίκιο, να τους το δώσετε. Και το γνωρίζετε ότι έχουν δίκιο, διότι αυτοί οι άνθρωποι εκλήθησαν, πολύτεκνοι, βιοπαλαιστές -διαλέξαμε τους εργαζόμενους για να τους κάνουμε νοικοκυραίους και φωνάξαμε τότε τους πολύτεκνους της Ελλάδος, κύριε Υφυπουργέ, για να πάρουν μισό λεωφορείο, δεν τους δώσαμε ούτε καν ολόκληρο -έδωσαν τα λεφτά τους- για να πάρουν μισό λεωφορείο.

Eάν η πολιτική η δική μας δε σας αρέσει, τι φταίνε αυτοί οι άνθρωποι; Τουλάχιστον να τα χειριστείτε ανθρώπινα. Είναι το πρώτο σκέλος.

Υπάρχει, όμως, και ένα δεύτερο σκέλος, θα το περάσω γρήγορα. 'Ηταν πάρα πολύ σωστή η τοποθέτηση των συναδέλφων της Νέας Δημοκρατίας και ο πρώτος Εισηγητής σας έδωσε ανάγλυφη την εικόνα των οικονομικών αποτελεσμάτων αυτής της πολιτικής. Μια διόρθωση θα κάνω στο φίλο μου, κ. Χειμάρα. Το 1 τρισ., που τουλάχιστον επεβάρυνε αθροιστικά τον Ελληνικό Λαό, από τα ελλείμματα γενικότερα των κρατών συγκοινωνιακών φορέων στην περιοχή της Αττικής, δεν είναι μέσα στα 35 δισ. του επισήμου ελλείμματος. Διότι κοντά στο επίσημο έλλειμμα, υπάρχει αυτό που εγώ το ονομάζω αφανές έλλειμμα, το οποίο δεν έχει ακόμα πιστοποιηθεί και καταγραφεί. Είναι και το ετήσιο έλλειμμα το οποίο δεν αποδίδεται στον Προϋπολογισμό, δεν υπάρχει πουθενά γραμμένο. Διότι τα ελλείμματα του Οργανισμού των αστικών αυτοκινήτων της Αθήνας, του ΕΘΕΛ, δεν περιλαμβάνονται ούτε καλύπτονται από τον Τακτικό Προϋπολογισμό, ούτε και αθροιστικά εμφανίζονται στο συνολικό ελληνικό δημόσιο χρέος.

Και ρωτά τώρα κανείς, ρωτά ο 'Ελληνας πολίτης, πόσο περίπου είναι το επιπλέον έλλειμμα το οποίο πληρώνει ο Ελληνικός Λαός, από τη δική σας πολιτική, της κρατικοποίησης;

Εγώ το έχω μετρήσει και έχω μιλήσει πολλές φορές από του Βήματος της Βουλής. Τουλάχιστον 60 δισ. το χρόνο επιβαρύνεται ο 'Ελληνας φορολογούμενος, πέραν του πολύ μικρότερου ελλείμματος που θα είχε εάν οι συγκοινωνίες ήταν ιδιωτικές. Και ερωτώ: Τα 60 δισ. σας περισσεύουν;

Θα συζητήσουμε την επόμενη εβδομάδα το πρόβλημα του μισθολογίου των Ενόπλων Δυνάμεων. 'Εχουμε φθάσει σε μια κατάσταση εκρηκτική μέσα στις 'Ενοπλες Δυνάμεις, διότι λείπουν 40 δισ. ετήσια, τα οποία δεν μπορεί να βρει η Κυβέρνηση του κ. Σημίτη για να καλύψει τις ανάγκες των αξιωματικών των Ενόπλων Δυνάμεων και της Ελληνικής Αστυνομίας και των συνταξιούχων. Και έχετε 60 δισ. να ξοδεύετε για τους κ. συντρόφους του κ. Κολλά; Αυτή είναι η αξιολόγηση που κάνετε; Και όταν μιλάμε και για το αθροιστικό, αν θέλετε, αποτέλεσμα, μια Χώρα στην οποία οι αστικές συγκοινωνίες έχουν στοιχίσει τα τελευταία χρόνια αθροιστικό έλλειμμα 1 τρισ., δεν πρέπει να σκεφθεί ότι βαδίζει κατά κρημνόν, δεν πρέπει να σκεφθεί ότι αυτό το 1 τρισ. επιτέλους αποτελεί ένα σημαντικό τμήμα των επιβαρύνσεων που αποφασίσθηκαν για την Εθνική μας 'Αμυνα; 'Ετσι το πετάτε εσείς το 1 τρισεκατομμύριο;

Εγώ δεν αρνούμαι ότι οι συγκοινωνίες μιας μεγάλης πόλης θα είναι επί μονίμου βάσεως ελλειμματικές. Και θα έπρεπε να υπάρχει ένας τρόπος καλύψεως ενός λογικού ελλείμματος, όχι, όμως, ελλείμματος το οποίο δημιουργείται κατά τον τρόπο τον οποίο προηγουμένως σας ανέλυσε ο κ. Χειμάρας.

Θα πω και κάτι άλλο. Εγώ προσωπικά παρακολούθησα το θέμα των αστικών συγκοινωνιών, το έχω ζήσει ως Βουλευτής της επαρχίας, τα ΚΤΕΛ, τα λεωφορεία. Υπεστήριξα πάντοτε τους αυτοκινητιστές. Υποστηρίζω μονίμως ότι κατ' εξοχήν, αν κάτι δεν πρέπει να κρατικοποιηθεί στην Ελλάδα, είναι το αυτοκίνητο και το λεωφορείο. Υπεστήριζα από παλιά, λέγοντας τη χαρακτηριστική φράση, ότι σε μια χώρα στην οποία τα διυλιστήρια είναι ιδιωτικά, δεν μπορεί τα λεωφορεία και τα ΤΑΞΙ να γίνουν κρατικά. Τα ΤΑΞΙ, δόξα τω Θεώ, δεν τα κάνατε ακόμα, τα λεωφορεία τα κάνατε, στην περιοχή των Αθηνών, κρατικά.

Αλλά η κρατική διοίκηση στη συγκεκριμένη περίπτωση έχει αποδειχθεί ότι είναι ανεπιτυχής, κύριε Υπουργέ.

'Οταν εμείς αντιμετωπίσαμε την ιδιωτικοποίηση, προκειμένου να καλύψουμε το έλλειμμα, πήραμε ορισμένες πολύ πρακτικές αποφάσεις, τις οποίες ακούσατε πρωτύτερα. Για να είναι αποδοτικός αυτός ο οργανισμός, είχαμε ένα αποθεματικό, το οποίο φυλάσσαμε και προσδιορίσαμε την επιδότηση την οποία τους δίναμε επί των εισπράξεων. Για κάθε εισιτήριο που εισέπρατταν, είπα εγώ, θα τους δώσουμε και κάτι παραπάνω. Ποιο ήταν το αποτέλεσμα; 'Οτι αυτοί που ήσαν στο αυτοκίνητο είχαν ενδιαφέρον να εισπράττουν τα εισιτήρια, να εισπράττουν από τον κόσμο που μπαίνει μέσα. Και βεβαίως, είχαν και ενδιαφέρον να έχουν και πελατεία, όπως είχαν και ενδιαφέρον κατά προέκταση να φερθούν καλά στους πελάτες τους, διότι απ'αυτούς ζούσαν.

Το αποτέλεσμα ήταν ότι εμειώθηκε -γι'αυτό σας έκανα τη σύγκριση και σας είπα ότι έχουμε 60 δισ. δραχμές παραπάνω αρνητικό αποτέλεσμα από την εποχή μας- και η υπόθεση βάδιζε καλά.

Κύριοι συνάδελφοι, νομίζω ότι δύο διδάγματα βγαίνουν από τη συζήτηση την οποία κάνουμε. Το ένα είναι ότι η πολιτική την οποία εφαρμόζει η Κυβέρνηση του ΠΑ.ΣΟ.Κ. μετά τις εκλογές του '93 -αναφέρθηκα σε ένα τομέα, υπάρχουν, δυστυχώς, και πάρα πολλοί άλλοι- οδηγεί με μαθηματική βεβαιότητα σε κατάρρευση της ελληνικής οικονομίας. Διότι και αν ακόμη ο επίσημος προϋπολογισμός, ο φανερός προϋπολογισμός καταστεί δυνατόν να ισοσκελιστεί, πράγμα που εγώ δεν το ελπίζω, είναι αδύνατον να αντιμετωπίσετε τα σωρευμένα αφανή ελλείμματα του μεγάλου Κράτους, του τεράστιου κρατικού τομέα για τον οποίο μιλάμε, του διεφθαρμένου, του παμφάγου, του αντιοικονομικού, του αντιπαραγωγικού τεράστιου δημόσιου τομέα, ο οποίος θα μας οδηγήσει με μαθηματική βεβαιότητα στην κατάρρευση. Αυτό είναι το πρώτο δίδαγμα.

Το δεύτερο δίδαγμα είναι, πως δεν είναι δυνατόν μια Κυβέρνηση σοσιαλιστική, μια Κυβέρνηση της Ελληνικής Δημοκρατίας, να μεταχειρίζεται κατά τόσο κραυγαλέο άνισο τρόπο, τους 'Ελληνες πολίτες. Μπορεί να ευνοεί, επιτέλους, τους δικούς της, αλλά είναι απαράδεκτο να κυνηγά τους άλλους. Κάποτε το λέγατε για την ελληνική Δεξιά, εσείς οι υποτιθέμενοι σοσιαλιστές. Η ελληνική Δεξιά δεν θα έκανε ποτέ, αυτό το οποίο εσείς κάνετε. Αποδεικνύεται ότι εσείς οι σοσιαλιστές είστε εμπαθέστεροι, ωθείτε στον εθνικό διχασμό, στο διχασμό και στη διάκριση, μεταξύ των Ελλήνων.

Εύχομαι τα διδάγματα από την πείρα αυτού του θέματος που συζητούμε, να φωτίσουν την Κυβέρνηση του κ. Σημίτη, διότι άλλως η Κυβέρνηση αυτή δεν έχει προοπτική και αυτό μεν ελάχιστα με απασχολεί, αντίθετα το βλέπω ως αναπόφευκτο, αλλά φοβούμαι ότι η ζημιά που θα προκαλέσει στην Ελλάδα, θα είναι πάρα πολύ μεγάλη.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε Πρόεδρε, κύριοι συνάδελφοι, άκουσα με πολλή προσοχή όλα τα στοιχεία που θέσατε και τον τρόπο με τον οποίο θέσατε το θέμα, που κυρίως μπήκε σαν κάποιοι άνθρωποι να διώχθησαν για να έρθουν κάποιοι άλλοι.

Λυπούμαι πραγματικά που μπαίνει με αυτόν τον τρόπο. Το θέμα ήταν καθαρά ένα ιδεολογικό θέμα, υπήρξε μια σύγκρουση σε καθαρά ιδεολογικό επίπεδο. Τι θέλουμε, δημόσιες συγκοινωνίες ή ιδιωτικές συγκοινωνίες, άσχετα με το ποιοι ήταν στην πρώτη περίπτωση και το ποιοι ήταν στη δεύτερη. 'Αλλωστε, τώρα το 50% απ'αυτούς που ήταν στη Σ.Ε.Π. έχει πάει ήδη στην ΕΘΕΛ και όλοι οι άλλοι που έμειναν, πήραν τα δικαιώματά τους. 'Αρα, δεν ήταν ποιους κυνηγήσαμε, αν κηνυγήσαμε τους δύο βιοπαλαιστές, τους φτωχούς, τους νοικοκυραίους -όπως είπατε. Και από την άλλη μεριά δεν ήταν ένα κομμάτι του Ελληνικού Λαού;

Συνεπώς μπαίνει σε τελείως διαφορετική βάση.

Επειδή, όμως, άκουσα και πάρα πολλά στοιχεία που πουθενά δεν είναι γραμμένα, από πουθενά δεν προέρχονται και έχω και εγώ στοιχεία για το πώς λειτούργησαν οι Σ.Ε.Π., τι αποτέλεσμα οικονομικό είχαν, τι στοιχεία κρατούσαν και πώς λειτούργησε η ΕΘΕΛ και πώς λειτουργεί σήμερα ακόμα και η Ε.Α.Σ., όταν τα δεις σε αντιπαράθεση και τα καταθέσεις σε αντιπαράθεση -και εγώ θα τα καταθέσω τότε μόνο μπορούν να βγουν τα πραγματικά συμπεράσματα- τότε θα δείτε ότι τα πράγματα δεν είναι καθόλου έτσι όπως τα είπατε.

Φυσικά θέλω να δηλώσω, ότι η Κυβέρνηση προσπαθεί και επείγεται να κλείσει το θέμα, με τη διαφορά ότι, όταν ο Γιάννης ο Χαραλάμπους έβγαλε την υπουργική απόφαση στις 24 Δεκεμβρίου -στις 23 είπατε ότι διαλύθηκαν- και όρισε εκκαθαριστές, από εκείνη τη στιγμή και έπειτα το θέμα έφυγε από τα χέρια της Κυβέρνησης. Και το ξέρετε πολύ καλά ότι οι εκκαθαριστές έχουν αναλάβει να δώσουν τα αποτελέσματα, να κάνουν τις συμφωνίες, να κάνουν τις εξοφλήσεις. Και θα τα πω και εδώ. Είναι γραμμένα.

Θα κάνω, όμως, μία συνοπτική αναδρομή για το πώς ξεκίνησε το θέμα και εκεί μέσα θα δώσω διάφορα στοιχεία από αυτά τα οποία θα ανατρέψουν αυτά που καταθέσατε ή αυτά που είπατε. Είδαμε ότι μερικά είχαν παρθεί από εφημερίδες και συνεπώς θα δώσω εγώ τα αξιόπιστα στοιχεία και του Υπουργείου και του Ο.Α.Σ.Α.

'Εγινε, λοιπόν, με το ν. 2078/1992 μία βίαιη απόπειρα ιδιωτικοποίησης της Ε.Α.Σ. και σε διάστημα λίγων μηνών δημιουργήθηκαν οκτώ ανεξάρτητες επιχειρήσεις, οργανωμένες στην ουσία όπως στα παλιά ΕΚΤΕΛ, και τους ανατέθηκε μονοπωλιακά και με χρήση των περιουσιακών στοιχείων του Ο.Α.Σ., η εκτέλεση του συγκοινωνιακού έργου στην περιοχή της Πρωτεύουσας τμηματικά και τους παρασχέθηκε η αμέριστη υποστήριξη των αντιστοίχων κρατικών φορέων, όπως επιδότηση κάθε εισιτηρίου κατά 100% και όχι κάτι λίγο που είπε ο Επίτιμος Πρόεδρος της Νέας Δημοκρατίας. Τους έδωσαν 100%. Ακριβώς το διπλάσιο.

ΝΙΚΟΛΑΟΣ ΓΚΕΛΕΣΤΑΘΗΣ: Δεν είπε έτσι, κύριε Υφυπουργέ. 

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Επιδότηση του κεφαλαίου για την ανανέωση του στόλου περίπου κατά 30%, παροχή της εγγύησης του Δημοσίου για σύναψη τραπεζικών δανείων για την ανανέωση του στόλου, παραχώρηση δωρεάν ή έναντι, συμβολικού μισθώματος των λεωφορείων του μηχανολογικού εξοπλισμού, των εργαλείων κ.λπ. της ΕΑΣ και του ΟΑΣ, εκμίσθωση των εγκαταστάσεων της πρώην Ε.Α.Σ. με αμελητέο μίσθωμα και παροχή ανταλλακτικών από τις αποθήκες της πρώην Ε.Α.Σ. έναντι λογαριασμών που ουδέποτε κατεβλήθησαν.

ΚΩΝΣΤΑΝΤΙΝΟΣ ΚΑΡΑΜΗΝΑΣ: Τα καταθέσαμε τα στοιχεία αυτά. Δεν είναι τα ίδια με τα δικά σας.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Τα στοιχεία σας, κύριε συνάδελφε, δεν προέρχονται από πουθενά, διότι δεν έχουν κλείσει ακόμη οι ισολογισμοί. Σας παρακαλώ μη με διακόπτετε, γιατί εγώ δεν διέκοψα κανέναν. Τα άκουσα όλα, θα καταθέσω και εγώ τα στοιχεία που έχω και μπορείτε να τα ελέγξετε.

'Εναντι των παραπάνω παροχών του ΟΑΣ για τις Σ.Ε.Π., δεν έχει ουσιαστικά καταβληθεί κανένα ποσό. Για το λόγο αυτό ο Ο.Α.Σ.Α. έχει απαιτήσεις σε δύο πίνακες που θα καταθέσω μετά.

Αντίθετα η ΕΘΕΛ -για να δείτε δηλαδή για τι ποσά συζητάμε- θυγατρική εταιρεία του Ο.Α.Σ.Α., για τη χρησιμοποίηση των πάγιων εγκαταστάσεων, έχει καταβάλει σε ενάμιση χρόνο λειτουργίας 2,8 δισεκατομμύρια.

Στις 23-2-93 με το ν. 2175 διαλύθηκαν οι Σ.Ε.Π. και το συγκοινωνιακό έργο με τα μπλε λεωφορεία ανέλαβε να εκτελέσει κατ' αρχήν ο Ο.Α.Σ.Α. και στη συνέχεια η θυγατρική ΕΘΕΛ. Οι Σ.Ε.Π., παρ'όλες αυτές τις ευνοϊκές συνθήκες με τις οποίες παρείχαν το συγκοινωνιακό έργο, έχουν πολύ δυσμενέστερα αποτελέσματα σε σχέση με αυτά και της πρώην Ε.Α.Σ. και μετά της ΕΘΕΛ. Και θα καταθέσω στοιχεία για το ποιες διαφορές υπήρξαν σ'αυτό το διάστημα και της ΕΘΕΛ και της Σ.Ε.Π. Διότι η παραγωγή του συγκοινωνιακού έργου από τις Σ.Ε.Π. γινόταν με παντελή απουσία σχεδιασμού και προγραμματισμού, δεν καταγράφονταν στατιστικά και απολογιστικά στοιχεία του παραγόμενου έργου, οικονομικές καταγραφές απουσίαζαν παντελώς, ενώ τα έσοδα από το κόμιστρο διαμορφώνονταν έτσι ώστε να μεγιστοποιηθεί το τμήμα της επιδότησης.

Δε γινόνταν καμία λογιστική αναφορά για τις δαπάνες λειτουργίας. Δεν παρεδόθηκαν λογιστικά στοιχεία. Κανείς δεν γνωρίζει πόσους ακριβώς οδηγούς χρησιμοποιούσαν. Τα συνεργεία ήταν κατεστραμμένα, τα λεωφορεία ήταν λεηλατημένα, ο μηχανολογικός εξοπλισμός και οι εγκαταστάσεις ήταν εγκαταλελειμένες. Οι εγκαταστάσεις ήταν σχεδόν σε αχρηστία. Επίσης, ήταν απλήρωτοι οι λογαριασμοί στους Οργανισμούς Κοινής Ωφέλειας που θα κατατεθούν να δείτε ποιοι είναι.

Εάν κάνουμε μια σύγκριση μεταξύ των περιόδων της Ε.Α.Σ., της Σ.Ε.Π. και της ΕΘΕΛ, παρουσιάζεται η εξής εικόνα.

'Οσον αφορά την επιβατική κίνηση και το προσφερόμενο έργο, η ΕΑΣ το 1989 μετέφερε 517,8 εκατ. επιβάτες, η Σ.Ε.Π. το '93 που ήταν ο χρόνος της πλήρης λειτουργίας της, μετέφερε τριακόσια τριάντα πέντε εκατ. επιβάτες. Υπήρξε δηλαδή, απώλεια εκατόν ογδόντα δύο εκατ. επιβατών, ετησίως. Η ΕΘΕΛ το 1995 μετέφερε τριακόσια ογδόντα πέντε εκατ. επιβάτες, δηλαδή, κατάφερε να προσελκύσει πενήντα εκατ. παραπάνω και προβλέπεται το 1996 ότι θα προσεγγίσει τα τετρακόσια είκοσι πέντε εκατ.

Ανάλογη εικόνα δίνουν και τα υπόλοιπα συγκοινωνιακά μεγέθη. Ενώ στην ΕΑΣ βρίσκονταν σε κίνηση καθημερινά χίλια πεντακόσια πενήντα λεωφορεία, επί Σ.Ε.Π. ο αριθμός έπεσε στα χίλια τετρακόσια. Η ΕΘΕΛ πέτυχε το 1995 να δρομολογεί καθημερινά χίλια τετρακόσια είκοσι και πιστεύουμε ότι το 1997 θα δρομολογηθούν πάλι ο ίδιος αριθμός, δηλαδή χίλια πεντακόσια πενήντα.

Η Ε.Α.Σ. λειτουργούσε διακόσιες ενενήντα γραμμές. Η Σ.Ε.Π. τις μείωσε σε διακόσιες πενήντα αφήνοντας μεγάλες περιοχές ακάλυπτες, εκεί που δεν υπήρχε οικονομικό όφελος. Η ΕΘΕΛ το 1995 λειτούργησε διακόσιες εβδομήντα πέντε γραμμές και το 1996-1997 θα πιάσει τις διακόσιες ογδόντα.

Παραπλήσια μεταβολή βέβαια παρουσιάζει και το χιλιόμετρο έργου που από 114,1 εκατ. οχηματοχιλιόμετρα ετησίως επί Σ.Ε.Π. έπεσε στα 95 εκατομμύρια ενώ ανέβηκε στα 97 το 1995.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Χαρακτηριστικό στοιχείο της γενικότερης αποδιοργάνωσης των Σ.Ε.Π. ήταν και ότι δεν τηρούνταν σωστά στατιστικά στοιχεία για το προσφερόμενο έργο, ότι γίνονταν πολλά χιλιόμετρα σε άγονες ώρες, δεδομένου οτι η κατανομή των εισπράξεων μέσα σε κάθε Σ.Ε.Π. γινόταν με βάση τα χιλιόμετρα. Οι αδύνατες γραμμές και οι περιοχές με μικρή επιβατική κίνηση είχαν πρακτικά εγκαταλειφθεί, δεν πραγματοποιούνταν σχολικά δρομολόγια και άλλα.

Καταθέτω έναν πίνακα και διαγράμματα στα οποία είναι αποτυπωμένα όλα αυτά που είπα.

(Στο σημείο αυτό ο Υφυπουργός Μεταφορών και Επικοινωνιών κ. Εμμ. Λουκάκης καταθέτει για τα Πρακτικά τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

ΝΙΚΟΛΑΟΣ ΓΚΕΛΕΣΤΑΘΗΣ: Είναι υπογεγραμμένα; 

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Ναι, κύριε συνάδελφε.


'Οσον αφορά την οικονομική διαχείριση τώρα, κατά την περίοδο λειτουργίας της ΕΘΕΛ υπήρξε αύξηση των ακυρώσεων και των εισπράξεων που πιθανότατα είναι ακόμα μεγαλύτερη γιατί έχει καταγγελθεί ότι στην ΣΕΠ ακύρωναν εισιτήρια χωρίς να τα πωλούν, για να παίρνουν μεγαλύτερη επιδότηση. Συνεπώς είναι απροσδιόριστο το συνολικό μεταφορικό έργο που είχαν.

Η δαπάνη λειτουργίας των Σ.Ε.Π. ήταν πολύ μεγαλύτερη στην πραγματικότητα από αυτή που θέλουν να παρουσιάσουν και σε σχέση με τον Ο.Α.Σ.Α. και σε σχέση με την ΕΘΕΛ, γιατί στο πραγματικό κόστος που παρουσιάζουν, δεν έχει προστεθεί το κόστος μισθοδοσίας των υπαλλήλων του Ο.Α.Σ.Α., που εργαζόταν για λογαριασμό των Σ.Ε.Π. στην αρχή, όπως σταθμάρχες, αποθηκάριοι, μέλη επιτροπών και το οποίο σήμερα επιβαρύνει την ΕΘΕΛ.

Η επιδότηση των Σ.Ε.Π. σε σχέση με την επιδότηση των Ο.Α.Σ.Α. και ΕΘΕΛ, παρά τα αντιθέτως υποστηριζόμενα, όπως άκουσα εδώ, ήταν μεγαλύτερη εάν ληφθεί υπόψη το γεγονός ότι, πέραν της επιδότησης του εισιτηρίου και της κάρτας που έλαβαν, επιδοτήθηκαν με 13 εκατ. για την εγκατάσταση κάθε λεωφορείου, με την παροχή εγγυήσεων του Δημοσίου για δανειοδότησή τους, με σημαντική αύξηση της κάρτας απεριορίστων διαδρομών και υπεσχημένες αυξήσεις των εισιτηρίων και με απαλλαγή από την υποχρέωση καταβολής μισθώματος στον Ο.Α.Σ.Α. για τη χρήση των λεωφορείων του.

Αντίθετα ο Ο.Α.Σ.Α. και η ΕΘΕΛ, σε σχέση με αυτά που ειπώθηκαν εδώ, δεν έλαβαν καμία επιδότηση -από πού τις πήραν τις επιδοτήσεις;- για την αγορά νέων οχημάτων. Παράλληλα επιδοτήθηκαν αρνητικά με τη διατήρηση του εισιτηρίου στο ίδιο επίπεδο με αυτό που ίσχυε κατά τη περίοδο της λειτουργίας των Σ.Ε.Π.. Πρέπει να το πούμε αυτό, επειδή πολλά είπαμε για τα ελλείμματα. Το εισιτήριο είναι 75 δραχμές από το 1991.

Τρίτον, ποια ήταν η οργάνωση των Σ.Ε.Π.: Η Σ.Ε.Π. πιστεύω -απ' ό,τι είδα και μελέτησα κιόλας, στο σύστημα που λειτουργούσαν- ότι είναι ένα παράδειγμα προς αποφυγή. 'Ημουν τεχνικός και έκανα ακριβώς μία μελέτη στον τρόπο με τον οποίο λειτουργούσε το σύστημα των ΣΕΠ. Δηλαδή, θεωρώ ότι κάναμε μία επιστροφή στη δεκαετία του '50 με τον τρόπο που λειτούργησε το σύστημα μέσα στην Αθήνα.

Επίσης, μέσα σ' ένα χρόνο που λειτούργησαν πλήρως, δεν είχαν κατορθώσει να έχουν μία εσωτερική δομή. Είναι χαρακτηριστικό ότι οι πίνακες δρομολογίων εκδίδονταν από τις υπηρεσίες τότε του Ο.Α.Σ.. Η συντήρηση των οχημάτων γίνονταν τυχαία και όχι με προγραμματισμένη διαδικασία. Οι οικονομικές υπηρεσίες εργάζονταν σύμφωνα με αναχρονιστικά πρότυπα και γι' αυτό δεν υπήρξαν ποτέ διαθέσιμα οικονομικά στοιχεία αξιόπιστα για σύγχρονη κοστολογική ανάλυση. Εκεί υπάρχει σήμερα το μεγάλο πρόβλημα, που οι εκκαθαριστές δεν μπορούν να βρουν άκρη.

Δεν επιτεύχθηκε η πρέπουσα επιστημονική στελέχωση των ΣΕΠ -μηχανολόγοι, συγκοινωνιολόγοι- και διοικητικό, οικονομικό και επιστημονικό προσωπικό δεν υπήρχε. 'Eτσι ολόκληρο το σύστημα των αστικών λεωφορείων στηριζόταν σε εμπειρικές διαδικασίες και γνώσεις, χωρίς δηλαδή σχεδιασμό, πρόβλεψη και προγραμματισμό.

Η κατάληξη αυτή ήταν αναπόφευκτη, γιατί δεν ήταν δυνατόν ένα σύστημα, όπως οι αστικές συγκοινωνίες της Πρωτεύουσας, που έχει τόσο σύνθετη δομή -έχει στόχους, έχει κοινωνική προσφορά- να αποτελέσει αντικείμενο κερδοσκοπικής ιδιωτικής επιχείρησης. Και επειδή πολλοί αναφέρθηκαν και από τους εισηγητές, στην ιδιωτικοποίηση που γίνεται στην Ευρώπη, θέλω να μου πείτε, εκτός από την Αγγλία, σε ποιο άλλο μέρος υπάρχουν ιδιωτικές συγκοινωνίες.

Η ευρωπαϊκή εμπειρία δείχνει ότι σ' όλες τις πόλεις οι αστικές συγκοινωνίες είναι δημόσιες ή δημοτικές και πιθανόν ένα ελάχιστο κομμάτι τους να εκτελείται από ιδιωτικές εταιρείες. Εξαίρεση αποτελεί η Βρεταννία που ξεκίνησε το 1985 ένα γενικό πρόγραμμα ιδιωτικοποιήσεων των συγκοινωνιών. Και όμως, οι συνέπειες αυτές, της συγκοινωνίας στην Αγγλία, δεν θεωρούνται πάρα πολύ καλές. 'Ενα μεγάλο πρόβλημα που έχει δημιουργηθεί είναι, ότι έχουν μεγάλη κατάρρευση οι βιομηχανίες των λεωφορείων, γιατί οι ιδιώτες τώρα δεν επενδύουν στο να αντικαταστήσουν τους στόλους τους.

Πώς θα εκσυγχρονισθεί το σύστημα και πώς έπρεπε να εκσυγχρονισθεί και τι παρενέργειες δημιούργησε μέσα στο συνολικό σύστημα των αστικών συγκοινωνιών: Με τον ένα χρόνο λειτουργίας των Σ.Ε.Π., το σύστημα έδειξε τάσεις οπισθοδρόμησης. Οι ΗΣΑΠ απομονώθηκαν από τον όλο μηχανισμό και προγραμματισμό του συστήματος. Εγκατέστησαν δικό τους σύστημα εισιτηρίων και δικό τους προγραμματισμό. Και τα ΗΛΠΑΠ έδειξαν παρόμοιες στάσεις δεδομένων των δυσχερειών ακόμα και στην κατανομή των εισπράξεων μεταξύ των ΗΛΠΑΠ και των Σ.Ε.Π.. Η αναδιοργάνωση του δικτύου εγκαταλείφθηκε και οι λεωφορειακές γραμμές συνέχισαν να λειτουργούν χωρίς καμία βελτίωση. Ομοίως εγκαταλείφθηκαν οι παρεμβάσεις στην εισαγωγή μέτρων προτεραιότητας. Δηλαδή, το σύστημα, έτσι όπως μεταμορφώθηκε, απέτυχε να επιφέρει ή να συντηρήσει στοιχειώδεις εκσυγχρονιστικές ρυθμίσεις.

Θα παραλείψω τώρα τα όσα αφορούν τη σύγκριση των δύο λειτουργιών, γιατί θέλω να μπω στο θέμα που βάζει η επερώτηση, όσον αφορά τις ρυθμίσεις για τα χρέη. Αν χρειαστεί μετά, θα κάνω και αναφορά στην κοστολόγηση. 

Είναι γεγονός ότι με τις ρυθμίσεις του άρθρου 3 του ν. 2175 προβλέφθηκε η εκκαθάριση των πρώην Σ.Ε.Π. και η έκδοση υπουργικής απόφασης με την οποία θα ρυθμίζεται κάθε θέμα σχετικά με αυτήν την εκκαθάριση, τα όργανα της εκκαθάρισης οι προϋποθέσεις συμψηφισμών κ.λπ. Στη συνέχεια εκδόθηκε η υπουργική απόφαση στις 24 Δεκεμβρίου. Στις 23 Δεκεμβρίου είχαν διαλυθεί οι Σ.Ε.Π.. Με αυτήν την υπουργική απόφαση καθορίσθηκαν τριμελείς επιτροπές εκκαθάρισης μία ανά Σ.Ε.Π..

Με την ίδια απόφαση καθορίσθηκε με λεπτομέρεια το έργο της εκκαθάρισης, σύμφωνα με το οποίο οι εκκαθαριστές όφειλαν να προχωρήσουν στην απογραφή της περιουσίας κάθε Σ.Ε.Π. να ρευστοποιήσουν την περιουσία, να διεκπεραιώσουν εκκρεμείς υποθέσεις, να εισπράξουν τις απαιτήσεις να πληρώσουν τα χρέη κάθε Σ.Ε.Π., να γίνει συμψηφισμός απαιτήσεων και το τυχόν υπόλοιπο να διανεμηθεί στους μετόχους των Σ.Ε.Π..

Και δεύτερον, να διανείμουν στους μετόχους των Σ.Ε.Π. τις εισπράξεις του μηνός Νοεμβρίου 1993 και την κρατική επιδότηση του ίδιου μήνα. Μάλιστα ρητά προβλεπόταν στην ίδια απόφαση, ότι πριν την είσπραξη του ποσού που αναλογούσε σε κάθε μέτοχο από τη διανομή των προαναφερθέντων πόρων με υπεύθυνη δήλωση του ν. 1599 κάθε μέτοχος θα δήλωνε ότι έχει εξοφλήσει όλες τις υποχρεώσεις του ως εργοδότης έναντι των οδηγών που τυχόν απασχολούσε και ότι έχει καταβάλει τις ασφαλιστικές τους εισφορές.

Από τα παραπάνω προκύπτει σαφέστατα ότι, τόσο ο ν. 2175 όσο και η 2280/806 απόφαση προσδιόριζαν με σαφή τρόπο τα ποσά που θα έπρεπε να διανεμηθούν προ της λήξεως της εκκαθαρίσεως αλλά και την υποχρέωση όλο το άλλο προϊόν της εκκαθάρισης να αποτελέσει στοιχείο του συμψηφισμού οφειλών και απαιτήσεων.

Πράγματι οι εκκαθαριστές διένειμαν το ρητώς προσδιοριζόμενο ποσό εντάσσοντας όλες τις άλλες οφειλές και απαιτήσεις στη διαδικασία συμψηφισμού και ολοκλήρωσης της εκκαθάρισης. Κατά τη διαδικασία της εκκαθάρισης προέκυψαν προβλήματα, δηλαδή οφειλές των Σ.Ε.Π. προς τον Ο.Α.Σ.Α., του Ο.Α.Σ.Α. και του ελληνικού Δημοσίου προς τις Σ.Ε.Π., των Σ.Ε.Π. προς τρίτους φορείς προμηθευτές Δ.Ο.Υ., Ι.Κ.Α., Τ.Σ.Α. κ.λπ. 'Ηταν πάρα πολλές σε αριθμό. Υπήρχαν πολλές ελλείψεις στα στοιχεία και στα παραστατικά που καθιστούσαν πολύ δυσχερή την προσέγγιση του αποτελέσματος της εκκαθάρισης.

Οι απαιτήσεις του Ο.Α.Σ.Α. έναντι των Σ.Ε.Π. αμφισβητούνται από τη Σ.Ε.Π., αλλά γίνεται και το αντίστροφο. Οι απαιτήσεις τρίτων έναντι των Σ.Ε.Π. και οι υποχρεώσεις και των μετόχων προς το Ι.Κ.Α. είναι πάρα πολλές. Τα ακριβή ποσά μπορούν να προσδιορισθούν από τους εκκαθαριστές και μόνο.

Το ελληνικό Δημόσιο και η Κυβέρνηση -σε αυτό το σημείο επέδειξαν μια ιδιαίτερη ευαισθησία- στις 15.2.96 με την υπ' αριθμόν 230069 απόφαση του Γενικού Λογιστηρίου του Κράτους έγραψαν στον προϋπολογισμό του Υπουργείου Μεταφορών και Επικοινωνιών πίστωση 1.549.000.000 δρχ. που ήταν το συνολικό ποσό που είχαν καταβάλει οι μέτοχοι των ΣΕΠ υπέρ του ελληνικού Δημοσίου για την απόκτηση του δικαιώματος αδείας κυκλοφορίας λεωφορείου.

'Ομως, παρά την προώθηση του θέματος από τις υπηρεσίες του Υπουργείου Μεταφορών και παρά την έκδοση των σχετικών χρηματικών ενταλμάτων πληρωμής, ο Πρόεδρος του δεκάτου έκτου μονομελούς κλιμακίου του Ελεγκτικού συνεδρίου με την υπ' αριθμόν 30/96 πράξη του δεν τα ενέκρινε.

Και προσδιόρισε ότι η επιστροφή οποιουδήποτε ποσού στους μετόχους των πρώην Σ.Ε.Π. επιτρέπεται, αφού ολοκληρωθεί η διαδικασία συμψηφισμού των υποχρεώσεων και απαιτήσεων, όπως είπα και προηγουμένως. Και θα τα καταθέσω αυτά για τα Πρακτικά. Είναι η άρνηση να πληρωθούν αυτά τα ποσά.

(Στο σημείο αυτό ο Υφυπουργός Μεταφορών και Επικοινωνιών κ. Εμμ. Λουκάκης καταθέτει για τα Πρακτικά τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Συνεπώς μπορούμε να εξάγουμε τα παρακάτω συμπεράσματα: Οι επιτροπές εκκαθάρισης και οι εκκαθαριστές ως φυσικά πρόσωπα και μόνο αυτοί, έχουν την αποκλειστική ευθύνη προσδιορισμού του αποτελέσματος της εκκαθάρισης, του συμψηφισμού των απαιτήσεων και των οφειλών και την ολοκλήρωση της εκκαθάρισης.

Είναι γνωστό, επίσης, ότι τις επιτροπές εκκαθάρισης απαρτίζουν ειδικοί περί την εκκαθάριση -είναι οικονομολόγοι και νομικοί- όπως δε προκύπτει και από τη σύνθεσή τους, σε κάθε επιτροπή υπάρχει ένα μέλος από τη Σ.Ε.Π. που είναι είτε ο πρόεδρος είτε ο λογιστής της επιχείρησης. Νομίζω ότι και αυτό τιμά τον Υπουργό που έκανε αυτή τη σύνθεση, ώστε να υπάρχει και ένα μέλος από τη Σ.Ε.Π., ενώ δεν υπάρχει μέσα από τον Ο.Α.Σ.Α., που είναι αυτός που διεκδικεί. Κανένας δεν υπάρχει από τον Ο.Α.Σ.Α.. Υπάρχουν απο τις υπηρεσίες του δημόσιου τομέα και υπάρχει και από τη Σ.Ε.Π., που είναι ή ο πρόεδρος ή ο λογιστής.

Οι εκκαθαριστές έχουν και τα δικαιώματα και τις υποχρεώσεις σε κάθε υπό εκκαθάριση Σ.Ε.Π. να φέρουν την αποκλειστική και μοναδική ευθύνη ολοκλήρωσης της εκκαθάρισης.

Τώρα, όπως είχαν τεθεί οι ερωτήσεις, θα σας απαντήσω για την πρώτη ερώτηση.

Θέλω να σας διαβεβαιώσω ότι η Κυβέρνηση, όπως είπα και στην αρχή, περισσότερο από κάθε τι άλλο επιθυμεί να κλείσει το θέμα. 'Εγιναν συσκέψεις στο Υπουργείο Μεταφορών υπό την προεδρία του Γενικού Γραμματέα, συμμετείχε ο πρόεδρος του Ο.Α.Σ.Α., συμμετείχαν οι εκπρόσωποι των εκκαθαριστών και των Σ.Ε.Π. και μετά υπήρξαν οι εξής εξελίξεις, και νομίζω όιτ έτσι πρέπει να προχωρήσει όλο το θέμα.

Στην τέταρτη Σ.Ε.Π. υπήρξε μία συμβιβαστική συμφωνία. Υπάρχει πρακτικό που λέει, ότι δημιουργήθηκε η συμβιβαστική πρόταση η οποία έγινε δεκτή και συνεπώς η εκκαθάριση πρέπει να ολοκληρωθεί σύντομα. Καταθέτω αυτό το πρακτικό.

(Στο σημείο αυτό ο Υφυπουργός Μεταφορών και Επικοινωνιών κ. Εμμ. Λουκάκης καταθέτει για τα Πρακτικά το προαναφερθέν πρακτικό το οποίο έχει ως εξής:"

ΘΕΜΑ: Εκκαθάριση υποχρεώσεων/απαιτήσεων Ο.Α.Σ.Α.-4ης Σ.Ε.Π.

Σε συνέχεια του εγγράφου μας με αρ. πρωτ. 653/8-8-1996 σας γνωρίζουμε ότι μετά από τα στοιχεία που προσκόμισαν οι εκκαθαριστές και ο Πρόεδρος της τ. Διοίκησης της υπό εκκαθάριση 4ης Σ.ΕΠ. και με βάση την εξουσιοδότηση που δόθηκε με τη συνημμένη απόφαση 345/96 του Δ.Σ. του Ο.Α.Σ.Α., καθορίζονται οι αποδεκτές από τον Ο.Α.Σ.Α. υποχρεώσεις και απαιτήσεις του από την υπό εκκαθάριση 4η Σ.ΕΠ. ως εξής:

A. AΠΑΙΤΗΣΕΙΣ Ο.Α.Σ.Α. ΑΠΟ ΤΗΝ 4η Σ.ΕΠ.

1. Από τιμολογημένα ανταλλακτικά 14.228.702 

2. Από διάφορα έξοδα 

(ΔΕΗ-ΟΤΕ-ΕΥΔΑΠ κλπ.) 4.104.724

3. Από ενοίκια αμαξοστασίων 137.066.063

4. Από μη τιμολογημένα ανταλλακτικά 138.332.000

5. Από διαφορές παραλαβής - παράδοσης 3.884.044

6. Από μισθώματα λεωφορείων 159.012.066

7. Από απώλειες λόγω απεργίας (απώλεια 3%) 1.587.251

8. Από τη μη συντήρηση πινακίδων - στεγάστρων 788.439

 

ΣΥΝΟΛΟ ΑΠΑΙΤΗΣΕΩΝ Ο.Α.Σ.Α. 459.003.289

 

Β. ΥΠΟΧΡΕΩΣΕΙΣ Ο.Α.Σ.Α. ΠΡΟΣ ΤΗΝ 4η Σ.ΕΠ.

 

1. Από προκαταβολή αγοράς νέων 

λεωφορείων 337.295.884

2. Από κατανομή εισπράξεων (εισιτήρια,

κάρτες απεριορίστων διαδρομών,κάρτες 

Α.Μ.Ε.Α.) 274.186.416

3. Από λοιπές απαιτήσεις της 4ης Σ.ΕΠ. 19.226.662

 

ΣΥΝΟΛΟ ΥΠΟΧΡΕΩΣΕΩΝ Ο.Α.Σ.Α. 630.708.962

 

Θα πρέπει να επισημανθεί ότι εφ' όσον οριστικοποιηθεί το οφειλόμενο στην 1η και 2η Σ.ΕΠ. ποσό από κατανομή εισπράξεων, θα υπάρξει μια μικρή τροποποίηση του οφειλόμενου στην 4η Σ.ΕΠ. αντίστοιχου ποσού, αφού θα υπάρξει μια μικρή αναπροσαρμογή στο ποσοστό συμμετοχής όλων των Σ.ΕΠ. στα έσοδα από κάρτες Α.Μ.Ε.Α. (κάρτες ατόμων με ειδικές ανάγκες).

Τέλος σε ότι αφορά την οριστικοποίηση των θέσεων του Ο.Α.Σ.Α. για την εκκαθάριση των υποχρεώσεων και απαιτήσεων από τις άλλες Σ.ΕΠ. σας γνωρίζουμε ότι:

α. Αναμένονται οι απόψεις των εκκαθαριστών της 1ης, 2ης, 3ης, 6ης, 7ης και 8ης Σ.ΕΠ. σχετικά με τις τελικές θέσεις των Υπηρεσιών του Ο.Α.Σ.Α., ώστε να ληφθούν οι αποφάσεις του Δ.Σ. του και να καθοριστεί η αντίστοιχη συμβιβαστική πρόταση του Οργανισμού.

β. Βρίσκεται σε εξέλιξη η διαδικασία επανελέχγου των παραστατικών που αφορούν τις υποχρεώσεις της 5ης Σ.ΕΠ. ώστε να διαμορφωθεί η τελική συμβιβαστική πρόταση του Οργανισμού για τις εκατέρωθεν υποχρεώσεις Ο.Α.Σ.Α. - 5ης Σ.ΕΠ.

Μετά τα παραπάνω εκτιμώνται ότι οι οριστικοποιήσεις και τεκμηριωμένες θέσεις του Ο.Α.Σ.Α. θα τεθούν υπ' όψιν τόσο του Υπουργείου όσο και των ενδιαφερομένων μερών το αργότερο μέχρι τέλους του 1996.

Ο ΠΡΟΕΔΡΟΣ - ΓΕΝ. Δ/ΝΤΗΣ Ο.Α.Σ.Α.

Τάσος Χριστοδουλάκης"

ΕΜΜΑΝΟΥΗΛ ΛΟΥΚΑΚΗΣ (Υφυπ.Μεταφορών και Επικοινωνιών): Αναμένονται από τον Ο.Α.Σ.Α. οι απόψεις των εκκαθαριστών της πρώτης, δεύτερης, τρίτης, έκτης, έβδομης και όγδοης Σ.Ε.Π., σχετικά με τις τελικές συμβιβαστικές θέσεις των υπηρεσιών του Ο.Α.Σ.Α., ώστε να ληφθούν οι τελικές αποφάσεις του Δ.Σ. του Ο.Α.Σ.Α.. 'Εχοντας βρει της πρώτης Σ.Ε.Π. το εκκαθαριστικό, υπάρχει μία διαφωνία σε ένα κονδύλι -στα περισσότερα βλέπω ότι υπάρχουν συμφωνίες-στο κατά πόσο τα εισιτήρια που δίδονται δωρεάν στα άτομα με ειδικές ανάγκες και στους αστυνομικούς έπρεπε να επιδοτούνται και αυτά. Εκεί υπάρχει μια διαφωνία. Οι Σ.Ε.Π. ζητάνε να επιδοτηθούν, ο Ο.Α.Σ.Α. δεν συμφωνεί. Είναι ένα θέμα που νομίζω ότι θα μπορέσουν να το κλείσουν και αυτό.

Καταθέτω και αυτά τα στοιχεία, που είναι της πρώτης ΣΕΠ.

(Στο σημείο αυτό ο κύριος Υφυπουργός Μεταφορών και Επικοινωνιών κ. Εμμ. Λουκάκης καταθέτει για τα Πρακτικά τους πίνακες με τα προαναφερθέντα στοιχεία οι οποίοι βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Στην ίδια περιπου φάση βρίσκονται και οι υπόλοιπες, μόνο η πέμπτη ΣΕΠ παρουσιάζει μια διαφορά, ότι βρίσκεται στη διαδικασία του επανελέγχου των δικαιολογητικών και δεν έχει ακόμη διαμορφωθεί η συμβιβαστική πρόταση του Οργανισμού.

Το αν θα αποδοθούν στους μετόχους των πρώην Σ.Ε.Π. κάποια ποσά, όπως αναλύθηκε επαρκώς και προηγουμένως, θέλω να ξαναπώ ότι είναι θέμα των εκκαθαριστών και ανάλογα με την πρόοδο της εκκαθάρισης. Οι εκκαθαριστές και μόνο αυτοί διαχειρίζονται όλο αυτό το θέμα. Ούτε η Κυβέρνηση ούτε οι Υπουργοί της.

'Οσον αφορά την νομοθετική ρύθμιση, νομίζω ότι αυτό μπορεί να προκύψει μόνο αν τελικά οι διαφωνίες έχουν μείνει τελικά σε επίπεδο Ο.Α.Σ.Α. και ελληνικού Δημοσίου. Εκεί πιθανόν να μπορεί να γίνει κάποια ρύθμιση, αλλά αυτό δεν μπορεί ακόμη να το πει κανείς, μέχρι έως ότου κλείσουν τα τελικά αποτελέσματα.

Τελειώνοντας, θα ήθελα να επαναλάβω αυτό που είπα και στην αρχή, ότι δεν έδειξε αναλγησία η Κυβέρνηση σε αυτόν τον τομέα. 'Ηταν καθαρά ένα θέμα ιδεολογικό. Νομίζω ότι έδειξε μία ευαισθησία και ρύθμισε με ιδιαίτερη προσοχή και σεβασμό τις υποχρεώσεις της, έναντι των μετόχων των πρώην ΣΕΠ, αφού με το ν. 2171 προσέλαβε όποιον μέτοχο των πρώην ΣΕΠ είχε υποβάλει αίτηση πρόσληψης στον Ο.Α.Σ.Α., ανεξαρτήτως ηλικίας. Προσέλαβε ακόμα και τους εργαζομένους ως οδηγούς των Σ.Ε.Π. ηλικίας μέχρι τριάντα πέντε χρονών. Οι περισσότεροι ήταν και συγγενείς των μετόχων μόνο με δύο μήνες προϋπηρεσία, που αποδεικνυόταν με τα ένσημα του ΙΚΑ, εφόσον είχαν υποβάλει αίτηση στον Ο.Α.Σ.Α..

Τρίτον, παρείχε στους μετόχους των πρώην Σ.Ε.Π. τη διακριτική ευχέρεια να επανακτήσουν τα δικαιώματα, τα οποία είχαν χάσει με την πρόθεση να πάρουν λεωφορείο. Δηλαδή, αν είχαν παραιτηθεί από το Δημόσιο, να επαναπροσληφθούν. Αν είχαν άδεια λεωφορείου, να την ξαναπάρουν. Αν είχαν άδεια ταξί, να την ξαναπάρουν.

Πιστεύω, λοιπόν, ότι αυτή η ευαισθησία και ο σεβασμός στα ανθρώπινα δικαιώματα δικαιώθηκε. Νομίζω ότι ο Επίτιμος Πρόεδρος της Νέας Δημοκρατίας είπε ότι έχει γίνει προσφυγή στο Συμβούλιο της Ευρώπης. Πράγματι έχει γίνει προσφυγή.

ΑΘΑΝΑΣΙΟΣ ΧΕΙΜΑΡΑΣ: Εγώ το είπα και έχει γίνει.

ΕΜΜΑΝΟΥΗΛ ΛΟΥΚΑΚΗΣ (Υφυπ.Μεταφορών και Επικοινωνιών): Πράγματι έχει γίνει προσφυγή και βγήκε το αποτέλεσμα. Οι προσφυγές που έχουν γίνει απορρίπτονται.

ΑΘΑΝΑΣΙΟΣ ΧΕΙΜΑΡΑΣ: Δεν απορρίφθηκε.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Υπάρχει το σχετικό έγγραφο, το οποίο καταθέτω για τα Πρακτικά.

(Στο σημείο αυτό ο κ. Υφυπουργός Μεταφορών και Επικοινωνιών κ. Εμμ. Λουκάκης καταθέτει για τα Πρακτικά το προαναφερθέν έγγραφο το οποίο έχει ως εξής:

"ΘΕΜΑ: Προσφυγές Κολτσίδα κ.λπ. 1158, Φουντή κ.λπ. 39 και Ανδρούτσου κ.λπ. 109 κατά της Ελλάδας ενώπιον της Ευρωπαϊκής Επιτροπής των Δικαιωμάτων του Ανθρώπου.

Σας γνωρίζουμε ότι η Ευρωπαϊκή Επιτροπή των Δικαιωμάτων του Ανθρώπου απέρριψε με την από 1.7.1996 απόφασή της επί του παραδεκτού όλες τις προσφυγές των λεωφορειούχων των πρώην ΣΕΠ, που αναφέρονται στο θέμα.

Ο ΠΛΗΡΕΞΟΥΣΙΟΣ

ΤΗΣ ΕΛΛΗΝΙΚΗ ΔΗΜΟΚΡΑΤΙΑΣ

ΚΟΝΤΟΛΑΙΜΟΣ ΒΑΣΙΛΕΙΟΣ"

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κύριοι συνάδελφοι, το θέμα που αφορά η υπό συζήτηση επερώτησή μας είναι ένα σοβαρό κοινωνικό πρόβλημα, που απασχολεί 3.300 οικογένειες. Απορώ πώς ο κύριος Υφυπουργός Μεταφορών και Επικοινωνιών αντιμετώπισε με τόση ευκολία το περιεχόμενο της επερώτησης μας.

Δεν αφορούσε η επερώτησή μας το ιστορικό παρελθόν της εκμεταλλεύσεως των λεωφορείων, που εξυπηρετούν την ευρύτερη περιοχή της Αθήνας. Αφορούσε και αφορά αποκλειστικά και μόνο το οικονομικό πρόβλημα που απασχολεί αυτές τις 3.300 οικογένειες των μετόχων των πρώην οκτώ Συγκοινωνιακών Επιχειρήσεων (Σ.Ε.Π.).

Αφού όμως θελήσατε, κύριε Υφυπουργέ, να κάνετε μία αναδρομή στο ιστορικό της υποθέσεως, πρέπει να πληροφορηθείτε τα εξής, τα οποία απεδείχθη ότι αγνοείτε παντελώς:

Από τον Απρίλιο του 1990 που ανέλαβε η κυβέρνηση της Νέας Δημοκρατίας, αντιμετώπισε το οξύτατο πρόβλημα της εκμεταλλεύσεως των λεωφορείων, που εξυπηρετούν το επιβατικό κοινό της ευρύτερης περιοχής της Αθήνας. Θέλησε με μία επίμονη προσπάθεια να έρθει σε συνεννόηση με τους Εκπροσώπους Συνδικαλιστές των εργαζομένων στην τότε ΕΑΣ για να πραγματοποιηθεί μία εξυγίανση της εκμεταλλεύσεως των λεωφορείων και οικονομικά και λειτουργικά.

Οικονομικά, τα δεκάδες δισεκατομμύρια των ελλειμμάτων, ετησίως, ήταν αβάσταχτα πλέον και θα έπρεπε να έχετε ενημερωθεί, κύριε Υφυπουργέ, πριν πείτε όσα ισχυρίστηκατε προηγουμένως εδώ, τα οποία είναι τελείως εξωπραγματικά σε σχέση με το θέμα αυτό. Πρόκειται για τα ελλείμματα τα οποία προήρχοντο από αλόγιστες δαπάνες, τις οποίες είχαμε περιγράψει λεπτομερώς και αφορούσαν τα γενικά έξοδα της Επιχείρησης Αστικών Συγκοινωνιών (Ε.Α.Σ.)

Δηλαδή, ήταν η λειτουργία των αναψυκτηρίων (καντίνες) των εργαζομένων στην Ε.Α.Σ., ήταν η παροχή εκατοντάδων εκατομμυρίων δραχμών για στολές του προσωπικού, που δεν φορούσε κανείς ούτε καλοκαίρι ούτε χειμώνα, ήταν για την προμήθεια γάλακτος, που δεν έπαιρνε κανείς, ήταν πολλά κονδύλια, τα οποία δημιουργούσαν το σωρευτικό έλλειμμα, παράλληλα βέβαια στην απαράδεκτη λειτουργία των λεωφορείων.

'Ενα λεωφορείο είχε βλάβη στο φως της πινακίδας, είχε καεί ένα λαμπάκι και απεσύρετο από την κυκλοφορία να πάει στο αμαξοστάσιο να βγει η καρτέλα, να πάνε στην αποθήκη, να βρουν το λαμπάκι. Και δεν το τοποθετούσαν, αλλά έπρεπε να πάει ο ειδικός τεχνίτης να τοποθετήσει το λαμπάκι. 'Ετσι, από τα χίλια εξακόσια πενήντα λεωφορεία που υπήρχαν στην τότε ΕΑΣ, κυκλοφορούσαν ημερησίως λιγότερα από χίλια διακόσια.

Αλλά αυτά έχουν ειπωθεί στην Αίθουσα αυτή λεπτομερώς. Είναι αποτυπωμένα στα Πρακτικά των συζητήσεων και απαιτείται πολύς χρόνος τώρα για να κάνουμε μια λεπτομερή περιγραφή.

'Εγινε, λοιπόν, μια συστηματική προσπάθεια από την Κυβέρνηση της Νέας Δημοκρατίας -και ο ομιλών είχε τότε την τιμή να είναι Υπουργός Μεταφορών και Επικοινωνιών, στη θέση αυτή παρέμεινα για τρία ολόκληρα χρόνια- και οι Εκπρόσωποι Συνδικαλιστές των εργαζομένων στην τότε Ε.Α.Σ. δεν θέλησαν να συνεργαστούν για την εξυγίανση της Επιχείρησης, η οποία, εκτός από το οικονομικό πρόβλημα, αφορούσε και την παροχή των υπηρεσιών στις εκατοντάδες χιλιάδες των ανθρώπων, που χρησιμοποιούν τα λεωφορεία καθημερινά στην ευρύτερη περιοχή της Αθήνας, για να πάνε και να επιστρέψουν από τις εργασίες τους.

Σε τριακόσιες εξήντα έξι εργάσιμες ημέρες, κύριε Υφυπουργέ Μεταφορών και Επικοινωνιών, υπήρχαν περισσότερες από εκατόν τριάντα ημέρες απεργιακών κινητοποιήσεων. Σε δύο χρόνια είχαν σημειωθεί περισσότερα από διακόσιες ημέρες απεργιακών κινητοποιήσεων και παρέμεναν χιλιάδες 'Ελληνες το πρωί, κύριε Υφυπουργέ Μεταφορών και Επικοινωνιών, στις στάσεις των λεωφορείων, στις καιρικές συνθήκες του χειμώνα ή του καλοκαιριού, για να πάνε στις εργασίες τους και τα λεωφορεία δεν εμφανίζοντο.

'Ετσι, η κυβέρνηση της Νέας Δημοκρατίας είχε υποχρέωση να αντιμετωπίσει αυτό το μεγάλο κοινωνικό πρόβλημα, που απασχολούσε την ευρύτερη περιοχή της Αθήνας. Και βεβαίως προχωρήσαμε στην αποκρατικοποίηση των λεωφορείων. Εισηγηθήκαμε στην Εθνική Αντιπροσωπεία και ψηφίστηκε ο νόμος 2078 στις 7 Αυγούστου 1992 και δημοσιεύτηκε στην Εφημερίδα της Κυβερνήσεως, Τεύχος πρώτο, αριθμός φύλλου 139 στις 12 Αυγούστου 1992.

Κύριε Υφυπουργέ, θα σας παρακαλέσω να διαβάσετε αυτό το νόμο, για να ενημερωθείτε, διότι πολλά από τα οποία υποστηρίξατε εδώ δεν έχουν καμία σχέση με την πραγματικότητα.

Ο νόμος αυτός προέβλεψε, ότι οι άδειες εκμεταλλεύσεως των λεωφορείων θα εδίδοντο κατά σειρά -είναι το άρθρο 3 του νόμου- ως εξής: 

Πρώτον στους εργαζόμενους της Ε.Α.Σ., εφόσον είχαν άδεια οδηγού τέταρτης ή πέμπτης κατηγορίας. Και όσοι υπέβαλαν αίτηση, πήραν όλοι. Και αυτοί ήταν περισσότεροι από χίλιους διακόσιους.

Δεύτερον σ' εκείνους οι οποίοι θα μετέφεραν άδειες λεωφορείων από τα επαρχιακά ΚΤΕΛ στην Αθήνα. Θα έδιδαν μία άδεια και θα έπαιρναν μία άδεια λεωφορείου.

Τρίτον στους ιδιοκτήτες των αδειών κυκλοφορίας "ΤΑΧΙ" στην περιοχή της Αθήνας. Θα παρέδιδαν δύο άδειες "ΤΑΧΙ" και θα έπαιρναν μία άδεια λεωφορείου.

Τέταρτον στους πολύτεκνους επαγγελματίες οδηγούς τέταρτης ή πέμπτης κατηγορίας. Και υπέβαλαν αιτήσεις -αν ενθυμούμαι καλώς- περισσότεροι από χίλιοι και πήραν όλοι άδειες των λεωφορείων αυτών.

Και πέμπτον σε ελεύθερους επαγγελματίες, βιοπαλαιστές, οικογενειάρχες οδηγούς αυτοκινήτων τέταρτης ή πέμπτης κατηγορίας.

Επομένως αυτές οι κατηγορίες, κύριε Υφυπουργέ, πήραν την εκμετάλλευση των αδειών των λεωφορείων και υποχρεούντο, προκειμένου να πάρουν από μισή άδεια λεωφορείου ο καθένας, να πληρώσουν 500.000 δραχμές προς το Δημόσιο εφάπαξ -και κατέβαλαν άπαντες τις 500.000 δραχμές- και 1.500.000 δραχμές όλοι οι υπόλοιποι σε τρεις εξαμηνιαίες δόσεις. Πλήν του προσωπικού της Ε.Α.Σ. που κατέβαλαν 500.000 δραχμές εφάπαξ.

Βεβαίως καταβλήθηκαν οι πρώτες δύο δόσεις, δηλαδή κατέβαλαν επιπλέον από 1.000.000 δραχμές έκαστος, πλην των πολυτέκνων που είχαν πάνω από πέντε παιδιά, οι οποίοι, αντί για 1,5 εκατομμύρια δραχμές, θα κατέβαλαν 500.000 δραχμές. Τα χρήματα αυτά κατεβλήθηκαν και λειτούργησαν αυτές οι οκτώ Συγκοινωνιακές Επιχειρήσεις, οι ονομαζόμενες Σ.Ε.Π., κατά τρόπο υποδειγματικό κύριε Υφυπουργέ. Είναι απαράδεκτο να ακούγεται από μέλος της Κυβέρνησης, από τον αρμόδιο Υφυπουργό Μεταφορών και Επικοινωνιών στην Εθνική Αντιπροσωπεία, αυτό που είπατε προηγουμένως. Υπήρξε μια υποδειγματική λειτουργία των λεωφορείων και οικονομικά και προς την εξυπηρέτηση του επιβατικού κοινού.

Πρέπει να ξέρετε, κύριε Υφυπουργέ, -γι' αυτό σας είπα προηγουμένως να διαβάσετε το νόμο -ότι οι λεωφορειούχοι δεν επληρώνοντο με το εισιτήριο. Επληρώνοντο με τα χιλιόμετρα. Και αυξήσαμε τις διαδρομές που υπήρχαν κατά ένα μεγάλο ποσοστό στην ευρύτερη περιοχή της Αθήνας και αυξήσαμε σημαντικά και τα δρομολόγια. Οι λεωφορειούχοι είχαν ενδιαφέρον να πραγματοποιούν τα δρομολόγια στο σύνολο του προγράμματός τους κάθε μέρα, για να πάρουν το σύνολο των χρημάτων που μπορούσαν να πάρουν.

Επομένως αυτό που είπατε, ότι δεν πήγαιναν σε μακρινές περιοχές, διότι δεν υπήρχε επιβατικό κοινό, είναι αστήρικτο. Επίσης αυτό που είπατε, ότι κτυπούσαν τα εισιτήρια για να γράφεται στις μηχανές, ότι χρησιμοποιήθηκαν εισιτήρια είναι απαράδεκτο. Οι λεωφορειούχοι δεν είχαν πρόβλημα να εισπράξουν απ' ευθείας από την πληρωμή των εισιτηρίων για το λογαριασμό τους.

Βεβαίως, το ελληνικό Δημόσιο επιδοτούσε τον επιβάτη, κύριε Υφυπουργέ, όχι το σύνολο των εξόδων της κραιπάλης της σπατάλης, της εκμεταλλεύσεως των λεωφορείων, από την Επιχείρηση Αστικών Συγκοινωνιών, την τότε Ε.Α.Σ..

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε Γκελεστάθη, μου επιτρέπετε μια διακοπή;

ΠΡΟΕΔΡΕΥΩΝ (Λουκάς Αποστολίδης): Αν το επιτρέπει ο κ. Γκελεστάθης.

ΝΙΚΟΛΑΟΣ ΓΚΕΛΕΣΤΑΘΗΣ: Αν θέλετε, κρατήστε μια σημείωση να μου το πείτε στο τέλος.

Ολα αυτά, λοιπόν, τα οποία ισχυριστήκατε είναι αστήρικτα. Είπατε ότι στηρίζεστε στα επίσημα έγγραφα και σας ρώτησα, αν είναι υπογεγραμμένα και είπατε "ναι". Αυτά όμως που καταθέσατε είναι πρόχειρες καταστάσεις, ανυπόγραφες, κάτι ζωγραφικές απεικονίζουν, κάτι πίνακες είναι. Ποιος τα συνέταξε αυτά; Ποιό είναι η υπογραφή και η σφραγίδα; Για να μιλάμε υπεύθυνα στη Βουλή, κύριε Υφυπουργέ. Διότι όλα αυτά τα στοιχεία που αναφέρατε είναι τόσο ανακριβή, που δεν χρειάζεται να με απασχολήσουν, για να τα αντικρούσω.

Συζητήθηκε μια επερώτησή μας στην Εθνική Αντιπροσωπεία, κύριε Υφυπουργέ, στις 30 Μαίου του 1995, όπου οι συνάδελφοί μου της Νέας Δημοκρατίας, αναπτύσσοντας την επερώτηση αυτή, κατέθεσαν και επίσημα στοιχεία, τα οποία είναι ακριβώς τα αντίθετα, απ' αυτά που ισχυριστήκατε εσείς. Ο αριθμός των επιβατών μειώθηκε κατά 29% το 1994, με την εκμετάλλευση των λεωφορείων από την ΕΘΕΛ. Αντίστοιχα οι εισπράξεις ήταν 14 δισεκατομμύρια δραχμές περίπου, έναντι 19 δισεκατομμυρίων 500 εκατομμυρίων δραχμών, που είχαν πραγματοποιηθεί τον προηγούμενο πρώτο χρόνο λειτουργίας από τις οκτώ ΣΕΠ. Η συνολική επιβάρυνση του Δημοσίου για την ΕΘΕΛ ανήλθε σε 55 δισεκατομμύρια δραχμές και περισσότερο για το έτος 1994, έναντι μόνο των 10 δισεκατομμυρίων δραχμών που ήταν η επιχορήγηση των Σ.Ε.Π. από το Ελληνικό Δημόσιο στον πρώτο χρόνο της εκμεταλλεύσεώς τους από τι οκτώ Σ.Ε.Π.. Δηλαδή, είχαμε μια αύξηση 540% περίπου.

Κύριε Υφυπουργέ, -δεν μου επαρκεί ο χρόνος για να δώσω λεπτομερείς απαντήσεις σε όλα εκείνα τα οποία σας έγραψαν άνθρωποι ανεύθυνοι, για να δημιουργούν παραπληροφόρηση και βέβαια δεν είχατε το χρόνο για προσωπική ενημέρωση- έτσι παρουσιάσατε αυτά τα στοιχεία, τα οποία δεν έχουν καμία σχέση με την πραγματικότητα.

Εδώ το θέμα, κύριε Υφυπουργέ, είναι ότι ήταν ένα πολιτικό ανοσιούργημα από κάθε πλευρά η επανακρατικοποίηση των λεωφορείων από την Κυβέρνηση του ΠΑ.ΣΟ.Κ., το τέλος του 1993. Εν πάση περιπτώσει, έγινε νόμος του κράτους (ο νόμος 2175/22.12.1993 που δημοσιεύθηκε στην Εφημερίδα της Κυβερνήσεως, τεύχος πρώτο, αριθμός φύλλου 211 στις 22 Δεκεμβρίου 1933), εφαρμόσθηκε και επακολούθησε η πρώτη Υπουργική απόφαση του Υπουργού Μεταφορών και Επικοινωνιών, με αριθμό 22806/24.12.1993, η οποία καταχωρήθηκε στην Εφημερίδα της Κυβερνήσεως, Τεύχος Δεύτερο, αριθμός φύλλου 929 και διόρισε, όπως αναφέρθηκε προηγουμένως, από τρεις εκκαθαριστές στις οκτώ Σ.ΕΠ.. Οι Επιτροπές αυτές των εκκαθαριστών είχαν παράταση των εργασιών τους, με την τελευταία σχετική απόφαση με αριθμό 37180/3857/4.12.1995, που καταχωρήθηκε και αυτή στην Εφημερίδα της Κυβερνήσεως, στο Τεύχος Δεύτερο, μέχρι τις 30 Απριλίου 1996. Αποτέλεσμα: Κανένα. Διορίσθηκαν από τον Υπουργό Μεταφορών και Επικοινωνιών οι εκκαθαριστές και έδωσαν τα πόρισματά τους.

Δεν έχουν τεθεί υπόψη σας τα πορίσματα των οκτώ εκκαθαριστικών επιτροπών, κύριε Υφυπουργέ; Αυτά, λοιπόν, τα πορίσματα βρίσκονται στον Ο.Α.Σ.Α.. Για να μη χρησιμοποιήσω άλλη λέξη, είναι απαράδεκτο να ισχυρίζεσθε ότι η Κυβέρνηση έκανε το καθήκον της και έφυγε από το μέσον. Ο Ο.Α.Σ.Α. δεν είναι κρατικός οργανισμός; Η διοίκηση του Ο.Α.Σ.Α. δεν διορίζεται από την Κυβέρνηση; Πώς προβάλλετε αυτόν τον ισχυρισμό στην Εθνική Αντιπροσωπεία, ότι η Κυβέρνηση, η οποία διορίζει τη διοίκηση του Ο.Α.Σ.Α. και είναι υπεύθυνη για την παρουσία και τις εργασίες της και λογοδοτεί στην Εθνική Αντιπροσωπεία και στον Ελληνικό Λαό, ότι έφυγε από το μέσον; Αυτό είναι μεγάλο λάθος.

'Εκτοτε, λοιπόν, δεν δίδεται συνέχεια στο θέμα αυτό. Ισχυρισθήκατε ότι η τέταρτη Σ.ΕΠ. συμβιβάσθηκε. Λάθος, κύριε Υφυπουργέ. Κανένας συμβιβασμός δεν έγινε. Ο πρόεδρος της Σ.ΕΠ., ενεργών αυθαίρετα, χωρίς τη σύμφωνη γνώμη των υπολοίπων μελών του Δ.Σ. της τέταρτης Σ.ΕΠ., αλλά και της γενικής συνέλευσης των μετόχων αυτής της Σ.ΕΠ., προχώρησε σε κάποια διαδικασία με τον Ο.Α.Σ.Α., η οποία είναι παντελώς άκυρη. Βέβαια, δεν κατέληξε σε κανένα αποτέλεσμα, αλλά είναι παντελώς άκυρη, γιατί είναι προσωπική πρωτοβουλία του συγκεκριμένου προέδρου.

Κύριε Υφυπουργέ, το θέμα μας είναι τι γίνεται με τα 11 δισεκατομμύρια δραχμές που δικαιούνται να πάρουν, βάσει του αποτελέσματος των εργασιών και των πορισμάτων των εκκαθαριστών των οκτώ Σ.ΕΠ., αυτές οι τρεις χιλιάδες τριακόσιες οικογένειες. Και σ' αυτό δεν δώσατε καμία συγκεκριμένη απάντηση.

Είπατε ότι η Κυβέρνηση έκανε το καθήκον της -δεν ξέρω με ποιον τρόπο νομίζετε σεις- και έφυγε από το μέσον. Μα, σας επαναλαμβάνω: Η Κυβέρνηση δεν πρέπει να επιβάλει στη διοίκηση του Ο.Α.Σ.Α., να μην παρανομεί και να εκπληρώσει τις υποχρεώσεις που έχει απέναντι σ' αυτές τις τρεις χιλιάδες τριακόσιες οικογένειες, οι οποίες δούλεψαν τα λεωφορεία κατά πολύ ικανοποιητικό τρόπο, το χρονικό διάστημα που λειτούργησαν με τη μορφή αυτή; Οι άνθρωποι, εκτός από τα χρήματα που κατέβαλαν, για να πάρουν τις άδειες των λεωφορείων, εργάσθηκαν προσωπικά και δικαιούνται τον κόπο της εργασίας τους.

Βεβαίως, κάνατε και ένα άλλο μεγάλο λάθος. Τα είπατε, όμως, κατά τέτοιο τρόπο, σε διαφορετικές στιγμές της ομιλίας σας, ώστε δεν είχα κάποια συνέχεια των όσων ισχυρισθήκατε.

Ποιος σας είπε, κύριε Υφυπουργέ, ότι η προμήθεια των νέων λεωφορείων δεν ήταν από χρήματα των ιδίων των μετόχων των Σ.ΕΠ., των ιδίων βιοπαλαιστών οικογενειαρχών που εργαζόντουσαν στα λεωφορεία; Προέβλεψε ο νόμος -και γι' αυτό σας επαναλαμβάνω για τρίτη φορά, έπρεπε να είχατε διαβάσει το νόμο- ότι με τη λειτουργία των Σ.ΕΠ. το 10% επί των ακαθαρίστων εισπράξεων θα παρεκρατείτο για αποθεματικό, για την προμήθεια νέων λεωφορείων. Και τα νέα λεωφορεία, κύριε Υφυπουργέ, παραγγέλθηκαν τότε με μία άψογη διαδικασία, με απόλυτη διαφάνεια. Ο κάθε μέτοχος της Σ.ΕΠ., ο κάθε λεωφορειούχος εκλήθη από το Διοικητικό Συμβούλιο της Σ.ΕΠ. να δώσει εγγράφως την προτίμησή του τι λεωφορείο ήθελε να πάρει. Και εδήλωσαν οι άνθρωποι αυτοί, ποια λεωφορεία ήθελαν και αμέσως έγιναν στη συνέχεια με απόλυτη διαφάνεια οι διαπραγματεύσεις από τη Σ.ΕΠ. με την επίβλεψη του Ο.Α.Σ., που ήταν τότε ο αρμόδιος για να επιβλέπει τη λειτουργία των Σ.ΕΠ. όπως και των άλλων συγκοινωνιακών φορέων και πραγματοποιήθηκε η υπογραφή των συμβάσεων και η παραγγελία των λεωφορείων. Αυτά τα εξακόσια δεκατέσσερα λεωφορεία που έχουν παραληφθεί έκτοτε, ήταν παραγγελία από τότε που ήταν κυβέρνηση η Νέα Δημοκρατία και ανεπιτρέπτως προβάλλεται στα Μέσα Ενημερώσεως ότι αυτά, επειδή παραλήφθηκαν επί Κυβερνήσεως ΠΑ.ΣΟ.Κ. ήταν και κάτι που έκανε το ΠΑ.ΣΟ.Κ.. Μεταξύ των άλλων, παραλάβαμε τότε και τριάντα τρία μίνι-μπας τα οποία δώσαμε στην κυκλοφορία στο κέντρο των Αθηνών, με πολύ ευεργετικές επιπτώσεις στην εξυπηρέτηση του επιβατικού κοινού. Αλλά βλέπετε ότι δεν επαρκεί ο χρόνος για να σας απαντήσω λεπτομερώς σε όλα αυτά τα οποία ισχυριστήκατε και που δεν έχουν καμία σχέση με την πραγματικότητα.

Το θέμα, λοιπόν, κύριε Υφυπουργέ, είναι ότι 75 δραχμές το εισιτήριο πλήρωνε ο επιβάτης, 75 δραχμές επιχορήγηση έδινε το Κράτος στον επιβάτη, και δεν κάλυπτε το γενικό έλλειμμα της εκμεταλλεύσεως, με τις ασύστολες σπατάλες, των λεωφορείων από την τότε Επιχείρηση Αστικών Συγκοινωνιών. Το αντίθετο συνέβαινε με την εκμετάλλευση των λεωφορείων από τις οκτώ Σ.ΕΠ.. Και δεν θέλει ιδιαίτερη ανάλυση το θέμα αυτό, για να καταλάβετε ποιο ήταν το οικονομικό όφελος.

ΣΤΡΑΤΗΣ ΚΟΡΑΚΑΣ: Στο ΣΕΠίτη τις έδινε για κάθε επιβάτη.

ΠΡΟΕΔΡΕΥΩΝ (Λουκάς Αποστολίδης): Σε λίγο θα πάρετε το λόγο, κύριε Κόρακα.

ΝΙΚΟΛΑΟΣ ΓΚΕΛΕΣΤΑΘΗΣ: Λάθος κάνετε, κύριε συνάδελφε. Οι ΣΕΠίτες έπαιρναν την αμοιβή τους από τα χιλιόμετρα που πραγματοποιούσαν ημερησίως για την κάλυψη των δρομολογίων που ήταν στο πρόγραμμά τους και βεβαίως η κατανομή του ποσού των 75 δραχμών από τον επιβάτη και των 75 δραχμών από το Κράτος, η επιδότηση διενέμετο για να καλυφθούν ακριβώς οι αμοιβές τους από την πραγματοποίηση των δρομολογίων.

Επομένως, δεν υπάρχει καμία αμφιβολία ότι τα 55-60 δισεκατομμύρια δραχμές έλλειμμα με την εκμετάλλευση των λεωφορείων από την Ε.Α.Σ. κατέβηκε στα 10 δισεκατομμύρια δραχμές το μήνα από την εκμετάλλευση των λεωφορείων από τις οκτώ Συγκοινωνιακές Επιχειρήσεις (Σ.ΕΠ.).

'Ετσι, κύριε Υφυπουργέ, έστω και από τον Αύγουστο του 1996 ο Ο.Α.Σ.Α. είχε την υποχρέωση να έχει κάνει την εκκαθάριση του λογαριασμού και να πληρώσει τους δικαιούχους και με τους τόκους βάσει των πορισμάτων των εκκαθαριστών που διορίστηκαν από τον Υπουργό Μεταφορών και Επικοινωνιών της Κυβέρνησης του ΠΑ.ΣΟ.Κ.. Και εδώ καλείσθε αν θέλετε να πληροφορήσετε το Σώμα ποια είναι η πρόθεση της Κυβέρνησης. Αφήστε τη διοίκηση του Ο.Α.Σ.Α.. Η Κυβέρνηση είναι υπόλογος. Ποια είναι η πρόθεση της Κυβέρνησης; Θα εξοφλήσει αυτούς τους ανθρώπους και πότε; Και αν νομίζετε ότι τα πορίσματα των εκκαθαριστών δεν ανταποκρίνονται στην πραγματικότητα, τότε ας γίνει ένας διάλογος.

Δεν είναι αντιμαχόμενα στρατόπεδα η Κυβέρνηση του ΠΑ.ΣΟ.Κ. και η διορισμένη διοίκηση του Ο.Α.Σ.Α. από την Κυβέρνηση αυτή και οι τρεις χιλιάδες τριακόσιες οικογένειες. Ας γίνει ένας διάλογος να βρεθεί το ακριβές ποσό, που δικαιούνται οι άνθρωποι αυτοί να πάρουν. Είναι τα χρήματα που κατέβαλαν για να πάρουν τις άδειες και είναι τα χρήματα της εργασίας τους, για τα οποία δεν μπορεί να υπάρξει άνθρωπος να αρνηθεί ότι τα δικαιούνται και θα πρέπει να τους καταβληθούν.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δε σκόπευα να πάρω το λόγο μετά την τοποθέτηση του κυρίου Υπουργού. Πλην όμως εδώ, ακούγοντας τον Κοινοβουλευτικό Εκπρόσωπο της Νέας Δημοκρατίας, είχα την αίσθηση ότι απαντά ως κυβέρνηση σε επερώτηση που έκαναν Βουλευτές στην προπροηγούμενη Βουλή. Αυτή την αίσθηση απεκόμισα εγώ. Προσπαθούσε να δικαιολογήσει την πολιτική που έκανε η Νέα Δημοκρατία από το 1990 μέχρι το 1993.

ΝΙΚΟΛΑΟΣ ΓΚΕΛΕΣΤΑΘΗΣ: Αυτήν κατέκρινε ο κύριος Υπουργός.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτή την πολιτική την έκρινε και την καταδίκασε ο Ελληνικός Λαός το 1993. Γιατί, λοιπόν, να καθόμαστε να κουβεντιάζουμε εδώ; 'Εκρινε, λοιπόν, και σας καταδίκασε και έκρινε εμάς, για την πολιτική που κάναμε από το 1993 μέχρι το 1996 και επιβράβευσε την πολιτική του ΠΑ.ΣΟ.Κ.

Επομένως το να λέμε τώρα αν ήταν καλύτερος ο Ο.Α.Σ.Α. ή η Σ.ΕΠ. ο Ελληνικός Λαός στις εκλογές που πληρώνει ουσιαστικά την πολιτική, που έρχεται στο ταμείο, έδωσε υπέρ του ΠΑ.ΣΟ.Κ. Είναι ιδεολογική η διαφορά μας. Εσείς θέλατε να ιδιωτικοποιήσετε τα πάντα και να πληρώνετε τους ιδιώτες, ενώ εμείς δεν το θέλαμε αυτό. Αυτό καταθέσαμε στον Ελληνικό Λαό και αυτό ψήφισε.

'Ακουσα κάτι στοιχεία από τον πρώτο επερωτώντα, τον κ. Χειμάρα, που δυσκολεύτηκα να τα καταλάβω. Είπε πόσο χρωστάνε και έβαζε διάφορα νούμερα. 'Ελεγε τα δάνεια, οι καθυστερημένες δόσεις συν τις καθυστερήσεις. Είχα δηλαδή την αίσθηση ότι πρόσθετε δύο και τρείς φορές τα ίδια πράγματα. Με αυτόν τον τρόπο μπορούμε να το φθάσουμε ακόμα μεγαλύτερο το χρέος, το οποίο μπορεί να έχει ο Ο.Α.Σ.Α.. Θα πρέπει όμως να σας επισημάνω ένα πράγμα.

'Ενα μεγάλο κομμάτι του χρέους προέρχεται από την καθυστέρηση και της εκκαθάρισης. Διότι όλα τα χρέη επειδή ήταν υπέρ του Δημοσίου, είχαν πέσει οι εγγυήσεις και αυξανόταν με 3% το μήνα.

'Οσο, λοιπόν, καθυστερεί η εκκαθάριση τόσο αυτό αυξάνεται και είναι ένα εικονικό χρέος ουσιαστικά. Κανένας δεν πλήρωσε, ούτε πρόκειται να πληρώσει αυτό το λογιστικό χρέος που αυξάνεται επί 3% μέχρι τον Ιανουάριο του 1996 και έκτοτε με 2%. Σπεύστε, λοιπόν, να κλείσει αυτή η ιστορία. Και είναι γεγονός ότι δυσκολεύτηκαν οι εκκαθαριστές. Δε δίνανε παρατάσεις επί των παρατάσεων γιατί ήθελαν να καθυστερήσουν προκειμένου να μην πληρώσουν τους ΣΕΠίτες. Αλλά ήταν τέτοια η αναρχία, τέτοιο το μπάχαλο που είχε επικρατήσει κατά τη διάρκεια των δεκαοκτώ μηνών που είχαν οι ΣΕΠίτες τη διοίκηση των λεωφορείων, ιδιαίτερα τους τελευταίους μήνες, ενόψει της πολιτικής που ήταν εμφανής στο ΠΑ.ΣΟ.Κ., ώστε δεν πλήρωναν τίποτα και πουθενά. 'Επαιρναν την επιδότηση 100% του εισιτηρίου και αυτό που μας είπατε δεν επιδοτείτο ο ΣΕΠίτης, αλλά ο επιβάτης. Αυτά είναι σαν να βαπτίζουμε την κότα ψάρι, κύριε συνάδελφε. Γιατί ουσιαστικά αυτές οι 75 δραχμές που έπαιρναν ήταν η επιδότηση που μοίραζαν μετά, κάνοντας διαφορετικούς λογαριασμούς.

Αυτές είναι αλχημείες και δεν έχουν καμία σχέση με την πραγματικότητα.

'Ενα πράγμα, όμως, δεν κατάλαβα. Μίλησαν εδώ και ο κ. Μητσοτάκης μάλιστα για αναλγησία του ΟΑΣΑ του νέου Οργανισμού Αστικών Συγκοινωνιών και της ΕΘΕΛ απέναντι στους ΣΕΠίτες. Είναι αναλγησία ότι επαναπροσλήφθηκαν όλοι αυτοί που ήταν στη Σ.ΕΠ. και όχι μόνο αυτοί, αλλά και οι οδηγοί που είχαν βάλει στα λεωφορεία αυτοί οι ίδιοι.

ΝΙΚΟΛΑΟΣ ΓΚΕΛΕΣΤΑΘΗΣ: Λάθος.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επαναλαπροσλήφθηκαν, όσοι ζήτησαν να πάνε. 'Οσοι δε ζήτησαν, δεν τους πήραν με το ζόρι. Ενώ οι απολύσεις των έξι χιλιάδων πεντακοσίων υπαλλήλων και οδηγών της ΕΑΣ, ήταν ευσπλαχνία και ευαισθησία! Εάν κρίνουμε με αυτόν τον τρόπο την απόλυση από τη μια μεριά των έξι χιλιάδων πεντακοσίων και από την άλλη την επαναπρόσληψη όλων όσων ήθελαν, χωρίς να τους πειράξει κανείς, μπορεί να διαπιστώσει κανείς ποιος έχει ευαισθησία και ποιος δεν έχει. Μάλιστα, λέγω ότι καλώς τους προσέλαβαν τους εργαζόμενους, δεν έχουμε τίποτα μαζί τους, ενώ αντίθετα μπορούμε να πούμε ότι εμείς είμαστε ανακόλουθοι απέναντι στους ανθρώπους που ειρωνικά τους ονομάζετε εδώ "Κολάδες". Δεν ξέρω γιατί γίνεται αυτό. 'Ισως γιατί πρόεδρος των εργαζομένων στην Ε.Α.Σ. τότε ήταν ο Ανδρέας ο Κολάς ο οποίος αγωνίστηκε για τα δικαιώματα των εργαζομένων και τα πέτυχε, αν θέλετε. Δε νομίζω ότι είναι σωστό να ειρωνευόμαστε στη Βουλή ένα συνδικαλιστή. 'Αλλο εάν δε σας άρεσε ο συνδικαλιστής. Και εμείς μπορεί να μη αρέσουμε στους πολίτες, δε χρειάζεται, όμως, να γίνονται ειρωνείες.

Υπάρχει, λέει ο Υπουργός, απόφαση του Γενικού Λογιστηρίου του Κράτους που λέει να δώσουμε το 1,050 δισ. στους ΣΕΠίτες, αυτά που πλήρωσαν, αυτά που ζητάτε και εσείς να επιστραφούν. 'Ερχεται όμως το Ελεγκτικό Συνέδριο και λέει όχι.Τι μπορεί να κάνει η Κυβέρνηση μετά απ'αυτό; Δε θα πρέπει να ολοκληρωθεί η διαδικασία έτσι ώστε να είναι σύμφωνη με το Ελεγκτικό Συνέδριο; Διότι, εάν το Κράτος προβεί σε μια πράξη που δεν εγκρίνεται από το Ελεγκτικό Συνέδριο, γνωρίζετε πολύ καλά ότι έχουν ευθύνες οι Υπουργοί. Μάλιστα πρόσφατα ακούσαμε ότι επεμβαίνει και ο Εισαγγελέας για τις αποφάσεις που εκτελούν πληρωμές, οι οποίες όμως δεν εγκρίνονται από το Ελεγκτικό Συνέδριο.

'Ηταν, βέβαια, τόσο υποδειγματική η διαχείριση, όπως μας την παρουσίασαν εδώ, που επί τρία χρόνια οι εκκαθαριστές δεν μπορούν να βρούν άκρη, δεν μπορούν να ολοκληρώσουν το έργο τους! Γιατί, μη μου πείτε, όπως ειπώθηκε εδώ, ότι οι εκκαθαριστές το κάνουν για να παίρνουν τους μισθούς. Αυτά είναι αστεία πράγματα. Δεν μπορεί, όταν μεταξύ των τριών εκκαθαριστών είναι και ένας ΣΕΠίτης, να λέγεται ότι και αυτός συμπράττει σε βάρος των συναδέλφων του να διαιωνίζεται αυτή η κατάσταση για να παίρνει ένα μισθό ως εκκαθαριστής. Η καθυστέρηση οφείλεται στο ότι δε συμμετέχει στην επιτροπή μέλος του Ο.Α.Σ.Α.. Μπορεί να έχει πάρει τα πορίσματα που λέει ο κ.Γκελεστάθης ο Ο.Α.Σ.Α.. Από τη στιγμή, όμως, που ο Ο.Α.Σ.Α. δεν είχε εκκαθαριστή, δεν είναι υποχρεωμένος να τα εξετάσει, να τα ρυθμίσει, να τα συζητήσει, αν θέλετε και να βρεθεί μια συμβιβαστική φόρμουλα, έτσι ώστε να ολοκληρωθεί αυτή η διαδικασία;

Αυτό που ακούστηκε για το ρουσφέτι και για ΠΑΣΟΚική πελατεία, νομίζω πως δεν έχει καμία θέση εδώ. Και παρακαλώ να το πάρετε πίσω, αν θέλετε να μιλάμε ήρεμα και πολιτισμένα και να μην πετάμε μεταξύ μας ρουκέτες. 

Το ΠΑ.ΣΟ.Κ. είναι εκείνο που ψήφισε τον περίφημο ν. 2190 του κ. Πεπονή. Και οι πρόσφατες προσλήψεις των οδηγών στα λεωφορεία έγιναν μέσω αυτού του νόμου. Και έγιναν με άψογο τρόπο, γιατί έγιναν από το Α.Σ.Ε.Π. και δεν παρενέβη κανείς στη διαδικασία των προσλήψεων. Μπήκαν κριτήρια από την αρχή, μπήκε ένα επίπεδο μορφωτικό ανώτερο από το προηγούμενο, διότι αυτή τη στιγμή υπάρχουν άνθρωποι που έχουν ένα ανώτερο μορφωτικό επίπεδο που θέλουν να παρέχουν τις υπηρεσίες τους ως οδηγοί στον Ο.Α.Σ.Α.. Δεν υπήρξε καμία ΠΑΣΟΚική πελατεία. Αν εξυπηρετήθηκε μια πελατεία αυτό έγινε κατά τη διάρκεια της μετατροπής που έγινε από της πλευράς σας, όπου ήταν ακραιφνώς Νεοδημοκράτες όλοι όσοι είχαν πάρει λεωφορείο, ή δούλευαν στη Σ.ΕΠ.. Και αυτοί πάλι ευνοήθηκαν όταν επαναπροσλήφθηκαν ή προσλήφθηκαν για πρώτη φορά στον Ο.Α.Σ.Α.. Ας μην κάνουμε, λοιπόν, άσκοπες κρίσεις και να μη δημιουργούμε εντυπώσεις, οι οποίες δεν έχουν καμία σχέση με την πραγματικότητα.

Σας είπα δε, ότι αν εσείς διαφωνείτε γιατί εμείς κρατικοποιήσαμε τα λεωφορεία, σας πληροφορώ ότι πρώτη διδάξασα είναι η Νέα Δημοκρατία.

Μήπως θυμάστε ποιος παρέλαβε και έκανε δημόσια τα λεωφορεία; Εάν δεν το θυμάστε, σας πληροφορώ ότι έγινε το 1975 από τον κ. Βογιατζή, Υπουργό της Κυβερνήσεως της Νέας Δημοκρατίας του Κωνσταντίνου Καραμανλή τότε. Το τι παρέλαβε τότε το Δημόσιο; Σαπάκια, τελείως σαπάκια. Και ήταν τότε το Δημόσιο που πλήρωσε την ιδιωτική πρωτοβουλία και τώρα εσείς λέτε ότι για τα λεωφορεία είναι η λύση. Τότε πλήρωσε το Δημόσιο να ανανεώσει το στόλο των λεωφορείων, να έχουν πολιτισμένη πραγματικά μεταφορά οι κάτοικοι του λεκανοπεδίου της Αττικής. Αυτή είναι η πραγματικότητα. Κατά τα άλλα, σας είπα ότι το θέμα είναι ιδεολογικό, έχει κριθεί και δε νομίζω ότι χρειάζεται εδώ ο κ. Γκελεστάθης να απαντά ως αντιπολίτευση σε επερώτηση υποτιθέμενη της Κυβέρνησης, σαν να ήταν Κυβέρνηση. Αυτά έπρεπε να τα κάνει πριν το 1993.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Γεωργακόπουλε.

Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Κόρακας.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν είχαμε πρόθεση και μεις να παρέμβουμε από την αρχή, αλλά ακούγοντας από το εσωτερικό κύκλωμα τη συζήτηση θεωρήσαμε σκόπιμο να καταθέσουμε και εμείς τις παρατηρήσεις μας και να υπενθυμίσουμε ορισμένες αλήθειες. Ακόμα περισσότερο που ακούσαμε σήμερα τη Νέα Δημοκρατία και τον Κοινοβουλευτικό της Εκπρόσωπο, να μας λέει ότι οι Σ.ΕΠ. λειτούργησαν αρμονικότατα και εξυπηρέτησαν το κοινό. 'Ολοι ήμασταν εδώ στην Αθήνα και θυμόμαστε την κατάσταση τη συγκεκριμένη. Βεβαίως, αρμονικότατα μπορεί να λειτούργησαν, όχι όμως για την εξυπηρέτηση του επιβατικού κοινού, αλλά για την εξυπηρέτηση κυρίως των νοικοκυραίων, όπως τους αποκαλούσε η Νέα Δημοκρατία.

Κατ'αρχήν, εμείς θέλουμε να υπενθυμίσουμε, ότι το Κ.Κ.Ε. στάθηκε αταλάντευτα στο πλευρό των εργαζομένων στην Ε.Α.Σ. και του λαϊκού κινήματος της Χώρας μας για να μείνει η Ε.Α.Σ. δημόσια επιχείρηση και να αντιμετωπισθεί από τις εκάστοτε κυβερνήσεις προνομιακά, αναγνωρίζοντας τον κοινωνικό ρόλο που έπαιξε. Και πρέπει να πούμε ότι όχι δεν αντιμετωπίσθηκε προνομιακά, αλλά αντιμετωπίσθηκε με σκληρά δυσμενέστερο τρόπο απ'ό,τι οι ιδιώτες. Θα θυμίσω, για παράδειγμα, ότι την εποχή εκείνη, όταν έδιναν οι κυβερνήσεις δέκα για παράδειγμα επιδότηση στον Ο.Α.Σ.Θ., την ιδιωτική εταιρεία στη Θεσσαλονίκη και ζήταγε η Ε.Α.Σ. τα ίδια, στην Ε.Α.Σ. έδιναν δύο ή τρία το πολύ. Αυτή ήταν η διαφορά και θα πω συγκεκριμένα, πώς αυτό ερμηνεύεται και σήμερα.

Επίσης, θα θυμίσω πολύ σωστά, ότι κάποτε η Κυβέρνηση του ΠΑ.ΣΟ.Κ. -θα έλεγα είναι πολύ σωστό ως μέτρο, άλλο οι σκοπιμότητες που πήγε να εξυπηρετήσει-αποφάσισε μεταξύ πέντε και οχτώ το πρωϊ το λεωφορείο και τα άλλα δημόσια μέσα να είναι δωρεάν. Πολύ καλό μέτρο, κοινωνικό. 'Επρεπε, όμως, από τον κρατικό Προϋπολογισμό να καταθέσει σ'αυτές της δημόσιες εταιρείες το τίμημα αυτής της δωρεάν μεταφοράς. Αυτό δεν έγινε. Και αυτό φορτώθηκε στις πλάτες αυτών των εταιρειών. Πρέπει, επίσης, να θυμίσουμε ότι με τη διάλυση της Ε.Α.Σ. δεν έγινε πλήρης απογραφή των περιουσιακών στοιχείων, με αποτέλεσμα οι μέτοχοι των Σ.ΕΠ. να λεηλατούν κυριολεκτικά ανεξέλεγτα, ανταλλακτικά, συνεργεία κ.λπ., τη δημόσια περιουσία, δηλαδή να την εκμεταλλεύονται, να κερδοσκοπούν χωρίς κανένα λογαριασμό προς το Κράτος. Αλλά και με την ίδρυση του ΟΑΣΑ-ΕΘΕΛ στη συνέχεια από το ΠΑ.ΣΟ.Κ. πάλι δεν έγινε απογραφή του τι υπάρχει, ή τι έχει απομείνει από τη δημόσια υπηρεσία που είχε έλθει στα χέρια των Σ.ΕΠ. το 1992.

Τρίτον, πουθενά δεν αναφέρεται από πού προέρχονται οι οφειλές προς τις Σ.ΕΠ.. Ενώ όλοι γνωρίζανε ότι με το ν.2175, το νόμο με τον οποίο ιδρύεται ο Ο.Α.Σ.Α., τα πάντα ως προς τα χρέη των Σ.ΕΠ. προς τρίτους, τράπεζες, αγορά λεωφορείων κ.λπ., τα ανέλαβε το Δημόσιο. Και όλοι θυμούνται ότι η Νέα Δημοκρατία το 1992 εδώ, με απόφαση της Βουλής, κατά πλειοψηφία βέβαια, τους δώρισε 7,5 δισ. για να αγοράσουν δήθεν νέα λεωφορεία και βεβαίως είναι γνωστές οι μίζες που εισέπραξαν ορισμένοι.

Τέταρτον, η ουσία κατά τη γνώμη μας, είναι ότι τόσο η Νέα Δημοκρατία όσο και το ΠΑ.ΣΟ.Κ. βλέπουν τις συγκοινωνίες σαν ένα χώρο για αρπακτές και εξυπηρέτηση συγκεκριμένων συμφερόντων.

Θέλω τώρα να αναφέρω ορισμένα συγκεκριμένα ζητήματα.

Αν πάρουμε τα χρέη, είναι γεγονός ότι τα παλιά χρέη των τριών εταιρειών που δημιούργησαν τον Ο.Α.Σ.Α. πριν τη διάλυση της Ε.Α.Σ., ήταν γύρω στα 540 δισ. δραχμές. Από το 1993 τα χρέη αυτά ανέβηκαν σε 90 δισ. δραχμές και καλύφθηκαν από δάνεια για να καλυφθεί η κοινωνική πολιτική αυτών των τριών εταιρειών, Ε.Α.Σ., ΕΘΕΛ, ΗΛΠΑΠ, ΗΣΑΠ.

Η ΕΘΕΛ δανείσθηκε μόνο για φέτος 19 δισ. δραχμές, για να μπορέσει να καλύψει αυτή την πολιτική. Πηρε επιδότηση μόνο 12,5 δισ. δραχμές από το Κράτος, για χίλια πεντακόσια λεωφορεία. Αντίθετα ο Ο.Α.Σ.Θ., στη Θεσσαλονίκη, ιδιωτική εταιρεία με πεντακόσια λεωφορεία, πήρε 24 δισ. επιδότηση. Αυτή είναι η αντιμετώπιση, κύριε Γκελεστάθη, η ευνοϊκή που λέτε προς το Δημόσιο και τον ιδιωτικό τομέα! Αυτά, για να μην κοροϊδεύουμε τον κόσμο.

Δεν υπάρχουν αυτή τη στιγμή λεωφορεία για κίνηση. Λείπουν οχτακόσια λεωφορεία.

ΝΙΚΟΛΑΟΣ ΓΚΕΛΕΣΤΑΘΗΣ: 'Ο,τι θέλετε λέτε.

ΣΤΡΑΤΗΣ ΚΟΡΑΚΑΣ: Ναι, ναι αυτά που σας λέω είναι διαπιστωμένα και να μου τα αντικρούσετε. Λείπουν αυτή τη στιγμή οχτακόσια λεωφορεία καινούρια, κυκλοφορούμε με σαράβαλα στην Αθήνα, επικίνδυνα γιά την ίδια τη ζωή των κατοίκων της Αθήνας και όμως η ΕΘΕΛ θα ξοδέψει 1 δισ. για τηλεματική, για να βλέπουν οι επιβάτες πότε θα έρθει το λεωφορείο. Ποιο λεωφορείο; Αυτό που δεν υπάρχει;

Επίσης, ξοδεύθηκαν 600 εκατομμύρια για air conditioning στα λεωφορεία που είχαν αγορασθεί επί Νέας Δημοκρατίας, ενώ θα είναι προβληματικές αυτές οι εγκαταστάσεις γιατί το air conditioning πρέπει να τοποθετείται "απο τη μάνα του" όπως λένε οι ειδικοί. Επίσης, είναι γεγονός ότι από το 1993, είχε δεσμευθεί η Κυβέρνηση ότι θα αγοράσει οχτακόσια νέα λεωφορεία για να αντικαταστήσει τα σαράβαλα και μέχρι σήμερα δεν έγινε τίποτα. Οι φήμες λένε ότι δεν τα παίρνουμε τα λεωφορεία από τη δημόσια Ελληνική Βιομηχανία (ΕΛ.ΒΟ.), παρά το ότι έχει τη δυνατότητα να τα κατασκευάσει, γιατί το παζάρι οργιάζει με το Σαρακάκη προφανώς για μίζες.

Να θυμίσω, επίσης, ότι η Νέα Δημοκρατία αντί να αγοράσει τα λεωφορεία απο την ΕΛ.ΒΟ. με 35 εκατ. δραχμές, τα αγόρασε από Μερσεντές, VAN HULL και απο την ΕΟPLAN του Παπαδάκη με πενήντα τόσα εκατομμύρια δραχμές το καθένα, με το πρόσχημα ότι αυτά ήταν καλύτερης ποιότητας...

ΝΙΚΟΛΑΟΣ ΓΚΕΛΕΣΤΑΘΗΣ: Δεν τα αγόρασε η Νέα Δημοκρατία. Τα αγόρασαν οι Σ.ΕΠ..

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Γκελεστάθη, μη διακόπτετε, έχετε δευτερολογία και μπορείτε να απαντήσετε.

ΣΤΡΑΤΗΣ ΚΟΡΑΚΑΣ: Η Νέα Δημοκρατία λέω εγώ, κύριε Γκελεστάθη και εν πάση περιπτώσει το συζητήσαμε και εδώ πέρα και υπερασπισθήκατε αυτή την υπόθεση. Ας πάρουμε τα Πρακτικά της Βουλης να θυμηθούμε.

Επίσης, η Νέα Δημοκρατία αυτή τη στιγμή ζητάει απο την Κυβέρνηση να δώσει ξανά, άλλη μία φορά, αυτά που τους έδωσε η ίδια; Και εν πάση περιπτώσει καλό θα είναι να δούμε τι συγκεκριμένα πλήρωσαν οι νοικοκυραίοι, οι ΣΕΠίτες, οι λεγόμενοι, οι μέτοχοι των Σ.ΕΠ. και τι πήραν, τι εισέπραξαν, να γίνει μία απογραφή των αποθηκών ανταλλακτικών των συνεργείων.

Εσείς, κύριε Υπουργέ, όμως, όταν ήρθατε στην Κυβέρνηση και καταργήσατε το νόμο της Νέας Δημοκρατίας και ιδρύσατε τον Ο.Α.Σ.Α., δεν κάνατε αυτή την απογραφή. Γι' αυτό λέμε ότι εδω υπάρχει συμπαιγνία. Και επίσης δεν επανεξετάσατε την αγορά όπως είχε προτείνει το Κ.Κ.Ε., την αγορά των εξακοσίων λεωφορείων που σας ανέφερα πιο μπροστά.

Το γιατί είναι μία άλλη υπόθεση.

Τι πρέπει να γίνει, κύριε Πρόεδρε, κατά τη γνώμη μας και τελειώνω: Πρώτα απ' όλα πρέπει να συμφωνήσουμε όλοι, ότι οι συγκοινωνίες πρέπει να είναι δημόσιες, απόλυτα στο Δημόσιο. Από τη στιγμή που περνάνε οι συγκοινωνίες στους ιδιώτες, είναι γεγονός ότι επικρατεί ο στόχος του ιδιωτικού κεφαλαίου, που είναι το κέρδος και τα πάντα υποτάσσονται εκεί. 'Αγονες γραμμές, άγονες ώρες κ.λπ., όλα αυτά δε συμφέρουν και εγκαταλείπονται. Είναι γνωστό.

Επίσης, πρέπει να υπάρξει μία συγκοινωνιακή πολιτική με γνώμονα τον επιβάτη. Και αυτό σημαίνει ενιαίο δημόσιο φορέα, επιδότηση εισιτηρίου και όχι δανεισμό. Τα Μέσα Μαζικής Συγκοινωνίας και Μεταφοράς εκπληρώνουν ένα κοινωνικό έργο και αυτό πρέπει να το επιφορτισθεί ο προϋπολογισμός και όχι οι συγκεκριμένες εταιρείες. Ανανέωση του στόλου με διαφανείς διαδικασίες και προσανατολισμούς προς την ελληνική αγορά. Και βεβαίως ένας σωστός οργανωτικός σχεδιασμός.

Αυτά θα θέλαμε να καταθέσουμε συνοπτικά, κύριε Πρόεδρε, και να επιμείνουμε στην ανάγκη διαλεύκανσης της όλης υπόθεσης.

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Χειμάρας για δέκα λεπτά.

ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, κύριοι συνάδελφοι, τα στοιχεία που δόθηκαν και κατατέθηκαν στο Ελληνικό Κοινοβούλιο, θα παρακαλέσω πολύ τον κύριο Υπουργό να τα μελετήσει -εκτός και αν το είπε αυτό για να δικαιολογήσει τα πεπραγμένα της Κυβερνήσεως- διότι προέρχονται από προϋπολογισμούς και ισολογισμούς που δόθηκαν σε αντίγραφα. Και όσα, όμως, προέρχονται από δημοσιεύματα των εφημερίδων, είναι φωτοτυπία από τους ισολογισμούς και τα στοιχεία τα πλήρη, που έχουν παρθεί από τον Ο.Α.Σ.Α.. Δε νομίζω ότι οι εφημερίδες από τις οποίες κατέθεσα φωτοτυπίες όπως π.χ. "ΑΠΟΓΕΥΜΑΤΙΝΗ", "ΒΗΜΑ", "ΚΑΘΗΜΕΡΙΝΗ" δεν είναι έγκυρες εφημερίδες και μπορούν να αμφισβητούνται κύρια άρθρα των, τα οποία αναφέρονται σε συγκεκριμένα στοιχεία, παρμένα από την ΕΘΕΛ και από τον Ο.Α.Σ.Α.

Και αν ακόμα τα αμφισβητείτε αυτά, κύριε Υπουργέ -μια και αμφισβητήσατε το 1 τρισ. δραχμές, δεν ξέρετε από πού προέρχεται- σας παραπέμπω στις δηλώσεις του προκατόχου σας Υφυπουργού του κ. Δασκαλάκη. Θέλετε να σας πω τι έλεγε ο κ. Δασκαλάκης; Αμέσως. 'Εχω και φωτοτυπία εδώ για να τα δείτε. Είπε: "Το τραγελαφικό, όμως, είναι ότι οι τόκοι και οι προσαυξήσεις καταγράφονται στον Ο.Α.Σ.Α. με αποτέλεσμα να κινδυνεύει στο τέλος του 1996 να εμφανίσει έλλειμμα 1 τρισ. δραχμών". Τις παραπάνω επισημάνσεις έκανε ο κ. Δασκαλάκης, μιλώντας στο Δημαρχείο Αθηνών, ακολούθησε σύσκεψη κ.λπ. Τετάρτη 6 Μαρτίου 1996. Θα σας το ξανακαταθέσω.

Να προχωρήσω. Προσπαθήσατε να κάνετε μία σύγκριση και μας είπατε, αν δεν κάνω λάθος, -το κατέγραψα- ότι επί Σ.ΕΠ. είχαμε τριακόσια δεκαπέντε εκατομμύρια ενεργούς οικονομικά επιβάτες. Το 1994 είχαμε διακόσια εννιά εκατομμύρια ενεργούς οικονομικά επιβάτες. 'Εχω εδώ τον πίνακα, την επιβατική κίνηση που προέρχονται από τον Ο.Α.Σ.Α., από την ΕΘΕΛ και σας τον καταθέτω.

(Στο σημείο αυτό ο Βουλευτής κ. Αθανάσιος Χειμάρας, καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Λέει ακριβώς πόσο ήταν το άθροισμα όλους τους μήνες ακόμα και για τις κάρτες κ.λπ.. Σύνολο επιβατών 209.627.634. Δηλαδή, 109.000 παραπάνω. Ξέρετε τι σημαίνει αυτό, κύριε Υπουργέ;

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Δεν είναι στοιχεία του Ο.Α.Σ.Α..

ΑΘΑΝΑΣΙΟΣ ΧΕΙΜΑΡΑΣ: Θα τα πάρετε και θα τα δείτε με κάθε λεπτομέρεια. Μακάρι να μας διαψεύσετε έστω και μια στήλη απ' όσα σας λέμε εμείς.

Αυτό σημαίνει μείωση του επιβατικού κοινού την ακριβώς επόμενη χρονιά, το 1994 -έχουμε και τα στοιχεία- από τριακόσια δεκαπέντε εκατομμύρια επιβάτες σε διακόσια δέκα εκατομμύρια επιβάτες. Δηλαδή, περίπου εκατόν έξι εκατομμύρια άνθρωποι επί πλέον μετακινήθηκαν με τα Ι.Χ. και με τα ΤΑΧΙ.

Και αυτό σημαίνει κυκλοφοριακό χάος, γιατί σε καθημερινή βάση κυκλοφορούν επιπλέον εκατόν εβδομήντα χιλιάδες Ι.Χ. Εάν ξέρετε απο στατιστική 1,6 επιβάτης αντοιστοιχεί σε κάθε ΙΧ.

Τρίτον, έχουμε αύξηση του νέφους με μονοξείδιο αζώτου, αιθάλη κ.λπ. Γέμισαν τα νοσοκομεία. Πέραν του νέφους και του κυκλοφοριακού, το κόστος βενζίνης υπερβαίνει κάθε μέρα τα 70.000.000 και υπολογίζονται σε 23 δις το χρόνο. 

Το μόνο θετικό, εάν θέλετε αυτής της αλλαγής ήταν, ότι: δώσατε περισσότερη δουλειά στα πρατήρια καυσίμων, στα ταξί και στα νοσοκομεία. Εάν αυτό θεωρείται θετικό, σας το χαρίζουμε!

Από έρευνα που έγινε στο "ΒΗΜΑ" είναι τωρινή, του Νοεμβρίου, από το 1995 εώς το 1996 έχουμε μείωση αυτών που προτιμούν τα λεωφορεία τουλάχιστον κατά 2%. Θα σας το δώσω και αυτό για το συμβουλευτείτε.

Είπατε σε ποιά Χώρα πλην της Αγγλίας έχουν ιδιωτικές συγκοινωνίες. Σε καμία δεν έχουν κρατικές κύριε Υπουργέ και θα σας πω τι γίνεται.

Κατ' αρχάς, πρέπει να επαναλάβω ότι ζούμε στην εποχή των αποκρατικοποιήσεων σε όλες τις χώρες του κόσμου, ακόμα και στις χώρες του πρώην υπαρκτού σοσιαλισμού. Οι συγκοινωνίες της Ευρώπης λόγω υποδομής και ανάπτυξης και ελλείψει εργαζομένων για παράδειγμα κυρίων Κολλάδων, είναι από ελάχιστα εώς καθόλου ελλειμματικές και φυσικά είναι πολύ αποδοτικές. Ειναι δημόσιες μόνο σε ό,τι αφορά τον επιτελικό σχεδιασμό, όπως και στην Αθήνα την περιόδο των Σ.Ε.Π. Ο κρατικός Ο.Α.Σ.Α. τότε σχεδίαζε τα δρομολόγια, την πυκνότητά τους και οι Σ.Ε.Π. τα εκτελούσαν. Το εκτελεστικό έργο, όμως, το έχουν ιδιώτες στο εξωτερικό ή μεικτές επιχειρήσεις, στις οποίες πάλι συμμετέχουν ιδιώτες και αυτό είναι ανάλογο από χώρα σε χώρα.

Στη δική μας την Πατρίδα όλες οι συγκοινωνίες είναι ιδιωτικές πλην της Αθήνας. Και δε νομίζω ότι στοιχίζουν στο κράτος ή έχει καμία σχέση η οικονομική επιβάρυνση του κράτους με την επιβάρυνση των ΕΘΕΛ. 

Είπατε ότι οι ιδιώτες τώρα δεν επενδύουν για ανανέωση στόλων. Μα, τα εξακόσια δέκα τέσσερα καινούρια λεωφορεία ποιος τα αγόρασε; Τα αγόρασαν οι ιδιώτες, οι Σ.Ε.Π.ίτες, ας τους ονομάσουμε ιδιώτες. Και επειδή το ανέλυσε ο κ. Γκελεστάθης δε θέλω να το επαναλάβω.

Εσείς, ως Κράτος που θέλατε κρατικές συγκοινωνίες δεν αγοράσατε από το τέλος Δεκεμβρίου του 1993, από τότε που τα δώσατε μέχρι σήμερα, ούτε ένα καινούριο λεωφορείο. Αν αγοράζατε έστω και ένα, θα έλεγα ότι κάτι έγινε.

Είπατε ότι εισέπραξαν και από ακυρώσεις εισιτηρίων οι Σ.Ε.Π.ίτες. Ποτέ οι ακυρώσεις που μετρούσε ο Ο.Α.Σ.Α. δεν ξεπέρασαν τις πωλήσεις. Υπάρχουν πλήρη στοιχεία. Σας παρακολουθούν από τα θεωρεία οι άνθρωποι και αγανάκτησαν μόλις το άκουσαν.

Το θέμα επιστροφής χρημάτων θα το αφήσω τελευταίο.

Είπατε ότι η προσφυγή στην Ευρώπη απερρίφθη. Κάνετε λάθος, κύριε Υπουργέ, και έχω την απόφαση να σας τη δώσω. Στην Ευρώπη, στο Στρασβούργο η απόφαση λέει ότι θα επανέλθουν εκεί αφού εκδικασθεί η υπόθεση στο Συμβούλιο της Επικρατείας -είναι στον 'Αρειο Πάγο- που νομίζω ότι είναι τον Ιανουάριο. 

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Το έχω καταθέσει.

ΑΘΑΝΑΣΙΟΣ ΧΕΙΜΑΡΑΣ: Εσείς δεν το έχετε. Εγώ έχω ολόκληρη την απόφαση και θα σας τη δώσω. Δε λέει αυτό. Θα επανέλθω, όμως, σε αυτό.

Διασύρεται αδίκως η Χώρα μας. Ο Ελληνικός Λαός στις εκλογές, μας είπε ο Κοινοβουλευτικός Εκπρόσωπος του ΠΑ.ΣΟ.Κ., ότι σας ψήφισε και επομένως, ενέκρινε την πολιτική που εφαρμόσατε με την κρατικοποίηση των συγκοινωνιών. Αφού σας ενέκρινε, καλά κάνατε! Τι χρωστάνε, όμως, εκείνοι οι άνθρωποι, οι οποίοι με νόμο του Ελληνικού Κράτους -δεν ήταν παράνομη η κυβέρνηση της Νέας Δημοκρατίας, νόμιμη ήταν- αγόρασαν κάποια αυτοκίνητα και δεν τους δίνετε τα χρήματα; Και θα επανέλθω πάνω στη συγκεκριμένη απάντησή σας.

Πως φτάσαμε στο 1 τρισ. δραχμές. Και σεις απορήσατε, όπως και ο Κοινοβουλευτικός σας Εκπρόσωπος. Θα σας πω πώς φτάσαμε στο 1 τρισ. δραχμές.

'Εχουμε 504 δισ. οφειλόμενα σε δάνεια, τα οποία αναγνώρισε και ο προκάτοχός σας, άλλα γράφονται και στο "ΒΗΜΑ". 'Αμα θέλετε διαψεύστε με, διαψεύστε και τον προκάτοχό σας που τα ήξερε. Συνεχίζω: Οι λειτουργικές δαπάνες του 1995 είναι 108,2 δισ. στον προϋπολογισμό του Ο.Α.Σ.Α και 199 δισ. είναι οι προϋπολογιζόμενες δαπάνες για το 1996, πάλι στον προϋπολογισμό, συν τα χρεολύσια μη εξοφληθέντων δανείων, τα οποία φθάνουν στο ένα τρισεκατομμύριο. Δε νομίζω ότι χρειάζεται άλλη απάντηση επ'αυτού.

Μας είπε ο Κοινοβουλευτικός σας Εκπρόσωπος, ο οποίος δεν είναι εδώ να μας ακούσει τώρα, ότι ο κ.Κολλάς αγωνίστηκε για τους εργαζόμενους. Μα, δεν αγωνίστηκε για τους εργαζόμενους. Είχαμε πάει στην 'Εκθεση της Θεσσαλονίκης -τότε στη Θεσσαλονίκη ήμουν υπεύθυνος των συγκεντρώσεων του κ. Μητσοτάκη -και είχαμε το μεγάλο πρόβλημα ότι θα κατέβαινε το καραβάνι με τους συντρόφους του κ. Κολλά να χαλάσει την επίσκεψη του Πρωθυπουργού. Δεν το έκανε για κανέναν άλλο λόγο, παρά μόνο για κομματικούς καθαρά λόγους. Γι'αυτό τους πληρώσατε άλλα 6 δισ. επιπλέον και δε σας άκουσα να πείτε ότι δεν τα δώσατε. Ενώ για τους άλλους γίνεται χαμός. Τους δώσατε 6 δισ. επιπλέον, με την ασφάλιση που τους κάνατε για το χρόνο που δε δούλευαν.

'Οσα είπαμε μέχρι σήμερα, κύριοι συνάδελφοι -όσοι απομείναμε σ'αυτή την Αίθουσα- είναι απόλυτα τεκμηριωμένα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε.

Κανένα στοιχείο απ'όσα καταθέσαμε δε διαψεύστηκε με επίσημο στοιχείο. Το πρόβλημα είναι ένα και είναι γνωστό: Πού βαδίζουν σήμερα οι συγκοινωνίες και ποια είναι η οικονομική ζημιά για τον 'Ελληνα φορολογούμενο.

Αλλά εκείνο το οποίο θέλουμε σήμερα να ξεκαθαρίσουμε είναι τι θα γίνει με τα λεφτά που χρωστάτε. Είπατε ότι ορίσατε εκκαθαριστές, κύριε Υπουργέ. Ναι, βεβαίως. Παράνομα μεν, τους δεχόμαστε δε, αν θέλετε. 'Εφεραν ένα αποτέλεσμα το οποίο καταθέσανε από το Μάρτιο του 1996. Γιατί δεν το λαμβάνετε υπόψη σας; Εμείς τους ορίσαμε; Εσείς τους ορίσατε. Οι άνθρωποι κατέληξαν σε ένα ποσό 11,2 δισεκατομμυρίων. Γιατί δεν τους λαμβάνετε υπόψη σας; Είναι έτοιμοι, σας πληροφορώ, να σας οδηγήσουν στη Δικαιοσύνη αυτοί. Δικοί σας άνθρωποι είναι.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Χειμάρα και ως συμπατριώτης να με βοηθήσετε.

ΑΘΑΝΑΣΙΟΣ ΧΕΙΜΑΡΑΣ: Τελειώνω. Και προηγουμένως, που καθόσασταν κάτω, κύριε Πρόεδρε, πρόσεξα ότι παραβιάσατε το χρονο στην επίκαιρη ερώτηση κατά ένα λεπτό.

ΠΡΟΕΔΡΕΥΩΝ (Λουκάς Αποστολίδης): Για ένα λεπτό και αυτό σας το δίνουμε.

ΑΘΑΝΑΣΙΟΣ ΧΕΙΜΑΡΑΣ: Ναι, αλλά εδώ πρόκειται περί επερωτήσεως.

ΠΡΟΕΔΡΕΥΩΝ (Λουκάς Αποστολίδης): Σας δίνω δύο λεπτά.

ΑΘΑΝΑΣΙΟΣ ΧΕΙΜΑΡΑΣ: Κατ'αρχάς περιμένω, κύριε Υπουργέ, να μας πείτε τι συγκεκριμένο θα κάνετε για την εξόφληση των χρημάτων που χρωστάτε. Δεν τα ζητάνε, ούτε για έλεος ούτε για κανέναν άλλο λόγο. Τι θα κάνετε; Πώς θα τους τα δώσετε; Συγκεκριμένα και ουσιαστικά να μας πείτε.

Λυπάμαι που λείπει ο Κοινοβουλευτικός Εκπρόσωπος του Κ.Κ.Ε. Αυτός συμπορεύτηκε με σας σήμερα. Αυτοί έχουν μείνει εκατό χρόνια πίσω. Ας με ακούνε, έπρεπε να είναι εδώ να τα ακούσουν. Λένε ότι, ό,τι είναι κρατικό είναι καλό, είτε πάει είτε δεν πάει καλά. Σήμερα, όμως, μου έδωσε την εντύπωση ο Κοινοβουλευτικός τους Εκπρόσωπος -και λυπάμαι που δεν είναι εδώ, δε θα ήθελα να το πω εν απουσία του- και σημείωσα αυτά που έλεγε, ότι μάλλον είναι Κοινοβουλευτικός Εκπρόσωπος δικός σας παρά του ΚΚΕ.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ.Κωνσταντίνος Καραμηνάς για τρία λεπτά.

ΚΩΝΣΤΑΝΤΙΝΟΣ ΚΑΡΑΜΗΝΑΣ: Εάν κατάλαβα καλά, κύριε Υφυπουργέ, στους εκκαθαριστές ανήκει η ευθύνη. Εκεί ρίξατε τις ευθύνες. Λες και οι εκκαθαριστές δεν διορίστηκαν από εσάς και λες δεν είστε εσείς εκείνοι οι οποίοι καθορίσατε το χρόνο περάτωσης της εκκαθάρισης.

Είπα και στην πρωτολογία μου ότι έξη φορές αναβάλατε και δώσατε παράταση αυτής της εκκαθάρισης. Εν πάση περιπτώσει, σε κάποια στιγμή και αυτοί απεφάνθησαν. Μίλησαν για περίπου 11 δισ., ένα ποσό που ελάχιστα αποκλίνει από τους υπολογισμούς των ανθρώπων των ΣΕΠ. Το ερώτημα που τίθεται είναι το εξής: Εσείς -διότι σε εσάς, στην Κυβέρνηση ανήκει η ευθύνη- έχετε την πρόθεση να τελειώσετε αυτό το θέμα, ούτως ώστε να τους δώσετε τα δεδουλευμένα λεφτά, το αίμα, τον ιδρώτα τους; Να τους κάνουμε να αισθανθούν ότι είναι πολίτες ισότιμοι με τους άλλους συμπατριώτες μας. Διότι αυτό το πράγμα παρατηρείται αυτή τη στιγμή, ότι έχουμε πολίτες δύο κατηγοριών.

Είναι αυτοί οι οποίοι μπορούν να ευδοκιμήσουν σ'αυτήν τη χώρα γιατί ανήκουν σε κάποια παράταξη και αυτοί οι οποίοι έκαναν το έγκλημα να μην υποστηρίζουν τις δικές σας ιδεολογικές αρχές και να ταλαιπωρούνται. Εκείνο που κατάλαβα εγώ είναι ότι ο κύριος Υπουργός δεν είπε τίποτα για την ταμπακιέρα. Δε μας είπε εάν θα τους αποδοθούν αυτά που τους ανήκουν.

Τον ρωτάμε λοιπόν: Αυτοί οι αθώοι άνθρωποι που δεν έφταιξαν σε τίποτα θα γιορτάσουν τα Χριστούγεννα; Θα μπεί στο τραπέζι τους η πατροπαράδοτη γαλοπούλα ή θα τους κλείσουμε τα σπίτια;

'Ακουσα ότι με 60 δισ. περίπου θα επιβαρυνθεί το Δημόσιο για να έχουμε αυτές τις αισχρές συγκοινωνίες τη στιγμή που ο ακριτικός Νομός Σάμου ζητά 5 δισεκατομμύρια για τα προσεχή τρία χρόνια για να ολοκληρώσει το αναπτυξιακό του πρόγραμμα. Αυτό λέγεται μαζοχισμός. Να ταλαιπωρείσαι και να πληρώνεις και από πάνω.

'Εχουμε φθάσει στο κατάντημα στις 26.10.1996 σε εκπομπή του "MEGA" ο αρμόδιος Υπουργός σε σχετική ερώτηση της τηλεπαρουσιάστριας να απαντήσει ότι ο Ο.Α.Σ.Α. απέκτησε πρόσφατα εξακόσια δέκα τέσσερα λεωφορεία με ειδική ράμπα για την εξυπηρέτηση ατόμων με ειδικές ανάγκες. Μέχρις εδώ, κύριοι της Κυβέρνησης. Δεν πάει άλλο. Η απάντηση του Υπουργού ήταν ψευδεστάτη. Τα εξακόσια δέκα τέσσερα λεωφορεία είχαν παραγγελθεί και μέρος τους είχε ήδη αποκτηθεί από τις Σ.Ε.Π. επί κυβερνήσεως της Νέας Δημοκρατίας το Σεπτέμβριο του 1993 εν αντιθέσει δυστυχώς με την Κυβέρνησή σας, που όπως και οι προλαλήσαντες Εισηγητές της Μειοψηφίας ανέφεραν, δεν προέβη σε καμία μα καμία παραγγελία.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Θα κάνω μερικές παρατηρήσεις σε αυτά που ελέχθησαν.

Το θέμα της αντικατάστασης των Σ.Ε.Π. από την ΕΘΕΛ δεν είχε καμία σχέση με το ποιοί ήταν εδώ και ποιοί ήταν εκεί. 'Ηταν καθαρά θέμα του αν οι συγκοινωνίες πρέπει να είναι δημόσιες ή ιδιωτικές. 'Αλλωστε είναι μία διαφορά που μας χωρίζει από την ιδεολογία της Νέας Δημοκρατίας, που σε αυτόν τον τομέα ειδικώς η διαφορά είναι ξεκάθαρη.

Θα απαντήσω σε ορισμένες ανακρίβειες που ελέχθησαν και θα διευκρινίσω ορισμένα πράγματα που είπα, αλλά δεν έγιναν κατανοητά. Κύριε Κοινοβουλευτικέ Εκπρόσωπε, τα εισιτήρια των Σ.Ε.Π. επιδοτούνται κατά επιβάτη. Κατά χιλιόμετρο γινόταν η κατανομή των κερδών μέσα στους Σ.Ε.Π.. Από εκεί είχε ξεκινήσει και είχε γραφτεί για την αλλαγή. Η αλλαγή έγινε κατά χιλιόμετρο γιατί υπήρχαν πληροφορίες στο θέμα των εισιτηρίων. Δηλαδή ότι ακυρωνόντουσαν παραπάνω εισιτήρια. Αυτός είναι ο λόγος που άλλαξαν οι συμφωνίες. Το είχαν γράψει και οι εφημερίδες τότε.

Τα σημειώματα των Σ.Ε.Π. που έχουν τις απαιτήσεις του δεν περιλαμβάνουν τις υποχρεώσεις. Εκεί είναι η διαφορά. Ο Ο.Α.Σ.Α. δεν μπορεί να κλείσει αυτό το θέμα διότι δεν τον αφορά. Αφορά τους εκκαθαριστές. Μέσα στους εκκαθαριστές δεν υπάρχει εκπρόσωπος του Ο.Α.Σ.Α., ενώ σε κάθε τριμελή ομάδα ο ένας είναι των Σ.Ε.Π. είτε ο Πρόεδρος είτε ο λογιστής.

Συνεπώς δεν είπα ότι αποφασίζει ο Ο.Α.Σ.Α.. Και επανέρχομαι σε αυτό το θέμα για να πω, ότι θέλουμε να βοηθήσουμε να κλείσει. Ομως, αφού δεν κρατιούνταν και δεν υπήρχαν στοιχεία απολογιστικά, αυτό θα γίνει μόνο με διαπραγματεύσεις και με συμφωνίες,διαφορετικά θα πάνε στα δικαστήρια και αυτό νομίζω ότι δε συμφέρει κανέναν γιατί οι διαφορές δεν είναι μεγάλες. Αν είδατε αυτά τα κείμενα που υπάρχουν, θα είδατε και ότι οι διαφορές δεν είναι μεγάλες. Αρα πρέπει να βρουν μια συμβιβαστική λύση και προς αυτήν την κατεύθυνση είμαστε διατεθειμένοι να βοηθήσουμε.

Ενα άλλο θέμα που θέλω να διορθώσω -γιατί ακούστηκε εδώ και δεν ήταν σωστό- είναι σε ό,τι αφορά τα δάνεια της ΕΘΕΛ το 1994 και το 1995. Δεν πήρε κανένα δάνειο ούτε το 1994 ούτε το 1995. Αναφέρεσθε στην Ε.Α.Σ..

ΑΘΑΝΑΣΙΟΣ ΧΕΙΜΑΡΑΣ: Εγώ είπα για τον Ο.Α.Σ.Α..

ΕΜΜΑΝΟΥΗΛ ΛΟΥΚΑΚΗΣ (Yφυπ.Μεταφορών και Επικονωνιών): Δε μιλάμε για τον Ο.Α.Σ.Α.. Σήμερα μιλάμε για τις Σ.Ε.Π και ΕΘΕΛ.

ΑΘΑΝΑΣΙΟΣ ΧΕΙΜΑΡΑΣ: Μου επιτρέπετε μια διακοπή; 

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, δέχεστε διακοπή;

ΕΜΜΑΝΟΥΗΛ ΛΟΥΚΑΚΗΣ (Yφυπ.Μεταφορών και Επικοινωνιών): Εντάξει, κύριε Πρόεδρε.

ΑΘΑΝΑΣΙΟΣ ΧΕΙΜΑΡΑΣ: 'Εχω καταθέσει στα Πρακτικά της Βουλής σε προηγούμενη επερώτηση πόσα δάνεια πήραν από το εξωτερικό. Αυτά για την ΕΘΕΛ. Τα έχω καταθέσει στα Πρακτικά της Βουλής. Δεν τα έχω σήμερα εδώ, αλλά δεσμεύομαι να σας τα δώσω αύριο. Τρία τουλάχιστον τα θυμάμαι απ' έξω και ήταν σε δολάρια.

ΕΜΜΑΝΟΥΗΛ ΛΟΥΚΑΚΗΣ (Yφυπ.Μεταφορών και Επικοινωνιών): Εγώ σας λέω ότι το 1994 το εισιτήριο ήταν 75 δραχμές και η επιχορήγηση 12,4 δισ. το 1995 το εισιτήριο ήταν 75 δραχμές και η επιχορήγηση 25 δισ., γιατί είναι ανάλογη με το εισιτήριο η επιχορήγηση και δεν υπήρξε κανένα δάνειο το 1994, κανένα το 1995. Τα στοιχεία που παρουσίασα είπα και προηγουμένως ότι τα έχω από τον Ο.Α.Σ.Α.. Εκείνοι τα συνέταξαν, εκείνοι τα έδωσαν και είναι αυτά που χρησιμοποιούν στις διαπραγματεύσεις που κάνουν με τις Σ.Ε.Π και τους εκκαθαριστές.

Η επιχορήγηση των Σ.Ε.Π που είπε κάποιος -νομίζω εσείς, κύριε Κοινοβουλευτικέ Εκπρόσωπε της Νέας Δημοκρατίας,- ότι το 1993 ενώ εισέπραξαν 20 δισ., ήταν 10 δισ., δεν είναι σωστό, γιατί ήταν ισόποση επειδή ήταν επιδότηση το εισιτήριο 100%.

Σε ό,τι αφορά την ανανέωση του στόλου της ΕΘΕΛ έχει γραφεί στον Τύπο, είναι γνωστό, έχει γίνει ανακοίνωση από τον Ο.Α.Σ.Α., έχουν εγκριθεί οι προδιαγραφές από την Ευρωπαϊκή Ενωση το Σεπτέμβριο του 1996 για την αγορά λεωφορείων και έχει ανακοινωθεί η προμήθεια επτακοσίων πενήντα λεωφορείων, εκατό δέκα τέσσερα τρόλεϋ και ογδόντα βαγονιών για τον Η.Σ.Α.Π. Και φυσικά αυτό που αναφέρθηκε στην Αίθουσα για επιδότηση της αγοράς λεωφορείων από την Ευρωπαϊκή Ενωση, δεν είναι αλήθεια. Τα 13 δισ. που δόθηκαν ήταν επιχορήγηση του Δημοσίου από τον κρατικό Προϋπολογισμό. Δεν προβλέπεται επιχορήγηση από την Ευρωπαϊκή 'Ενωση.

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, το θέμα που συζητούμε και όπως είπα προηγουμένως αφορά τρεις χιλιάδες τριακόσιες οικογένειες δεν είναι για πολιτική αντιπαράθεση ούτε για κομματική εκμετάλλευση. Είναι ένα κοινωνικό πρόβλημα, που πρέπει να αντιμετωπισθεί άμεσα από την Κυβέρνηση του ΠΑ.ΣΟ.Κ. Μιλάμε τώρα για καθυστέρηση περισσότερο από τρία χρόνια της εκκρεμότητας αυτής.

Οι προβαλλόμενοι ισχυρισμοί, ότι τα στοιχεία που υπήρχαν στις οκτώ Σ.Ε.Π δεν ήταν κανονικά τηρούμενα κ.λπ., είναι αυθαίρετοι για να προβάλλεται η δικαιολογία της καθυστέρησης. Το θέμα είναι ότι πρέπει άμεσα να ανταποκριθεί η Κυβέρνηση σ' αυτήν την υποχρέωσή της απέναντι αυτών των ανθρώπων.

Αυτά τα επιμέρους που ειπώθηκαν, δεν είναι άξια αντικρούσεως. Προβάλλεται αυθαίρετα ο ισχυρισμός ότι με κομματικά κριτήρια δόθηκαν οι άδειες σ' αυτούς τους βιοπαλαιστές, οικογενειάρχες, κατόχους αδειών οδήγησης αυτοκινήτων 4ης και 5ης κατηγορίας. Και είπα -και είναι γνωστό και περιγράφεται στο νόμο- ότι όσοι εργαζόμενοι της τότε ΕΑΣ υπέβαλαν αίτηση, πήραν όλοι άδειες, επίσης όσοι πολύτεκνοι υπέβαλαν αίτηση πήραν όλοι. Αν ίσχυαν κομματικά κριτήρια, κάποιοι έστω δε θα έπαιρναν.

'Ετσι, λοιπόν και στις υπόλοιπες κατηγορίες, που προέβλεπε ο νόμος, οι άδειες δόθηκαν, χωρίς κανένα κριτήριο, σε ανθρώπους, οι οποίοι με την εργασία τους αποσκοπούσαν να συντηρήσουν τις οικογένειές τους.

Ο τρόπος της αγοράς των αυτοκινήτων υπήρξε πολύ άψογος. Είπα προηγουμένως δύο λόγια, ότι οι μέτοχοι των Σ.Ε.Π. οι λεωφορειούχοι, εγγράφως κατέθεσαν την προτίμησή τους στα Διοικητικά Συμβούλια των οκτώ Σ.Ε.Π., για το τι είδους λεωφορείο ήθελαν να προμηθευτούν, αφού για λογαριασμό τους θα γινόταν η προμήθεια. Βάσει αυτών των προτιμήσεων έγιναν οι διαπραγματεύσεις από τα Διοικητικών Συμβουλίων των Σ.Ε.Π., με την επίβλεψη τότε του Οργανισμού Αστικών Συγκοινωνιών και έγιναν οι παραγγελίες. Η Κυβέρνηση της Νέας Δημοκρατίας δεν είχε καμία ανάμιξη, ούτε υπήρχε περιθώριο να έχει ανάμιξη.

Με αυτόν τον τρόπο, οι παραγγελίες έγιναν και τα εξακόσια δεκατέσσερα πρώτα λεωφορεία έχουν παραληφθεί και βεβαίως, έπρεπε να παραγγελθούν και τα υπόλοιπα. Αλλά ανεκόπη το πρόγραμμα αυτό, διότι τα λεωφορεία αυτά επληρώνοντο από τα χρήματα των λεωφορειούχων, όπως είπα, από το 10% επί των ακαθαρίστων εισπράξεων, που παρεκρατείτο για να σχηματιστεί το αποθεματικό της αγοράς των λεωφορείων.

Τώρα, όσον αφορά αυτά που ειπώθηκαν για τον τρόπο ακυρώσεως των εισιτηρίων κ.λπ., είναι τόσο απλοϊκά, που δε χρειάζεται να αντικρουστούν. Δεν μπορεί, όμως, να απευθύνονται έτσι πρόχειρα κατηγορίες εναντίον εργαζομένων οικογενειαρχών, ότι διέπρατταν αυτό το σοβαρό αδίκημα της απάτης σε βάρος της εντιμότητας των συναδέλφων τους, σε βάρος του συνόλου της Σ.Ε.Π..

Κύριε Πρόεδρε, στέκομαι στην τελευταία δήλωση του κυρίου Υφυπουργού Μεταφορών και Επικοινωνιών, ότι είναι διατεθειμένος να βοηθήσει να πραγματοποιηθεί τελικά η εκκαθάριση του λογαριασμού αυτού, με έναν οποιονδήποτε συμβιβασμό, που μπορεί να επιτευχθεί, μεταξύ των εκπροσώπων των Σ.Ε.Π. και του Ο.Α.Σ.Α. Γιατί μιλάμε για μία απαίτηση των ανθρώπων αυτών, η οποία, όπως προκύπτει από τα πορίσματα των εκκαθαριστών, που υποβλήθηκαν και για τις οκτώ Σ.Ε.Π., είναι μια οφειλή του Ο.Α.Σ.Α. απέναντί τους 5.358.585.563 δραχμών. Είναι η οφειλή του Ελληνικού Δημοσίου για τα ποσά που καταβλήθηκαν για την απόκτηση αδείας λεωφορείου, σύμφωνα με την παρ.2 του άρθρου 3 του νόμου 2078/92, που είναι ένα ποσό 2.200.000.000 δραχμών. Και βεβαίως, είναι οι καταθέσεις των οκτώ Σ.Ε.Π. στις τράπεζες, που είναι το ποσό των 3.469.840.000 δραχμών. Σύνολο δηλαδή απαιτήσεων των Σ.Ε.Π. είναι 11.028.425.563 δραχμές. Αυτό είναι το θέμα.

Από την άλλη πλευρά ποιες είναι οι απαιτήσεις του ΟΑΣΑ: Να γίνει η οριστική εκκαθάριση και να πάρουν οι άνθρωποι τα χρήματα που δικαιούνται, διότι, όπως επαναλαμβάνω για πολλοστή φορά, τριάμισι χρόνια η καθυστέρηση αυτή είναι ανεπίτρεπτη και δεν πρέπει να υπάρχουν προκαταλήψεις απέναντι των ανθρώπων αυτών. Από το Ελληνικό Κράτος κλήθηκαν νόμιμα και βάσει του νόμου έγιναν ιδιοκτήτες της εκμεταλλεύσεως των λεωφορείων αυτών.

Κύριε Πρόεδρε, θέλω να θέσω υπόψη του Σώματος, πέραν όλων αυτών και τα εξής: Ασκήθηκε αίτηση ακύρωσης στο Συμβούλιο Επικρατείας κατά των υπ' αριθμούς 22802/22.12.93 και 22806/24.12.93 Υπουργικών αποφάσεων, του κυρίου Υπουργού Μεταφορών και Επικοινωνιών από τις Σ.Ε.Π.. Η υπ' αριθμό 22802/22.12.93 απόφαση δημοσιεύθηκε στο ΦΕΚ 926 και η υπ' αριθμό 22806/1993 δημοσιεύθηκε στο ΦΕΚ 929, Τεύχος Δεύτερο. Αφορούν δε αντίστοιχα, η μεν πρώτη τη διαδικασία παράδοσης και παραλαβής των αμαξοστασίων κ.λπ., η δε δεύτερη την εκκαθάριση. Επί των αιτήσεων αυτών εξεδόθη η υπ' αριθμό 4229/10.8.95 απόφαση, που λόγω της κρισιμότητας και σοβαρότητας του θέματος, παραπέμπει την υπόθεση στην Ολομέλεια του Συμβουλίου της Επικρατείας. Η Ολομέλεια προσδιόρισε τη συζήτηση της υποθέσεως αυτής στις 17 Ιανουαρίου 1997.

Ασκήθηκε προσφυγή -αγωγή αποζημίωσης στο Διοικητικό Πρωτοδικείο Αθηνών από τις Σ.Ε.Π. , επί της οποίας εξεδόθη η υπ' αριθμ. 5985/28.4.95 απόφαση, η οποία καθόριζε αρμόδια τα Πολιτικά Δικαστήρια. 

Ασκήθηκαν δύο αγωγές αποζημίωσης, καθορισμού τιμής μονάδας στο Πολιτικό Εφετείο Αθηνών. Οι υποθέσεις συζητήθηκαν στις 5 Δεκεμβρίου 1995 και εξεδόθηκαν οι υπ' αριθμούς 3410/96 και 3411/96 αποφάσεις του Εφετείου Αθηνών, οι οποίες ανέβαλαν τη συζήτηση μέχρις ότου εκδοθεί η απόφαση της Ολομέλειας του Συμβουλίου της Επικρατείας.

'Εγινε προσφυγή στο δικαστήριο Ανθρωπίνων Δικαιωμάτων στο Στρασβούργο. Η συζήτηση έγινε την 1η Ιουλίου 1996 και εξεδόθη απόφαση αναστολών μέχρι την έκδοση αποφάσεων από την Ολομέλεια του Συμβουλίου της Επικρατείας.

Αυτά για το ιστορικό της υποθέσεως, ότι οι ενδιαφερόμενοι δεν μπορούν να υποβάλλονται σ' αυτήν τη μεγάλη ταλαιπωρία των δικαστικών αγώνων με τα αντίστοιχα χρηματικά έξοδα. Οι άνθρωποι αυτοί, φτωχοί οικογενειάρχες είναι και ζητούν να πάρουν τα χρήματα που δικαιούνται. Βασιζόμαστε στη δήλωση του κυρίου Υφυπουργού, ότι θα παρέμβη, ώστε η διοίκηση του ΟΑΣΑ, που έχει διοριστεί από την Κυβέρνηση του ΠΑ.ΣΟ.Κ., να θελήσει να εκκαθαρίσει το θέμα αυτό και να ανταποκριθεί στις υποχρεώσεις της απέναντι στους ανθρώπους αυτούς.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Φαίνεται, κύριε Γκελεστάθη, ότι εδώ θα ισχύσει η σαιξπηρική ρήση "τέλος καλό, όλα καλά". Μάλλον έτσι φαίνεται, απ' ό,τι τουλάχιστον είπε ο κύριος Υφυπουργός και σεις αποδεχθήκατε.

ΝΙΚΟΛΑΟΣ ΓΚΕΛΕΣΤΑΘΗΣ: Με αυτήν τη δήλωση του κυρίου Υφυπουργού, κύριε Πρόεδρε, ο οποίος άλλωστε δε φέρει την ευθύνη του θέματος, τώρα έχει αναλάβει τα καθήκοντά του, δημιουργείται μία δέσμευσή του που μας ικανοποιεί.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε κάτι άλλο να προσθέσετε;

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): 'Οχι, κύριε Πρόεδρε.

ΑΘΑΝΑΣΙΟΣ ΧΕΙΜΑΡΑΣ: Συμφωνούμε να κάνουμε ό,τι είναι δυνατόν, προκειμένου να λυθεί το θέμα.

ΠΡΟΕΔΡΕΥΩΝ (Λουκάς Αποστολίδης): Αυτό εξ άλλου, κύριε Χειμάρα, φάνηκε από την τοποθέτηση του κυρίου Υφυπουργού.

Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 5/29.10.1996 επερωτήσεως κατά του Υπουργού Μεταφορών και Επικοινωνιών, , σχετικά με την εκπλήρωση των οικονομικών υποχρεώσεων έναντι των μετόχων των πρώην Συγκοινωνιακών Επιχειρήσεων (Σ.Ε.Π.).

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, είναι ευτυχής σύμπτωσις. Εσείς Ρουμελιώτης, ο κύριος Υφυπουργός Ρουμελιώτης, οι δύο πρώτοι συνάδελφοί μου επερωτώντες Ρουμελιώτες και ο ομιλών Ρουμελιώτης, που πιστεύω ότι η παρουσία μας θα βοηθήσει για την επίλυση του θέματος αυτού.

ΠΡΟΕΔΡΕΥΩΝ (Λουκάς Αποστολίδης): Σας ευχαριστώ.

Στο σημείο αυτό δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.40' λύεται η συνεδρίαση για τη Δευτέρα, 18 Νοεμβρίου 1996 και ώρα 18.00', με αντικείμενο εργασιών του Σώματος Κοινοβουλευτικό 'Έλεγχο, πρώτον, συζήτηση επικαίρων ερωτήσεων και δεύτερον συζήτηση επερωτήσεως, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
