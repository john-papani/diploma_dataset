
ΣΥΝΕΔΡΙΑΣΗ ΟΕ' 
Πέμπτη 14 Δεκεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών
2. Ανακοινώνεται ότι τη συνεδρίαση παρακολουθούν μαθητές, από το 1ο
Γυμνάσιο Νέας Ιωνίας Βόλου Μαγνησίας,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Παρασκευής 15
Δεκεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Πολιτισμού, σχετικά με την αναστολή στην παροχή
τιμητικών συντάξεων στους παλαίμαχους ηθοποιούς,
β) Προς τον Υπουργό Ανάπτυξης, σχετικά με τη χορήγηση νέων αδειών
παραγωγής ηλεκτρικής ενέργειας,
γ) Προς τον Υπουργό Περιβάλλοντος, Χωροταξίας και Δημοσίων 'Εργων,
σχετικά με τη χρηματοδότηση για την εκτέλεση των αναγκαίων αντιπλημμυρικών έργων στο νόμο Μεσσηνίας,
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις",
2. Ονομαστική Ψηφοφορία επί της υπ' αρ. 217/18 τροπολογίας του σχεδίου νόμου του Υπουργείου Εργασίας και Κοινωνικών Ασφαλίσεων,
3. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της δημόσιας διοίκησης και άλλες δαιτάξεις",
4. Κατάθεση εκθέσεως Διαρκούς Επιτροπής:"
Η Διαρκής Επιτροπή Κοινωνικών Υποθέσεων κατέθεσε την έκθεσή της στο
σχέδιο νόμου του Υπουργείου Μεταφορών και Επικοινωνιών: "Κύρωση των Πράξεων του 21ου Παγκοσμίου Ταχυδρομικού Συνεδρίου στη Σεούλ το 1994 και Κανονισμού Εκτέλεσης της Παγκόσμιας Ταχυδρομικής Σύμβασης με το τελικό Πρωτόκολλο της Βέρνης του 1995",
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α.,
ΒΕΝΙΖΕΛΟΣ Ε.,
ΚΑΡΡΑΣ Κ.,
ΠΑΠΑΝΙΚΟΛΑΟΥ Ε.,
ΠΙΠΕΡΓΙΑΣ Δ.,
ΧΡΙΣΤΟΔΟΥΛΑΚΗΣ Ν.,
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΚΡΙΒΑΚΗΣ Α.,
ΒΑΣΙΛΕΙΟΥ Θ.,
ΔΑΣΚΑΛΑΚΗΣ Γ.,
ΚΕΔΙΚΟΓΛΟΥ Β.,
ΚΟΥΒΕΛΗΣ Φ.,
ΛΑΜΠΡΟΠΟΥΛΟΣ Ι.,
ΜΠΕΝΟΣ Σ.,
ΠΑΠΑΚΩΣΤΑ ΑΙΚ.,
ΠΑΠΑΝΔΡΕΟΥ Β.,
ΠΑΥΛΟΠΟΥΛΟΣ Π.,
ΣΚΟΠΕΛΙΤΗΣ Σ.,
ΤΖΑΜΤΖΗΣ Ι.,
ΤΖΑΝΗΣ Λ.,
ΤΣΟΥΡΝΟΣ Γ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΟΕ'
Πέμπτη 14 Δεκεμβρίου 2000
-----------------

Αθήνα, σήμερα στις 14 Δεκεμβρίου 2000, ημέρα Πέμπτη και ώρα 10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13/12/2000 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΔ' συνεδριάσεώς του, της 13ης Δεκεμβρίου 2000, σε ό,τι αφορά την ψήφιση στο σύνολο του σχεδίου νόμου: "Κύρωση της τροποποιημένης Σύμβασης του Διεθνούς Οργανισμού Κινητών Δορυφορικών Επικοινωνιών (NMARSAT) και της τροποποίησης της Συμφωνίας Λειτουργίας αυτού".)
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Κωνσταντίνο Καρρά, Βουλευτή Β' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 15 Δεκεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ.2 και 3, 130
παρ.2 και 3 Καν.Βουλής).
1. Η με αριθμό 425/13-12-2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Φλώρου Κωνσταντίνου προς τον Υπουργό Γεωργίας, σχετικώς με την ένταξη του έργου "'Αρδευσης της πεδιάδας Δράμας-Καβάλας από τα νερά του ποταμού Νέστου" στο Γ'Κοινοτικό Πλαίσιο Στήριξης.
2. Η με αριθμό 408/16/11-12-2000 επίκαιρη ερώτηση του Βουλευτή της
Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με τις προθέσεις της Κυβέρνησης, εν όψει Αναθεώρησης του Συντάγματος, να θεσμοθετήσει τη διαδικασία προβολής των κομμάτων από τα ραδιοτηλεοπτικά μέσα, την ανάθεση του οικονομικού ελέγχου στο Ελεγκτικό Συνέδριο κλπ.
3. Η με αριθμό 431/13-12-2000 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Φώτη Κουβέλη προς τον Υπουργό Ανάπτυξης, σχετικώς με τη λήψη των αναγκαίων μέτρων για τη συγκράτηση των τιμών των εγχώριων κρεάτων.

Β.ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2 και 3 Καν. Βουλής)
1. Η με αριθμό 432/13-12-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με τη λήψη των αναγκαίων μέτρων για την προστασία των παραγωγών λαδιού κλπ.
2. Η με αριθμό 436/13-12-2000 επίκαιρη ερώτηση του Βουλευτή της Νέας
Δημοκρατίας κ. Γεωργίου Τρυφωνίδη προς τον Υπουργό Εμπορικής Ναυτιλίας, σχετικώς με τη λήψη των αναγκαίων μέτρων για την προστασία του Αμβρακικού Κόλπου από την καταστροφή που προκαλούν οι παράνομοι αλιείς.

3. Η με αριθμό 437/13-12-2000 επίκαιρη ερώτηση του Ανεξάρτητου
Βουλευτή κ. Βασιλείου Κεδίκογλου προς τον Υπουργό Δικαιοσύνης, σχετικώς με τη διαβίβαση αναφοράς στον Εισαγγελέα του Αρείου Πάγου αναφερόμενη στις διαδικασίες στρατιωτικής αποκατάστασης του πρώην Υπουργού Δικαιοσύνης κ. Ευάγγελου Γιαννόπουλου κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 418/11-12-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον

Υπουργό Γεωργίας, σχετικώς με το σχεδιασμό του Υπουργείου για την ανάπτυξη του κλάδου της ανθοκομίας στο Νομό Μεσσηνίας.
Λόγω κωλύματος του κυρίου Υπουργού η ερώτηση δεν θα συζητηθεί και
διαγράφεται.
Δεύτερη είναι η με αριθμό 424/11-12-2000 Επίκαιρη Ερώτηση του
Βουλευτή της Νέας Δημοκρατίας κ.Κωνσταντίνου Καρρά προς τον Υπουργό Πολιτισμού, σχετικώς με την αναστολή στην παροχή τιμητικών συντάξεων στους παλαίμαχους ηθοποιούς.
Η επίκαιρη ερώτηση του κ. Καρρά έχει ως εξής:
"Ο ν. 2435/1996 ολοκλήρωσε το νομικό πλαίσιο και όρισε σε ποιους καλλιτεχνικούς δημιουργούς παρέχεται τιμητική σύνταξη. Ο νόμος αυτός ψηφίστηκε κατά τη διάρκεια της πρώτης θητείας του κ. Βενιζέλου στο Υπουργείο Πολιτισμού. Εκδόθηκαν μάλιστα οι σχετικές υπουργικές αποφάσεις για την ενεργοποίηση του νόμου, ιδρύθηκε δε το "Ταμείο Στήριξης Ηθοποιών".
Οι διατάξεις αυτές όμως μένουν κενό γράμμα. Μεγάλοι ηθοποιοί, με ανεκτίμητη πολιτιστική προσφορά, που διαμόρφωσαν τη χρυσή εποχή του ελληνικού κινηματογράφου, πεθαίνουν αβοήθητοι και ξεχασμένοι. Ο απελθών Υπουργός το μόνο που έκανε ήταν να βαπτίσει την αναστολή στην παροχή συντάξεων "εμπλοκή", αποφεύγοντας να πάρει θέση για τους πραγματικούς λόγους διακοπής στην παροχή συντάξεων. Είναι πραγματικά ντροπή, μια χώρα που γέννησε τον πολιτισμό, να δείχνει τέτοια αναλγησία. Είναι χρέος της πολιτείας να βάλει τέρμα στη λογική των βοηθημάτων και να αποκαταστήσει έστω και αργά την αξιοπρέπεια αυτών των ανθρώπων.
Ερωτάται ο κύριος Υπουργός:
1. Πότε πρόκειται να ξεκινήσει και πάλι η διαδικασία παροχής των
συντάξεων;
2. Ποια άλλα μέτρα πρόκειται να λάβει το Υπουργείο για την οικονομική ενίσχυση παλαίμαχων καλλιτεχνών;".
Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, αντιλαμβάνομαι και σέβομαι την ιδιαίτερη ευαισθησία του συναδέλφου κ. Κώστα Καρρά για το ζήτημα των τιμητικών συντάξεων των ηθοποιών, αλλά φαντάζομαι όχι μόνο των ηθοποιών, όλων των δημιουργών του πολιτιστικού χώρου, γιατί ο θεσμός των τιμητικών συντάξεων, που διαμορφώθηκε από τις κυβερνήσεις του ΠΑΣΟΚ της δεκαετίας του '80 επί υπουργίας της αείμνηστης Μελίνας Μερκούρη, έχει τώρα επεκταθεί και περιλαμβάνει όλους τους ανθρώπους του πολιτισμού και όχι μόνο τις αρχικές κατηγορίες των ηθοποιών, των μουσικών και των καλλιτεχνών των εικαστικών τεχνών.
Οι τιμητικές συντάξεις ήταν ένας τρόπος κάλυψης κενών του κοινωνικοασφαλιστικού μας συστήματος. Το επόμενο βήμα, το ολοκληρωμένο σύστημα κοινωνικοασφαλιστικής κάλυψης και συνταξιοδότησης των καλλιτεχνών και των ανθρώπων του πολιτισμού, εντάσσεται ακριβώς στις αρμοδιότητες του Υπουργείου Εργασίας και Κοινωνικών Ασφαλίσεων, γιατί επιδίωξή μας είναι κανείς να μη μένει ανασφάλιστος. Και ήδη ιδίως στον εικαστικό χώρο αλλά και στο χώρο των ηθοποιών, έχουν γίνει πολύ σημαντικά βήματα προς την κατεύθυνση αυτή. Υπάρχουν όμως σημαντικοί άνθρωποι του θεάτρου και του κινηματογράφου και των άλλων τεχνών, που είναι συνταξιοδοτικά και ασφαλιστικά ακάλυπτοι και αυτούς πρέπει να τους προστατεύσουμε και να τους τιμήσουμε, αλλά κυρίως να τους προστατεύσουμε μέσα από το σύστημα των λεγομένων τιμητικών συντάξεων, το πεδίο εφαρμογής των οποίων έχει διευρυνθεί όμως πάρα πολύ.
Το νομικό πρόβλημα, το οποίο έχει εμφανιστεί και το οποίο είναι σοβαρό, συνίσταται στο γεγονός πως ο γενικός Επίτροπος της Επικρατείας στο Ελεγκτικό Συνέδριο έχει εφεσιβάλει ενώπιον του αρμοδίου Β' τμήματος του Ελεγκτικού Συνεδρίου την τελευταία πράξη απονομής τιμητικής σύνταξης που εξέδωσε ο Υπουργός των Οικονομικών, δηλαδή το Γενικό Λογιστήριο του Κράτους και αναμένουμε την απόφαση του αρμοδίου ανωτάτου δικαστηρίου της χώρας για το ζήτημα αυτό. Τίθεται ένα πολύ σοβαρό ζήτημα εξωτερικής τυπικής συνταγματικότητας του αρχικού νόμου που είχε ψηφιστεί το 1996 επί υπουργίας του κ. Μπένου, ο οποίος είχε κάνει ένα πολύ μεγάλο βήμα στο ζήτημα αυτό και εγώ συμπλήρωσα τις διατάξεις με το νόμο του 1997. 'Αρα πρέπει αναγκαστικά να περιμένουμε την απόφαση του Ελεγκτικού Συνεδρίου, γιατί αυτή είναι και η συνταγματική μας υποχρέωση, αλλά και η πρακτική που εφαρμόζει το Γενικό Λογιστήριο του Κράτους. Και αν χρειαστεί να κάνουμε κάποιου είδους νομοθετικές βελτιώσεις, θα τις κάνουμε το ταχύτερο
δυνατό. Υπάρχουν όμως και άλλες μορφές στήριξης. Υπάρχουν τα ταμεία στήριξης των καλλιτεχνών του άσματος αλλά και των ηθοποιών, τα οποία έχουν συσταθεί και τα οποία δυστυχώς δεν έχουν λειτουργήσει, παρ'όλο ότι το επεδίωξα αυτό και στην πρώτη μου θητεία, οπότε και ψήφισα τις σχετικές διατάξεις, γιατί και πάλι απομένει να διευκρινιστούν θέματα μεταξύ του Υπουργείου Πολιτισμού και του Υπουργείου Οικονομικών και το Υπουργείο Οικονομικών είναι λογικά πάρα πολύ διστακτικό προς την κατεύθυνση αυτή. Ελπίζω όμως ότι πολύ σύντομα θα διευθετηθεί και αυτό. Ως τότε έχουμε πάντα την ευχέρεια ατύπως μέσα και από τα κονδύλια που διαθέτει το Υπουργείο Πολιτισμού από τα αριθμολαχεία να βοηθούμε όλες τις περιπτώσεις που είναι άξιας βοήθειας.
Το κάνουμε με διακριτικότητα και με σεβασμό σε όλους αυτούς τους ανθρώπους, χωρίς να το διατυμπανίζουμε. Και θα ήμουν ευτυχής αν και ο
κ. Καρράς, που γνωρίζει καλά το χώρο αυτόν, είχε να μου υποδείξει πρόσωπα στα οποία με διακριτικότητα, όπως είπα και προηγουμένως, θα μπορούσαμε να χορηγήσουμε τέτοια προσωρινά βοηθήματα για να μην έχουμε άσχημες και δυσάρεστες κοινωνικές και προσωπικές καταστάσεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρράς έχει το λόγο.
ΚΩΣΤΑΣ ΚΑΡΡΑΣ: Κύριε Υπουργέ, ξέρω προσωπικά εγώ το ενδιαφέρον σας
για την τέχνη και ειδικά για τους ηθοποιούς. 'Οταν αναλάβατε την πρωτοβουλία με το ν. 2435 και καθιερώσατε το θεσμό των τιμητικών συντάξεων -ένα μέτριο οικονομικό βοήθημα, δυσανάλογο με τις ανάγκες της ζωής, που ερχόταν για ανταπόδωση των υπηρεσιών που προσέφεραν οι υπέροχοι αυτοί άνθρωποι στην Ελλάδα, στο θέατρο, στον πολιτισμό- δυστυχώς στην πράξη εμφανίστηκαν πολλά προβλήματα.
Κατά το διάστημα της θητείας του κ. Πάγκαλου ανεστάλη η διαδικασία
της έγκρισης των νέων συντάξεων. 'Οταν έφερα το θέμα στη Βουλή, ο
κ. Πάγκαλος απέφυγε να απαντήσει επί της ουσίας. Απάντησε γενικόλογα και το μόνο που έκανε ήταν να βαφτίσει την "αναστολή", "εμπλοκή".
Το Υπουργείο Πολιτισμού έχει αποφύγει να δώσει απάντηση σε κρίσιμα ερωτήματα όπως: Γιατί στην αρμόδια επιτροπή, κύριε Υπουργέ, που εξετάζει τις αιτήσεις για την έγκριση νέων συντάξεων δεν συμμετέχουν εκπρόσωποι των ηθοποιών; Αντίθετα, μετέχουν διάφορες προσωπικότητες χωρίς άμεση επαφή και σχέση με το θέατρο. Τα πρόσωπα αυτά καλούνται να εκφράσουν γνώμη χωρίς να γνωρίζουν την ιστορία και την προσφορά κάθε ηθοποιού. Και όταν οι ηθοποιοί κρίνονται από ανθρώπους, που δεν είναι ηθοποιοί, συμβαίνουν...
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Βουλευτή)
Κύριε Πρόεδρε, δείξτε μια ανοχή. Είναι η πρώτη μου αγόρευση.
ΠΡΟΕΔΡΕΥΩΝ (Κωνσταντίνος Γείτονας): Προειδοποιητικό ήταν το κουδούνι. 'Εχετε ακόμη ένα λεπτό.
ΚΩΣΤΑΣ ΚΑΡΡΑΣ: Δεύτερον, με την υπουργική απόφαση της κ. Παπαζώη, που δημοσιεύθηκε στην Εφημερίδα της Κυβέρνησης αριθμός 504/25.5.1998, επρόκειτο να συσταθεί επιτροπή υπό την αιγίδα του Ταμείου Στήριξης Ελλήνων Ηθοποιών για την επέκταση των τιμητικών συντάξεων. Ο αντιπρόεδρος, όμως, αυτής της επιτροπής, κύριε Υπουργέ, που έπρεπε να οριστεί από το Υπουργείο Πολιτισμού, δεν έχει οριστεί ακόμα. Πέρασαν σχεδόν τέσσερα χρόνια και δεν έχει γίνει τίποτα.
Το θέμα που βλέπουμε τον τελευταίο καιρό στα παράθυρα της τηλεόρασης δεν κολακεύει καθόλου κανέναν από εμάς. Και ξέρετε, καμιά φορά η απελπισία αυτή οδηγεί σε δρόμους χωρίς επιστροφή. Η μεταπολεμική χρυσή εποχή του θεάτρου και του κινηματογράφου δεν πρέπει να πεταχθεί στον κάλαθο της λησμονιάς, γιατί οι άνθρωποι αυτοί σκόρπισαν γέλιο, τροφοδότησαν μεταπολεμικά το όνειρο και την αισιοδοξία των Ελλήνων. 
Νομίζω ότι είναι χρέος της Κυβέρνησης και δικό σας, κύριε Υπουργέ
-ξέρω το ενδιαφέρον σας, το επαλαμβάνω- να γίνει πράξη γύρω από την τέχνη και να μην καταντήσει το "ηθοποιός σημαίνει φως" εθνικός ύμνος των Ελλήνων ηθοποιών!
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός Πολιτισμού έχει το λόγο.
Κύριε Καρρά, είσαστε μέσα στα όρια του ρόλου σας και στο χρόνο. ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και σεις ως σκηνοθέτης
μπορείτε να μας τακτοποιήσετε εδώ!
ΠΡΟΕΔΡΕΥΩΝ (Κωνσταντίνος Γείτονας): 'Οχι, εγώ είμαι εδώ ως
προεδρεύων, κύριε Υπουργέ, για τον Κανονισμό.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ως προς το πρώτο ζήτημα,
του Ταμείου Στήριξης που λειτουργεί στο πλαίσιο του Ταμείου Αλληλοβοηθείας του Σωματείου Ελλήνων Ηθοποιών, έχω να πω τα εξής: Το Υπουργείο Πολιτισμού θα κάνει ό,τι πρέπει να κάνει και θα πιέσει το Υπουργείο Οικονομικών ώστε να αρχίσει να λειτουργεί το ταμείο που δεν απονέμει συντάξεις, αλλά βοηθήματα όπου υπάρχει ειδική ανάγκη.
Βέβαια δεν μπορεί αυτά να βασίζονται μόνο στις επιχορηγήσεις του Υπουργείου Πολιτισμού. Πρέπει να συμβάλλει και ο ίδιος ο καλλιτεχνικός χώρος. Και έχει μεθόδους συγκέντρωσης χρημάτων μέσα από την κοινωνία, τους χορηγούς, ειδικές παραστάσεις κ.ο.κ.
Ως προς τις τιμητικές συντάξεις, πρέπει να αναμένουμε την απόφαση του Ελεγκτικού Συνεδρίου γιατί αλλιώς το Υπουργείο Οικονομικών δεν πρόκειται να συναινέσει. Θα ζητήσω, όμως, από τον πρόεδρο του Ελεγκτικού Συνεδρίου να επισπεύσει τη διαδικασία.
'Οπου, όμως, υπάρχει πρόβλημα -το επαναλαμβάνω αυτό, γιατί δεν μου
αρέσει και εμένα το θέαμα των παραθύρων- αντί να καταφεύγουν οι ενδιαφερόμενοι στους τηλεοπτικούς σταθμούς, ας απευθυνθούν με ένα τηλεφώνημα στο Υπουργείο Πολιτισμού και να είναι βέβαιοι ότι θα ανταποκριθούμε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Πρώτη είναι η με αριθμό 413/11.12.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με τη χορήγηση νέων αδειών παραγωγής ηλεκτρικής ενέργειας κλπ.
Η επίκαιρη ερώτηση του κ. Πιπεργιά έχει ως εξής:
"Με απόφαση του Υπουργού Ανάπτυξης η ΡΑΕ καλεί τους ενδιαφερόμενους επενδυτές να υποβάλουν αιτήσεις για άδειες παραγωγής ηλεκτρικής ενέργειας στα πλαίσια του ν. 2773/99 και σύμφωνα με τους στόχους του "μακροχρόνιου ενεργειακού σχεδιασμού". Σύμφωνα με την απόφαση του Υπουργού και την ανακοίνωση της ΡΑΕ θα γίνονται δεκτές αιτήσεις μόνο για θερμοηλεκτρικές μονάδες με φυσικό αέριο, υδροηλεκτρικές μονάδες και μονάδες που βασίζονται σε ανανεώσιμες πηγές ενέργειας. Από την απόφαση εξαιρούνται ανεξήγητα μονάδες παραγωγής από στερεά καύσιμα. Σύμφωνα με το ν. 2773/99, άρθρο 3, ο Μακροχρόνιος Ενεργειακός Προγραμματισμός διαμορφώνεται σε πενταετή ή δεκαετή κυλιόμενη βάση και προσλαμβάνει τη μορφή απόφασης του Υπουργού Ανάπτυξης που γνωστοποιείται στην αρμόδια Διαρκή Επιτροπή της Βουλής. Γνωστοποίηση της απόφασης αυτής δεν έχει γίνει.
Ερωτάται ο αρμόδιος Υπουργός
Ποια κριτήρια πρυτάνευσαν στις αποφάσεις του Υπουργού Ανάπτυξης και της ΡΑΕ, ώστε να εξαιρούνται οι θερμοηλεκτρικές μονάδες στερεών καυσίμων; 
Οι διεθνείς δεσμεύσεις της χώρας για τον περιορισμό των εκπομπών
αερίων του θερμοκηπίου εξαντλείται μόνο στις μονάδες ηλεκτροπαραγωγής;"
Ο Υπουργός Ανάπτυξης κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευχαριστώ, κύριε
Πρόεδρε.
Κατ' αρχήν η επίκαιρη ερώτηση την οποία κάνει ο συνάδελφος κ. Πιπεργιάς είναι μια πολύ καλή ευκαιρία για να περιγράψω ορισμένες εξελίξεις της τελευταίας περιόδου στον τομέα της απελευθέρωσης της αγοράς ενέργειας. Πριν από λίγες εβδομάδες, επισπεύδοντας κατά κάποιον τρόπο τη διαδικασία απελευθέρωσης, προκηρύξαμε την πρώτη πρόσκληση ενδιαφέροντος, έτσι ώστε να ιδρυθούν ιδιωτικά εργοστάσια παραγωγής ηλεκτρικής ενέργειας. 
'Οταν το κάναμε αυτό, είχαμε ορισμένα κριτήρια στην απόφασή μας. Τα
κριτήρια ήταν απολύτως σύμφωνα και προβλεπόμενα από το νόμο, έτσι ώστε να είναι συμβατά με το μακροχρόνιο ενεργειακό σχεδιασμό της χώρας, ο οποίος λέει ότι οι αποφάσεις που λαμβάνονται, πρέπει να αυξάνουν την ασφάλεια εφοδιασμού της χώρας σε ενέργεια, πρέπει να βελτιώνουν το περιβάλλον, πρέπει να υποβοηθούν την ανάπτυξη και επίσης να προωθούν την ανταγωνιστικότητα της ελληνικής οικονομίας.
Πιστεύω ότι όλα αυτά εξυπηρετούνται απολύτως από τους στόχους της προκήρυξης. Μην ξεχνάμε ότι η Ελλάδα είναι μία χώρα η οποία και αυτή έχει συμμορφωθεί με τις απαιτήσεις του Κιότο για τη συγκράτηση των περιβαλλοντικών ρύπων. Πρέπει γύρω στο 2010, δηλαδή την περίοδο 2008-2012 να έχουμε κι εμείς αποδείξει, όπως και άλλες χώρες της Ευρωπαϊκής 'Ενωσης ότι η ρύπανση του περιβάλλοντος, ιδιαίτερα σε διοξείδιο του άνθρακα έχει
περιοριστεί μόνο στο 25% σε σχέση με τα επίπεδα του 1990. Αυτή είναι μία δέσμευση η οποία επαναβεβαιώθηκε πρόσφατα και από την Ευρωπαϊκή 'Ενωση και από τη χώρα μας.
Η ηλεκτρική ενέργεια συμμετέχει παραπάνω από το μισό στις εκπομπές διοξειδίου του άνθρακα και είναι φυσικό κατά την ανάπτυξή της να επιλέγει κανείς εκείνες τις μορφές οι οποίες έχουν μικρότερες περιβαλλοντικές επιβαρύνσεις. Το φυσικό αέριο, όταν χρησιμοποιείται ως καύσιμο παραγωγής σταθμών ηλεκτρικής ενέργειας, έχει μία επιβάρυνση διοξειδίου του άνθρακα η οποία είναι λιγότερο από το μισό από άλλες μορφές, όπως είναι ο λιγνίτης, ο λιθάνθρακας κλπ.
Νομίζω ότι πολύ καλά κάναμε και επιλέξαμε στον πρώτο κύκλο εκδήλωσης επενδυτικού ενδιαφέροντος να είναι οι σταθμοί από φυσικό αέριο, διότι έτσι, πρώτον, προάγουμε την ποικιλία χρησιμοποιούμενων καυσίμων. Δεύτερον, προωθούμε την ανάπτυξη του φυσικού αερίου στη χώρα μας, το οποίο θα πρέπει να αποτελέσει το στρατηγικό καύσιμο της επόμενης δεκαετίας. Τρίτον, βελτιώνουμε τις περιβαλλοντικές επιδόσεις και, τέταρτον, δημιουργούμε ένα πεδίο, το οποίο μπορεί να προσελκύσει διεθνείς επενδυτές να έρθουν στη χώρα μας να δημιουργήσουν επιχειρήσεις, να δημιουργήσουν θέσεις απασχόλησης, αλλά πάνω απ' όλα να δημιουργήσουμε ένα σύστημα παραγωγής ηλεκτρικής ενέργειας, το οποίο βασίζεται μεν κατά ένα πολύ μεγάλο μέρος στο λιγνίτη για ασφάλεια και χαμηλό κόστος παραγωγής, αλλά ταυτόχρονα υποκαθιστά το πετρέλαιο ακόμα περισσότερο μέσω της χρήσης του φυσικού αερίου. Πιστεύω ότι με την προκήρυξη αυτή μπορούν να επιτευχθούν όλοι αυτοί οι στόχοι.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο. ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κατ' αρχάς θα ήθελα να πω στον
κύριο Υπουργό ότι επιβάλλεται ο μακροχρόνιος ενεργειακός σχεδιασμός να πάρει τα χαρακτηριστικά που προβλέπει ο νόμος, να γίνει κυλιόμενο πρόγραμμα πενταετούς και δεκαετούς διάρκειας να γίνει απόφαση του υπουργού και να γνωστοποιηθεί στην αρμόδια επιτροπή της Βουλής. Αυτό λέει το σχετικό άρθρο. Δεν μπορούμε να επικαλούμαστε ένα μακροχρόνιο ενεργειακό σχεδιασμό χωρίς να υπάρχει, εκτός εάν η σχετική διάταξη του νόμου δεν ισχύει, έχει αναιρεθεί.
Δεύτερον: Το συγκεκριμένο άρθρο για το μακροχρόνιο ενεργειακό σχεδιασμό λέει για την ασφάλεια εφοδιασμού. Είναι γνωστό, υπάρχουν ντοκουμέντα, ότι η ασφάλεια εφοδιασμού με το υφιστάμενο δίκτυο του φυσικού αερίου επιβάλλει συγκεκριμένο ποσοστό. Μάλιστα οι υπηρεσίες της Δ.Ε.Η ισχυρίζονται ότι αυτό το ποσοστό έχει καλυφθεί με τις υφιστάμενες μονάδες φυσικού αερίου: Λαύριο Μεγάλο και Λαύριο Μικρό, Αϊ-Γιώργης και Κομοτηνή. Οι επιπρόσθετες, λοιπόν, μονάδες φυσικού αερίου χωρίς καινούρια πηγή φυσικού αερίου δημιουργούν προβλήματα ασφάλειας εφοδιασμού.
Τρίτον, κύριε Υπουργέ, με την ανακοίνωση υπάρχει μία εμφανής τάση
-γίνεται αντιληπτή από τα κείμενα του Υπουργείου και της ΡΑΕ- ότι πάτε ανάποδα. Πρώτα πάτε να διερευνήσετε την αγορά, τι θέλει να κάνει η αγορά, και στη συνέχεια να προχωρήσετε στο σχεδιασμό του Υπουργείου.
Αυτό είναι λάθος, κύριε Υπουργέ. Είναι ανάποδο. Βάζουμε το κάρο μπροστά από το άλογο. Θα πρέπει να εφαρμοστεί ο νόμος που πολύ σωστά εισηγήθηκε ο παριστάμενος Υπουργός Πολιτισμού. Τον εισηγήθηκε, τον κουβεντιάσαμε και τον ψηφίσαμε. Θα πρέπει να εφαρμοστεί αυτός ο νόμος -εδώ είναι και ο εισηγητής της Πλειοψηφίας, ο κ. Τσακλίδης- και μετά να δούμε τι ακριβώς γίνεται. Εδώ τα πράγματα γίνονται κάτω από βιασύνη και πολύ φοβάμαι ότι η βιασύνη σας για να δείξετε ότι θα ανοίξει η αγορά της ηλεκτρικής ενέργειας στα όργανα της Κοινότητας οδηγούν σε λάθη.
Κύριε Υπουργέ, η υπέρβαση των ορίων κατανάλωσης του φυσικού αερίου που ορίζει η διακρατική συμφωνία είναι βέβαιο ότι θα οδηγήσει και σε προβληματική ΔΕΠΑ και σε προβληματική ΔΕΗ, εκτός εάν δεν ενδιαφερόμαστε και για τη ΔΕΠΑ και για τη ΔΕΗ.
Είναι ζητήματα πολύ σημαντικά. Εγώ τουλάχιστον θα ήθελα το συντομότερο δυνατόν να καθοιστεί ο μακροχρόνιος ενεργειακός σχεδιασμός και να κατατεθεί επιτέλους, σύμφωνα με το νόμο, στη Βουλή.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Ανάπτυξης κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Οσον αφορά στο θέμα του μακροχρόνιου ενεργειακού σχεδιασμού, έχουν διατυπωθεί κατ'αρχήν

κατευθύνσεις ενεργειακής πολιτικής πριν από ένα χρόνο περίπου από το
Υπουργείο Ανάπτυξης, οι οποίες έχουν γνωστοποιηθεί σε όλα τα κόμματα. Πρέπει να πω ότι ελάχιστοι έχουν απαντήσει ή έχουν συνεισφέρει με σχόλια. Υπάρχουν όμως ορισμένες γενικές κατευθύνσεις.
Πουθενά αλλού δεν αποτυπώνονται καλύτερα οι κατευθύνσεις του

ενεργειακού σχεδιασμού από τον ίδιο το νόμο, ο οποίος έχει τα κριτήρια να εφοδιάζεται με επάρκεια και ασφάλεια η χώρα, να βελτιώνεται το περιβάλλον. Πρέπει να σας πω ευθέως ότι για να βελτιωθεί το περιβάλλον και να μειωθούν οι εκπομπές, δεν μπορούμε να ξεκινήσουμε την απελευθέρωση της αγοράς ενέργειας με καύσιμα τα οποία είναι εξαιρετικά ρυπογόνα. Πρέπει να επιλέξουμε καύσιμα, τα οποία ρυπαίνουν πολύ λιγότερο το περιβάλλον, έτσι ώστε να βελτιώσουμε το μέσο όρο.
Υπάρχει αυτή τη στιγμή σε όλη την Ευρωπαϊκή 'Ενωση μία κεντρική κατεύθυνση: Να αναδείξουμε το φυσικό αέριο σαν το μείζον εναλλακτικό καύσιμο.
ΔΗΜΗΤΡΙΟΣ ΠΙΠΕΡΓΙΑΣ: Πολλές διασυνδέσεις, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Στη χώρα μας, βεβαίως, έχουμε το λιγνίτη, ο οποίος έχει συνεισφέρει πάρα πολλά σε θέματα και ασφάλειας και κόστους και εφοδιασμού. Ταυτόχρονα, όμως, θα πρέπει να έχουμε και μία σταθερή και συστηματική στρατηγική απεξάρτησης από το πετρέλαιο.
Πώς θα πετύχουμε την απεξάρτηση από το πετρέλαιο, ταυτόχρονα με τη μείωση της ρύπανσης του περιβάλλοντος; Μία λύση υπάρχει μόνο: Το φυσικό αέριο το οποίο θα πρέπει και στη χώρα μας να βρούμε τους τρόπους που θα το κάνουμε να αποκτήσει την ισχύ και την έκταση την οποία έχει και σε άλλες χώρες.
Εσείς είπατε ότι η παροχή φυσικού αερίου στη χώρα μας είναι περιορισμένη.
Σας απαντώ, πρώτον, ότι οι δυνατότητες παροχής δεν έχουν ακόμα
εξαντληθεί.
Δεύτερον, υπάρχουν και άλλες δυνατότητες παροχής από άλλες χώρες. Τρίτον, και πιο σημαντικό, είναι ότι η χώρα μας βρίσκεται σε μια
συνεχή διαδικασία σχεδιασμού και διαβούλευσης και με άλλες χώρες και με την Ευρωπαϊκή 'Ενωση, έτσι ώστε να δημιουργήσει νέες στρατηγικές προϋποθέσεις εφοδιασμού με φυσικό αέριο και μέσω Ιταλίας, αλλά και με τη σύνδεση στο πλαίσιο του ΙΝOGATE, ενός πιθανού αγωγού φυσικού αερίου, με την Τουρκία, έτσι ώστε να μπορεί να τροφοδοτείται με φυσικό αέριο, το οποίο θα έρχεται και από άλλες κατευθύνσεις.
ΙΩΑΝΝΗΣ ΤΣΑΚΛΙΔΗΣ: Να κάνουμε και αποθήκη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Ολα αυτά, βεβαίως, θα απαιτήσουν κάποιο χρόνο, αλλά μπορεί στο τέλος της δεκαετίας η Ελλάδα να είναι εντελώς διαφορετική χώρα, όσον αφορά στη δυνατότητα να έχει φυσικό αέριο.
Θα πρέπει από τώρα να δημιουργήσουμε τις προϋποθέσεις αξιοποίησης του φυσικού αερίου και στο χώρο της ηλεκτρικής ενέργειας και στο χώρο της οικιακής κατανάλωσης.
ΙΩΑΝΝΗΣ ΤΣΑΚΛΙΔΗΣ: Και αποθήκες πρέπει να έχουμε.
ΠΡΟΕΔΡΕΥΩΝ (Κωνσταντίνος Γείτονας): Κύριε Τσακλίδη, είναι γνωστό το
ενδιαφέρον σας, αλλά δεν επιτρέπει ο Κανονισμός διάλογο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Γι'αυτό, όπως έχω πει κατ'επανάληψη εδώ, προωθούμε ταχύτατα τη δυνατότητα οικιακής κατανάλωσης φυσικού αερίου.
Είχαν μεγάλη επιτυχία οι διαγωνισμοί για την παροχή φυσικού αερίου
στη Θεσσαλονίκη, τη Θεσσαλία και την Αθήνα και εντός των προσεχών εβδομάδων θα δημιουργήσουμε τις νέες εταιρείες για την παροχή φυσικού αερίου στην ανατολική Μακεδονία, στη Θράκη όπως και στην κεντρική Στερεά και στην Εύβοια.
Αυτές είναι οι ενέργειες που έχουμε κάνει και πιστεύω ότι στο τέλος η χώρα μας θα βρεθεί καλύτερα εξοπλισμένη ενεργειακά με καλύτερες περιβαλλοντικές επιδόσεις και με μεγαλύτερο όφελος για τον καταναλωτή. Αυτή είναι η έννοια του μακροχρόνιου ενεργειακού σχεδιασμού.
ΔΗΜΗΤΡΙΟΣ ΠΙΠΕΡΓΙΑΣ: Και με περισσότερα μπλακ-άουτ, κύριε Υπουργέ. ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Πιπεργιά. Δεύτερη και τελευταία είναι η με αριθμό 409/11-12-2000 επίκαιρη
ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τη

χρηματοδότηση για την εκτέλεση των αναγκαίων αντιπλημμυρικών έργων στο Νομό Μεσσηνίας.
Η επίκαιρη ερώτηση του κ. Παπανικολάου σε περίληψη έχει ως εξής:
"Ο επερχόμενος χειμώνας βρίσκει τη Μεσσηνία ανοχύρωτη και απροστάτευτη, αφού δεν έχουν εκτελεσθεί αντιπλημμυρικά έργα πρώτης προτεραιότητας, λόγω μη χρηματοδοτήσεως από το Υπουργείο σας.

'Ετσι σήμερα εκπέμπει S.O.S. η πλειοψηφία των δήμων του νομού μας για τη χρηματοδότηση των αναγκαίων αντιπλημμυρικών έργων, η κατασκευή των οποίων θα εξασφαλίζει τη ζωή και τις περιουσίες των Μεσσηνίων από τα επερχόμενα "ακραία καιρικά φαινόμενα" -δική σας η έκφραση- και τις πλημμύρες του χειμώνα.
Ερωτάται ο αρμόδιος Υπουργός, γιατί μέχρι σήμερα δεν έχει χρηματοδοτήσει τα αναγκαία και απαραίτητα αντιπλημμυρικά έργα στους δήμους της Μεσσηνίας".
Ο Υφυπουργός Περιβάλλοντος, Χωροταξίας και Δημοσίων 'Εργων κ. 
Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, έχουμε απαντήσει και άλλες φορές σε αυτή την Αίθουσα ότι το αντιπλημμυρικό πρόβλημα της χώρας είναι υπαρκτό, σημαντικό και έντονο. 'Ομως, η αντιμετώπισή του με τους σημερινούς όρους δόμησης και ανάπτυξης των περιοχών της χώρας, απαιτεί προϋπολογισμό έργων δεκάδων εάν όχι εκατοντάδων δισεκατομμυρίων δραχμών. Είναι χρήματα τα οποία είναι προφανές ότι ο κρατικός προϋπολογισμός δεν διαθέτει.
Είναι προφανές επίσης ότι η παρέμβασή μας στον τομέα των αντιπλημμυρικών έργων από το 1994 και εντεύθεν έχει αποκτήσει συστηματικό χαρακτήρα.
Στην περιοχή της Μεσσηνίας το Υπουργείο από το δάνειο που έχει
συνάψει από το Ταμείο Κοινωνικής Αλληλεγγύης του Συμβουλίου της Ευρώπης έχει χρηματοδοτήσει έργα ύψους ενός δισεκατομμυρίου τετρακοσίων σαράντα πέντε εκατομμυρίων δραχμών.
Υπάρχουν μία σειρά από έργα τα οποία θα μπορούσα να αναφέρω ενδεικτικά, όπως είναι ο καθαρισμός του χειμάρρου 'Αρη, εξήντα εκατομμυρίων αντιπλημμυρικό έργο, η κατασκευή αντιπλημμυρικών και αποστραγγιστικών έργων στην περιοχή της 'Ανω Μεσσηνίας εξακοσίων εκατομμυρίων δραχμών, τα αντιπλημμυρικά έργα στον ποταμό Πάμισο τετρακοσίων πενήντα εκατομμυρίων δραχμών, τα αντιπλημμυρικά έργα στην Πυλεία τριάντα επτά εκατομμυρίων, στην επαρχία της Καλαμάτας, στο Κάτω Αχλαδοχώρι στην Πυλεία και μία σειρά άλλα έργα. Είναι ένα σημαντικό πρόγραμμα έργων τα οποία έχουν δώσει ανάσα στην περιοχή. Δεν ισχυριζόμαστε ότι έχουν λύσει το πρόβλημα.
Θέλω να τονίσω στον κύριο συνάδελφο κάτι το οποίο πρέπει να λέγεται: Τα αντιπλημμυρικά έργα και η ευθύνη της εκτέλεσης των αντιπλημμυρικών έργων έχει περάσει στις νομαρχίες της χώρας. Οι νομαρχιακές αυτοδιοικήσεις της χώρας έχουν πλέον και αυτές την υποχρέωση μαζί με τις περιφέρειες να συνεισφέρουν στην εκτέλεση αντιπλημμυρικών έργων.
Είναι σαφές από το Πρόγραμμα των Τεχνικών 'Εργων, τα οποία έχουμε δει τα προηγούμενα χρόνια, ότι τα αντιπλημμυρικά έργα σε όλη τη χώρα δεν αξιολογήθηκαν από τις νομαρχιακές αυτοδιοικήσεις στον υψηλό βαθμό προτεραιότητας τον οποίο θα έπρεπε να έχουν. 'Ομως δεν μπορεί σήμερα η Πολιτεία να υποκαταστήσει τις νομαρχιακές αυτοδιοικήσεις και τις περιφέρειες στο έργο τους επιστρέφοντας στο παρελθόν.
Πιστεύω ότι η Νομαρχιακή Αυτοδιοίκηση Μεσσηνίας και ο Νομάρχης ο κ. Δράκος, έχουν κάνει μια σημαντική δουλειά στον τομέα αυτόν. Ασφαλώς χρειάζεται να γίνουν και άλλα βήματα. Εμείς έχουμε ζητήσει με το συνάδελφό μου τον κ. Χατζημιχάλη από τους περιφερειάρχες, να γίνει ο συντονισμός σε όλη τη χώρα, ώστε να καταγραφούν συστηματικά τα έργα. 
Βέβαια ολοκληρώνοντας, κύριε Πρόεδρε, θέλω να τονίσω ότι θα πρέπει
όλοι να βοηθήσουμε να μη γίνονται αποσπασματικά αντιπλημμυρικά έργα όπως είναι αρκετά απ' αυτά τα οποία προτείνει ο κύριος συνάδελφος, αλλά θα πρέπει οι διευθετήσεις των χειμάρρων και των ρεμάτων να είναι ολοκληρωμένες από πάνω μέχρι κάτω. Δεν είναι το θέμα απλώς να κάνουμε ένα αντιπλημμυρικό έργο σε ένα μόνο μέρος του χειμάρρου, αν δεν κάνουμε συνολική παρέμβαση στο χείμαρρο. Αυτό έχει πολύ μεγάλο κόστος πολλές φορές.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο. ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, είναι παρήγορο το γεγονός ότι
ο κύριος Υπουργός παραδέχθηκε ότι δεν έχει γίνει τίποτα για την αντιπλημμυρική προστασία. Ιδιαίτερα για το Νομό Μεσσηνίας διάβασε ορισμένα νούμερα, αλλά νομίζω αναφέρεται σε σχέδια επί χάρτου που έχουν γίνει. Διότι δεν έχει υλοποιηθεί τίποτε απολύτως.
Και συγκεκριμενοποιώ και τεκμηριώνω την άποψή μου αυτή καταθέτοντας για τα Πρακτικά της Βουλής έναν κατάλογο για μερικές δεκάδες εκατομμυρίων που ζητούν απεγνωσμένα και εκπέμπουν sos όλοι οι φορείς, Τοπική Αυτοδιοίκηση και Νομαρχιακή Αυτοδιοίκηση του Νομού Μεσσηνίας.
Πριν από δύο χρόνια -αξίζει να το αναφέρω αυτό το πράγμα, για να
ενημερωθεί πλήρως το Σώμα- είχαν γίνει μεγάλες πλημμύρες στη Μεσσηνία. Ευτυχώς δεν θρηνήσαμε ανθρώπινες ζωές, αλλά μιλάμε για "κατακλυσμό του Νώε" ιδίως στην άνω Μεσσηνία. Από τότε μέχρι σήμερα έχουν γίνει επανειλημμένα διαβήματα της Τοπικής Αυτοδιοίκησης και της Νομαρχιακής Αυτοδιοίκησης με προγράμματα, γιατί τότε το Υπουργείο ΠΕΧΩΔΕ ευαισθητοποιήθηκε μόνο να γίνουν μελέτες και προγράμματα. Εστάλησαν από τον Α' και Β' βαθμό Τοπικής Αυτοδιοίκησης της Μεσσηνίας, αλλά όμως από το Υπουργείο πάντα ευχολόγια, ευχές και διαβεβαιώσεις ότι θα γίνουν. Δεν έγινε καμία απολύτως χρηματοδότηση. Σαν αποτέλεσμα υπήρξαν νεότερες μελέτες από τον Α' και το Β' βαθμό Τοπικής Αυτοδιοίκησης και ανήρχετο το όλο ποσό σε μερικές δεκάδες εκατομμυρίων, που αφορούσε εκβαθύνσεις, διαπλατύνσεις και καθαρισμό χειμάρρων, ρεμάτων και ποταμών. Βέβαια σας είπα ότι δεν έχει γίνει καμία απολύτως χρηματοδότηση.
Ακόμη θέλω να τονίσω εμφαντικά ότι για δέκα εκατομμύρια που είχε ζητήσει η Νομαρχιακή Αυτοδιοίκηση για έξοδα των μηχανικών και των άλλων φορέων, προκειμένου να προγραμματίσουν αυτές τις μελέτες, ούτε αυτά ακόμη δεν εδόθησαν. Επομένως καταφαίνεται απ' όλα αυτά τα στοιχεία και από το έγγραφο που θα καταθέσω ότι δεν έχει γίνει απολύτως τίποτα.
Θα παρακαλέσω τον κύριο Υπουργό να σταματήσει το Υπουργείο αλλά και
όλη η Κυβέρνηση να κλασαυχενίζεται ότι κόπτεται για τα προβλήματα της επαρχίας.
Κλασαυχενισμός, κύριε Πρόεδρε, σημαίνει, κόβω το λαιμό μου για κάτι. ΠΡΟΕΔΡΕΥΩΝ (Κωνσταντίνος Γείτονας): Δεν νομίζω... Η προσπάθεια μου
ήταν να ακούω καλά τη λέξη. 'Αλλο το νόημά της...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κόβουν το λαιμό τους επανειλημμένως ότι εργάζονται άοκνα για την περιφέρεια και την ύπαιθρο. Δυστυχώς δεν υπάρχει κανένα ενδιαφέρον.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Παρακαλώ πολύ τον κύριο Υπουργό, πριν
θρηνήσουμε ανθρώπινες ζωές τον επερχόμενο χειμώνα, να υλοποιηθεί το στοιχειώδες πρόγραμμα που έχει υποβάλει η Τοπική Αυτοδιοίκηση και η Νομαρχιακή Αυτοδιοίκηση. Δικοί σας δήμαρχοι λένε και εκφράζουν το SOS με κραυγή αγωνίας ότι θα πνιγούμε, δεν πάει άλλο.
Παρακαλώ ας κάνει κάτι το Υπουργείο.
(Στο σημείο αυτό ο Βουλευτής κ. Ελευθέριος Παπανικολάου καταθέτει για τα Πρακτικά τον προαναφερθέντα κατάλογο, ο οποίος βρίσκεται στο 
αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, είναι προφανές ότι ο συνάδελφος έχει ασθενή μνήμη. Διότι δεν μπορεί να αξιώνει από τον κρατικό προϋπολογισμό και τα συγκεκριμένα δημόσια οικονομικά...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Διαβάστε το χαρτί.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, δεν σας
διέκοψε κανένας όταν μιλήσατε. Σας παρακαλώ!
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Δεν μπορεί να αξιώνει, επαναλαμβάνω, από τον κρατικό προϋπολογισμό και τα δημόσια οικονομικά της χώρας μέσα σε ένα, σε δύο ή σε τρία χρόνια να καλύψουν το χρόνιο έλλειμμα έργων στον τομέα της αντιπλημμυρικής προστασίας.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είστε είκοσι χρόνια.
ΑΘΑΝΑΣΙΟΣ ΑΛΕΥΡΑΣ (Υπουργός Περιβάλλοντος, Χωροταξίας και Δημοσίων 'Εργων): Και θα σας ζητήσω, κύριε συναδελφε, να μου πείτε την τριετία που η παράταξή σας ήταν κυβέρνηση, αν δώσατε και διαθέσατε έστω και μια μόνο δραχμή για αντιπλημμυρικά έργα οπουδήποτε στη χώρα. Γιατί δεν υπήρξε καμία δραχμή.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν έχετε ενημερωθεί.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Και μας ζητάτε...
ΠΡΟΕΔΡΕΥΩΝ (Κωνσταντίνος Γείτονας): Ομιλούσε για αντιπλημμυρικά... και αυτό, που βλέπω είναι "πλημμύρα" υψηλών τόνων... Παρακαλώ, συνεχίστε, κύριε Υφυπουργέ.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Διαβάστε το πρώτα, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, σας παρακαλώ. Παρακαλώ να μη γράφεται τίποτε στα Πρακτικά απ' όσα λέει ο κ. 
Παπανικολάου.
Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Ούτε μια δραχμή στον τομέα της αντιπλημμυρικής προστασίας δεν διατέθηκε.
Δεύτερον, το 1994 η κυβέρνηση, προκειμένου να καλύψει το έλλειμμα δεκαετιών στον τομέα της αντιπλημμυρικής προστασίας, αναγκάστηκε να συνάψει το δάνειο των εβδομήντα πέντε δισεκατομμυρίων δραχμών, προκειμένου να γίνουν αντιπλημμυρικά έργα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ....
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Αυτά τα εβδομήντα πέντε δισεκατομμύρια δραχμές μαζί με τους εθνικούς πόρους έχουν συναποτελέσει ένα ολοκληρωμένο πρόγραμμα αντιπλημμυρικής προστασίας, το οποίο στον τομέα της Μεσσηνίας σας ανέφερα πώς εκφράστηκε. Ασφαλώς υπάρχουν προβλήματα, αλλά δεν μπορεί τα αιτήματα των δήμων να ζητάτε πλέον να χρηματοδοτούνται από τον κρατικό προϋπολογισμό. Υπάρχει το ΕΠΤΑ, υπάρχουν συγκεκριμένες διαδικασίες και 
δεν μπορεί να αγνοείτε το πρόγραμμα και το σύστημα οργάνωσης της χώρας. Υπάρχει Νομαρχιακή Αυτοδιοίκηση, υπάρχουν οι περιφέρειες, υπάρχουν

αυτόνομοι προϋπολογισμοί, δεν είναι αυτός ο ρόλος του Υπουργείου. Δεν είναι πλέον το Υπουργείο ΠΕΧΩΔΕ ο κατασκευαστής των αντιπλημμυρικών έργων. Αυτό θα έπρεπε να το γνωρίζετε. Υπάρχουν μελέτες, μελετητικές και τεχνικές υπηρεσίες της νομαρχίας, στις περιφέρειες, προκειμένου να κάνουν αυτά τα έργα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ....
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Δεν μπορεί να καλύπτουμε με τον κρατικό προϋπολογισμό και με δανεικά μονίμως τα ελλείμματά μας. Θα μπορούσα να σας αναφέρω δεκάδες δισεκατομμύρια για αντιπλημμυρικά έργα που χρειάζονται σε ολόκληρη την Ελλάδα και να σας αναφέρω και δεκάδες δισεκατομμύρια δραχμές που χρειάζονται για οδικό δίκτυο, αλλά θα πρέπει να μας πείτε και πού θα βρεθούν τα χρήματα. Μαγικές λύσεις δεν υπάρχουν!
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ....
ΠΡΟΕΔΡΕΥΩΝ (Κωνσταντίνος Γείτονας): Ψυχραιμία, κύριε συνάδελφε!
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων και πριν εισέλθουμε στην ημερήσια διάταξη της νομοθετικής εργασίας θα διακόψουμε για λίγα λεπτά.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
επαναλαμβάνεται η διακοπείσα συνεδρίαση.

Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις".
Θα διεξαχθεί ονομαστική ψηφοφορία για την υπ'αριθμόν 217/18/12-12-2000 τροπολογία.
Οι αποδεχόμενοι την τροπολογία λέγουν "ΝΑΙ".
Οι μη αποδεχόμενοι την τροπολογία λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου οι Βουλευτές κ. Νικόλαος Σαλαγιάννης από το ΠΑΣΟΚ και ο κ. Γεώργιος Καλαντζής από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική 'Εδρα καταλαμβάνει ο
Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος
που δεν άκουσε το όνομά του; Ο κ. Χρήστος Ζώης.
(Στο σημείο αυτό ψηφίζει ο Βουλευτής κ. Χρήστος Ζώης)
Κηρύσσεται περαιωμένη η ψηφοφορία και παρακαλώ τους κύριοις ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να
σας ανακοινώσω το αποτέλεσμα της διεξαχθείσης ψηφοφορίας.
Ψήφισαν συνολικά 249 Βουλευτές.
Υπέρ της τροπολογίας, δηλαδή "ΝΑΙ", ψήφισαν 135 Βουλευτές.
Κατά της τροπολογίας δηλαδή "ΟΧΙ" ψήφισαν 114 Βουλευτές, σύμφωνα με
το παρακάτω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς η με γενικό αριθμό 217 και
ειδικό 18 τροπολογία της 12.12.2000 έγινε δεκτή κατά πλειοψηφία.
Ερωτάται το Σώμα: Γίνεται δεκτό και το ακροτελεύτιο άρθρο του
νομοσχεδίου "Προώθηση της απασχόλησης και άλλες διατάξεις";
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το ακροτελεύτιο άρθρο του
νομοσχεδίου έγινε δεκτό ομοφώνως.
Το νομοσχέδιο του Υπουργείου Εργασίας και Κοινωνικών Ασφαλίσεων "Προώθηση της απασχόλησης και άλλες διατάξεις" έγινε δεκτό κατ' αρχήν και κατ' άρθρο κατά πλειοψηφία και η ψήφισή του στο σύνολο αναβάλλεται για επόμενη συνεδρίαση.
Εισερχόμεθα στη συζήτηση του νομοσχεδίου του Υπουργείου Εσωτερικών,
Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Η σημερινή συνεδρίαση θα διατεθεί για τη συζήτηση επί της αρχής του νομοσχεδίου και θα συνεχίσουμε τη συζήτηση των άρθρων αναγκαστικά μετά τις γιορτές, γιατί η επόμενη εβδομάδα θα είναι για τη συζήτηση του προϋπολογισμού.
Ο κ. Μπένος, ως εισηγητής της Πλειοψηφίας, έχει το λόγο.
ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι στο επίκεντρο του προβληματισμού του συνόλου του πολιτικού συστήματος της χώρας μας είναι η πορεία της χώρας μέσα στην ΟΝΕ -έχουμε συνηθίσει να λέμε "μετά την ΟΝΕ", το ορθότερο είναι να λέμε "μέσα στην ΟΝΕ". Κατά τη γνώμη μου η χώρα μετά το 1974 έχει διαγράψει μια θεαματική πορεία. 'Ενας από τους μεγάλους καρπούς αυτής της πορείας -που αυτή τη θαυμαστή πορεία κυρίως την οφείλει στον πολιτικό της κόσμο, βρίσκεται σε μεγάλη αντίθεση με την περιρρέουσα ατμόσφαιρα, που αδικεί και τη χώρα και αδικεί και την πολιτική και τους πολιτικούς και το μεγάλο ερώτημα για να επανέλθω στην ουσία της εισαγωγής 
μου, είναι ποιες είναι οι προτεραιότητες της χώρας μας μέσα στην ΟΝΕ. Νομίζω πως όλες οι πολιτικές δυνάμεις με τον τρόπο μας έχουμε διαγράψει

δύο βασικές προτεραιότητες: Η μία είναι η διατήρηση των επιτευγμάτων, κατά βάση της σταθεροποίησης της οικονομίας ή όπως έχουμε συνηθίσει να το λέμε με ένα νεολογισμό διατηρησιμότητα, δηλαδή δεν αρκεί να κατακτήσεις ένα στόχο, πρέπει να φροντίσεις αυτόν το στόχο να τον κάνεις διαρκή, σταθερό από τη μία μεριά και από την άλλη όλοι επίσης σε όλες τις συζητήσεις μας μιλάμε για τη μεγάλη πρόκληση από εδώ και μπρος για τη χώρα, που είναι η πραγματική σύγκλιση. Δεν αρκεί μόνο η σταθεροποίηση της ελληνικής οικονομίας, πρέπει να προχωρήσουμε στην πραγματική σύγκλιση, που αυτό σημαίνει ενδυνάμωση κυρίως του κοινωνικού κράτους αλλά και άλλων δημόσιων πολιτικών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Για να συμβούν αυτά τα δύο σημαντικά πράγματα και να διατηρήσουμε τις μεγάλες κατακτήσεις και να διευρύνουμε τις κατακτήσεις αυτές και να οδηγηθούμε στην πραγματική σύγκλιση, ένας απαραίτητος όρος, μια απαραίτητη θα έλεγα εθνική προϋπόθεση είναι η βαθιά μεταρρύθμιση του κράτους και της Δημόσιας Διοίκησης. Είναι ένα θέμα που πραγματικά πρέπει
να αναχθεί σε ένα από τα μείζονα εθνικά θέματα της χώρας.
Τι σημαίνει απλά, αγαπητοί συνάδελφοι, σύγχρονη Δημόσια Διοίκηση και ποια είναι η Δημόσια Διοίκηση που όλοι μας θέλουμε; Θα περιέγραφα ως δύο βασικούς στόχους αυτό που όλοι μαζί πρέπει να επιδιώξουμε. Το ένα είναι η Δημόσια Διοίκηση να γίνει φιλική προς τους πολίτες και να τερματιστεί αυτή η τραυματική σχέση που υπάρχει ανάμεσα στη Δημόσια Διοίκηση και

τους συναλλασσόμενους πολίτες της χώρας αφ'ενός και αφ'ετέρου να γίνει βοηθός, να γίνει βασικός καταλύτης για την αναπτυξιακή διαδικασία της χώρας, από "βαρίδι" που είναι η Δημόσια Διοίκηση τις τελευταίες δεκαετίες στη χώρα μας. Με άλλα λόγια απαιτείται μεταρρύθμιση παντού. Απαιτείται μεταρρύθμιση στο πώς χειριζόμαστε το ανθρώπινο δυναμικό της Δημόσιας Διοίκησης, απαιτείται μεταρρύθμιση στις δομές της Δημόσιας Διοίκησης, απαιτείται μεταρρύθμιση στις λειτουργίες της Δημόσιας Διοίκησης και πάνω από όλα μια μεγάλη επανάσταση στην επικοινωνία της Δημόσιας Διοίκησης με το εξωτερικό της περιβάλλον, με τους πολίτες.
Τι σημαίνει αυτό πολύ απλά: Θα προσπαθήσω να το περιγράψω, όχι με επιστημονικούς όρους αλλά με όρους που συζητούν οι πολίτες αλλά και συζητούμε μεταξύ μας μ'έναν τρόπο απλό, καθημερινό. Σημαίνει ότι για να επιτύχουμε αυτόν το στόχο θα πρέπει οι δημόσιοι υπάλληλοι, που θα προσλαμβάνονται, να προσλαμβάνονται αξιοκρατικά και να εξελίσσονται αξιοκρατικά. 'Ηδη, ένα μεγάλο βήμα προς αυτό έχει γίνει. Είναι ο ν.2190. Πλην, όμως, ο νόμος αυτός είναι αντικειμενικός, δεν είναι αξιοκρατικός. Χρειαζόμαστε και άλλες ακόμα παρεμβάσεις. Αλλά και στην εξέλιξη την αξιοκρατική στο εσωτερικό του συστήματος απαιτούνται να γίνουν πολλά. Σήμερα, στην εποχή της κοινωνίας της πληροφορίας, απαιτείται διαρκής επιμόρφωση του ανθρώπινου δυναμικού που υπηρετεί στη Δημόσια Διοίκηση. 
'Ενα άλλο μεγάλο ζήτημα είναι ότι δεν πρέπει να υπάρχουν επικαλύψεις
στις αρμοδιότητες ανάμεσα στις διάφορες οργανικές μονάδες της χώρας και στους θεσμούς της χώρας. Πρέπει επίσης να υπάρχουν απλές και ευέλικτες δομές. Θα φέρω ένα παράδειγμα, τους οργανισμούς των Υπουργείων, οι οποίοι πιο πολύ υπακούουν στις συντεχνιακές επιδιώξεις του ανθρώπινου δυναμικού παρά στην αποστολή των διαφόρων οργανικών μονάδων και των Υπουργείων. 
Πρέπει επίσης να απλοποιηθούν οι διαδικασίες για την έκδοση των
διοικητικών πράξεων με την κατάργηση περιττών δικαιολογητικών. Πρέπει να προχωρήσουμε στη διαχείριση της δημόσιας πληροφορίας. Δηλαδή, ο πολίτης

με έναν απλό τρόπο να μπορεί να ξέρει πώς θα χειριστεί οποιαδήποτε υπόθεσή του. Πρέπει, δηλαδή, με ένα απλό τηλεφώνημα οι πολίτες να μπορούν να ενημερώνονται για τις υποθέσεις τους. Πρέπει επίσης να δώσουμε τη δυνατότητα στους πολίτες να χρησιμοποιούν τα νέα μέσα της τεχνολογίας, το τηλέφωνο, το fax, το ηλεκτρονικό ταχυδρομείο. Πρέπει σε όλη τη χώρα -και μη σας ξενίσει αυτό που θα πω- να ιδρυθούν υποκαταστήματα του κράτους, όπου εκεί οι πολίτες θα μπορούν να εξυπηρετούνται για όλες τις υποθέσεις τους, όπως είναι για παράδειγμα τα υποκαταστήματα των τραπεζών, με έναν τρόπο τυποποιημένο, ενιαίο, που να μπορούν οι πολίτες σ'αυτά τα καταστήματα του κράτους να παραγγέλλουν τη διοικητική τους πράξη. Πρέπει να κωδικοποιηθεί η νομοθεσία και οι νόμοι, που παράγονται, να είναι απλοί και κατανοητοί στους πολίτες. Και πρέπει σιγά -σιγά στην κουλτούρα μας την κοινοβουλευτική, να μπει αυτό που για δεκαετίες έχει μπει στην κουλτούρα άλλων χωρών, Αμερική, Ευρωπαϊκή 'Ενωση, η διαδικασία κόστους, οφέλους, για την παραγωγή της νομοθετικής ύλης. Αυτό που προβλέπει το Σύνταγμά μας δεν είναι ισχυρό. Δηλαδή, το γεγονός ότι για κάθε νομοσχέδιο πρέπει το Γενικό Λογιστήριο να λέει τη δαπάνη που προκαλείται στον προϋπολογισμό. Πρέπει να εξετάζουμε και τις επιπτώσεις που υπάρχουν στην κοινωνία. Πρέπει να υπάρχει ένα σύστημα αξιολόγησης και παρακολούθησης για όλες τις υποθέσεις του κράτους. Πρέπει να θεσμοθετήσουμε προκαθορισμένη χρονική προθεσμία για την εξυπηρέτηση των πολιτών για όλες τις υποθέσεις τους με το κράτος. Και όταν αυτή η προθεσμία δεν τηρείται, πρέπει να υπάρχει οικονομική αποζημίωση του κράτους για τους πολίτες. Αυτό που απαιτείται πάνω απ'όλα, είναι μια αλλαγή στον τρόπο της σκέψης μας για το τι είναι Δημόσια Διοίκηση και πώς πρέπει να λειτουργεί.
Κυρίες και κύριοι συνάδελφοι, η ίδρυση του κράτους, ήταν ένα
αποτέλεσμα του Διαφωτισμού, του μεγάλου αυτού κινήματος. 'Ηταν μια πολύ μεγάλη κατάκτηση του ανθρώπου η ίδρυση του κράτους δικαίου. 'Ομως, από τότε που ιδρύθηκε το δικαίου κράτος και κατήργησε τις ελέω Θεού εξουσίες, έχει διαμορφωθεί ένα παχύ στρώμα ανάμεσα στην πολιτική εξουσία και στα υποκείμενά της, στους πολίτες.
Είναι αυτό που πολύ απλά ο λαός μας το ονομάζει "γραφειοκρατία", που έχει δημιουργήσει διάφορα επικίνδυνα φαινόμενα, όπως είναι η ταλαιπωρία των πολιτών αλλά και η ανάπτυξη της διαφθοράς μέσα στο εσωτερικό του συστήματος.
Το πιο επικίνδυνο, όμως, είναι ότι έχει απαξιωθεί η εικόνα του κράτους στους πολίτες. Και σημειώστε και τούτο, ότι το κράτος χάνει τη νομιμοποίησή του ακόμα και στο σκληρό του πυρήνα, όπως για παράδειγμα είναι τα ζητήματα της παιδείας και της υγείας.
Και αυτό, κατά την ταπεινή μου γνώμη, αγαπητοί συνάδελφοι, είναι πάρα πολύ οδυνηρό. Γιατί στη σημερινή εποχή, την εποχή της παγκοσμιοποίησης, το μόνο αντίβαρο που μπορούμε να έχουμε εμείς οι πολιτικοί ή το μόνο αντίβαρο που μπορεί να έχει η πολιτική, είναι ένα κράτος που θα μπορεί να παίξει ρόλο ρυθμιστικό. Συνεπώς είναι ένα κράτος ευέλικτο και αποτελεσματικό.
Οι πολίτες σήμερα -και αν θέλετε τη γνώμη μου καλά κάνουν- δεν νοιάζονται αν μία υπηρεσία είναι δημόσια ή ιδιωτική. Οι πολίτες θα προτιμήσουν την καλύτερη υπηρεσία. Θα προτιμήσουν το ιδιωτικό σχολείο, αν είναι καλύτερο ή το ιδιωτικό νοσοκομείο, αν είναι καλύτερο.
Το συμπέρασμα, λοιπόν, είναι ότι τα προϊόντα που προσφέρει το κράτος στους πολίτες πρέπει να είναι υψηλής ποιότητας και ακόμα περισσότερο
εκεί που τα προϊόντα αυτά από το Σύνταγμα έχουν χαρακτήρα μονοπωλιακό. Διότι είναι μία κατηγορία προϊόντων, τα οποία μόνο το κράτος μπορεί να παράγει, μπορεί να δώσει στους πολίτες.
Το ερώτημα, λοιπόν, που τίθεται, είναι τι πρέπει να κάνουμε σήμερα
για μια σύγχρονη Δημόσια Διοίκηση. Κυρίως, αυτό που χρειάζεται, είναι μια άλλη προσέγγιση απ' όλους μας. Και πρώτα απ' όλα από εμάς τους πολιτικούς, που εμείς πρέπει να κινητοποιήσουμε και να ευαισθητοποιήσουμε και τα Μέσα Μαζικής Ενημέρωσης και την κοινωνία.
Πρέπει επιτέλους να μη μονοπωλεί τις πρώτες σελίδες των εφημερίδων
το τι γίνεται με τις ρυθμίσεις, τις τροπολογίες, για κάποιες προσλήψεις ή με τις μετατάξεις, που αυτά είναι τα θέματα που κυριαρχούσαν για δεκαετίες για τη Δημόσια Διοίκηση.
Αλλά πρέπει σιγά -σιγά να αρχίσουμε να μιλάμε για το δημόσιο
μάνατζμεντ, για το πώς το δημόσιο θα φέρεται απέναντι στους πολίτες του και επίσης -κι επιτρέψτε μου, που θα χρησιμοποιήσω ξένη ορολογία- για τον 
όρο "customer", που σημαίνει "πελάτης" και που έχει καθιερωθεί στην Ευρωπαϊκή 'Ενωση. Ο πολίτης δηλαδή είναι πελάτης, γιατί έτσι πρέπει να τον αντιλαμβάνεται το κράτος και να τον εξυπηρετεί. Πρέπει συνεχώς να έχουμε
ως στόχο το ποιοτικό αποτέλεσμα.
Συνεπώς πρέπει να δώσουμε το βάρος σε διοίκηση αποτελεσμάτων,
διοίκηση αποτελεσμάτων με μετρήσιμη ποιότητα, σύμφωνα με τις επιθυμίες
των πολιτών. Και αυτό που πρέπει να κάνουμε επειγόντως είναι να
ξεκινήσουμε αυτήν τη φορά τη μεταρρύθμιση από τα έξω προς τα μέσα, γιατί μέχρι τώρα όλες οι απόπειρες που έγιναν είχαν εσωστρέφεια. Πρέπει να ξεκινήσουμε από την κοινωνία των πολιτών και να αλλάξουμε το εσωτερικό

του συστήματος ανάλογα με τις επιθυμίες των πολιτών, ενώ μέχρι τώρα γινόταν το αντίθετο.
Για όλα αυτά απαιτείται κατ' αρχήν να καθιερώσουμε εισροές και εκροές στο κράτος μας. Ακόμα και το πιο μικρό μαγαζάκι κρατάει τις εισροές και τις εκροές του. Δηλαδή να ξέρουμε τι μπαίνει στο κράτος και τι βγαίνει και με ποιον τρόπο μπαίνει και πώς βγαίνει.
Πρέπει επίσης να καθιερώσουμε συστήματα παρακολούθησης και αξιολόγησης όλων των οργανικών μονάδων της χώρας, αλλά θα έλεγα και όλων των δημόσιων πολιτικών. Για παράδειγμα λέμε ότι κάνουμε ένα πρόγραμμα
για τη γεωργία ή για την παιδεία ή για την ανάπτυξη της χώρας. Πρέπει και στη χώρα μας να μπει αυτή η κουλτούρα, δηλαδή η παρακολούθηση αυτών των δημόσιων πολιτικών που σχεδιάζουμε και ανακοινώνουμε.
Πρέπει επίσης σιγά -σιγά να μπουν και δείκτες αποδοτικότητας, οι οποίοι θα πρέπει να συνδυαστούν και με τη χρηματοδότηση των οργανικών μονάδων. Αυτά είναι κοινός τόπος για τις χώρες της Ευρωπαϊκής 'Ενωσης,
γι' αυτό μιλούν και για διοικητική σύγκλιση μέσω δεικτών. Πρέπει να καθιερωθούν και στη χώρα μας τα βραβεία ποιότητας και στο εσωτερικό, αλλά και διεθνή βραβεία ποιότητας. Πρέπει, επίσης,να καθιερωθούν οι χάρτες δικαιωμάτων των πολιτών.
Με άλλα λόγια, όπως είπα και πριν, πρέπει σιγά -σιγά να μπει η χρήση του μάνατζμεντ, του οργανωμένου τρόπου διοίκησης δηλαδή, και στο δημόσιο. 
Σε όλα αυτά τα "πρέπει", αγαπητοί συνάδελφοι, το νομοσχέδιο που
συζητείται σήμερα δίνει μια πρώτη απάντηση. Αυτό φιλοδοξεί να κάνει. Γι' αυτό αυτή η πρωτοβουλία της πολιτικής ηγεσίας του Υπουργείου Εσωτερικών, Δημόσιας Διοίκησης και Αποκέντρωσης αποτελεί πολύ μεγάλη τομή.
Τι περιλαμβάνει, πολύ συνοπτικά, το πρόγραμμα "ΠΟΛΙΤΕΙΑ"; Περιλαμβάνει επεμβάσεις στο ανθρώπινο δυναμικό, στις νέες τεχνολογίες, στις λειτουργίες στο εσωτερικό του συστήματος, στις σχέσεις του κράτους με τους πολίτες αλλά και στην τεχνική βοήθεια που θα απαιτηθεί για να κινηθούν αυτά τα προγράμματα. Και, ταυτοχρόνως, ενσωματώνει και όλες τις άλλες δράσεις που ήδη είναι σε ανάπτυξη, όπως είναι για παράδειγμα το Κέντρο για τη Διαχείριση των Δημόσιων Πληροφοριών, που ο αριθμός κλήσης του είναι "1464", η τηλεφωνική έκδοση μιας κατηγορίας πιστοποιητικών με την κλήση του αριθμού "1502", το πρόγραμμα "ΑΣΤΕΡΙΑΣ", που έχει αναπτυχθεί στο Αρχιπέλαγος και το πρόγραμμα "ΑΡΙΑΔΝΗ", που έχει αναπτυχθεί σε όλη τη χώρα.
Για να δώσω το κλίμα για τη σημασία αυτών των προγραμμάτων θα αναφερθώ με δύο λόγια στο πρόγραμμα "ΑΡΙΑΔΝΗ". Τι είναι το πρόγραμμα "ΑΡΙΑΔΝΗ"; Είναι η προσπάθεια που έχει γίνει χρόνια τώρα και έχουν αποτυπωθεί, αγαπητοί συνάδελφοι, όλες οι διοικητικές υποθέσεις της χώρας, που είναι περίπου χίλιες τον αριθμό, σε ηλεκτρονική μορφή. Δηλαδή κάθε διοικητική υπόθεση είναι σε ένα ηλεκτρονικό έντυπο που περιλαμβάνει τρία πράγματα: Την αίτηση, τη διαδικασία και τα απαιτούμενα δικαιολογητικά. Αντιλαμβάνεσθε, λοιπόν, ότι με έναν απλό χειριστή ενός μηχανήματος, ένα τερματικό σημείο -που κατ' αρχήν το Υπουργείο σχεδιάζει να είναι όλοι οι δήμοι της χώρας, συνεπώς θα δημιουργηθούν χίλια τέτοια σημεία- θα μπορούν 
να πηγαίνουν εκεί οι πολίτες και να λένε: "Θέλω άδεια οδήγησης" ή "θέλω ένα πιστοποιητικό" που μπορεί να μην το θέλουν από το σημείο που πήγαν,
αλλά από ένα άλλο σημείο, να βλέπουν εκεί τι δικαιολογητικά απαιτούνται
-τα περισσότερα θα συγκεντρώνονται εκεί- και θα πηγαίνει αυτό
που χρειάζεται ο πολίτης στο σημείο όπου επιθυμεί. Αυτό,
κατά τη γνώμη μου, είναι ένα πρώτο βήμα για τη συνολική μεταρρύθμιση,
γιατί μπορείτε να φανταστείτε ότι μέσω αυτού του συστήματος θα μπορέσουμε να εντοπίσουμε όλες τις εκτροπές της Δημόσιας Διοίκησης και εν συνεχεία

να τις θεραπεύσουμε στο εσωτερικό του συστήματος.
Στην επιτροπή, που συζητήσαμε, εκφράστηκε κατά κάποιον τρόπο ένας προβληματισμός: "Μα, ένα επιχειρησιακό σχέδιο έρχεται στο Κοινοβούλιο για να συζητηθεί"; Εγώ θεωρώ ότι είναι θετικό γεγονός, αγαπητοί συνάδελφοι, ότι ένα επιχειρησιακό σχέδιο έρχεται για συζήτηση στο Κοινοβούλιο. Θα μπορούσε και να μη γίνει. Το ότι γίνεται όμως το θεωρώ θετικό, γιατί έτσι ενδυναμώνεται ο ρόλος του Κοινοβουλίου, πολύ περισσότερο αν όλη αυτή η προσπάθεια συντεθεί και με μία προσπάθεια όλου του πολιτικού συστήματος, ενός διαρκούς διαλόγου για τη διοικητική μεταρρύθμιση της χώρας.
Στην επιτροπή εκφράστηκε απ' όλες τις παρατάξεις και από τον εισηγητή της Νέας Δημοκρατίας τον κ. Παυλόπουλο και από τον κ. Κουβέλη από τον Συνασπισμό η άποψη ότι αυτό το επιχειρησιακό σχέδιο, που θα έλθει στο Υπουργικό Συμβούλιο, καλό θα ήταν να περάσει πρώτα από τη βάσανο της συζήτησης στην Επιτροπή Δημόσιας Διοίκησης, αλλά και στην Εθνική Επιτροπή Δημόσιας Διοίκησης. Είναι κάτι που πιστεύω ότι θα είναι πολύ θετικό, αν εξελιχθεί έτσι, γιατί το επιχειρησιακό σχέδιο είναι βεβαίως αρμόδια η εκτελεστική εξουσία του Υπουργείου να το προωθήσει, αλλά είναι καλό για την Κυβέρνηση να υπάρχουν πολιτικές εισροές από παντού, και από το Κοινοβούλιο, αλλά και από την κοινωνία των πολιτών, η οποία εκφράζεται μέσα στο Εθνικό Συμβούλιο Δημόσιας Διοίκησης, προκειμένου να δώσουμε ένα εθνικό κύρος σ' όλη αυτήν την προσπάθεια.
Δεν θα ήθελα, αγαπητοί συνάδελφοι, πέραν της "ΠΟΛΙΤΕΙΑΣ" να ασχοληθώ με τα υπόλοιπα άρθρα, γιατί αυτά είναι άρθρα, που καλούνται να απαντήσουν
στην καθημερινότητα σε διάφορα προβλήματα της Δημόσιας Διοίκησης και της Αυτοδιοίκησης.
Θα ήθελα -για να μη μειώσω το κύρος αυτής της μεγάλης πρωτοβουλίας-να μείνω σ'αυτά και να εκφράσω την ευχή, όλες οι πολιτικές δυνάμεις και με τον προβληματισμό που αναπτύχθηκε στην επιτροπή και μ'αυτόν που θα ακολουθήσει εδώ, να συμπέσουμε σε μια κοινή εθνική προσπάθεια για τη μεταρρύθμιση της Δημόσιας Διοίκησης της χώρας, που κατά την ταπεινή μου γνώμη είναι από τα σημαντικότερα ζητήματα, που καλείται να αντιμετωπίσει η χώρα μας αυτήν την περίοδο. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Η Υπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου έχει το λόγο για μια μικρή παρέμβαση για κάποιες διορθώσεις.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης): Κύριε Πρόεδρε, θέλω να κάνω κάποιες προσθήκες-αναδιατυπώσεις στο σχέδιο νόμου.
Στο πρώτο εδάφιο της παραγράφου 2 του άρθρου 1, μετά τη λέξη
"Αποκέντρωσης", τίθενται οι λέξεις "και γνώμη του Εθνικού Συμβουλίου Διοικητικής Μεταρρύθμισης".
Στο άρθρο 12, η τελευταία παράγραφος του προστιθέμενου άρθρου 26
αριθμείται σε "6".
Στο άρθρο 12 του σχεδίου νόμου και στο δεύτερο εδάφιο της παραγράφου 6 του άρθρου 26, διαγράφονται οι λέξεις "Ειδικά για το έτος 2001".
Στο τελευταίο εδάφιο της παραγράφου 1 του άρθρου 13, διαγράφονται οι λέξεις "του έτους 2001".
Στο δεύτερο εδάφιο της παραγράφου 6 του προστιθέμενου, με το άρθρο 14 του σχεδίου νόμου, άρθρου 26Α, διαγράφονται οι λέξεις "Ειδικά για το έτος 2001".
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κυρία Παπανδρέου,
αύτό το χαρτί να το δώσετε στα Πρακτικά.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης): Το καταθέτω, κύριε Πρόεδρε.
(Στο σημείο αυτό η Υπουργός Εσωτερικών, Δημόσιας Διοίκησης και
Αποκέντρωσης κ. Βάσω Παπανδρέου καταθέτει για τα Πρακτικά τις προαναφερθείσες προσθήκες-αναδιατυπώσεις, οι οποίες έχουν ως εξής: 
"ΠΡΟΣΘΗΚΕΣ- ΑΝΑΔΙΑΤΥΠΩΣΕΙΣ ΣΤΟ ΣΧΕΔΙΟ ΝΟΜΟΥ:

"ΠΡΟΓΡΑΜΜΑ "ΠΟΛΙΤΕΙΑ" ΓΙΑ ΤΗΝ ΜΕΤΑΡΡΥΘΜΙΣΗ ΚΑΙ ΤΟΝ ΕΚΣΥΓΧΡΟΝΙΣΜΟ ΤΗΣ ΔΗΜΟΣΙΑΣ ΔΙΟΙΚΗΣΗΣ ΚΑΙ 
ΑΛΛΕΣ ΔΙΑΤΑΞΕΙΣ"

1. Στο πρώτο εδάφιο της παραγράφου 2 του άρθρου 1, μετά την λέξη "Αποκέντρωσης" τίθενται οι λέξεις "και γνώμη του Εθνικού Συμβουλίου Διοικητικής Μεταρρύθμισης".
2. Στο άρθρο 12, η τελευταία παράγραφος του προστιθέμενου άρθρου 26
αριθμείται σε "6".
3. Στο άρθρο 12 του σχεδίου νόμου και στο δεύτερο εδάφιο της
παραγράφου 6 του άρθρου 26, διαγράφονται οι λέξεις "Ειδικά για το έτος 2001".
4. Στο τελευταίο εδάφιο της παραγράφου 1 του άρθρου 13, διαγράφονται οι λέξεις "του έτους 2001".
5. Στο δεύτερο εδάφιο της παραγράφου 6 του προστιθέμενου, με το άρθρο 14 του σχεδίου νόμου, άρθρου 26Α, διαγράφονται οι λέξεις "Ειδικά για το έτος 2001". ")
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει ως ειδικό αγορητή επί του νομοσχεδίου αυτού τον κ. Σταύρο Σκοπελίτη.
Επίσης, κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων κατέθεσε την έκθεσή της στο σχέδιο νόμου του Υπουργείου Μεταφορών και Επικοινωνιών: "Κύρωση των Πράξεων του 21ου Παγκοσμίου Ταχυδρομικού Συνεδρίου στη Σεούλ το 1994 και Κανονισμού Εκτέλεσης της Παγκόσμιας Ταχυδρομικής Σύμβασης με το τελικό Πρωτόκολλο της Βέρνης του 1995".
ΦΩΤΗΣ ΚΟΥΒΕΛΗΣ: Κύριε Πρόεδρε, να ρωτήσω κάτι την κυρία Υπουργό, για την κατανόηση της προσθήκης που έκανε;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουβέλη, μπορείτε να τη ρωτήσετε, αλλά πολύ σύντομα σας παρακαλώ.
ΦΩΤΗΣ ΚΟΥΒΕΛΗΣ: Μισό λεπτό, κύριε Πρόεδρε.
Κυρία Υπουργέ, καταλαβαίνω ορθά ότι με την τροποποίηση που κάνετε αφήνετε στο διηνεκές το ζήτημα της χρηματοδότησης των ΟΤΑ, αναφορικά με τους νηπιακούς σταθμούς; Είναι αυτό το νόημα της τροπολογίας; Ρωτώ για να το κατανοήσουμε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Η τροπολογία είναι ότι το "Πρόγραμμα "ΠΟΛΙΤΕΙΑ"" θα πρέπει πριν να έχει τη γνώμη του Εθνικού Συμβουλίου Δημόσιας ...
ΦΩΤΗΣ ΚΟΥΒΕΛΗΣ: Αυτό το κατάλαβα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Οι τροπολογίες σε σχέση με τους ΟΤΑ είναι ότι η μεταφορά αρμοδιοτήτων γίνεται μαζί με μεταφορά πόρων και αυτό θα ισχύει από εδώ και στο εξής.
ΦΩΤΗΣ ΚΟΥΒΕΛΗΣ: Στο διηνεκές, δηλαδή.
ΠΡΟΕΔΡΕΥΩΝ (Παναγιώτης Σγουρίδης): Να βγει φωτοτυπία το χαρτί και να μοιραστεί σε όλους τους συναδέλφους, παρακαλώ.
Ο εισηγητής της Νέας Δημοκρατίας κ. Ιωάννης Λαμπρόπουλος έχει το λόγο για είκοσι λεπτά.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Κυβέρνηση θέλοντας να δείξει στη κοινή γνώμη πως κάτι προσπαθεί να κάνει για τη βελτίωση της εικόνας της Δημόσιας Διοίκησης σε μια χρονική περίοδο, που κανείς δεν δηλώνει ευχαριστημένος από τις υπηρεσίες που του προσφέρονται από το κράτος μας, πριν τρεις βδομάδες, με πανηγυρικό τρόπο προχώρησε στην έναρξη της λειτουργίας του Εθνικού Συμβουλίου Διοικητικής Μεταρρύθμισης και τώρα φέρνει το υπό συζήτηση νομοσχέδιο με τον ψευδεπίγραφο τίτλο "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Τι σχέση μπορεί να έχει η ΠΟΛΙΤΕΙΑ μ'αυτό το άνευ περιεχομένου νομοσχέδιο, δεν ξέρω. 'Αλλη τόση όση είχε ο "ΚΑΠΟΔΙΣΤΡΙΑΣ" με το μόρφωμα που έφτιαξε η Κυβέρνηση στις συνενώσεις των κοινοτήτων.
Οι κυβερνήσεις του ΠΑΣΟΚ είκοσι χρόνια τώρα έχουν κατά καιρούς εξαγγείλει δεκάδες φορές τη θέσπιση διατάξεων για τον εκσυγχρονισμό, τη μεταρρύθμιση, τη γραφειοκρατία, τη διαφθορά, χωρίς αποτέλεσμα.
Τις είχαν μάλιστα όλες χαρακτηρίσει ως ιστορικές και πρωτοποριακές. Τομή μας είπε σήμερα ο κ. Μπένος για το σημερινό άνευ περιεχομένου νομοσχέδιο. Τα έχουμε ξανακούσει, λοιπόν, αυτά πολλές φορές, χωρίς κανένα μέχρι τώρα αποτέλεσμα.
Σήμερα στην Ελλάδα το μεγαλύτερο πρόβλημα είναι η Δημόσια Διοίκηση. Βαρίδι την είπε προηγουμένως ο εισηγητής του ΠΑΣΟΚ. Είναι το εθνικό μας πρόβλημα λέω εγώ. Είναι ο μεγάλος ασθενής της χώρας μας. Αποτελεί τροχοπέδη στην ανάπτυξη. Σχεδόν σε όλους τους τομείς, οικονομία, υγεία, παιδεία, πρόνοια, κοινωνική ασφάλιση, περιβάλλον, δημόσια έργα, πολεοδομία, εμπόριο, παντού.
Η κακή λειτουργία της Δημόσιας Διοίκησης στη χώρα μας αποτελεί μεγάλο εμπόδιο και για την πορεία μας στην Ευρωπαϊκή 'Ενωση. Δεν το αμφισβητεί κανείς αυτό. Το κράτος μας είναι ανίκανο να σταθεί κοντά στον πολίτη, όταν αυτός αντιμετωπίζει το πρόβλημα. Πνιγόμαστε με την πρώτη βροχή και καιγόμαστε με την πρώτη φωτιά.
Ο κρατικός μηχανισμός στο οποιοδήποτε άσχημο γεγονός έρχεται πάντα
μετά για να μετρήσει τις ζημιές. Που ήταν το κράτος στη διάσωση των ναυαγών του "ΣΑΜΙΝΑ"; Ας συγχωράμε τους ψαράδες. Η διαφθορά, ο χρηματισμός, το ρουσφέτι είναι ανεξέλεγκτα πλέον στη σημερινή Δημόσια Διοίκηση.
Κατά τη διάρκεια της παρουσίασης της έκθεσης, που συνέταξε η ομάδα άμεσης επέμβασης για τη Δημόσια Διοίκηση, ο Πρόεδρος της ομάδας αυτής που εσείς η Κυβέρνηση, το Υπουργείο σας έφτιαξε, μίλησε για το έλα να δεις στο δημόσιο, για λαδώματα, για γραφειοκρατία και πολλά άλλα φοβερά. Δεν πέρασαν λίγες ημέρες από τότε και είδαμε στην τηλεόραση τον Πρόεδρο της ομάδας αυτής τον κ. Αλέκο Σιδερίδη -που το Υπουργείο Δημόσιας Διοίκησης διόρισε ως εκλεκτό για να ερευνήσει την κατάσταση στη Δημόσια Διοίκηση και να προτείνει λύσεις- να κατηγορείται για παράνομο κτίσμα βίλα σε απαγορευμένη περιοχή στα Καμμένα. Αλήθεια, από ποιον να προστατευθεί, λοιπόν, κανείς σ' αυτόν τον τόπο;
Η έκθεση του Συνηγόρου του Πολίτη για το 1999 γράφει: Οι υπηρεσίες υγείας, οι πολεοδομίες, οι ασφαλιστικοί οργανισμοί, που χορηγούν τις συντάξεις, τα ΚΤΕΟ και οι Οργανισμοί Τοπικής Αυτοδιοίκησης κρατούν τα

σκήπτρα της γραφειοκρατίας, της κακοδιοίκησης και του χαμηλού επιπέδου παροχής υπηρεσιών. Ο κ. Διαμαντούρος τα είπε αυτά.
Μπορείτε, λοιπόν, να μας πείτε, κυρία Υπουργέ της Δημόσιας Διοίκησης, τι λειτουργεί σωστά στον τόπο μας; Σε αυτό το σημείο θέλω να πω πως γι' αυτήν την κατάσταση δεν φταίνε μόνο οι δημόσιοι υπάλληλοι, που στη συντριπτική πλειοψηφία τους είναι και ηθικοί και έντιμοι και προσπαθούν
να αποδώσουν έργο.
Είναι γνωστές οι αιτίες, που οδήγησαν τα πράγματα εδώ. Είναι ο κομματισμός που επιβάλατε με τον ερχομό σας στην εξουσία. Είναι οι εκατοντάδες χιλιάδες διορισμοί κομματικών σας φίλων χωρίς προσόντα. Είναι η κατάργηση των πειθαρχικών ελέγχων, η κατάργηση των γενικών διευθυντών. Είναι η αναξιοκρατία στις προαγωγές, η έλλειψη επιμόρφωσης και εκπαίδευσης, η ισοπέδωση της ιεραρχίας. Είναι η αδυναμία σας να συγκρουστείτε ή να θίξετε κεκτημένα και νοοτροπίες άλλων εποχών των συντεχνιών που σας στηρίζουν εκλογικά. Είναι η πολυνομία, η
γραφειοκρατία, η μη ορθή κατανομή του προσωπικού.
Είναι, λοιπόν, πολλά τα αίτια και είναι αποκλειστική η ευθύνη σας, διότι κυβερνάτε είκοσι χρόνια τον τόπο. Αυτό το κράτος φτιάξατε. Αυτή είναι η Ελλάδα κατά τον κ. Σημίτη, που εσείς διαμορφώσατε και που εμείς αρνούμαστε να δεχτούμε.
'Οσον αφορά το παρόν νομοσχέδιο επιτρέψτε μου να κάνω μια σύντομη ανάλυση, γιατί δεν την άκουσα προηγουμένως από τον εισηγητή του ΠΑΣΟΚ,

για να γίνει αντιληπτό στην Αίθουσα αυτή ποιο είναι και αν υπάρχει περιεχόμενο σ' αυτό το νομοσχέδιο.
Το παρόν νομοσχέδιο αποτελείται από έντεκα άρθρα, από τα οποία μόνο
τα τέσσερα αφορούν το πρόγραμμα "ΠΟΛΙΤΕΙΑ". Τα υπόλοιπα είναι διάφορες διατάξεις, με τις οποίες επιδιώκεται να ρυθμισθούν διάφορα άσχετα θέματα, ακόμη και οι υπερωρίες των εργαζομένων στον Εθνικό Κήπο.
Στο νομοσχέδιο προβλέπεται κάθε τρία χρόνια η εκπόνηση από το
Υπουργείο Εσωτερικών, Δημόσιας Διοίκησης και Αποκέντρωσης ενός σχεδίου 
δράσεων για τη Δημόσια Διοίκηση ή πρόγραμμα "ΠΟΛΙΤΕΙΑ", όπως ονομάστηκε. Δημιουργείται στο Υπουργείο Εσωτερικών ένα όργανο, που θα έχει ως
αρμοδιότητα την παρακολούθηση της εφαρμογής του τριετούς προγράμματος. 

'Ετσι συγκροτείται η Κεντρική Επιτροπή Παρακολούθησης, που αποτελείται από τον Υπουργό Εσωτερικών, Δημόσιας Διοίκησης και Αποκέντρωσης ή τον οριζόμενο με απόφασή του αναπληρωτή του ως πρόεδρο και τους προέδρους των επιτροπών παρακολούθησης των κεντρικών και περιφερειακών επιχειρησιακών προγραμμάτων ως μέλη.
Η Κεντρική Επιτροπή Παρακολούθησης υποβοηθείται στο έργο της από τη
Γραμματεία Προγράμματος, η οποία συστήνεται με απόφαση του Υπουργού Εσωτερικών. Επίσης με απόφαση του οικείου Υπουργού ή του Γενικού Γραμματέα της περιφέρειας συγκροτείται επιτροπή παρακολούθησης κατά Υπουργείο, περιφέρεια και νομικό πρόσωπο δημοσίου δικαίου. Το τελικό πρόγραμμα ΠΟΛΙΤΕΙΑ εγκρίνεται με εισήγηση του Υπουργού Εσωτερικών από το Υπουργικό Συμβούλιο. Τα θέματα με τα οποία θα επιλαμβάνεται το πρόγραμμα αυτό περιλαμβάνονται σε πέντε κυρίως υποπρογράμματα, που αφορούν τη βελτίωση της αναλογίας στη σύνθεση της Δημόσιας Διοίκησης των πτυχιούχων υπαλλήλων, την περιγραφή θέσεων εργασίας με αυξημένα προσόντα, την εφαρμογή μεθόδων αξιολόγησης, την παροχή κινήτρων αποδοτικότητας κλπ.

Για τα μέλη των επιτροπών, που πιθανόν να είναι εκατοντάδες, προβλέπονται ειδικές αυξημένες αμοιβές, που θα ορίζονται από τον Υπουργό Δημόσιας Διοίκησης, που όπως φαίνεται θα ξεπερνούν τα δύο δισεκατομμύρια. Οι πόροι του προγράμματος θα προέρχονται από τον τακτικό προϋπολογισμό, από τα καθαρά έσοδα των περιφερειακών ταμείων ανάπτυξης σε ποσοστό 50%
και από το Πρόγραμμα Δημοσίων Επενδύσεων.
Το εν λόγω σχέδιο δράσεων έρχεται με καθυστέρηση πέντε μηνών από την
εξαγγελία του προγράμματος "ΠΟΛΙΤΕΙΑ". Και αφού η Κυβέρνηση το χαρακτηρίζει ως σημαντικό, τότε γιατί δεν το υπέβαλε για διαβούλευση στο Εθνικό Συμβούλιο Διοικητικής Μεταρρύθμισης, που πριν από τρεις εβδομάδες συνεδρίασε;
Στο νομοσχέδιο ακόμη δεν υπάρχουν χρονικές δεσμεύσεις κατά μήνα α)της
έγκρισης του προγράμματος από το Υπουργικό Συμβούλιο, β) της έγκρισης με κοινή υπουργική απόφαση του Υπουργού Δημόσιας Διοίκησης και του αρμοδίου Υπουργού των υποπρογραμμάτων κατά Υπουργείο και νομικό πρόσωπο δημοσίου δικαίου, γ) της εγκρίσεως των υποπρογραμμάτων των περιφερειών.

Στο νομοσχέδιο δεν προσδιορίζονται οι τακτικοί πόροι από τον κρατικό προϋπολογισμό που εγγράφονται κάθε έτος ειδικά για το πρόγραμμα "ΠΟΛΙΤΕΙΑ". Δεν προσδιορίζονται οι πόροι από τη χρηματοδότηση του προγράμματος από το Πρόγραμμα Δημοσίων Επενδύσεων. Σε κάθε περίπτωση το συζητούμενο νομοσχέδιο θα κριθεί από το πρόγραμμα σχέδιο που θα κατατεθεί στο Υπουργικό Συμβούλιο για έγκριση από τα επιχειρησιακά προγράμματα, κεντρικά και περιφερειακά, που θα εκπονηθούν και θα τεθούν σε έγκριση και βεβαίως από την εφαρμογή του εγχειρήματος στο τέλος της προβλεπόμενης τριετίας. Αυτό το νομοσχέδιο είναι χωρίς περιεχόμενο, αφού το πρόγραμμα "ΠΟΛΙΤΕΙΑ" δεν περιέρχεται σ'αυτό το νομοσχέδιο, που συζητάμε και ούτε καν θα συζητείται στη Βουλή το περιεχόμενο του προγράμματος "ΠΟΛΙΤΕΙΑ" ή στο Εθνικό Συμβούλιο Διοικητικής Μεταρρύθμισης.
Χαιρετίζω τη διόρθωση ή τη συμπλήρωση αν θέλετε της Υπουργού σήμερα ότι θα τίθενται στο Εθνικό Συμβούλιο για συζήτηση. Νομίζω όμως ότι δεν είναι καθόλου δεσμευτική, όπως μας το διατύπωσε. 'Οποια κρίση και γνώμη και να εκφέρει το Εθνικό Συμβούλιο αν θέλει η Υπουργός, θα τη λαμβάνει υπόψη της.
Κατά συνέπεια θεωρούμε ότι είναι ένα βήμα, αλλά δεν είναι τόσο για
να μας πείσει ότι υπάρχει κάτι θετικό.
Θα συντάσσεται, λοιπόν, το σχέδιο από το Υπουργείο Δημόσιας Διοίκησης και θα εγκρίνεται από το Υπουργικό Συμβούλιο. Για ένα τόσο μεγάλο θέμα όπως η βελτίωση της Δημόσιας Διοίκησης, η Κυβέρνηση θα αποφασίζει ουσιαστικά μόνη της. Δεν θα κάνει διάλογο με τα κόμματα, με φορείς, με κανέναν. Δεν θα επιδιώκει τη συναίνεση. Δεν δεσμεύεται για τίποτα απ'όλα αυτά.
Είναι επίσης μακροχρόνιος ο σχεδιασμός και στην εφαρμογή του
γραφειοκρατικό με τις τριάντα και πλέον πολυμελείς επιτροπές παρακολούθησης. Δεν έχουν καμία άλλη αρμοδιότητα, παρά να παρακολουθούν τι γίνεται και συστήνονται για υψηλά αμειβόμενους κομματικά ημέτερους, που θα αποσπαστούν από άλλες υπηρεσίες. Συνεχίζεται δηλαδή η τροφοδότηση του κομματικού στρατού. Φοβάμαι ότι θα δημιουργηθούν επικαλύψεις, συγκρούσεις αρμοδιοτήτων και πιθανόν έλλειψη συνεργασίας μεταξύ των δημοσίων υπηρεσιών, νομικών προσώπων δημοσίου δικαίου και επιτροπών. Θα δημιουργηθεί δηλαδή μια παραϋπηρεσία χωρίς αποτέλεσμα.
Δεν γνωρίζω τι εξυπηρετεί η ψήφιση αυτού του νομοσχεδίου, αφού και ο εισηγητής της Πλειοψηφίας στην επιτροπή, είπε πως οι διατάξεις του θα μπορούσαν να εφαρμοστούν χωρίς να γίνουν νόμος του κράτους.
Για όλους αυτούς τους λόγους, εμείς είμαστε αντίθετοι με το νομοσχέδιο. Θα στηρίξουμε όμως θετικά στα επόμενα άρθρα διατάξεις, που θεωρούμε θετικές, όπως για παράδειγμα αυτή που αναφέρεται στην κατεδάφιση παρανόμως ανεγερθέντων κτιρίων στα καμμένα δάση.
Η Νέα Δημοκρατία θέλει τη Δημόσια Διοίκηση να είναι στην υπηρεσία του πολίτη. Θέλει έναν υπάλληλο ικανό που θα επιτελεί το έργο του ανεπηρέαστος και με αξιοπρέπεια. Γι'αυτό προτείνουμε ει δυνατόν την συναπόφαση όλων των πολιτικών δυνάμεων του τόπου σε βασικά θέματα που αφορούν τη βελτίωση της Δημόσιας Διοίκησης.
Προτείνουμε αξιοκρατία και αξιολόγηση σε όλα τα στάδια, στην
πρόσληψη, στην τοποθέτηση, στην προαγωγή. Προτείνουμε συνεχή εκπαίδευση και επιμόρφωση, αυστηρό πειθαρχικό έλεγχο και την εισαγωγή νέων τεχνολογιών στη Δημόσια Διοίκηση. Προτείνουμε κατάργηση της πολυνομίας, κωδικοποίηση της νομοθεσίας, κατάργηση της γραφειοκρατίας, του ρουσφετιού και της εξαγοράς των συνειδήσεων.
Εδώ που φθάσαμε χρειάζονται αποφάσεις, χρειάζονται ρήξεις, άλλη
νοοτροπία και άλλη αντίληψη. Χρειάζονται πρακτικές λύσεις και όχι θεωρίες. Τα προβλήματα δεν λύνονται με τις πολυάριθμες επιτροπές για εκατοντάδες κομματικούς φίλους.
Δυστυχώς για σας, αλλά και για τον τόπο, είναι πράγματα, που δεν
μπορείτε να κάνετε και γι'αυτό είναι βέβαιο ότι θα αποτύχετε. Επτά μήνες μετά τις εκλογές αδυνατείτε να κυβερνήσετε τον τόπο. Αυτό, λοιπόν, που μπορείτε να κάνετε, είναι να φύγετε μια ώρα γρηγορότερα.
Ευχαριστώ.
( Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, κατά τη συζήτηση
στην αρμόδια επιτροπή, αλλά και σήμερα, ακούστηκαν πάρα πολλά πράγματα και από την πλευρά της Κυβέρνησης και από την πλευρά της Αξιωματικής
Αντιπολίτευσης, για την κατάσταση που επικρατεί στη Δημόσια Διοίκηση και σίγουρα λέμε και εμείς ότι πολλά απ'αυτά που ειπώθηκαν πατάνε στα πόδια τους, είναι δηλαδή όπως λέμε, αντικειμενικά.
'Ομως, κύριοι συνάδελφοι, πάει πάρα πολύ γι'αυτά τα προβλήματα που στηρίζετε ότι χαρακτηρίζουν τη λειτουργία της Δημόσιας Διοίκησης, να σκίζετε τα ιμάτιά σας.
Γιατί αν υπάρχουν αυτά τα προβλήματα, η ευθύνη δεν ανήκει βέβαια στους υπαλλήλους, αλλά σε σας. Είναι δημιουργήματα της πολιτικής σας, τέκνα των δικών σας πολιτικών και κομματικών αναγκών.
'Ετσι δηλαδή θέλατε τη Δημόσια Διοίκηση και έτσι τη φτιάξατε. Πάψτε, λοιπόν, να σκίζετε τα ιμάτιά σας. Οι οδυρμοί σας ούτε ταιριάζουν ούτε μπορούν να παραπλανήσουν κανέναν πολίτη αυτής της χώρας.
'Ολοι γνωρίζουν ότι φτιάξατε μια Δημόσια Διοίκηση κατ' εικόνα και
ομοίωση της πολιτικής σας, προσαρμοσμένη όχι στην κατεύθυνση της εξυπηρέτησης των λαϊκών συμφερόντων, αλλά εκείνων που βρίσκονται στην αντίπερα όχθη με αυτά δηλαδή τα συμφέροντα του μεγάλου κεφαλαίου. Αυτό το στόχο υπηρετεί και το συγκεκριμένο νομοσχέδιο που συζητάμε.
Θέλετε με αυτό, κυρία Υπουργέ, να δώσετε νομική ισχύ στο αντιδραστικό πρόγραμμα "ΠΟΛΙΤΕΙΑ", το οποίο προσδιορίζει τις νεοφιλελεύθερες αναδιαρθρώσεις της Δημόσιας Διοίκησης προς όφελος βέβαια όχι του πολίτη, αλλά της κυβερνητικής πολιτικής, του παγκοσμιοποιημένου καπιταλιστικού τρόπου παραγωγής και βέβαια της πολιτικής σύγκλισης με την Ευρωπαϊκή 'Ενωση.
Αυτό το συγκεκριμένο στόχο, που υπηρετεί το νομοσχέδιο, τον έκανε καθαρό ο κύριος Πρωθυπουργός μιλώντας σε σύσκεψη στελεχών του ΠΑ.ΣΟ.Κ. τον περασμένο Ιούνιο. Είχε πει τότε συγκεκριμένα: "Η διοικητική μεταρρύθμιση δεν είναι απλώς ένας από τους στόχους μας. Μετά την οικονομική σύγκλιση είναι η νέα αναγκαιότητα, η νέα πρόκληση, που πρέπει να αντιμετωπίσουμε". Στόχος, λοιπόν, η προσαρμογή της Δημόσιας Διοίκησης στις απαιτήσεις του μεγάλου κεφαλαίου και όχι η αναβάθμιση των υπηρεσιών της, που προσφέρει στο κοινωνικό σύνολο και στην ίδια την ανάπτυξη της χώρας μας. Και αυτό το στόχο τον έκανε πάλι καθαρό ο ίδιος ο Πρωθυπουργός, στην ίδια σύσκεψη λέγοντας ότι το κράτος δεν χρειάζεται

και δεν μπορεί να τα κάνει όλα μόνο του. Εκτός από ένα σκληρό πυρήνα στρατηγικών και συντονιστικών λειτουργιών, που και αυτές θα μεταβάλλονται όπως χαρακτηριστικά είπε, πολλές κρατικές δραστηριότητες, όπως η διαχείριση του περιβάλλοντος, η κοινωνική φροντίδα κλπ. μπορούν να ασκούνται από ενδιάμεσους φορείς και ενδιάμεσοι βέβαια φορείς δεν είναι άλλοι παρά εκείνοι της ιδιωτικής πρωτοβουλίας.
Επίσης πάλι ο κύριος Πρωθυπουργός έκανε και ένα άλλο σημείο καθαρό σε σχέση με την πολιτική, που θα ακολουθήσει η Κυβέρνηση σ' αυτόν τον τομέα. Και αυτό αφορά τους εργαζόμενους στη Δημόσια Διοίκηση.
Είπε συγκεκριμένα πάλι ο κύριος Πρωθυπουργός ότι, χωρίς δραστικές μεταρρυθμίσεις προς την κατεύθυνση της θέσπισης ποιοτικών κριτηρίων και μέτρησης αποτελεσμάτων, δεν είναι δυνατή η εκπόνηση και εφαρμογή πολιτικών. Και αυτές οι φράσεις του κ. Σημίτη, που αποτελούν τον

μπούσουλα της νεοφιλελεύθερης αναδιάρθρωσης της Δημόσιας Διοίκησης, που έχει βάλει ήδη μπρος η Κυβέρνηση, ταυτόχρονα με την ανατροπή των εργασιακών σχέσεων, τις ιδιωτικοποιήσεις και την απελευθέρωση των αγορών, τη διάλυση του ΕΣΥ κλπ., διαπερνούν και το συγκεκριμένο νομοσχέδιο, που συζητάμε. Αποτελούν τη ραχοκοκκαλιά του. Πρώτον, γιατί γίνεται ένας επαναπροσδιορισμός των ορίων δημοσίου και ιδιωτικού τομέα, που σημαίνει απλά την απαλλαγή του κράτους από μη αναγκαίες λειτουργίες και την παράδοσή τους στους ιδιώτες.
Δεύτερον, με πρόσχημα τη βελτίωση του ανθρώπινου δυναμικού προωθούνται μέτρα, που θα οδηγήσουν στη συρρίκνωση και στην κατεδάφιση των δικαιωμάτων των εργαζομένων στη Δημόσια Διοίκηση. Και αυτό γίνεται πάλι με την εφαρμογή συστημάτων μέτρησης αποδοτικότητας και της σύνδεσης του μισθού με την παραγωγικότητα, που προβλέπεται μέσα σ' αυτό το νομοσχέδιο, με την ελαστικοποίηση του ωραρίου και την καθιέρωση της μερικής απασχόλησης, με τον εντεινόμενο εσωτερικό αυταρχισμό και με τη διαρκή απειλή πειθαρχικών διώξεων και με τη σταδιακή άρση της μονιμότητας.
Ιδιαίτερα θα θέλαμε να τονίσουμε ότι η εφαρμογή συστημάτων μέτρησης της αποδοτικότητας και η σύνδεση μισθού με αυτή έχει σαν στόχο, όχι την
αναβάθμιση των προσφερόμενων στον πολίτη υπηρεσιών αλλά την ανταπόκριση των εργαζομένων στο δημόσιο, στις αντιλαϊκές πολιτικές της Κυβέρνησης, που θα αποκτήσουν μετρήσιμη πλέον μορφή και τη διαμόρφωση ενός νέου τύπου υπαλλήλου αφοσιωμένου στο να εκτελεί τις άνωθεν εντολές και τις επιχειρούμενες εκσυγχρονιστικές αλλαγές.
Και βέβαια, όποιος δεν ανταποκριθεί σε αυτήν την εκσυγχρονιστική λογική της Κυβέρνησης, θα το πληρώνει με την περικοπή του μισθού του και με άλλα μέτρα, όπως διοικητικές ποινές, διώξεις κλπ.
Επίσης θα θέλαμε να τονίσουμε ότι με το παρόν νομοσχέδιο και
συγκεκριμένα με το άρθρο 8, επιχειρείται να καθιερωθεί το ελαστικό ωράριο στη Δημόσια Διοίκηση, που είναι και οδηγία του Διεθνούς Νομισματικού Ταμείου και να εναρμονισθεί έτσι με τις διατάξεις του νόμου Γιαννίτση, που πρόσφατα ψηφίσθηκε στη Βουλή. Και επιχειρείται να γίνει για τους εργαζόμενους, που απασχολούνται τις απογευματινές ώρες ή κατά το Σάββατο. 
Σύμφωνα, λοιπόν, με το άρθρο αυτό και την παράγραφο 5, ο Υπουργός
Εσωτερικών και Δημόσιας Διοίκησης εξουσιοδοτείται προκειμένου να μπορεί, με απόφασή του, να καθορίζει τον εβδομαδιαίο χρόνο εργασίας των υπαλλήλων, που απασχολούνται κατά τις απογευματινές ώρες ή κατά το Σάββατο, μικρότερο του γενικώς ισχύοντος, που σήμερα ανέρχεται σε 37,5 ώρες εβδομαδιαίως.
Τονίζεται βέβαια στην εισηγητική έκθεση -και το τόνισε και η κυρία Υπουργός, κατά τη συζήτηση στην επιτροπή- ότι η μείωση αυτή του χρόνου εργασίας έχει σαν στόχο να αποτελέσει κίνητρο για εκείνους τους υπαλλήλους, που θα δεχθούν να στελεχώσουν τις υπηρεσίες εκείνες, που θα λειτουργούν μερικές ημέρες την εβδομάδα ή κατά το Σάββατο το πρωί. 
Επισημαίνουμε, όμως, ότι απουσιάζει -και φυσικά για εμάς όχι τυχαία-
η ρητή αναφορά ότι το μειωμένο ωράριο δεν θα οδηγήσει σε μείωση των αποδοχών. Και δεν πρέπει να αποτελέσει έκπληξη αν το επόμενο βήμα της Κυβέρνησης θα είναι να προχωρήσει σε προσλήψεις συμβασιούχων ορισμένου χρόνου για τις θέσεις αυτές, στο πλαίσιο του υποδεικνυόμενου και από το Διεθνές Νομισματικό Ταμείο στόχου για επέκταση της μερικής απασχόλησης στη Δημόσια Διοίκηση.
Παράλληλα με αυτές τις εκσυγχρονιστικές αντιλήψεις και μεθοδεύσεις, οι οποίες, επαναλαμβάνω, έχουν σαν στόχο την επιβολή των νεοφιλελεύθερων αναδιαρθρώσεων που προωθούνται, η Κυβέρνηση προχωρά και στην κατάργηση του ν.2199, που αφορά τις προσλήψεις. Αυτό γίνεται με την παράγραφο 5 του άρθρου 6, που παρέχει τη δυνατότητα στον φορέα που προχωρά σε προσλήψεις, να διαχωρίζει στην προκήρυξη τα προσόντα για το διορισμό σε κύρια και επικουρικά.
Αυτό για εμάς γίνεται για να δοθεί η δυνατότητα να προσληφθούν κάποιοι που θα είναι "ημέτεροι" και αναγνωρισμένης αφοσίωσης στους στόχους που υπηρετείτε με την πολιτική σας. Αυτό το προσόν είναι που σας ενδιαφέρει και όχι η αναβάθμιση σε φιλολαϊκή βάση των παρεχόμενων από τη Δημόσια Διοίκηση υπηρεσιών μέσα από τον αξιοκρατικό τρόπο πρόσληψης των εργαζομένων.
Κυρίες και κύριοι συνάδελφοι, η Κυβέρνηση για να είναι σίγουρη ότι θα προχωρήσουν οι αντιδραστικές επιλογές στο χώρο της Δημόσιας Διοίκησης, προχωρά με το παρόν νομοσχέδιο στη συγκρότηση των λεγόμενων ομάδων διοίκησης. Αποστολή αυτών των ομάδων για εμάς είναι να αναλαμβάνουν να φέρουν εις πέρας κάθε σημαντικό έργο, που τους αναθέτει η Κυβέρνηση, χωρίς να περιμένουν τη λεγόμενη γραφειοκρατία. Στην πραγματικότητα πρόκειται για μία παράλληλη διοίκηση, η οποία θα αναλαμβάνει να κάνει τη "βρώμικη" δουλειά για να μην τη χρεώνεται η Κυβέρνηση. Και μάλιστα, για το σκοπό αυτό, θα συνεργάζεται με στελέχη και εταιρείες του ιδιωτικού τομέα.
Οι τελευταίοι είναι αυτοί που με βάση τις μεθόδους και τα κριτήρια του ιδιωτικού τομέα, θα προτείνουν λύσεις στα προβλήματα της Δημόσιας Διοίκησης. Στην ουσία θα διοικούν το κράτος με βάση τις απαιτήσεις και τις ανάγκες της αγοράς και τις επιταγές του μεγάλου κεφαλαίου.
Θα ήθελα επίσης να επισημάνω και τούτο το στοιχείο: Με την ψήφιση του παρόντος νομοσχεδίου η νομοθετική εξουσία -το τονίσαμε και στην
επιτροπή- η Βουλή μπαίνει στο περιθώριο. Τίθεται ουσιαστικά σε καραντίνα, όσον αφορά τις εξελίξεις σε αυτόν τον κρίσιμο τομέα, τον τομέα της Δημόσιας Διοίκησης. Τα πάντα σε αυτήν θα δρομολογούνται με αποφάσεις του Υπουργικού Συμβουλίου, ύστερα από εισήγηση του Υπουργού Εσωτερικών και

Δημόσιας Διοίκησης.
Με αυτόν τον τρόπο ουσιαστικά γίνεται φέουδο της Κυβέρνησης η
Δημόσια Διοίκηση.
Το Κομμουνιστικό Κόμμα Ελλάδας είναι αντίθετο με αυτό το νομοσχέδιο. Η Δημόσια Διοίκηση σε καμία περίπτωση δεν πρόκειται να γίνει πιο αποτελεσματική με αυτό το νομοσχέδιο. Το αντίθετο. Θα οδηγήσει σε χειρότερες, λιγότερες και ακριβότερες υπηρεσίες και θα εντείνει τα προβλήματα των εργαζομένων σε αυτήν.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εάν σε κάτι γίνει πιο αποτελεσματική -και θα γίνει σίγουρα- θα είναι
προς όφελος της κυβερνητικής πολιτικής και του παγκοσμιοποιημένου καπιταλιστικού τρόπου παραγωγής, που εξυπηρετεί τις ανάγκες του κεφαλαίου και τους σχεδιασμούς του ΟΟΣΑ και του Διεθνούς Νομισματικού Ταμείου.

Για να γίνει, κυρίες και κύριοι συνάδελφοι, αποτελεσματική, σε σχέση με τα λαϊκά συμφέροντα και τις ανάγκες της χώρας μας, η Δημόσια Διοίκηση χρειάζεται μια άλλη πολιτική, που θέλει ξεκάθαρα τα φιλολαϊκά της χαρακτηριστικά, που δεν θα είναι αβανταδόρος, όπως εσείς τη θέλετε με τους σχεδιασμούς σας και τα προγράμματά σας, όπως αυτό που συζητάμε σήμερα το πρόγραμμα "ΠΟΛΙΤΕΙΑ". Δεν θα είναι αβανταδόρος δηλαδή της αντιλαϊκής φιλομονοπωλιακής πολιτικής, αλλά αρωγός σε κάθε προσπάθεια για την κοινωνικοοικονομική ανάπτυξη, με βάση τις δυνατότητες και τα συγκριτικά πλεονεκτήματα που έχει η χώρα μας.
Στα πλαίσια αυτά το Κομμουνιστικό Κόμμα, που σήμερα έκανε και έναρξη των εργασιών του 16ου συνεδρίου του, παλεύει για μία λαϊκή οικονομία που στο επίκεντρό της θα έχει την ευημερία του εργαζόμενου λαού, του δημιουργού της ανάπτυξης και της προόδου. Αντίστοιχα παλεύει για μία ανάλογη λαϊκή εξουσία και κατά συνέπεια για μία αντίστοιχη Δημόσια Διοίκηση που τα προϊόντα της θα υπηρετούν τα πραγματικά συμφέροντα του λαού μας.
Κυρίες και κύριοι συνάδελφοι, με όσα ανέφερα γίνεται καθαρό ότι το 
Κομμουνιστικό Κόμμα της Ελλάδας δεν μπορεί να ψηφίσει αυτό το νομοσχέδιο. Και δεν μπορεί να το ψηφίσει γιατί μ' αυτό επαναλαμβάνω, θεσμοθετούνται

μία σειρά αντιδραστικές αλλαγές, που έχουν σαν στόχο να προσαρμόσουν τη Δημόσια Διοίκηση στις άμεσες και μακρόχρονες επιταγές του κεφαλαίου, της Ευρωπαϊκής 'Ενωσης, του ΟΟΣΑ κλπ.
Επίσης με το νομοσχέδιο παίρνονται μια σειρά αντεργατικά μέτρα σε
βάρος των δημοσίων υπαλλήλων, με στόχο τη χειραγώγησή τους και τον πειθαναγκασμό τους, ώστε να γίνουν εκόντες άκοντες πειθαρχημένα γρανάζια αυτής της κρατικής μεταρρύθμισης, που θέλετε. Τέτοια μέτρα σε βάρος των δημοσίων υπαλλήλων είναι επαναλαμβάνω η άρση της μονιμότητας, η σύνδεση μισθού με την παραγωγικότητα κλπ.
Καταψηφίζουμε, λοιπόν, επί της αρχής το νομοσχέδιο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το συζητούμενο
νομοσχέδιο υπό το φιλόδοξο τίτλο "ΠΟΛΙΤΕΙΑ" με τα πέντε υποπρογράμματα δεν παρέχει στη Βουλή των Ελλήνων τη δυνατότητα του συστηματικού ελέγχου και της αξιολόγησης των ρυθμίσεων που θέλει να προωθήσει, όπως εξαγγέλλεται με τα άρθρα 1 έως και 4.
Είναι βέβαιο ότι η Δημόσια Διοίκηση έχει τη δική της παθολογία. 'Εχει εγκατεστημένη την αναξιοκρατία και την αναποτελεσματικότητα, με αποτέλεσμα να μην μπορεί να υπηρετήσει ούτε μικρά αλλά, πολύ περισσότερο, ούτε μεγάλα σχέδια για την οικονομική και όχι μόνο ανάπτυξη της χώρας. 
Υπάρχουν ζητήματα που αναμφισβήτητα ταλαιπωρούν το χώρο της Δημόσιας
Διοίκησης. Και δεν επιλέγω την παρούσα συζήτηση για να κατανείμω ευθύνες και να υποστηρίξω ότι ο χώρος της Δημόσιας Διοίκησης, δυστυχώς, χρόνια ολόκληρα χρησιμοποιήθηκε για την προώθηση πελατειακών σχέσεων, αλλά και εγκατάστασης κομματισμού στο χώρο αυτής.
Θέλω να πιστεύω ότι η σύγκριση που επιχειρείται εκ μέρους όλων των πλευρών της Βουλής δεν είναι μία σύγκριση με το αμαρτωλό της Δημόσιας Διοίκησης παρελθόν, αλλά με τις σύγχρονες ανάγκες και τη σημερινή αξίωση του 'Ελληνα πολίτη, η Δημόσια Διοίκηση να είναι φιλική προς αυτόν, να εξυπηρετεί και να επιλύει τα προβλήματά του και κυρίως να στηρίζει και να υλοποιεί προγράμματα που έχουν σχέση με την οικονομική ανάπτυξη της χώρας, μέσα μάλιστα στη δύσκολη, πολύπλοκη και εξαιρετικά σύνθετη
ευρωπαϊκή πραγματικότητα, την οποία πρέπει συστηματικά να αντιμετωπίζουμε.
Κυρίες και κύριοι συνάδελφοι, η Κυβέρνηση ζητάει μία εν λευκώ εξουσιοδότηση από τη Βουλή των Ελλήνων, η οποία κατά τη γνώμη μου έχει και προβλήματα συνταγματικότητας, παρά τα όσα περί του αντιθέτου ισχυρίζεται η έκθεση της Επιστημονικής Επιτροπής. Δεν πρόκειται για εξουσιοδότηση που αφορά σε δευτερεύοντα τεχνικά ζητήματα, όπως επισημαίνει η Επιστημονική Επιτροπή της Βουλής, αλλά έχει σχέση αυτή η εξουσιοδότηση με ουσιώδη ζητήματα που αφορούν τη Δημόσια Διοίκηση, για τα οποία προδήλως χρειάζονται συγκεκριμένες κανονιστικές πράξεις, οι οποίες εμφανώς ή και εμμέσως θα εμφιλοχωρούν για να υλοποιούν τα συγκεκριμένα πέντε υποπρογράμματα που προβλέπει το σχέδιο νόμου.
Ερωτώ, κύριοι συνάδελφοι, δεν είναι για παράδειγμα ουσιώδες και κεφαλαιώδες ζήτημα, για το οποίο δεν επιτρέπεται κατά τη γνώμη μου εξουσιοδότηση, η αναπροσαρμογή και βελτίωση διοικητικών λειτουργιών και μεθόδων; Δεν είναι ουσιώδες ζήτημα η βελτίωση των σχέσεων της Δημόσιας Διοίκησης με τον πολίτη; Αυτό για να αποκτήσει σάρκα και οστά χρειάζεται συγκεκριμένες ρυθμίσεις, χρειάζεται διοικητικές πράξεις οι οποίες επαναλαμβάνω δεν είναι δυνατόν να καλυφθούν από αυτήν τη γενική, αόριστη και γενικόλογη εξουσιοδότηση που ζητείται με το συζητούμενο σχέδιο νόμου. 
Βεβαίως οι τίτλοι των υποπρογραμμάτων είναι εξαιρετικά φιλόδοξοι,
όπως προείπα. Ποιος έχει αντίρρηση να βελτιωθούν οι σχέσεις της Δημόσιας Διοίκησης με τον πολίτη; Ποιος έχει αντίρρηση να γίνει ορθή αξιοποίηση του δυναμικού της Δημόσιας Διοίκησης;
ΒΑΣΙΛΗΣ ΚΕΔΙΚΟΓΛΟΥ: Χρειάζεται νόμος γι'αυτό;
ΦΩΤΗΣ ΚΟΥΒΕΛΗΣ: Θα σας απαντήσω.
Ποιος έχει αντίρρηση, κύριοι συνάδελφοι, να υπάρξει ένας συντονισμός, προκειμένου να αντιμετωπιστούν όλα εκείνα, τα οποία συνιστούν δυσλειτουργίες της Δημόσιας Διοίκησης είτε στο κεντρικό επίπεδο είτε στο περιφερειακό;
Το ερώτημά μου όμως, αγαπητέ συνάδελφε και φίλε Σταύρο Μπένο, είναι
τούτο: Γιατί αυτό το νομοσχέδιο; Ποια κείμενη νομοθεσία εμποδίζει να υλοποιηθούν και να προωθηθούν όλες αυτές οι ρυθμίσεις; Εάν, όπως είπατε λίγο πριν, δεν το εμποδίζει η νομοθεσία που υπάρχει, τότε δικαιολογημένα εγείρεται το ερώτημα, επιτρέψτε μου και η υποψία, ότι μέσα από αυτήν τη γενική εξουσιοδότηση θέλει το Υπουργείο Δημόσιας Διοίκησης και περαιτέρω η Κυβέρνηση να πάρει την εξουσία να διαχειρίζεται εν λευκώ τα ζητήματα της Δημόσιας Διοίκησης.
Πιστεύετε, αγαπητοί συνάδελφοι, ότι αυτό το σχέδιο νόμου έρχεται προκειμένου η Βουλή να εκφράσει την ευαρέσκειά της, διότι επιχειρείται μία τομή; Μία τομή θα έλεγα όμως, με επιγραφές υποπρογραμμάτων, μία τομή η οποία στερείται συγκεκριμένου περιεχομένου και μία τομή, όπως εξαγγέλλεται από την Κυβέρνηση, την οποία ούτε εσείς ούτε εγώ γνωρίζουμε συγκεκριμένα να την κρίνουμε, να την αξιολογήσουμε και περαιτέρω, εάν είμαστε σύμφωνοι, να την εγκρίνουμε ή αν διαφωνούμε να την απορρίψουμε. 
Εγώ ειλικρινά σας το λέω και απευθύνομαι στην εμπειρία όλων; 'Εχετε
ξαναδεί τέτοιο νομοθέτημα στη Βουλή των Ελλήνων, δηλαδή να αποφασίζει ο εκάστοτε Υπουργός Δημόσιας Διοίκησης, να έρχεται περαιτέρω το επιχειρησιακό πρόγραμμα με τις υποκατηγορίες των πέντε προγραμμάτων και επαναλαμβάνω υπό τον φιλόδοξον τίτλον "ΠΟΛΙΤΕΙΑ", να εγκρίνεται από το Υπουργικό Συμβούλιο και η Βουλή των Ελλήνων να μη γνωρίζει το συγκεκριμένο περιεχόμενο αυτών των πέντε υποπρογραμμάτων;

Θέλω, αγαπητοί συνάδελφοι της Συμπολίτευσης, όπως και σεις η κυρία Υπουργέ, να αντιληφθείτε ότι τα όσα επισημαίνω δεν έχουν καμία σχέση με την οφειλόμενη εκ μέρους μας πολιτική διάθεση να στηρίξουμε αναγκαίες ρυθμίσεις για να προωθηθεί μία αποτελεσματική Δημόσια Διοίκηση.
Η αντίρρησή σας αναφέρεται στο γεγονός ότι δεν μας παρέχει η
Κυβέρνηση ικανό υλικό με αυτό το νομοσχέδιο, υλικό το οποίο εμείς θα μπορούμε να κρίνουμε, να συμφωνήσουμε ή να διαφωνήσουμε.
Και επαναλαμβάνω: 'Εχετε ξαναδεί ποτέ τέτοιο νομοσχέδιο; Εδώ βλέπω εξαιρετικά παλαιούς και έμπειρους συναδέλφους. Εγώ δεν έχω δει τέτοιο νομοσχέδιο.
Κύριοι συνάδελφοι, γίνεται μια αναφορά στο μειωμένο ωράριο των
δημοσίων υπαλλήλων, προκειμένου να εξασφαλίζουν αυτό ως κίνητρο ή και ως ανταπόδωση για να παρέχουν και απογευματινές ώρες τις υπηρεσίες τους στο

κοινό. Καμία αντίρρηση! Βεβαίως πρέπει να υπάρχουν δημόσιες λειτουργίες, δημόσιες υπηρεσίες, οι οποίες θα εξυπηρετούν και τις απογευματινές ώρες τους 'Ελληνες πολίτες.
Το ερώτημά μου, όμως, το οποίο αναδεικνύει το ακριβές των όσων
ανέφερα είναι: Αναφέρει πουθενά το νομοσχέδιο ποιες δημόσιες λειτουργίες και υπηρεσίες πρέπει να εξυπηρετούνται σε ό,τι έχει σχέση με την επικοινωνία τους με τον πολίτη τις απογευματινές ώρες;
Βεβαίως στη Διαρκή Επιτρπή η κυρία Υπουργός και ο κύριος Υφυπουργός έκαναν μία αναφορά σε κάποιες δημόσιες λειτουργίες, οι οποίες έχουν ανάγκη και απογευματινής εξυπηρέτησης των πελατών. Αυτό δεν πρέπει να το έχει η Βουλή των Ελλήνων στα χέρια της, προκειμένου να μπορεί να κρίνει εάν διατίθεται αποτελεσματικά και χρήσιμα ο χρόνος της απογευματινής εργασίας για την εξυπηρέτηση των πολιτών;
Κύριοι συνάδελφοι, αυτές είναι οι επιφυλάξεις μας και οι αντιρρήσεις μας. Αντιρρήσεις -επαναλαμβάνω- που δεν αναφέρονται στο γεγονός ότι έχει υποχρέωση η Κυβέρνηση -με τη στήριξη όλων από την ώρα που θα υπάρχει πολιτική συμφωνία, γιατί κανείς δεν εκχωρεί την πολιτική του άποψη- να αντιμετωπίσει τα ζητήματα της Δημόσιας Διοίκησης. Αλλά όχι έτσι, όχι με εν λευκώ εξουσιοδότηση.
Ουδείς είναι ανύποπτος το έτος 2000. 'Ολοι έχουμε τις υποψίες μας.
Εμείς τούλάχιστον δεν θέλουμε να εμπιστευτούμε την εν λευκώ διαχείριση αυτών των θεμάτων στο όνομα των αναγκών της Δημόσιας Διοίκησης που συνομολογούμε την ύπαρξή τους. Υπάρχουν και επιμέρους διατάξεις, οι οποίες έρχονται να αντιμετωπίσουν επίσης επι μέρους ζητήματα, διατάξεις θετικού χαρακτήρα.
Σε ό,τι αφορά, όμως, στον πυρήνα του νομοσχεδίου που είναι οι διατάξεις των άρθρων 1 έως 4 σχετικά με την εν λευκώ εξουσιοδότηση που ζητεί η Κυβέρνηση, νομίζω ότι δεν είναι δυνατόν να της παρασχεθεί, τουλάχιστον από το Συνασπισμό της Αριστεράς και της Προόδου. Διότι εν λευκώ εξουσιοδοτήσεις, χωρίς σαρκωμένο το περιεχόμενο των ρυθμίσεων που θέλει να προωθήσει η Κυβέρνηση, νομίζω ότι δεν συνάδουν και προς εκείνο που πρέπει να αναδεικνύει η λειτουργία του Κοινοβουλίου, δηλαδή τη γνώση και την ενδελεχή έρευνα των προτάσεων, που προωθεί η Κυβέρνηση κάθε φορά. 
Κύριοι συνάδελφοι, με αυτές τις σκέψεις και πάντα με την επισήμανση
και την πολιτική παραδοχής ότι πρέπει να αναρρυθμιστεί η Δημόσια Διοίκηση, πρέπει να καταστεί αποτελεσματική, σύγχρονη, να εγκατασταθεί σε αυτή η αξιοκρατία και να απωθηθεί στο μακρινό περιθώριο ο κομματισμός και η πολιτική μεροληψία, εμείς καταψηφίζουμε το σχέδιο νόμου επί της αρχής. 
ΠΡΟΕΔΡΕΥΩΝ (Κωνσταντίνος Βρεττός): Η Υπουργός Εσωτερικών, Δημόσιας
Διοίκησης και Αποκέντρωσης κ. Βάσω Παπανδρέου έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, η μεταρρύθμιση της Δημόσιας Διοίκησης αποτελεί τόσο για την Ελλάδα όσο και για τις άλλες ευρωπαϊκές χώρες μια αναπόδραστη ανάγκη, μια προτεραιότητα που έχει κατ' επανάληψη τονιστεί και από οικονομικούς και από πολιτικούς και από κοινωνικούς φορείς.
Είναι γεγονός ότι λόγοι ιστορικοί, οικονομικοί, κοινωνικοί και πολιτικοί οδήγησαν τη χώρα μας σε σημαντική υστέρηση σε σχέση με τη διαμόρφωση μιας Δημόσιας Διοίκησης αποτελεσματικής σε σχέση με τις διοικήσεις των άλλων ευρωπαϊκών χωρών.
Πράγματι η ελληνική Δημόσια Διοίκηση έχει προβλήματα. 'Εχουν γίνει
αρκετές προσπάθειες διοικητικής μεταρρύθμισης με σημαντικά αποτελέσματα. Παρ' όλα αυτά υπάρχουν δημόσιες υπηρεσίες που εξακολουθούν να μην ανταποκρίνονται αποτελεσματικά στις απαιτήσεις των καιρών, στις ανάγκες των πολιτών και στις ανάγκες της κοινωνίας και της οικονομίας.
Σήμερα είναι περισσότερο παρά ποτέ αναγκαίο να συνειδητοποιήσουμε ότι η σύνδεση της Δημόσιας Διοίκησης με την οικονομική ανάπτυξη της χώρας είναι από τις απαραίτητες προϋποθέσεις για τη διατηρησιμότητα των πλεονεκτημάτων της ένταξής μας στην Οικονομική και Νομισματική 'Ενωση και χρειάζεται να προχωρήσουμε πράγματι στο διοικητικό εκσυγχρονισμό και να συνδέσουμε την οικονομική ανάπτυξη με μια Δημόσια Διοίκηση, η οποία είναι αποτελεσματική και φιλική προς τον πολίτη.
Μελετώντας τις εξελίξεις τόσο στον ευρωπαϊκό χώρο όσο και αλλού, σε άλλες ανεπτυγμένες χώρες, παρατηρούμε ότι αυτές έχουν αποστεί σε μεγάλο
βαθμό από τις απόψεις της προηγούμενης δεκαετίας, σύμφωνα με τις οποίες
η σχέση δημόσιου και ιδιωτικού τομέα είναι ανταγωνιστική.
Η επίρριψη όλων των αρνητικών και όλων των κακών στο δημόσιο τομέα
και η απόδοση όλων των θετικών στον ιδιωτικό τομέα αποδείχθηκε λανθασμένη και άδικη και οδήγησε σε κοινωνικές ανισότητες. Η μεταρρύθμιση της Δημόσιας Διοίκησης πρέπει να είναι δημόσια και αυτό σημαίνει ότι μπορούμε να δανειστούμε ιδέες και μεθόδους του ιδιωτικού τομέα και των επιχειρήσεων εκεί όπου υπάρχουν καλές πρακτικές, αλλά πρέπει ταυτόχρονα να βρούμε εκείνες τις λύσεις, που δεν αλλοιώνουν το χαρακτήρα και τη φυσιογνωμία του κράτους. Και εννοούμε ένα σύγχρονο κοινωνικό κράτος δικαίου.
Υποστηρίζουμε την ύπαρξη ενός κράτους, το οποίο μεριμνά για τη διόρθωση των σφαλμάτων της αγοράς, έχει ως κέντρο του τη διανεμητική δικαιοσύνη υπέρ των ασθενέστερων και σχεδιάζει τις πολιτικές του με στόχο την ευημερία και την ευτυχία του συνόλου των πολιτών.
Δύο είναι τα βασικά χαρακτηριστικά του γραφειοκρατικού κράτους:

Το πρώτο είναι ότι η πολιτική εκφράζεται σχεδόν αποκλειστικά με
κανονιστικές ρυθμίσεις. Κάθε πολιτική επιλογή, που δεν παίρνει τη μορφή κανόνα δικαίου παραμένει απλώς υπόθεση, σχέδιο και όχι πραγματικότητα. 
Το δεύτερο είναι η αντίληψη του δημόσιου λειτουργού, ότι η εφαρμογή
όσων νομοθετούνται ανήκουν σε άλλους, δηλαδή στην εκάστοτε εκτελεστική εξουσία, η οποία θεωρείται κυρίως υπεύθυνη στην περίπτωση αποτυχίας ή προβλημάτων εφαρμογής.
Το γραφειοκρατικό μοντέλο είναι αναποτελεσματικό.
Οι γενικότερες εξελίξεις στο χώρο της οικονομίας με την ενίσχυση των αγορών, αλλά και της πολιτικής, με την ανάδειξη και την ενίσχυση της κοινωνίας των πολιτών δεν άφησαν ανεπηρέαστη τη Δημόσια Διοίκηση. 
Προκειμένου να ανταποκριθεί στις νέες ανάγκες η Δημόσια Διοίκηση,
άρχισε να αφήνει πίσω της το γραφειοκρατικό μοντέλο οργάνωσης και λειτουργίας και να οργανώνεται με βάση τις νέες ιδέες που τη θέλουν ένα 
ανοιχτό στην κοινωνία σύστημα, το οποίο καθορίζει τις λειτουργίες και τις δομές του με βάση τις ανάγκες και τις απαιτήσεις των πολιτών. 
Παρακολουθώντας τις εξελίξεις στο χώρο των επιχειρήσεων, το
γραφειοκρατικό μοντέλο διοίκησης άρχισε να παραχωρεί τη θέση του σε επιχειρησιακά μοντέλα οργάνωσης και διοίκησης. Η διοικητική μεταρρύθμιση συνδέθηκε με την υιοθέτηση των βασικών αρχών του μάνατζμεντ. Η
νομιμότητα υπάρχει ως βασική αρχή, αφήνει όμως χώρο και στην αποτελεσματικότητα και την ισότητα των ευκαιριών, στην άμιλλα και τον ανταγωνισμό.
Επίσης η παραδοσιακή διαδικασία της θεσμοθέτησης των όποιων μέτρων βελτίωσης και εκσυγχρονισμού άρχισε να συνοδεύεται από επιχειρησιακούς σχεδιασμούς, στους οποίους τη κεντρική θέση κατέχουν ο προγραμματισμός, η παρακολούθηση της εφαρμογής και η αξιολόγηση των μέτρων, που έχουν αποφασιστεί και ψηφιστεί.
Σήμερα η κατάρτιση των επιχειρησιακών προγραμμάτων για τις δημόσιες υπηρεσίες αποτελεί κοινό τόπο στις ευρωπαϊκές χώρες. Γνωρίζοντας ότι ο επιχειρησιακός σχεδιασμός βελτιώνει σημαντικά τα αποτελέσματα των όποιων θεσμικών μέτρων, όλες σχεδόν οι κυβερνήσεις των χωρών της Δυτικής Ευρώπης έχουν να παρουσιάσουν ένα επιχειρησιακό πρόγραμμα διοικητικής μεταρρύθμισης.
Στη χώρα μας έχουν ξεκινήσει πάρα πολλές αλλαγές και όπως είπα έχει
βελτιωθεί σημαντικά η κατάσταση και δεν θεωρώ ότι είναι σωστό να ισοπεδώνουμε τα πάντα και να λέμε ότι η Δημόσια Διοίκηση είναι όλη διεφθαρμένη, αναποτελεσματική.
'Εχω πει επανειλημμένως ότι υπάρχουν και δημοσκοπήσεις και το 45% του πληθυσμού λέει ότι ήταν καλύτερη απ'ό,τι ήταν πριν, το 15% ότι είναι χειρότερη απ'ό,τι ήταν πριν και το 40% ότι είναι περίπου το ίδιο. 
Σίγουρα, χρειάζεται να βελτιωθεί η Δημόσια Διοίκηση, καμία αμφιβολία
σ'αυτό, αλλά αυτή η ισοπέδωση και η συνολική καταγγελία δε βοηθάει στην αναβάθμιση και του κύρους των δημοσίων υπαλλήλων και στην αποτελεσματικότητα της Δημόσιας Διοίκησης, διότι αντί να ενθαρρύνουμε την πλειοψηφία των υπαλλήλων που δουλεύει, έχει γνώσεις και είναι αποτελεσματική, αντίθετα τους αποθαρρύνουμε ή και τους προτρέπουμε στο να λειτουργούν και αυτοί όπως μια μειοψηφία, η οποία πρέπει να παταχθεί με αυστηρό τρόπο.
'Ετσι, σήμερα που έχουν αλλάξει τα πράγματα, και εμείς που έχουμε την
τεχνογνωσία, μπορούμε να προχωρήσουμε σε επιχειρησιακό σχεδιασμό και στο χώρο της Δημόσιας Διοίκησης. Το "ΠΟΛΙΤΕΙΑ" αποτελεί ένα πρόγραμμα το οποίο ακολουθεί την πολιτική λογική της διοικητικής μεταρρύθμισης και θα ενσωματώσει όλες τις προσπάθειες, που έχουν γίνει τα προηγούμενα χρόνια από τους προκατόχους μου.
Και εδώ θέλω να αναφέρω ότι ο εισηγητής του ΠΑ.ΣΟ.Κ. ο κ. Μπένος, ο
οποίος έχει και την εμπειρία όπως και κάποιοι άλλοι συνάδελφοι σ'αυτό το χώρο, καταλαβαίνει την αναγκαιότητα ακριβώς αυτής της νομοθετικής παρέμβασης, διότι δίνεται η δυνατότητα της διαμόρφωσης μίας συνολικής πλέον πολιτικής και ενός επιχειρησιακού προγράμματος που είναι απαραίτητο για τη βελτίωση της απόδοσης της Δημόσιας Διοίκησης. Αυτό δε σημαίνει σε καμία περίπτωση εγκατάλειψη παραδοσιακών αρχών στις οποίες στηριζόταν η Δημόσια Διοίκηση, οι έννοιες του δικαίου, της ισονομίας κλπ., αλλά σίγουρα χρειάζεται να προσαρμοσθούμε στις νέες εξελίξεις.
Η μεταρρύθμιση στη Δημόσια Διοίκηση συνδέεται με την εισαγωγή νέων
τεχνολογιών και είναι ευνοϊκή συγκυρία το γεγονός ότι το πρόγραμμα "ΠΟΛΙΤΕΙΑ" θα στηριχθεί σε ό,τι αφορά τις νέες τεχνολογίες από δράσεις ύψους τριακοσίων δισεκατομμυρίων (300.000.000.000) δραχμών, που είναι το πρόγραμμα της κοινωνίας της πληροφορίας, που αφορά το δημόσιο τομέα στο Γ'Κοινοτικό Πλαίσιο Στήριξης, αλλά και προωθεί ταυτόχρονα τους στόχους, τις πρωτοβουλίες, της Ευρωπαϊκής 'Ενωσης γνωστής ως Ε-EUROPE.
Οι στόχοι είναι να εισαγάγει κάθε πολίτη, σπίτι και σχολείο, κάθε δημόσια υπηρεσία, κάθε επιχείρηση στην ψηφιακή εποχή και να διασφαλίσει για όλους ηλεκτρονική σύνδεση, να δημιουργήσει μια ψηφιακά εγγράμματη χώρα και να αποτρέψει κινδύνους κοινωνικού αποκλεισμού και να συμβάλει στην οικοδόμηση της εμπιστοσύνης των πολιτών και να ενισχύσει την κοινωνική συνοχή.
Η επίτευξη αυτών των στόχων επιβάλλει να καταβάλουμε προσπάθειες για την αξιοποίηση των νέων τεχνολογιών με τη μεγαλύτερη δυνατή διάχυση της πληροφορίας και να εξασφαλίσουμε γενικευμένη ηλεκτρονική πρόσβαση στις σημαντικότερες δημόσιες υπηρεσίες, δημόσιους οργανισμούς και την αυτοδιοίκηση.
Υπάρχει μια σειρά από προγράμματα, τα οποία ανέφερε ο κ. Μπένος όπως και το Πρόγραμμα Σύζευξης, τα οποία πράγματι με την ολοκλήρωσή τους θα αλλάξουν σημαντικά, κυρίαρχα, θα έλεγα, τη μορφή και τον τρόπο λειτουργίας της Δημόσιας Διοίκησης. Θα υπάρχει δυνατότητα πρόσβασης όλων των πολιτών της χώρας μας στην πληροφορία και η εξυπηρέτηση θα είναι πολύ πιο αποτελεσματική με την ολοκλήρωση όλων αυτών των προγραμμάτων, αλλά και την ενσωμάτωση της εμπειρίας, η οποία έχει αποκτηθεί όλα αυτά τα χρόνια.
Το πείραμα για να κάνουμε αυτό το επιχειρησιακό πρόγραμμα είναι
τολμηρό και είναι μια πρόκληση. Γιατί εδώ θέλουμε συγκεκριμένα χρονοδιαγράμματα, συγκεκριμένες δεσμεύσεις, θέλουμε δηλαδή την κατάρτιση ενός εθνικού σχεδίου δράσεων για τη Δημόσια Διοίκηση και το συντονισμό όλων των δράσεων αυτών. Και είναι γνωστό ότι το Υπουργείο Δημόσιας Διοίκησης, Εσωτερικών και Αποκέντρωσης δεν έχει τη δυνατότητα να παρακολουθεί, να συντονίζει και να αξιολογεί την εξέλιξη της δημόσιας διοίκησης συνολικά.
Και αυτό επιχειρείται με αυτό το πρόγραμμα, με την Επιτροπή Παρακολούθησης, η οποία είναι διυπουργική. Και για τα επιχειρησιακά προγράμματα, που πρέπει να κάνουν τα Υπουργεία και τα μεγάλα νομικά πρόσωπα, θα υπάρχει μια συνολική παρακολούθηση και αξιολόγηση της υλοποίησης αυτού του προγράμματος. Οι στόχοι είναι σαφείς. Και θέλω να πω ότι εδώ έγιναν κάποιες παρατηρήσεις: Η μια είναι ότι δεν χρειάζεται νόμος και γιατί κάνουμε νόμο και η άλλη είναι ότι δίνουμε λευκή εξουσιοδότηση στον Υπουργό Εσωτερικών, Δημόσιας Διοίκησης και Αποκέντρωσης. 'Η δεν χρειάζεται ο νόμος ή εφόσον θα μπορούσε να τα κάνει όλα ο Υπουργός Εσωτερικών, Δημόσιας Διοίκησης και Αποκέντρωσης από μόνος του, τότε δεν μπορούμε να λέμε και για λευκή εξουσιοδότηση.
Κυρίες και κύριοι συνάδελφοι, άλλο θέμα είναι το πολιτικό πρόγραμμα
και οι διακηρύξεις, οι προθέσεις ή αποφάσεις και άλλο είναι ένα αναπτυξιακό συγκεκριμένο πρόγραμμα, το οποίο εκπονείται και υλοποιείται σε εκτέλεση νόμου.
Η δυνατότητα κεντρικής παρακολούθησης και εκτίμησης των διαφόρων
έργων στο σύνολο της Δημόσιας Διοίκησης χωρίς νόμο δεν είναι δυνατή. 

Διότι εδώ προβλέπονται δράσεις και έργα, που εκπονούνται από διάφορους φορείς που χρηματοδοτούνται από διαφορετικές πηγές, όπως είναι ο προϋπολογισμός, το πρόγραμμα δημοσίων επενδύσεων, τα περιφερειακά ταμεία ανάπτυξης, το Γ' Κοινοτικό Πλαίσιο Στήριξης, κοινοτικές πρωτοβουλίες και αυτό επιβάλλει τη θέσπιση ενός νομικού πλαισίου. Νομίζω, λοιπόν, ότι ένας λόγος ότι πολλές από τις προσπάθειες που είχαν γίνει και στο παρελθόν για κάποιες αλλαγές δεν ευδοκίμησαν όλες, ακριβώς γιατί απουσιάζει αυτό το ρυθμιστικό πλαίσιο με αποτέλεσμα να δημιουργούνται συγχύσεις, επικαλύψεις αρμοδιοτήτων και να μην αποδίδουν οι προσπάθειες που έχουν γίνει για τη βελτίωση της Δημόσιας Διοίκησης.
Το πρόγραμμα αυτό θεωρώ ότι είναι πράγματι σημαντικό, διότι για πρώτη
φορά θα πρέπει όλη η Δημόσια Διοίκηση να λειτουργήσει με βάση
συγκεκριμένο χρονοδιάγραμμα, με συγκεκριμένες δράσεις για την επίτευξη συγκεκριμένων στόχων. Θα υπάρξει ένας επιτελικός σχεδιασμός και παρακολούθηση υλοποίησης αυτών των έργων. 'Εχουμε, δηλαδή, διοίκηση με στόχους, στόχους μετρήσιμους. Θα υπάρξει σύστημα αξιολόγησης και αυτό θα βοηθήσει πάρα πολύ στην βελτίωση της απόδοσης της Δημόσιας Διοίκησης και της αυτοδιοίκησης.
Το υπό συζήτηση σχέδιο νόμου, φιλοδοξεί να σηματοδοτήσει την εισαγωγή στη Δημόσια Διοίκηση, σύγχρονων αντιλήψεων, αλλά και μεθόδων λειτουργίας, βασισμένων στις αρχές της επιστήμης, της οργάνωσης και διοίκησης παράλληλα με την εισαγωγή νέων τεχνολογιών. Είναι η εισαγωγή για πρώτη φορά στη Δημόσια Διοίκηση συγκεκριμένων στόχων, οι οποίοι θα είναι μετρήσιμοι και θα μπορεί και η κοινή γνώμη, αλλά και η Βουλή, να παρακολουθεί και να ελέγχει την υλοποίηση αυτού του προγράμματος. Και επειδή ο εκπρόσωπος του Συνασπισμού είπε ότι η Βουλή μένει απέξω, η Βουλή έχει τις Διαρκείς Επιτροπές και έχει όλη τη δυνατότητα να ελέγχει το έργο της Κυβέρνησης. 
Εμείς προτείνουμε το πρόγραμμα αυτό, το οποίο θα εγκρίνεται από το
Υπουργικό συμβούλιο να έχει και τη γνώμη του Εθνικού Συμβουλίου Διοικητικής Μεταρρύθμισης. Στην πρώτη συνεδρίαση του συμβουλίου

παρουσίασα τις γενικές κατευθύνσεις .
Θα πάμε το σχέδιο στο Εθνικό Συμβούλιο με τις συγκεκριμένες προτάσεις, για το οποίο σχέδιο μετά θα αποφασιστεί από το Υπουργικό Συμβούλιο. Συζητήσεις στη Διαρκή Επιτροπή μπορούν να γινουν, στη Βουλή μπορούν να γίνουν, το πώς λειτουργεί όμως το Κοινοβούλιο δεν είναι θέμα νόμου, είναι θέμα του Κανονισμού της Βουλής.
Νομίζω ότι οφείλουμε και ως Κυβέρνηση και ως Κοινοβούλιο να ανταποκριθούμε στις απαιτήσεις των καιρών, απαιτήσεις που θέλουν μια Δημόσια Διοίκηση φιλική, αποτελεσματική.
Ειλικρινά θεωρώ ότι με την υλοποίηση και την ολοκλήρωση όλων των
πρωτοβουλιών, που έχουν ξεκινήσει εδώ και αρκετά χρόνια, τη συστηματοποίηση με τον υποχρεωτικό πλέον σχεδιασμό κάθε τρία χρόνια για τη Δημόσια Διοίκηση, τη δυνατότητα συνολικής παρακολούθησης και ελέγχου, αλλά και την εξασφαλισμένη χρηματοδότηση, η Δημόσια Διοίκηση θα ανταποκριθεί στις απαιτήσεις και της οικονομίας και της κοινωνίας. 
Υπάρχουν διάφορες άλλες διατάξεις, που περιλαμβάνονται στο νομοσχέδιο
αυτό. Δεν θα ήθελα να αναφερθώ σε όλες, εκτός από ορισμένες οι οποίες αναφέρονται στη μεταφορά αρμοδιοτήτων από την κεντρική εξουσία στην Τοπική Αυτοδιοίκηση.
Αυτή η μεταφορά αρμοδιοτήτων είναι σκόπιμη και επιβεβλημένη. Θα
πρέπει σιγά-σιγά να ξεκαθαρίζουμε τα διάφορα επίπεδα άσκησης εξουσίας και το κάθε επίπεδο ει δυνατόν να έχει ολοκληρωμένες και αποκλειστικές αρμοδιότητες.
Η μεταφορά των αρμοδιοτήτων στην Τοπική Αυτοδιοίκηση γίνεται με παράλληλη μεταφορά των αναγκαίων πόρων, των πόρων που προβλέπονταν στους προϋπολογισμούς των διαφόρων Υπουργείων. Αυτό θα συνεχιστεί, ώστε να ενδυναμωθεί ακόμη περισσότερο η Τοπική Αυτοδιοίκηση, αλλά και ο πολίτης να γνωρίζει ποιος έχει την αρμοδιότητα και ποιος έχει την ευθύνη για την υλοποίηση συγκεκριμένων πολιτικών.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, ένα είναι βέβαιο: Xρειάζονται πολλά να γίνουν στη Δημόσια Διοίκηση. Το τονίζουν όλοι μονότονα σε αυτήν την Αίθουσα. Το τονίζει με έμφαση και η ίδια η
Κυβέρνηση. Ξέρει ότι το μεγαλύτερο ζήτημα, που έχει να αντιμετωπίσει στα επόμενα χρόνια -ή αν θέλετε και στους επόμενους μήνες- σχετικά με το πώς θα πάει μπροστά η χώρα σε όλους τους τομείς, ιδίως δε στον οικονομικό τομέα, εξαρτάται από τη Δημόσια Διοίκηση. 'Η θα υπάρξει Δημόσια Διοίκηση και θα υπάρξει οικονομική ανάπτυξη ή δεν θα υπάρξει ούτε οικονομική ανάπτυξη ούτε άλλη πρόοδος.
Χθες, μόλις, μιλώντας για το νομοσχέδιο, που αφορά στην καθιέρωση μεταναστευτικής πολιτικής, η Υπουργός Εσωτερικών, Δημόσιας Διοίκησης και Αποκέντρωσης, ομολογούσε ότι υπάρχουν προβλήματα, που καθιστούν δυσχερή την εφαρμογή ακόμη και των διατάξεων εκείνων που η Κυβέρνηση επιχειρεί να εισαγάγει. Αυτό είναι μια ομολογία.
Το ζήτημα είναι τι κάνουμε και τι προσφέρει αυτό το νομοσχέδιο σε
αυτό το μεγάλο ζήτημα του εκσυγχρονισμού, της αποτελεσματικότητας και της αποδοτικότητας και, επομένως, του εξορθολογισμού της Δημόσιας Διοίκησης. 
Σπεύδω να σας πω ευθέως ότι αν έκανε κάποια τομή αυτό το νομοσχέδιο,
θα το ψηφίζαμε. Αλλά δεν κάνει καμία. Γι' αυτό και βλέπετε ότι λέμε "ναι" σε συγκεκριμένες διατάξεις του νομοσχεδίου, που κάτι επιχειρούν να κάνουν, ιδίως από το άρθρο 5 και επέκεινα, ενώ δεν μπορούμε να ψηφίσουμε τα πρώτα άρθρα, τα οποία αφορούν το περίφημο σχέδιο "ΠΟΛΙΤΕΙΑ". Στη συνέχεια θα σας εξηγήσω γιατί.
Η Κυβέρνηση και με αυτό το νομοσχέδιο δεν επιχειρεί να κάνει τομές. Είναι απλώς ένα νομοσχέδιο αμηχανίας. Από την άλλη πλευρά ό,τι προσπάθειες ξεκίνησαν ως τώρα είτε έμειναν ημιτελείς είτε αναιρέθηκαν.
Θα μου επιτρέψετε να σας πω το γιατί: Δεν είναι μόνον η αοριστία του νομοσχεδίου, αλλά είναι και η προϋπηρεσία των κυβερνήσεων του ΠΑΣΟΚ και ιδίως των κυβερνήσεων Σημίτη που μας κάνουν πολύ επιφυλακτικούς στο να δεχθούμε εάν γνωρίζει πού πάει.
Το έχω πει και άλλη φορά, το ξαναλέω και τώρα: Σε ό,τι αφορά στη
Δημόσια Διοίκηση -και σε πολλά άλλα, αλλά ιδίως στη Δημόσια Διοίκηση- οι διάφοροι Υπουργοί του ΠΑΣΟΚ, οι οποίοι διαδέχονται ο ένας τον άλλον στο χώρο του Υπουργείου Εσωτερικών, Δημόσιας Διοίκησης και Αποκέντρωσης, μοιάζουν με τον Χριστόφορο Κολόμβο, ο οποίος όταν έφευγε από το λιμάνι από το οποίο ξεκίνησε, δεν ήξερε προς τα πού πήγαινε και όταν έφθασε εκεί που έφτασε, σίγουρα δεν ήξερε πού βρισκόταν. Αυτό ακριβώς συμβαίνει και με την πολιτική που υπάρχει για τη Δημόσια Διοίκηση.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης): Ανακάλυψε την Αμερική όμως.
ΠΡΟΚΟΠΗΣ ΠΑΥΛΟΠΟΥΛΟΣ: Κατά λάθος την ανακάλυψε, κυρία Παπανδρέου. Εάν εννοείτε ότι πάτε κατά λάθος και εσείς να ανακαλύψετε τη Δημόσια Διοίκηση, να σας παραχωρήσω το προνόμιο του Κολόμβου στην ιστορία. 
ΑΛΕΞΑΝΔΡΟΣ ΑΚΡΙΒΑΚΗΣ: Μα δεν την ανακάλυψε ο Κολόμβος.
ΠΡΟΚΟΠΗΣ ΠΑΥΛΟΠΟΥΛΟΣ: Αλλού πήγαινε, κύριε Ακριβάκη.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Παρακολουθώ την περιπλάνησή σας για να δω που θα καταλήξετε.
ΠΡΟΚΟΠΗΣ ΠΑΥΛΟΠΟΥΛΟΣ: Θα δείτε σιγά-σιγά, κύριε Υφυπουργέ.
'Ερχεστε στο καλοκαίρι του 1998, βαρύγδουπα, μεσούντος του θέρους και ανακοινώνετε πρόγραμμα μείωσης του δημόσιου τομέα κατά δύο χιλιάδες νομικά πρόσωπα και υπηρεσίες. 'Οχι μόνο δεν καταργήσατε, αυξήσατε επιπλέον. Εάν πάρετε τα νομοσχέδια που έχετε καταθέσει, θα δείτε ότι αυξάνετε και τα νομικά πρόσωπα και τις δημόσιες υπηρεσίες. Και επικαλείσθε για τη μείωση των δημοσίων υπηρεσιών τις περίφημες -όχι αποκρατικοποιήσεις, ό,τι πουλήσατε δηλαδή- ιδιωτικοποιήσεις που κάνατε, δηλαδή τις απλές μετοχοποιήσεις νομικών προσώπων, των οποίων προϊστανται οι γνωστοί καρεκλοκένταυροι των Υπουργείων.
Εάν εννοείτε αυτό μείωση του δημόσιου τομέα και των δημόσιων
υπηρεσιών, αυτό είναι δικός σας λογαριασμός. Επιβεβαιώνεται όμως ότι δεν γνωρίζετε τι θα πει μείωση του κράτους και είστε δέσμιοι των τριτοκοσμικών περιπλανήσεών σας και στο χώρο της Δημόσιας Διοίκησης. 
Πάντως, αυτή η βαρύγδουπη εξαγγελία να σας πω την αλήθεια, μας έκανε
τότε να αισιοδοξούμε. Και θυμάμαι ότι ως αρμόδιος τομεάρχης έσπευσα να την επικροτήσω και να σας πω "ελάτε να μας πείτε ποια είναι τα υπό κατάργηση νομικά πρόσωπα να βοηθήσουμε και εμείς". Δεν έγινε τίποτα απολύτως.
'Ερχεστε μετά και κάνετε το περίφημο σχέδιο "ΚΑΠΟΔΙΣΤΡΙΑΣ". Αρχίσατε τα λεγόμενα "επώνυμα νομοσχέδια" από εκεί και πέρα -όπως σας είχα πει και
στην επιτροπή- κατά την παράδοση της αρχαίας Ρώμης. Ζηλέψατε τη δόξα των Ρωμαίων πραιτόρων. Αφού δεν έχετε περιεχόμενο, βάζετε ονομασίες, διότι ακριβώς μέσα από τα βαρύγδουπα ονόματα της επικεφαλίδας επιχειρείτε να γεμίσετε το κενό των νομοσχεδίων σας.
Τι κάνατε με το νομοσχέδιο "ΚΑΠΟΔΙΣΤΡΙΑΣ"; Φτιάξατε τη συνένωση όπως την φτιάξατε και έχετε εγκαταλείψει τους οργανισμούς Τοπικής Αυτοδιοίκησης στην τύχη τους, χωρίς μέσα, χωρίς υλικοτεχνική υποδομή. Είναι τεράστιοι οργανισμοί οι οποίοι δεν μπορούν καν να συντονιστούν μεταξύ τους σε ό,τι αφορά την εσωτερική τους δομή.
Νομίζετε ότι κάνατε κάποια διοικητική μεταρρύθμιση; Στην ουσία αποδυναμώσατε και την Tοπική Aυτοδιοίκηση, η οποία είχε επιχειρήσει κουτσά-στραβά να κάνει κάτι, πέραν του ότι τη φορτώσατε με αρμοδιότητες, χωρίς να της δώσετε τα μέσα να τις ασκήσει.
Νόμος 2190/1994: Σας το είπα και άλλοτε ότι τον καταψηφίσαμε στη
Βουλή γιατί τον θεωρούσαμε ατελή. Με το συνάδελφό σας τον κ. Μπένο τον ολοκληρώσαμε. 'Ηρθατε επί των ημερών σας να αποδυναμώσετε μια τομή που στο κάτω-κάτω είχε τη συναίνεση της Βουλής και τώρα, στη συνταγματική αναθεώρηση, θεωρούμε ότι έπρεπε να ολοκληρωθεί.
Κάτω από αυτές τις προϋποθέσεις, ό,τι σημαντικό επιχειρήσατε να κάνετε ή το αφήσατε ημιτελές είτε το αποδυναμώσατε στη συνέχεια, γιατί έχετε συνηθίσει στις γνωστές μεθόδους. Και ο εκσυγχρονισμός, ξέρετε, έχει αρχίσει πλέον και σας βαραίνει. Βαρυστομαχιάσατε από εκσυγχρονισμό και ξαναγυρνάτε στα παλιά λημέρια.
Πρέπει, όμως, να εμφανίσετε ότι κάτι κάνετε. Φέρνετε λοιπόν αυτό το νομοσχέδιο. Αυτό το νομοσχέδιο έχει τέσσερα άρθρα, στα οποία δεν βρίσκει κανείς ούτε τέλος ούτε αρχή. Και κάποιες άλλες διατάξεις, από τις οποίες τις περισσότερες, όπως είπε ο εισηγητής μας ο κ. Λαμπρόπουλος, θα τις ψηφίσουμε. Αλλά, μιας και βάλατε επικεφαλίδα "Εκσυγχρονισμός Δημόσιας Διοίκησης - "ΠΟΛΙΤΕΙΑ"", εγώ έρχομαι να δω τι ακριβώς λένε αυτά τα τέσσερα άρθρα που υποτίθεται ότι είναι η προμετωπίδα σας.
Πρώτα-πρώτα, πρέπει να σας πω ένα πράγμα: Το πόσο σημαντικό είναι το νομοσχέδιό σας, το πόσο αποτελεί τομή για το μέλλον, το πόσο αποτελεί προμετωπίδα του προγράμματός σας, το πόσο θα συμβάλει στον εκσυγχρονισμό, φαίνεται από το ελάχιστο ενδιαφέρον της πλειοψηφίας που το παρακολουθεί. Θα μου πείτε γιατί δεν το παρακολουθούμε από τη δική μας πλευρά; Εμείς δεν το παρακολουθούμε γιατί δεν κάνει τίποτε απολύτως. Δεν θεωρούμε καν σημαντικό να ασχοληθούμε μ' αυτό. Αλλά εσείς, που θα έπρεπε να είστε παρόντες και να κραυγάζετε υπέρ του εκσυγχρονισμού σας, είστε απόντες, δίνοντας απάντηση για το πόσο ασήμαντο είναι αυτό που επιχειρείτε να κάνετε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ας το θεωρήσομε ως μη λεχθέν. Προσβάλλει τη Βουλή. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν προσβάλλει τη Βουλή.
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, επειδή με όλη την καλή διάθεση ο κύριος Υφυπουργός διακόπτει, θα πρέπει να πείτε από τώρα αν δέχεστε τις διακοπές.
ΠΡΟΚΟΠΗΣ ΠΑΥΛΟΠΟΥΛΟΣ: Είναι καλό. 'Ισως από το διάλογο να βγει κάτι
πιο ουσιαστικό.
ΠΡΟΕΔΡΕΥΩΝ (Κωνσταντίνος Βρεττός): 'Εχετε την ευθύνη τότε των
διακοπών.
ΠΡΟΚΟΠΗΣ ΠΑΥΛΟΠΟΥΛΟΣ: Τότε, κύριε Πρόεδρε, προφυλάξτε το λόγο μου από τις συνεχείς διακοπές. Αν όμως ερωτώμαι, θα απαντώ.
Τι λέει αυτό το νομοσχέδιο σ'αυτά τα "περίφημα" άρθρα; Λέει ότι πρέπει να καταρτισθεί ένα πρόγραμμα, ουσιαστικά συνολικό πρόγραμμα Δημόσιας Διοίκησης. Γιατί αν μιλάμε για ένα πρόγραμμα που αφορά αξιοποίηση ανθρώπινου δυναμικού, υποδομή, διαδικασίες, σχέσεις κράτους και πολίτη, με συγχωρείτε πάρα πολύ, όλη η διοίκηση μέσα είναι. Στην ουσία μιλάμε για ένα πρόγραμμα Δημόσιας Διοίκησης, το οποίο μάλιστα το θέλετε και τριετές. Ούτε καν τη θητεία μιας κυβέρνησης. Πρώτο λάθος. Αφού επιχειρείτε να κάνετε ένα πρόγραμμα για τη Δημόσια Διοίκηση τόσο φιλόδοξο, δεν μπορείτε να μιλάτε με ορίζοντα τριετίας, ούτε καν με ορίζοντα τη θητεία μιας κυβέρνησης. Σας το έχω πει και πάλι: Αν θέλετε, να μιλήσουμε σοβαρά για εκσυγχρονισμό Δημόσιας Διοίκησης, μόνο για πρόγραμμα εικοσαετίας μπορούμε να μιλάμε. Και εκεί να συναινέσουμε όλοι. Και εκεί να μπούμε σε μια διαδικασία όπου θα μας δεσμεύει πέρα από υπουργούς και κυβερνήσεις. 'Ομως, αν μιλάτε για ένα τριετές πρόγραμμα,
ομολογείτε ότι δεν γνωρίζετε τι θα κάνετε αύριο. Γιατί αν μου μιλάτε για ένα πρόγραμμα τριετίας, μακροπρόθεσμος στόχος δεν υπάρχει. Είναι ένα αποσπασματικό πράγμα στην ίδια του τη βάση.
'Ερχομαι στον τρόπο με τον οποίο επιχειρείτε να το κάνετε. Σας είπαμε -και ορθώς τόνισε από την πλευρά του ο κ.Κουβέλης- "ότι χρειάζεστε το νόμο; Ξέρετε κάτι; Μ'ένα απλό διάταγμα ή και απλή υπουργική απόφαση, που θα σας επέτρεπε να ζητήσετε -γιατί αυτό κάνετε- εξουσιοδότηση, θα λύνατε το όλο πρόβλημα. Από τη μια μεριά δεν έχει τίποτα και από την άλλη φέρνετε νόμο. Επειδή ακριβώς δεν έχετε τίποτα μέσα, επειδή σας είπα ότι μοιάζει με τα ισπανικά πανδοχεία αυτός ο νόμος, όπου δεν υπάρχει τίποτα μέσα και καθένας προσκομίζει εκείνο το οποίο έχει μαζί του, γι'αυτό το λόγο δίνετε τόσο αόριστες εξουσιοδοτήσεις οι οποίες απλώς και μόνο σας επιτρέπουν να διαχειριστείτε την αμηχανία σας. Γιατί αυτό το νομοσχέδιο περιέχει εξουσιοδοτήσεις περί διαχείρισης της πολιτικής αμηχανίας της Κυβέρνησης σε ό,τι αφορά τα θέματα της Δημόσιας Διοίκησης. Και τι μας λέτε; Αυτό το νομοσχέδιο φτιάχνει ένα μηχανισμό ο οποίος θα διαχειρισθεί το πρόγραμμα "ΠΟΛΙΤΕΙΑ". Προσέξτε κύριοι συνάδελφοι του ΠΑΣΟΚ. 'Οχι θα διαμορφώσει, γιατί για διαμόρφωση δεν λέει τίποτα, στην εφαρμογή είναι η όλη διαδικασία. Γιατί, αν μου έλεγε ότι φτιάχνει μια διαδικασία διαμόρφωσης του προγράμματος, θα ήμουν ευτυχής να πω "επιτέλους, δημιουργείται ένας μηχανισμός, να υπάρχει ένα ορθολογικό πρόγραμμα". Προσέξτε την αντίφαση την εγγενή, την per se αντίφαση που έχει το νομοσχέδιο. Λέει ότι το πώς θα φτιαχτεί αυτό το πρόγραμμα, δεν αφορά 
κανέναν. Το κάνουν κάποιοι σύμβουλοι του Υπουργείου. Απλώς και μόνο στη συνέχεια θα γνωμοδοτεί το Εθνικό
Συμβούλιο Διοικητικής Μεταρρύθμισης. Αλλά το πώς θα το φτιάξει η

υπηρεσία, δεν μας λέει τίποτα. Το βασικό δεν μας το διευκρινίζει. Ασχολείται με το πώς θα δημιουργηθούν επιτροπές κεντρικές, τομεακές και περιφερειακές για την εφαρμογή του. Εκεί είναι το πρόβλημα;
Το πρόβλημα, κυρίες και κύριοι συνάδελφοι, έγκειται στο πώς το φτιάχνεις, ποια διαδικασία έχεις για να διαμορφώσεις ένα πρόγραμμα. Η εφαρμογή του είναι θέμα κοινωνικής πολιτικής. Γι'αυτό δεν μας λέτε τίποτα και μας καλείτε ως Βουλή να ψηφίσουμε απλώς και μόνο ένα διαδικαστικό νομοσχέδιο με αόριστες εξουσιοδοτήσεις, όχι για το πώς θα 
διαμορφώνεται ένα πρόγραμμα για τη Δημόσια Διοίκηση και μάλιστα με τριετή βάση, αλλά το πώς θα εφαρμόζεται.
Αυτό λέγεται διοικητικός παραλογισμός. Αυτό λέγεται θεσμική αναξιοπιστία. 'Αραγε σε τι συνίσταται στη Βουλή η λειτουργία του νομοθέτη; Τι κάνει ο νομοθέτης; Ποιος είναι εκείνος που τον καλεί να ψηφίσει τι αυτήν την ώρα; Μας λέτε "θα φτιάξουμε ένα πρόγραμμα για τη Δημόσια Διοίκηση, τόσο φιλόδοξο, αλλά θα το φτιάξουν κάποιοι που δεν τους ξέρουμε", προφανώς σύμβουλοι της κυρίας Υπουργού. 'Εχει τόσα χρόνια ένα τόσο σημαντικό μηχανισμό και δεν τον αξιοποίησε; Αυτοί θα το φτιάξουν, θα περάσει και από το Συμβούλιο Διοικητικής Μεταρρύθμισης και κατόπιν θα πάει στο Υπουργικό Συμβούλιο. Για να κάνει τι το Εθνικό Συμβούλιο Διοικητικής Μεταρρύθμισης; Λέει "για να εκφράσει γνώμη"!
Προσέξτε, κύριοι συνάδελφοι: Φτιάξατε, ένα όργανο εν κρυπτώ και παραβύστω και το διαμορφώσατε εκεί. Εμείς προσήλθαμε και μετέχουμε. Δεν το περάσατε καν αυτό το νομοσχέδιο από εκεί, για να το δει. Το φτιάχνετε λοιπόν αυτό και έρχεσθε και μας λέτε "αυτό απλώς θα γνωμοδοτεί στη συνέχεια". Δηλαδή, το όργανο που φτιάξατε, για να επεξεργαστεί την πολιτική σας, να σας δώσει υλικό για να την κάνετε, δεν το ρωτάτε εκ των προτέρων...
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, με συγχωρείτε που σας διακόπτω για μισό λεπτό, αλλά θα ήθελα να ανακοινώσω τα παιδιά που φεύγουν. Φαντάζομαι ότι συμφωνείτε.
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως. Και με συγχωρείτε πολύ, παιδιά. ΠΡΟΕΔΡΕΥΩΝ (Κωνσταντίνος Βρεττός): 'Εχω την τιμή να ανακοινώσω στο
Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, εξήντα πέντε μαθητές και δύο συνοδοί-καθηγητές του 1ου Γυμνασίου Νέας Ιωνίας Βόλου Μαγνησίας.
(Χειροκροτήματα απ' όλες τις πτέρυγες)

ΒΑΣΙΛΗΣ ΚΕΔΙΚΟΓΛΟΥ: Προσκεκλημένοι του κ. Τζανή είναι.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Δίοικησης και
Αποκέντρωσης): Σύμπτωση απλή.
ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Παυλόπουλε.
Κράτησα το χρόνο σας.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πολύ, κύριε Πρόεδρε.
'Οταν το έφερε και το έφτιαξε μέσα από την περίφημη εκείνη διάταξη, την οποία εμφάνισε ως τομή και αυτή -γεμάτη τομές η νομοθετική πολιτική των Κυβερνήσεων Σημίτη- μας είπε για ένα όργανο που θα βοηθήσει την Κυβέρνηση να διαμορφώνει τη διοικητική της πολιτική.
Για σκεφθείτε πόσο σημαντικό είναι αυτό, το οποίο δεν το ρωτά εκ των προτέρων, Θα το ρωτήσει εκ των υστέρων, για να γνωμοδοτήσει.
Και ξέρετε πώς; Και από 'κει το καταλαβαίνετε. 'Οταν πιέσαμε την Υπουργό στην Επιτροπή, άλλο την πιέσαμε να κάνει. Της είπαμε ότι πρέπει να έχει ένα ουσιαστικό ρόλο, όχι αποφασιστικό, δεν αποφασίζει αυτό το όργανο. Η Κυβέρνηση αποφασίζει.

Αλλά, τουλάχιστον, ας καθορίσει εκείνο ή ας κάνει πρόταση για άξονες. Κυρίες και κύριοι συνάδελφοι, ξέρω πώς νιώθετε μέσα σας...
ΣΤΑΥΡΟΣ ΜΠΕΝΟΣ: Μου επιτρέπετε μία διακοπή;

ΠΡΟΚΟΠΗΣ ΠΑΥΛΟΠΟΥΛΟΣ: Ευχαρίστως, κύριε Μπένο.
ΣΤΑΥΡΟΣ ΜΠΕΝΟΣ: Τη δεύτερη ημέρα δεν ήταν ο Υπουργός στην επιτροπή. Το κλίμα που διαμορφώθηκε, αγαπητέ μου συνάδελφε, ήταν άλλο, τόσο από εσάς που είχατε μια πολύ εποικοδομητική στάση, όσο και από το συνάδελφο κ. Κουβέλη. 'Ηταν δηλαδή ότι αν η Υπουργός δεχθεί την έκφραση γνώμης, γιατί όπως πολύ ορθά είπατε, γιατί δεν μιλήσατε μόνο πολιτικά, αλλά και σαν δάσκαλος πανεπιστημιακός, δεν μπορεί να υπάρχει σύμφωνη γνώμη της Επιτροπής. Το εκτελεστικό μέρος ανήκει στην Κυβέρνηση.
Εκεί, λοιπόν, σαφώς φαίνεται και από τα Πρακτικά, διαμορφώθηκε ένα κλίμα αποδοχής και από τη δική σας την παράταξη και από τον Συνασπισμό για το αν όλο αυτό το σχέδιο συζητηθεί στο Εθνικό Συμβούλιο και βρούμε κι εμείς με τους μηχανισμούς της Βουλής έναν τρόπο να το συζητούμε και στην Επιτροπή Δημόσιας Διοίκησης.
Και το ερώτημά μου είναι: Γιατί αλλάζει αυτό το κλίμα και γιατί
χάνουμε αυτήν τη μεγάλη εθνική ευκαιρία.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Μπένο, αν είχα εγώ την αίσθηση, αλλά και η Αξιωματική Αντιπολίτευση ότι χάνεται η μεγάλη ευκαιρία, έχουμε αρκετή υπευθυνότητα να ανταποκριθούμε στο κάλεσμα των καιρών. Αλλά το να συμβάλουμε με τη δική μας ψήφο στο να παραπλανήσουμε την κοινή γνώμη γενικότερα ως προς την ύπαρξη διοικητικής πολιτικής, όχι.
Εμείς στην Επιτροπή είπαμε ότι ή φτιάχνουμε ένα Εθνικό Συμβούλιο Διοικητικής Μεταρρύθμισης με οντότητα. Αν το φτιάχνουμε με οντότητα, δεν μπορεί να μην είναι αυτό που παρέχει την τεχνογνωσία του στην Κυβέρνηση, σχετικά με το τι πρόκειται να κάνει.
Εάν όμως από την άλλη πλευρά έρχεσθε και μου λέτε ότι αρκείσθε στην απλή γνώμη, η οποία απλή γνώμη, το τονίζω, προστέθηκε μετά από πιέσεις, αντιλαμβάνεσθε ότι ή το όργανο αυτό είναι ανύπαρκτο στη συνείδηση της Κυβέρνησης και της Υπουργού ή δεν έχει σκοπό να κάνει απολύτως τίποτα. 
Και ύστερα έρχομαι στο ζήτημα, το οποίο αφορά όλες αυτές τις
επιτροπές. Ρώτησα κάτι πολύ απλό. Πόσες θα είναι αυτές οι επιτροπές; Δεν ήξερε να μου απαντήσει κανείς. Κανείς δεν γνώριζε. Κοιτάξτε τι θα συμβεί και το είπα και στην επιτροπή, εκτός εάν τροποποιήσετε τις διατάξεις και μας το εξηγήσετε. Εγώ θα δεχθώ πολύ καλόπιστα ότι κατά κάθε Υπουργείο θα υπάρχει και μία επιτροπή.
Κατά κάθε νομικό πρόσωπο δημοσίου δικαίου κατ' ελάχιστον -όπως είπε ο κ. Μπένος όταν ήταν στο Βήμα- μία επιτροπή και δεκατρείς περιφερειακές. Δηλαδή περίπου σαράντα. Δεσμεύεσθε ως προς τα νομικά πρόσωπα; Μπορείτε να μας εξηγήσετε για ποια νομικά πρόσωπα μιλάμε; Διότι, βεβαίως,δεν μπορούμε να περιμένουμε από σας να μας εξηγήσετε εκ των υστέρων και όχι μέσα στη Βουλή ότι σας παρέχουμε την εξουσιοδότησή μας, για να δημιουργείτε επιτροπές για όλα τα νομικά πρόσωπα δημοσίου δικαίου. Γιατί και αυτό μας ζητάτε.
Αν δεσμεύεσθε ότι μιλάμε για νομικά πρόσωπα δημοσίου δικαίου
ορισμένων προδιαγραφών, βάλτε ορισμένες προδιαγραφές για να ξέρουμε. Μάς λέτε: "Δώστε μας την εξουσιοδότηση και ξέρουμε εμείς τι θα κάνουμε". Ε, όχι! Αυτός δεν είναι τρόπος νομοθεσίας.
Ξέρετε τι σημαίνει όλο αυτό το νομοσχέδιο; Στο Υπουργείο δεν είχαν
τίποτε να δείξουν. Ξέρουμε όλοι από τις ακριτομυθίες, ότι υπάρχει
τεράστιο πρόβλημα σε ό,τι αφορά την πολιτική του Υπουργείου για τη Δημόσια Διοίκηση. Η προηγούμενη πολιτική ηγεσία κάτι πήγε να κάνει -και εκείνη έκανε τα λάθη της- τώρα όμως έχει βαλτώσει το θέμα. Κάτι πρέπει να εμφανιστεί, γιατί μέχρι τώρα είδαμε μόνο ξεθεμέλιωμα του ν. 2190/1994 Κάτι έπρεπε να γίνει.
Και τούτη την ώρα έρχεται ένα νομοσχέδιο που, όπως σας είπα και πάλι, είναι ένα νομοσχέδιο αμηχανίας, με ένα βαρύγδουπο τίτλο, για να μπορέσει να πείσει τον καθένα ότι η Κυβέρνηση κάτι σκέπτεται. Αρκεί να το ανοίξει κανείς και να το διαβάσει, για να καταλάβει ότι δεν υπάρχει τίποτε μέσα. Θυμίζει τα βιβλία εκείνα, τα οποία βλέπετε να είναι καλοντυμένα και όταν τα ανοίγετε, βλέπετε ότι είναι κενές σελίδες, για να γράψει καθένας το προσωπικό του ημερολόγιο. Ε, όχι, τέτοιους νόμους δεν μπορούμε να ψηφίσουμε. 'Οχι γιατί έχουμε διαφορά με το περιεχόμενό τους, αλλά γιατί δεν έχουν περιεχόμενο.
Και εδώ είναι η πρωτοτυπία που δημιουργεί αυτό το νομοσχέδιο, σχετικά με το γιατί λέμε "όχι". Δεν λέμε "όχι" γιατί είμαστε αντίθετοι με τις ρυθμίσεις που φέρνει. Είμαστε αντίθετοι γιατί είναι ένα νομοσχέδιο πρωτοφανές στην κοινοβουλευτική μας ιστορία, το οποίο δεν περιέχει ρυθμίσεις. Δεν έχει περιεχόμενο. Επί ποιας αρχής, λοιπόν, να ψηφίσουμε; Αν μας ρωτάτε για τα υπόλοιπα κάποια άρθρα τα ψηφίζουμε, αλλά αυτά δεν έχουν ούτε αρχή ούτε τέλος. Είναι συνονθύλευμα διατάξεων και επ' αυτών θα πούμε τις απόψεις μας, όταν έλθει η ώρα των άρθρων.
Τελειώνω λέγοντάς σας, κυρίες και κύριοι συνάδελφοι της Συμπολίτευσης, ότι ξέρω πως μέσα σας καταλαβαίνετε αυτά που λέω. Και καταλαβαίνετε αυτά που λέω, διότι θα ήσασταν πολλοί περισσότεροι για να πάρετε το λόγο, για να μπορέσετε να φανείτε από πλευράς δημοσιότητος, αν ήταν κάτι σημαντικό. Δεν είσθε εδώ, γιατί δεν έχετε τίποτα να πείτε ακριβώς γιατί το περιεχόμενο του νομοσχεδίου είναι ουσιαστικά ανύπαρκτο. 
Το τονίζω για πολλοστή φορά και σας διαβεβαιώ ότι δεν αποτελεί μομφή
εναντίον συναδέλφων που λείπουν. Λέω όμως ότι ξέρουμε πολύ καλά σ' αυτή την Αίθουσα ότι όποτε υπήρξαν σημαντικά νομοσχέδια η παρουσία ήταν ανάλογη και από την πλευρά της Συμπολίτευσης και από την πλευρά της Αντιπολίτευσης. Και μόνο το γεγονός ότι συμβαίνει αυτό που συμβαίνει δείχνει κάτι.
Θα θυμίσω τούτο, έτσι για την ιστορία. Ψηφίζαμε σ' αυτή την Αίθουσα τον "Κώδικα Διοικητικής Διαδικασίας". 'Ηταν η μέρα που είχε ξεσπάσει η κρίση της υπόθεσης Οτσαλάν, όταν ο κ. Σημίτης "εκπαραθύρωσε" δικαίως ή αδίκως -κατά το "βρέχει επί δικαίους και αδίκους"- Υπουργούς την εποχή εκείνη. Και βεβαίως, το αντικείμενο ήταν άλλο. Και όμως -ο κ. Μπένος είναι μάρτυρας, ήταν εκεί στα υπουργικά έδρανα- η Βουλή ήταν η μισή περίπου γεμάτη, τα μισά έδρανα ήταν γεμάτα, συζητώντας έναν κώδικα. Και 
τον ψηφίσαμε όλοι, γιατί καταλαβαίναμε ότι κάτι γίνεται. Το ξέραμε όλοι. Σήμερα τι να συζητήσουμε; Επί ποίου θέματος; Αυτό είναι το πρόβλημά μας και δεν είναι στείρα αντιπολιτευτική η στάση μας. Τονίζω ότι πρέπει να νομοθετούμε με τις ιδέες μας, όχι με την αμηχανία μας. Και, εν πάση περιπτώσει, οι νόμοι ψηφίζονται για να έχουν περιεχόμενο και όχι βεβαίως να είναι γεμάτοι "αέρα". Διότι, όπως και να το κάνουμε, όταν οι νόμοι είναι κενοί περιεχομένου δεν την πληρώνει μόνο η Κυβέρνηση και η
κοινωνία, αλλά την πληρώνει και η ίδια η έννομη τάξη.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η Υπουργός Εσωτερικών, Δημόσιας
Διοίκησης και Αποκέντρωσης κ. Παπανδρέου έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ο εκπρόσωπος της Νέας Δημοκρατίας τελευταία βάζει την ίδια κασέτα σε όλα και απλώς προσπαθεί να βρει λόγους, γιατί η Νέα Δημοκρατία δεν θέλει να αναγνωρίσει είτε ότι υπάρχει η ανάγκη νομοθεσίας ή ότι κάποιες νομοθετικές προτάσεις που κάνουμε είναι προς τη σωστή κατεύθυνση. 
Παρεμβαίνει ακόμη και εκεί που ο εισηγητής είναι θετικός για να τον
διορθώσει. Μπορεί να έχετε την εξουσιοδότηση, κύριε Παυλόπουλε, αλλά μερικές φορές ...
(Θόρυβος από την πτέρυγα της Νέας Δημοκρατίας)
ΠΡΟΚΟΠΗΣ ΠΑΥΛΟΠΟΥΛΟΣ Για χθες μιλάτε. Πάλι δεν ακούσατε καλά.

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης): Καταλαβαίνετε ακριβώς τι εννοώ. Αναφέρομαι στη χθεσινή συζήτηση για άλλο νομοσχέδιο.

(Θόρυβος από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Παρακαλώ μη διακόπτετε. ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης): Μερικές φορές από την τάση σας να φανείτε υπέρ του δέοντος στηλοβάτης κάποιων απόψεων, πηγαίνετε και σε ακραίες απόψεις και θα περίμενε κανείς από έναν καθηγητή να είναι λίγο πιο προσεκτικός σε ορισμένα θέματα.
ΠΡΟΚΟΠΗΣ ΠΑΥΛΟΠΟΥΛΟΣ: Θα το λάβω υπόψη μου. Ευχαριστώ πολύ.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, είπα προηγουμένως γιατί χρειάζεται ο νόμος. Πράγματι, αποτελεί μία καινοτομία. Αν δεν κάναμε το νόμο θα μπορούσαμε πιθανόν να χρησιμοποιήσουμε το άρθρο 1 του ν. 1943 που έχει ψηφισθεί το 1991, το οποίο έχει μία παράγραφο όπου λέει: "Στο πρόγραμμα αναφέρονται οι μέθοδοι, οι διαδικασίες και τα συστήματα ορθολογικής οργάνωσης, λειτουργίας και στελέχωσης και θα προβλέπονται τα μέσα που απαιτούνται". Αυτός είναι ο νόμος της Νέας Δημοκρατίας του 1991 για τον προγραμματισμό στη Δημόσια Διοίκηση. Εκπονείται κάθε τρία χρόνια. 
Σε μια δεύτερη παράγραφο, που αυτή είναι η μόνη σαφής παράγραφος
λέει: "Με αποφάσεις Υπουργών προβλέπονται παρεκκλίσεις και κατευθείαν αναθέσεις έργων, μελετών κλπ.". 'Ηταν το θεσμικό πλαίσιο της Νέας Δημοκρατίας, όπως θα το ήθελε ο κ. Παυλόπουλος. Το μόνο σαφές ήταν οι παρεκκλίσεις και οι κατευθείαν αναθέσεις. 'Ολα τα άλλα, μέθοδοι, διαδικασίες, στόχοι, κάθε τρία χρόνια γίνονταν με υπουργικές αποφάσεις. 
Κυρίες και κύριοι συνάδελφοι, έγινε συζήτηση στην eπιτροπή και
δεχθήκαμε ότι θα πρέπει να έχει γνώμη το Εθνικό Συμβούλιο Διοικητικής Μεταρρύθμισης, όπως το είπατε και είχατε δίκιο. Επειδή λοιπόν το δεχθήκαμε, σήμερα έπρεπε να βρείτε κάποιον άλλον τρόπο για να δικαιολογήσετε την άρνησή σας.
Βέβαια, το Εθνικό Συμβούλιο δεν μπορεί παρά να έχει γνώμη. Δεν

μπορεί να αποφασίζει το Εθνικό Συμβούλιο. Αλλά μια άλλη καινοτομία του κ. Παυλόπουλου σήμερα ήταν, ότι το Εθνικό Συμβούλιο ελέγχεται κομματικά. Αναφέρεται σαφώς στην υπουργική απόφαση "Εκπρόσωποι του Πανεπιστημίου Αθηνών που ορίζει ο Πρύτανης του Πανεπιστημίου Θεσσαλονίκης, που ορίζει ο Σ.Ε.Β., η Γ.Σ.Ε.Ε., η Α.Δ.Ε.Δ.Υ., τα επιμελητήρια, το Ινστιτούτο Δημόσιας Διοίκησης και όλοι οι φορείς". Αναφέρονται ως φορείς. Αν όλοι αυτοί οι φορείς είναι δικοί μας κομματικοί εγκάθετοι, κύριε Παυλόπουλε, έχετε πολύ μεγάλο πρόβλημα και θα πρέπει να το δείτε.
ΠΡΟΚΟΠΗΣ ΠΑΥΛΟΠΟΥΛΟΣ: Τη διάκριση μεταξύ κομματικού και πολιτικού ελέγχου δεν την έχετε καταλάβει. Εγώ δεν μίλησα για κομματικό έλεγχο. Πάρτε τα Πρακτικά, να δείτε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Είπατε ότι είναι κομματικοί εκπρόσωποι.
ΠΡΟΚΟΠΗΣ ΠΑΥΛΟΠΟΥΛΟΣ: Πάρτε τα Πρακτικά να δείτε τι είπα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): 'Οσο για τα νομικά πρόσωπα δημοσίου δικαίου, το είπα στην επιτροπή και το λέω και εδώ, είναι μόνο για τα μεγάλα πρόσωπα δημοσίου δικαίου, όπως είναι το Ι.Κ.Α ή ο Ο.Γ.Α. τα οποία λόγω του μεγέθους
τους...
ΠΡΟΚΟΠΗΣ ΠΑΥΛΟΠΟΥΛΟΣ: Πόσα είναι;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι πάνω από πέντε, κύριε Παυλόπουλε. Είναι τα

μεγάλα νομικά πρόσωπα που θα αποφασίσει το Υπουργείο Δημόσιας Διοίκησης και το αρμόδιο Υπουργείο, ότι αυτό το νομικό πρόσωπο, λόγω του μεγέθους και της ιδιαιτερότητάς του χρειάζεται να έχει χωριστό επιχειρησιακό πρόβλημα. Αλλιώς τα επιχειρησιακά προγράμματα είναι ενταγμένα στα επιχειρησιακά προγράμματα των Υπουργείων.
Πρέπει να πω ότι δεν περίμενα από τη Νέα Δημοκρατία να στηρίξει την οποιαδήποτε πρόταση για αναβάθμιση της Δημόσιας Διοίκησης, γιατί δεν την ενδιαφέρει και δεν θέλει καθόλου να συμβάλει στην καλύτερη λειτουργία του κράτους και της Δημόσιας Διοίκησης. Και δυστυχώς το ρόλο σας ως Αξιωματική Αντιπολιτευση τον έχετε υποτιμήσει και υπονομεύσει σε πάρα πολύ μεγάλο βαθμό και αυτό δεν είναι καλό ούτε για σας ούτε για τον τρόπο λειτουργίας της δημοκρατίας.
Κυρίες και κύριοι συνάδελφοι, πραγματικά θεωρώ, όπως και είπα, ότι με το πρόγραμμα αυτό το οποίο δεν είναι ένα, θα είναι κάθε τρία χρόνια, γίνεται αποτίμηση και σίγουρα λόγω των εξελίξεων χρειάζεται και η
αναπροσαρμογή του προγράμματος, γιατί βλέπουμε το πρόγραμμα να είναι συνεχές, αλλά κάθε τρία χρόνια χρειάζεται αναπροσαρμογή, που θα βοηθήσει πάρα πολύ στη βελτίωση της λειτουργίας της Δημόσιας Διοίκησης. 'Οταν θα δείτε τα επιχειρησιακά προγράμματα που θα σας στείλω, κύριε Παυλόπουλε, τότε θα καταλάβετε τι σημαίνει επιχειρησιακό πρόγραμμα.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Αλέξανδρος Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, σίγουρα δεν μπορούμε να αισθανόμαστε ευτυχείς για την κατάσταση στη Δημόσια Διοίκηση. Και σίγουρα, όπως άλλωστε και η κυρία Υπουργός παραδέχτηκε, δεν βρίσκεται σε επίπεδο τέτοιο που να μπορεί να ανταποκριθεί στις απαιτήσεις των σημερινών καιρών.
Βεβαίως, αυτό που είπα πολύ απέχει από τις ισοπεδωτικές κουβέντες που είπαν οι αγορητές της Νέας Δημοκρατίας, ότι η Δημόσια Διοίκηση στο σύνολό της είναι διοίκηση της διαφθοράς και της αναποτελεσματικότητας. Σίγουρα δεν είναι έτσι. Βεβαίως υπάρχουν εστίες και διαφθοράς και αναποτελεσματικότητος, πλην όμως, δεν μπορούμε να χαρακτηρίσουμε συνολικά τη Δημόσια Διοίκηση έτσι.

Το ανθρώπινο δυναμικό είναι ένα χρόνιο πρόβλημα στη Δημόσια Διοίκηση. Και για να είμαι πιο συγκεκριμένος, η νοοτροπία του ανθρώπινου δυναμικού,
η νοοτροπία της μη υπευθυνότητος για την αντιμετώπιση κάποιου προβλήματος
για τη λύση του. 'Η αν θέλετε ακόμη-ακόμη και η νοοτροπία που έχει

αναπτυχθεί και έχει κυριαρχήσει στους δημόσιους υπαλλήλους για το ακαταδίωκτο, θα έλεγα έτσι σχηματικά, των όποιων πράξεών τους. 
Βεβαίως οι διαδικασίες, οι δαιδαλώδεις και πολύπλοκες, οι χρονοβόρες
και οι δαπανηρές, περιπλέκουν ακόμη περισσότερο τα πράγματα στη Δημόσια Διοίκηση. Και βέβαια το μεγάλο θέμα, οι σχέσεις Δημόσιας Διοίκησης με τους πολίτες και η νοοτροπία του δημοσίου υπαλλήλου που θεωρεί εαυτόν τουλάχιστον Υπουργό, όταν αντιμετωπίζει τον πολίτη που έρχεται να λύσει ένα απλό ζήτημα.
Θα ήθελα, όμως, να πω και να το υποστηρίξω ευπρόσωπα αυτό, ότι τα
τελευταία χρόνια και ιδιαίτερα το τελευταίο διάστημα έχουν γίνει πολλές παρεμβάσεις, οι οποίες ήταν επιτυχείς και γι'αυτό τα ποσοστά που ανέφερε η κυρία Υπουργός των δημοσκοπήσεων, θα έλεγα ότι έχουν βελτιωθεί για τη Δημόσια Διοίκηση.
'Ομως, οι όποιες παρεμβάσεις επιτυχείς κρινόμενες μεμονωμένως, θα έλεγα ότι ήταν ατελέσφορες για να αλλάξουν όλο το κλίμα της Δημόσιας Διοίκησης στο σύνολό της και ήταν ατελέσφορες -και το εννοώ αυτό- διότι απλούστατα ήταν πάντα αποσπασματικές. Πάντα και μονίμως αποσπασματικές. Ποτέ δεν ενετάγησαν σε ένα ευρύτερο σχέδιο της όποιας κυβέρνησης για την αντιμετώπιση του μεγάλου προβλήματος.
Θα έλεγα, δίνοντας μια συνολική απάντηση στους αγορητές και της Αξιωματικής Αντιπολίτευσης και των άλλων κομμάτων, ότι αυτό το πρόβλημα που είναι μεγάλο πρόβλημα, της αποσπασματικής αντιμετώπισης της Δημόσιας Διοίκησης με μεμονωμένες παρεμβάσεις κατά καιρούς, αυτό το πρόβλημα έρχεται να λύσει το σημερινό νομοσχέδιο.
Και θα είμαι πιο σαφής. Θα απαντήσω στις αιτιάσεις της Αντιπολίτευσης. 'Ακουσα τον εισηγητή της Νέας Δημοκρατίας, όπως και τον Κοινοβουλευτικό της Εκπροσωπο τον κ. Παυλόπουλο. Ειλικρινά δεν κατενόησα, γιατί δεν ψηφίζει αυτό το νομοσχέδιο. Οι αιτιάσεις ήταν οι εξής:
Πρώτον, ότι δεν χρειάζεται η Κυβέρνηση να προχωρήσει στα μέτρα που προβλέπει το νομοσχέδιο. Χαρακτηρίστηκε από τον κ. Παυλόπουλο ασήμαντο, ότι δεν έχει τομή ότι δεν έχει ουσία. Θα απαντήσω μονολεκτικά. Θεσμοθετεί αυτό το νομοσχέδιο, που δεν είναι θεσμοθετημένο, την υποχρέωση της Κυβέρνησης, της όποια Κυβέρνησης να καταρτίζει ένα τριετές επιχειρησιακό πρόγραμμα για τη Δημόσια Διοίκηση. Και αυτό να εγκρίνεται από το υπουργικό συμβούλιο. Το ερώτημα είναι απλό. Είστε αντίθετοι με αυτό τον πυρήνα, την κεντρική ιδέα του νομοσχεδίου ναι ή όχι; Γι αυτό ψηφίζουν ή καταψηφίζουν επί της αρχής ένα νομοσχέδιο. Αυτός είναι ο πυρήνας του νομοσχεδίου. Η Κυβέρνηση αυτοδεσμεύεται και η όποια κυβέρνηση δεσμεύεται νομοθετικά να καταρτίζει επιχειρησιακό πρόγραμμα τριετούς διάρκειας. Θέλετε να συζητήσουμε το τριετούς, να είναι τετραετούς, να είναι πενταετούς; Να το συζητήσουμε. Αλλά τέτοια υποχρέωση μέχρι σήμερα δεν υπάρχει. Γι αυτό μίλησα και είπα στην αρχή ότι η κακοδαιμονία στη Δημόσια

Διοίκηση είναι, ότι πάντα από όλες τις Κυβερνήσεις, από όλους τους Υπουργούς, αντιμετωπίστηκε κατά αποσπασματικό τρόπο, χωρίς κάποιο συγκεκριμένο, συγκροτημένο σχέδιο. Και αυτό πάει να χτυπήσει αυτό το σημερινό νομοσχέδιο, την αποσπασματική αντιμετώπιση του θέματος της Δημόσιας Διοίκησης. Και το ερώτημα είναι, γιατί δεν το ψηφίζετε. 
Είπε ο κ. Παυλόπουλος δεν είμαστε αντίθετοι, αλλά δεν το ψηφίζουμε. 
Γιατί; Πρέπει να δώσετε μια σαφή εξήγηση. Θα πω και για το ΚΚΕ γι αυτά

που είπε ότι "υπηρετεί τη νεοφιλελεύθερη φιλοσοφία και εξυπηρετεί το μεγάλο κεφάλαιο". Είπε μία άποψη, τη δική της άποψη τη γνωστή που την ακούμε σε αυτήν την Αίθουσα σε κάθε νομοσχέδιο, που δεν έχει βέβαια κανένα έρεισμα. Επειδή θα υποχρεώνεται η Κυβέρνηση να φτιάχνει ένα επιχειρησιακό πρόγραμμα, άρα υπηρετεί το μεγάλο κεφάλαιο κλπ. Εντάξει δεν θέλω να απαντήσω. Το αντιλαμβανόμαστε όλοι μέσα σε αυτήν την Αίθουσα, όπως επίσης ο Συνασπισμός που λέει ότι δεν ψηφίζει το νομοσχέδιο, γιατί δίνει εν
λευκώ εξουσιοδότηση στην Κυβέρνηση. Μα γιατί; Αφού ο ίδιος ο Συνασπισμός και στην επιτροπή και σήμερα είπε, ότι δεν χρειάζεται καν νόμος για να υλοποιηθούν αυτά που προβλέπει το νομοσχέδιο. Και θα μου επιτρέψετε να πω κι εγώ ότι ναι, αν λείψει το θέμα της αυτοδέσμευσης της σημερινής Κυβέρνησης, αν λείψει το θέμα της δέσμευσης της Κυβέρνησης, να καταρτίζει επιχειρησιακό πρόγραμμα και να το φέρει στο Υπουργικό Συμβούλιο, δεν χρειάζεται νόμος. Αλλά αντί να συγχαρούμε αν θέλετε -δεν έχει ανάγκη επαίνων- εν πάση περιπτώσει να επικροτήσουμε το ότι η Κυβέρνηση δέχεται

να αυτοδεσμευτεί να καταρτίσει επιχειρησιακό πρόγραμμα για τη Δημόσια Διοίκηση, λέμε δεν το ψηφίζουμε; Το θεωρώ παράλογο. Δεν είναι επιχειρήματα αυτά θα μου επιτρέψετε να σας πω.
Θα έλεγα και κάτι άλλο, λείπει ο κ. Παυλόπουλος. Υπάρχουν άλλοι
τομείς που η Νέα Δημοκρατία μπορεί να ασκήσει και με δριμύτητα μάλιστα την αντιπολιτευτική της τακτική. Σε αυτό το νομοσχέδιο που η Κυβέρνηση κάνει ένα σαφέστατο βήμα μπρος και αυτοδεσμεύεται θα πούμε όχι και την κατακρίνουμε;
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Δεν θέλω να πω περισσότερα, διότι προσπάθησα να πω λίγα λόγια πάνω
στην ουσία του νομοσχεδίου και σχετικά με τις αιτιάσεις της Αντιπολίτευσης. Εγώ πραγματικά θα φύγω από την Αίθουσα αυτή ενεός γιατί απλούστατα δεν κατάλαβα γιατί η Αντιπολίτευση στο σύνολό της καταψηφίζει αυτό το νομοσχέδιο.
Βέβαια, δεν θα ήμουν αντίθετος και στην έκφραση μιας κάποιας γνώμης επί του επιχειρησιακού προγράμματος από τη Διαρκή Επιτροπή καίτοι η γενικότερη τάση είναι η εκτελεστική εξουσία, να είναι όσο το δυνατόν ολιγότερο δεσμευμένη από τις κοινοβουλευτικές διαδικασίες. Και είναι σωστό αυτό στη σημερινή εποχή που ζούμε.
Εν πάση περιπτώσει, εάν αυτό αποτελεί κολοσσιαίο ζήτημα για την Αντιπολίτευση, θα δεχόμουν και εγώ η Διαρκής Επιτροπή να εκφράζει μιαν άποψη. Να συνεδριάσει μια μέρα, να αναλυθεί το πρόγραμμα, να ακουσθούν οι απόψεις, χωρίς καμιά περαιτέρω δέσμευση ούτε της Υπουργού Εσωτερικών και Δημόσιας Διοίκησης, ούτε βεβαίως του Υπουργικού Συμβουλίου. Ευχαριστώ. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμαστε στον κατάλογο των
εγγεγραμμένων συναδέλφων.
Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κύριοι συνάδελφοι, κατ'αρχήν θα ήθελα να κάνω μιαν επισήμανση. Δεν ξέρω αν είναι θέμα Κανονισμού ή όχι. Μιλούν για τα νομοσχέδια οι εισηγητές, μιλούν οι Κοινοβουλευτικοί Εκπρόσωποι, απαντά σε όλα αυτά ο αρμόδιος Υπουργός και εμείς οι απλοί ομιλητές αισθανόμαστε ότι με την ομιλία μας θα ταλαιπωρήσουμε απλώς τους πρακτικογράφους και τα κομπιούτερς, αφού βασικά -και δεν εννοώ την κυρία Υπουργό σήμερα, αλλά γενικότερα μιλώ- ουδόλως θα επηρεάσουμε τις διατάξεις του νομοσχεδίου, γιατί όπως φαίνεται είναι διατυπωμένες οι αποψεις των αρμοδίων Υπουργών πάνω σε αυτά που υποτίθεται ότι και εμείς θα πούμε.
Εν πάση περιπτώσει, όπως είπα, αυτό ίσως δεν είναι θέμα Κανονισμού. Θα προτιμούσα όμως ο εκάστοτε αρμόδιος Υπουργός να απαντά στο τέλος αφού ακούσει όλες τις απόψεις και των απλών Βουλευτών που εγγράφονται γι'αυτό το σκοπό.
Κύριοι συνάδελφοι, συζητάμε σήμερα το σχέδιο νόμου που φέρει τον
τίτλο "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της
Δημόσιας Διοίκησης και άλλες διατάξεις".
Θα ήθελα να παρατηρήσω, ότι οπωσδήποτε το νομοσχέδιο αυτό δεν φέρει
μεταρρύθμιση, αλλά ούτε εκσυγχρονισμό φέρει, εκτός εάν εννοούμε ότι εκσυγχρονίζει μερικώς την κομματική Δημόσια Διοίκηση...
Ο κ. Κουβέλης το χαρακτήρισε ως φιλόδοξο λίαν επιεικώς. Εγώ νομίζω ότι το νομοσχέδιο αυτό είναι ψευδεπίγραφο, διότι το περιεχόμενό του δεν εναρμονίζεται με τον τίτλο του.
Είναι αποδεκτό από όλους -το έχει πει κατ'επανάληψη και ο κύριος ο
Πρωθυπουργός από το Βήμα αυτό- ότι η Δημόσια Διοίκηση πάσχει από γραφειοκρατία, από ελλιπή γνώση του αντικειμένου, από πολυνομία, από ανισοκατανομή του προσωπικού, από αναξιοκρατία, από ρουσφετολογία, κομματισμό, διαφθορά κλπ.
Δεν θα ήθελα και εγώ να πω, επειδή και επαγγελματικά αλλά και με τις άλλες ιδιότητες που μέχρι σήμερα έχω ασκήσει και έχω μια πείρα από τη Δημόσια Διοίκηση, ότι μέχρι το 1981 η Δημόσια Διοίκηση ήταν ιδεώδης. Αλλά, είναι χρέος της εκάστοτε κυβέρνησης να κάνει ένα βήμα εμπρός σ'αυτά που παραλαμβάνει. Το 1981 όμως αντί να κάνει ένα βήμα μπρος, έκανε δέκα βήματα πίσω. Και όλα αυτά έγιναν όχι διότι η τότε κυβέρνηση και το ΠΑ.ΣΟ.Κ. που είναι ακόμα στην εξουσία δεν ήξερε ποια μέτρα έπρεπε να ληφθούν για να πάει μπροστά η Δημόσια Διοίκηση, αλλά γιατί είχε λόγους κομματικούς να κάνει τη Δημόσια Διοίκηση κομματικό υποχείριο.
Το παρόν νομοσχέδιο δεν επιφέρει καμία θεραπεία στην ασθενούσα
Δημόσια Διοίκηση.'Εχουμε μία Δημόσια Διοίκηση που πάσχει από βρογχοπνευμονία οξείας μορφής και εμείς χορηγούμε ασπιρίνες.
Η καρδιά του νομοσχεδίου είναι το άρθρο 1. Το άρθρο 1 τι λέει;
Υποπρόγραμμα 1, αξιοποίηση του ανθρώπινου δυναμικού. Υποπρόγραμμα 2, χρήση νέων τεχνολογιών στη Δημόσια Διοίκηση. Υποπρόγραμμα 3, αναπροσαρμογή και βελτίωση των διοικητικών λειτουργιών και μεθόδων. Υποπρόγραμμα 4, βελτίωση των σχέσεων διοίκησης με τον πολίτη. Υποπρόγραμμα 5, παροχή τεχνικής βοήθειας στους φορείς υλοποίησης των έργων και των ενεργειών. Και το ερώτημα είναι: Εμπόδισε κανείς μέχρι σήμερα την Κυβέρνηση να λάβει αυτά τα μέτρα -γι'αυτό είπα ότι είναι και ψευδεπίγραφο το νομοσχέδιο- τα οποία πράγματι θα επέφεραν μία βελτίωση στη Δημόσια Διοίκηση; Δεν έλαβε κανένα μέτρο.
Τα υπόλοιπα άρθρα ασχολούνται με επουσιώδη θέματα και μάλιστα απ'
αυτά τα επουσιώδη μερικά βέβαια τα λύνει, μερικά δε τα περιπλέκει περισσότερο ακόμη.
Θα μπορούσα να αναφερθώ στο θέμα της κατεδάφισης των αυθαιρέτων. 
Πήραμε τώρα την αρμοδιότητα από τη Νομαρχιακή Αυτοδιοίκηση και τη μεταφέραμε στον Περιφερειάρχη.
Κυρία Υπουργέ, αυτόν τον Περιφερειάρχη τον κάνατε τέλος πάντων αρμόδιο για όλα, που στο τέλος νομίζω ότι δεν θα προλαβαίνει να βάζει ούτε υπογραφές σε σχέση με αυτά που του δίδετε ως αρμοδιότητες. Τουλάχιστον παλαιότερα είχαμε το διορισμένο νομάρχη, ο οποίος είχε τις αρμοδιότητες τις οποίες τώρα μεταβιβάζετε στον Περιφερειάρχη, αλλά είχε και μία συνολική εικόνα των πραγμάτων μέσα στο νομό και μπορούσε ευκολότερα να ανταποκριθεί στα καθήκοντά του.
Θεσμοθετήσατε τη Νομαρχιακή Αυτοδιοίκηση, την απογυμνώνετε καθημερινά και μας στήνετε τώρα τον κομματικό περιφερειάρχη, ο οποίος είναι ο υπερνομάρχης της περιφέρειας. Είμαι σίγουρος ότι αντί να λυθούν τα προβλήματα θα περιπλακούν ακόμη περισσότερο. Και χθες πάλι στο άλλο νομοσχέδιο σχετικά με τη μετανάστευση ο περιφερειάρχης είναι αρμόδιος για όλα. Θα οδηγηθεί σε πλήρες αδιέξοδο η Δημόσια Διοίκηση, θα γίνει πιο προβληματική από ό,τι είναι σήμερα.
Θα εδημιουργείτο το εύλογο ερώτημα: Η κυρία Παπανδρέου, που εθήτευσε για μία πενταετία ως Επίτροπος στην Ευρωπαϊκή 'Ενωση δεν ξέρει τι χρειάζεται μία Δημόσια Διοίκηση για να πάει μπροστά;
Ο εισηγητής της Πλειοψηφίας κ. Μπένος, που επί σειρά ετών θήτευσε επιτυχέστατα ως Δήμαρχος στην Καλαμάτα, δεν ξέρει τι χρειάζεται η Δημόσια Διοίκηση για να πάει μπροστά; Κάθε πολίτης, ο οποίος έχει άμεση επαφή, είναι δύσκολο να διαπιστώσει αυτές τις αρρώστιες που περιγράψαμε για τη Δημόσια Διοίκηση; Ασφαλώς και τα γνωρίζει.
Θα προχωρήσω ακόμη περισσότερο. Η κυρία Υπουργός, ο κύριος Υφυπουργός, ο κ. Μπένος δεν θα ήθελαν να πάρουν το φωτοστέφανο μιας πραγματικής μεταρρύθμισης στη Δημόσια Διοίκηση -να γραφούν και στην ιστορία- που έχει ανάγκη ο τόπος; Βεβαίως και θα το ήθελαν. Θα το ήθελαν
αλλά δεν μπορούν. Και δεν μπορούν, διότι εμποδίζονται από τους ανθρώπους εκείνους τους οποίους πρέπει να παραμερίσουν για να πάει η Δημόσια Διοίκηση μπροστά. Γι' αυτό και ο Πρωθυπουργός κατ' επανάληψη περιορίζεται στον εκσυγχρονισμό στα λόγια μόνο και δεν γίνεται εκσυγχρονισμός στην πράξη, διότι για να γίνει αυτό πρέπει να θιγούν άνθρωποι και συντεχνίες, οι οποίες στηρίζουν εκλογικά το ΠΑ.ΣΟ.Κ. Δεν μπορεί να θυσιάσει τα εκλογικά οφέλη το ΠΑ.ΣΟ.Κ. για να προχωρήσει αυτός ο τόσο αναγκαίος εκσυγχρονισμός.
Κυρία Υπουργέ, φέρτε ένα νομοσχέδιο να ανθίσει η αξιοκρατία για να
πάει μπροστά αυτός ο τόπος, να ανταμείψετε τους άξιους, να ορίσετε αξιοκρατικά κριτήρια για τις προαγωγές και να περιορίσετε τη διαφθορά. Δεν ξέρω μήπως σε λίγο χρειαστεί, όπως έγινε και στην Αστυνομία, να κάνουμε και στη Δημόσια Διοίκηση Σώμα Αδιαφθόρων. Μας θυμίζει την Αμερική του 1930.
Αυτό το νομοσχέδιο αντί να μας φέρει μια ελπίδα για μια καλύτερη Δημόσια Διοίκηση, μας φέρνει μελαγχολία και απογοήτευση. Ασχολείται με τα επουσιώδη.
Η Νέα Δημοκρατία ως Κυβέρνηση, συνεργαζόμενη με όλους εκείνους που
έχουν ως πρωταρχικό στόχο μία καλύτερη Ελλάδα, μία καλύτερη Δημόσια Διοίκηση, που θα προτάξει το εθνικό από το κομματικό συμφέρον, θα είναι εκείνη που θα φέρει την πραγματική μεταρρύθμιση, την πραγματική βελτίωση της Δημόσιας Διοίκησης, την οποία έχει τόσο ανάγκη αυτός ο τόπος για να πάει επιτέλους μπροστά. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Τζαμτζής. ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, κυρίες και κύριοι συνάδελφοι, η
Κυβέρνηση με το παρόν σχέδιο νόμου, το πρόγραμμα "ΠΟΛΙΤΕΙΑ", επιχειρεί να δείξει στην κοινή γνώμη ότι προσπαθεί να κάνει κάτι, προσπαθεί να βελτιώσει τη Δημόσια Διοίκηση τη στιγμή που οι πολίτες δεν είναι ευχαριστημένοι από τις υπηρεσίες που προσφέρονται, τη στιγμή που η ταλαιπωρία που υφίστανται οι πολίτες στις δημόσιες υπηρεσίες είναι πολύ μεγάλη, τη στιγμή που το ίδιο το Υπουργείο, επιτέλους, αναγνωρίζει ότι υπάρχουν σοβαρά κρούσματα διαφθοράς υπαλλήλων οι οποίοι για να εξυπηρετήσουν τον πολίτη, για να πράξουν αυτό που υποχρεούνται, πρέπει να λαδωθούν, τη στιγμή που ο επικεφαλής των αδιάφθορων του Υπουργείου σας παραιτήθηκε, διότι ξέσπασε σκάνδαλο εναντίον του σχετικά με την εξοχική του βίλα η οποία είναι μέσα σε δασική έκταση που κάηκε όπου απαγορεύεται στους πολίτες να χτίζουν και την οποία ο αδιάφθορος χαρακτηρίζει ως παράγκα.

Αυτήν τη στιγμή επιλέξατε για να φέρετε το πρόγραμμα "ΠΟΛΙΤΕΙΑ" για να δείξετε ουσιαστικά ότι κάτι κάνετε.
Κυρίες και κύριοι συνάδελφοι, η Δημόσια Διοίκηση στην Ελλάδα χαρακτηρίζεται και είναι ο μεγάλος ασθενής. Και αυτό γιατί το κράτος δεν ανταποκρίνεται στην αποστολή του, δεν βοηθά τον πολίτη στην επίλυση των προβλημάτων του. Σήμερα το κράτος κατάντησε να είναι συνώνυμο της αυθαιρεσίας, της ασυδοσίας και της διαφθοράς. Και βέβαια υπεύθυνη γι' αυτήν την κατάσταση είναι η Κυβέρνησή σας.
'Ερχεσθε μάλιστα σήμερα και ούτε λίγο ούτε πολύ ζητάτε και τα ρέστα. Εσείς φταίτε διότι εσείς φέρατε τον κομματισμό στη Δημόσια Διοίκηση, την αναξιοκρατία, την έλλειψη κανόνων και μηχανισμών διαφάνειας και την ατιμωρησία. Βάζατε τους ψηφοφόρους σας στη Δημόσια Διοίκηση από το παράθυρο σωρηδόν. Σας ενδιέφερε μόνο να βολευτούν και όχι εάν ήταν ικανοί να προσφέρουν υπηρεσία στον πολίτη.
Χθες, κύριε Υφυπουργέ, σπείρατε ανέμους και σήμερα θερίζετε θύελλες. Γι' αυτό σήμερα έχουμε μία Δημόσια Διοίκηση τροχοπέδη στην ανάπτυξη του τόπου, έχουμε ένα κράτος που απουσιάζει όταν πνίγονται οι πολίτες αβοήθητοι, όταν πλημμυρίζουν τα σπίτια μας, όταν καίγονται όχι μόνο τα δάση μας αλλά και τα χωριά μας, ένα κράτος που δεν βοηθά τον πολίτη στην επίλυση των καθημερινών του προβλημάτων.
Χρειάζεται, λοιπόν, χωρίς καμία καθυστέρηση, επανίδρυση της δημόσιας διοίκησης. Χρειάζεται να χτυπηθεί η γραφειοκρατία, η αναξιοκρατία, η ασυδοσία και η διαφθορά. Χρειάζονται ριζοσπαστικές τομές.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Η επανίδρυση της Νέας Δημοκρατίας...
ΙΟΡΔΑΝΗΣ ΤΖΑΜΤΖΗΣ: Αφήστε, κύριε Υπουργέ, την επανίδρυση της Νέας
Δημοκρατίας. Αυτό είναι θέμα δικό μας.

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, υπάρχει και
Προεδρείο.
Συνεχίστε προς το ακροατήριο, κύριε Τζαμτζή.
ΙΟΡΔΑΝΗΣ ΤΖΑΜΤΖΗΣ: Φροντίστε εσείς, επειδή είναι μέσα στις αρμοδιότητες και στις υποχρεώσεις σας, να φτιάξετε σωστή Δημόσια Διοίκηση.
Χρειάζεται πάνω απ'όλα, κύριε Υπουργέ, να υπάρξει απεξάρτηση του
κράτους από την εκάστοτε κυβέρνηση.
Το ερώτημα, λοιπόν, σήμερα είναι εάν και κατά πόσο το παρόν νομοσχέδιο είναι προς τη σωστή κατεύθυνση και κατά πόσο θα συμβάλει, ώστε η Δημόσια Διοίκηση να γίνει καλύτερη.
Το υπό συζήτηση νομοσχέδιο μόνο στα τέσσερα πρώτα άρθρα του αναφέρεται στο πρόγραμμα "ΠΟΛΙΤΕΙΑ". Λειτουργεί ως ένα νομοσχέδιο "σκούπα", διότι περιλαμβάνει μία πλειάδα διατάξεων με σκοπό να ρυθμιστούν διάφορα θέματα τα οποία, όμως, είναι άσχετα μεταξύ τους και σίγουρα δεν έχουν σχέση με το πρόγραμμα "ΠΟΛΙΤΕΙΑ".
Ποια είναι, όμως, η φιλοσοφία αυτού του νομοσχεδίου; Δυστυχώς, κύριε Υπουργέ, δεν υπάρχει. Η πρόθεση της κυρίας Υπουργού είναι απλά η Εθνική Αντιπροσωπεία να της δώσει τη δυνατότητα να καταρτίζει κάθε τρία χρόνια το πρόγραμμα "ΠΟΛΙΤΕΙΑ" και αυτό στη συνέχεια να εγκρίνεται από το Υπουργικό Συμβούλιο χωρίς, όμως, να λαμβάνεται υπόψη η άποψη κανενός φορέα, ούτε ακόμα της ίδιας της Εθνικής Αντιπροσωπείας.
Είπε προηγούμενα ο αγαπητός πρώην δήμαρχος και συνάδελφος ο κ. Μπένος, ότι "ένα επιχειρησιακό νομοσχέδιο θα συζητηθεί στη Βουλή, είναι θετικό απλά το ότι γίνεται". 'Οχι, κύριε συνάδελφε, πρέπει να έλθει. Διότι τότε δεν νομοθετούμε, αλλά απλά δίνουμε σε σας μία εξουσιοδότηση και τέτοια εξουσιοδότηση δεν σας δίνουμε.
Στο νομοσχέδιο προβλέπεται κάθε τρία χρόνια η εκπόνηση από το Υπουργείο Εσωτερικών ενός σχεδίου δράσεων για τη Δημόσια Διοίκηση. Δημιουργείται στο Υπουργείο Εσωτερικών ένα όργανο, που θα έχει ως αρμοδιότητα την παρακολούθηση της εφαρμογής του προγράμματος. 'Ετσι συγκροτείται η Κεντρική Επιτροπή Παρακολούθησης από τον Υπουργό Εσωτερικών ή τον οριζόμενο με απόφασή του αναπληρωτή του ως πρόεδρο και τους προέδρους των επιτροπών παρακολούθησης των κεντρικών και περιφερειακών επιχειρησιακών προγραμμάτων ως μέλη. Η Κεντρική Επιτροπή Παρακολούθησης υποβοηθείται στο έργο της από τη γραμματεία προγράμματος η οποία συστήνεται με απόφαση του Υπουργού Εσωτερικών. Επίσης, με απόφαση του οικείου Υπουργού ή του Γενικού Γραμματέα της περιφέρειας συγκροτείται επιτροπή παρακολούθησης ανά Υπουργείο, περιφέρεια και νομικό πρόσωπο δημοσίου δικαίου.
Το πρόγραμμα, λοιπόν, αυτό περιλαμβάνει πέντε κυρίως υποπρογράμματα, που αφορούν τη βελτίωση της Δημόσιας Διοίκησης και δημιουργούνται με το νομοσχέδιο πάνω από τριάντα επιτροπές σε όλη τη Δημόσια Διοίκηση. Μιλάτε σ' αυτά τα υποπρογράμματα για εισαγωγή νέων τεχνολογιών, για νέες δυνατότητες στην Τοπική Αυτοδιοίκηση. Τι κάνατε όμως μέχρι σήμερα; Τι κάνατε όλα αυτά τα χρόνια για την Τοπική Αυτοδιοίκηση;
Δημιουργήσατε ένα νομοσχέδιο, το σχέδιο "ΚΑΠΟΔΙΣΤΡΙΑΣ". Με κομματικά κριτήρια δημιουργήσατε δήμους, ουσιαστικά με κομματικά κριτήρια και σήμερα αυτοί οι δήμοι δεν έχουν την οικονομική δυνατότητα, κύριε Υπουργέ, να ανταπεξέλθουν και να μπορέσουν να λειτουργήσουν ουσιαστικά. Δεν έχουν τα χρήματα για να καλύψουν τις λειτουργικές τους ανάγκες. Και δεν φτάνουν μόνο αυτά.
ΒΑΣΙΛΗΣ ΚΕΔΙΚΟΓΛΟΥ: Υπερβολικός είστε.
ΙΟΡΔΑΝΗΣ ΤΖΑΜΤΖΗΣ: Δεν είμαι καθόλου υπερβολικός, κύριε συνάδελφε. 'Οταν το Υπουργείο Εσωτερικών έχει ένα πρόγραμμα, το "ΕΠΤΑ" και μέχρι σήμερα η απορρόφηση βρίσκεται στο 15% με 20% και μέχρι σήμερα δίνονται δυνατότητες κατ' ιδίαν σε δημάρχους, να προχωρούν σε κάποιες ενέργειες και μέχρι σήμερα δίνουν τη δυνατότητα το Υπουργείο Εσωτερικών κάτω από το τραπέζι και μέσω των ΠΣΕΑ να δίνουν επιλεκτικά σε δήμους χρήματα, λέω τότε ξεκάθαρα -και δεν είμαι καθόλου κακός απέναντί σας- ότι πραγματικά η Τοπική Αυτοδιοίηση έχει κάνει βήματα προς τα πίσω.
Το τελικό πρόγραμμα "ΠΟΛΙΤΕΙΑ" εγκρίνεται με εισήγηση του Υπουργού
Εσωτερικών και μετά τη γνώμη του Εθνικού Συμβουλίου Διοικητικής Μεταρρύθμισης από το Υπουργικό Συμβούλιο.
Κυρίες και κύριοι συνάδελφοι, το νομοσχέδιο αυτό είναι χωρίς περιεχόμενο. Το πρόγραμμα "ΠΟΛΙΤΕΙΑ" θα καταρτίζεται από τον Υπουργό
Εσωτερικών και θα εγκρίνεται από το Υπουργικό Συμβούλιο. Απλά το νομοσχέδιο έρχεται να ρυθμίσει τα της παρακολούθησης της εφαρμογής του. Είναι γραφειοκρατικό και δημιουργεί απλά επιτροπές "ημετέρων" οι οποίες θα βολευτούν και θα αμείβονται με παχυλούς μισθούς. Το σίγουρο είναι ότι θα υπάρξει σύγκρουση και επικάλυψη αρμοδιοτήτων. Δεν θα δώσει ουσιαστικές λύσεις, απλά θα δημιουργήσει ακόμα περισσότερα προβλήματα, θα ενισχύσει το κομματικό κράτος της αναξιοκρατίας και το βόλεμα των "ημετέρων". Δημιουργείται ουσιαστικά ακόμη μία παραϋπηρεσία στην υπηρεσία του κόμματος.
Για όλους αυτούς τους λόγους είμαι αντίθετος και καταψηφίζω το
νομοσχέδιο επί της αρχής. 'Εχουμε θετική άποψη για κάποια άρθρα, ιδιαίτερα δε σε αυτά τα οποία αναφέρονται στους Ο.Τ.Α. και στις αρμοδιότητες που τους παραχωρείτε. Κατά τη συζήτηση των άρθρων, βέβαια, θα έχουμε τη δυνατότητα να καταθέσουμε τις απόψεις μας.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Κεδίκογλου. ΒΑΣΙΛΗΣ ΚΕΔΙΚΟΓΛΟΥ: Επειδή δεν ήμουν στην Επιτροπή Διοίκησης, σ'
αυτόν τον τομέα, υπολόγιζα ότι σήμερα θα ήταν μία εξαιρετική ημέρα για τη διοίκηση και δεν θα φανταζόμουν ποτέ ότι θα ερχόμουν στη Βουλή για να μιλήσω για κάποιο νομοσχέδιο, όπως έλεγε ο μακαρίτης Παπανδρέου, "μη νομοσχέδιο", να μιλήσω για κάποια περιεχόμενα "μη περιεχόμενα".
Δεν κατάλαβα τι χρειάζεται ο νόμος για το περίφημο πρόγραμμα
"ΠΟΛΙΤΕΙΑ".
Χρειάζεται σε κάτι, κύριε Υπουργέ. 'Οποιος προσλαμβάνεται στα προγράμματα δεν περνάει από το ν. 2190. 'Αρα, είναι μια ευκαιρία, την οποία ποτέ δεν θέλησε να αποβάλει από πάνω του το Υπουργείο Προεδρίας. Να κάνετε όσους διορισμούς θέλετε. Ακόμα φτάνετε στο σημείο να χρησιμοποιείτε δαπάνες δημοσίων επενδύσεων για έξοδα διοικήσεως. Από πότε τα έξοδα της διοίκησης, δηλαδή της συντήρησης είναι επενδύσεις; 'Εχω διαβάσει κάποια στοιχειώδη οικονομικά.
Ποιο είναι το πρόβλημα της ελληνικής διοίκησης; Το πρόβλημα είναι ότι περάσαμε κάποιες δύσκολες φάσεις. Σε μια περίοδο και η Νέα Δημοκρατία και το ΠΑ.ΣΟ.Κ. είχαμε οξύτατα προβλήματα απασχόλησης και ανάπτυξης και αντιμετωπίσαμε την ανάπτυξη μέσα από μια διεύρυνση των δαπανών, από την οποία δεν ξέφυγε ούτε η διοίκηση. Η διοίκηση φορτώθηκε με αρκετά μεγάλο αριθμό προσωπικού, χωρίς να το χρειάζεται, στο πλαίσιο της απασχόλησης, του ύψους των δαπανών και της δημιουργίας εισοδήματος.
Τώρα έχουμε αλλάξει. Και αυτή έπρεπε να είναι η μεταρρύθμιση. Τώρα πάμε σε συστολή των δαπανών, σε συστολή του πληθωρισμού. 'Αρα, αυτομάτως, από τη γενική θεώρηση, υπάρχει υπερεπάρκεια προσωπικού σε κάποιες
θέσεις.
Είπε ευστόχως η κυρία Υπουργός ότι χρειαζόμαστε νέες τεχνολογίες και εξειδικεύσεις. Πρώτη σας δουλειά λοιπόν είναι να εξειδικεύσετε, να πάρετε εξειδικευμένο προσωπικό, να κάνετε εθελουσίες εξόδους. Μα εσείς δεν 
είχατε το στοιχειώδες φιλότιμο -λυπάμαι που χρησιμοποιώ αυτήν τη λέξη- και ήλθαν τα παιδιά που απασχολούμε στα γραφεία μας επί δύο τετραετίες τα οποία όχι μόνο είναι εξειδικευμένα με τη διοίκηση, όχι μόνο παίζουν στα δάκτυλα τα δικά μου παιδιά στο γραφείο το τι εστί διοίκηση και πώς δουλεύει και αρνηθήκατε να κάνετε τη μονιμοποίησή τους, αφού παραβήκατε τον ν.2190. Αρνηθήκατε λοιπόν να το κάνετε, λέγοντας στους Βουλευτές "αυτοί που επιλέγετε εσείς είναι γ' ποιότητας", ενώ αυτούς που επέλεξε κάποιος

τυχαίος δήμαρχος, κοινοτάρχης ή πρόεδρος ταμείου, είναι πολύ καλύτεροι. Τέτοια προσβολή σε Βουλευτές δεν έχει ξαναγίνει.
Θέλω να πιστεύω ότι τώρα με τα προγράμματα θα βάλετε μια ρύθμιση κατά προτεραιότητα να απασχολούνται αυτοί οι άνθρωποι που έχουν πείρα σε γραφεία Βουλευτών πέραν της τετραετίας.
Το επόμενο θέμα ποιο είναι; 'Οτι δεν υπάρχει ευθύνη. Αν θελήσετε να
πάρετε μια πληροφορία σήμερα, δεν αρκείστε σ'αυτό που θα σας πει ο εισηγητής ή ο διευθυντής. Δεν αρκείστε ακόμα και αν πάτε στην εκλεκτή υπάλληλο της Δημόσιας Διοίκησης, ένα από τα εκλεκτότερα στελέχη, την
κ. Κουτσούρη. Θέλετε να πάτε στον Υπουργό. Αυτό τι δείχνει; Την απαξίωση της Κυβέρνησης προς τη διοίκηση, την έλλειψη εμπιστοσύνης του κοινού προς τη διοίκηση. Αυτό δείχνει τι; 'Οτι δεν υπάρχει διοίκηση.
'Ερχονται στελέχη του νομού και τους λες με όση γνώση έχεις, ότι αυτό το θέμα το κατέχει η κ.Κουτσούρη που "παίζει στα δάκτυλα" τη νομοθεσία,
τη νομολογία αλλά δεν έχουν εμπιστοσύνη στο τι θα τους πει, και λένε "θέλω να δω και τον Υπουργό".
Το πρώτο που χρειάζεται, λοιπόν, είναι να δώσετε ευθύνη και το
δεύτερο είναι να ελέγχεται ο υπάλληλος. Αν ο τμηματάρχης ερωτήθηκε και δεν έδωσε απάντηση ορθή, να ελέγχεται.
Μίλησε προηγουμένως η κυρία Υπουργός για την ανάγκη του μάνατζμεντ στη Δημόσια Διοίκηση. Μάνατζμεντ πρώτα-πρώτα σημαίνει, κάνω κουμάντο, σημαίνει διευθυντικό δικαίωμα, σημαίνει η κ. Κουτσούρη να καθορίζει ποιοι είναι οι διευθυντές της και ποιοι είναι οι τμηματάρχες της. 'Οταν η κ.Κουτσούρη δεν έχει κανένα λόγο και είναι αναγκασμένη να πειθαρχεί σε αποφάσεις κάποιου υπηρεσιακού συμβουλίου του οποίου εσείς είσαστε ουσιαστικά ο συνθέτης, τι να κάνει και η κ. Κουτσούρη, παρά τα όσα διέθεσε εις φαιάν ουσίαν για να γίνει αυτή που είναι;
Με συγχωρείτε, κυρία Κουτσούρη, για την ιδιαίτερη αναφορά. Το αξίζετε αλλά είσαστε και μια περίπτωση χαρακτηριστική για τη Δημόσια Διοίκηση και για να σας κάνουν γενικό διευθυντή είδατε και πάθατε.
Αυτό που χρειάζεται, λοιπόν, είναι να δώσετε ευθύνη. Δεν μπορείς να πας παραπάνω. Αν έλθει ένας και σας ρωτήσει σαν διευθύντρια, "πάτε στον τμηματάρχη και αυτό που θα σας πει, αυτό είναι". Αν δεν πει το ορθό, τιμωρείται. Να λειτουργήσει διευθυντικό δικαίωμα. Αυτό δεν το κάνετε. Εξυγίανση δεν κάνετε, διευθυντικό δικαίωμα δεν δίνετε. Μας μιλήσατε για τις ειδικές τεχνολογίες. Είναι σαν να μας λέτε ότι εφευρέθηκαν οι γραφομηχανές χειρός και σταματάμε το χειρογραφικό σύστημα. Χαίρω πολύ. Κομίζετε δηλαδή γλαύκα εις Αθήνας.

Κύριοι συνάδελφοι, είναι και κάτι που μου έκανε μεγαλύτερη εντύπωση. 'Ανοιξα την έκθεση επί του προϋπολογισμού 2001 για να δω τι γίνεται. Στον πίνακα 58 της σελίδας 83 είδα τις λοιπές παροχές σε συμβούλια και επιτροπές. Τι προβλεπόταν για το 2000; Τρία δισεκατομμύρια επτακόσια εξήντα εννιά εκατομμύρια (3.769.000.000). Πού φτάσαμε; Στα οκτώ δισεκατομμύρια οκτακόσια εβδομήντα ένα εκατομμύρια (8.871.000.000). Πέντε δισεκατομμύρια επιπλέον για συμβούλια και επιτροπές.
Σας ερωτώ: Τι συζητάμε; Για διοίκηση συζητάμε τώρα; Είμαστε σοβαροί
σε αυτήν την Αίθουσα; Δεν είμαστε!
Κυρία Πρόεδρε, λυπάμαι πάρα πολύ, γιατί περίμενα να έρθει ένα νομοσχέδιο που θα κανόνιζε αυτά τα ζητήματα, θα απάλλασσε από τα περιττά, θα απέδιδε τις ευθύνες εκεί που πρέπει και θα στελέχωνε. Περίμενα ότι θα είναι ένα νομοσχέδιο με το οποίο θα πήγαινα αύριο στη Χαλκίδα και θα έβλεπα μία τεχνική υπηρεσία δήμων και κοινοτήτων που θα είχε επιτέλους αρχιτέκτονα, που θα είχε δυο-τρεις πολιτικούς μηχανικούς, που θα είχε ένα γεωλόγο. Δεν βλέπω τίποτα από όλα αυτά. Περίμενα ότι θα πήγαινα στις τεχνικές υπηρεσίες του νομού μου και θα έβλεπα κάποια στελέχωσή των, τακτοποίηση πραγμάτων ή κάποια εξυγίανση.
Περίμενα ακόμα κάποιες επιπλέον αρμοδιότητες. Τίποτα από όλα αυτά δεν
βλέπω.
Απεναντίας, βλέπω να συνεχίζονται μερικές δομές διαφθοράς, οι οποίες υπάρχουν εγγενώς. Δεν θα χρησιμοποιήσω παράδειγμα από τη διοίκηση, αλλά
θα πάρω το παράδειγμα της αυτοδιοικήσεως, από σεβασμό προς την διοίκηση και την κ. Κουτσούρη, η οποία έχει προσπαθήσει.
Τι συμβαίνει; Το δημοτικό συμβούλιο είναι η προϊσταμένη αρχή στην
εκτέλεση των έργων του δήμου. Σας ερωτώ: Υπάρχει δημοτικό συμβούλιο
σήμερα που δεν ελέγχεται από το δήμαρχο; Δεν υπάρχει. Τι βλέπετε; Βλέπετε να αγωνιούν όλοι οι εργολάβοι να είναι φίλοι με το δήμαρχο, αφού όλα τα θέματα θα κριθούν και θα απαντηθούν από το δημοτικό συμβούλιο. Είναι αυτό εκ του νόμου διαφθορά ή δεν είναι; Ξέρετε πόσα τέτοια μπορώ να σας απαριθμήσω; Ούτε ένα, ούτε δύο!
Ψάξτε, λοιπόν, μέσα στη Δημόσια Διοίκηση. Βγάλτε αυτά τα περιττώματα
τα οποία είναι αποσκληρύνσεις όχι σε αποτιτάνωση αλλά εν ενεργεία ακόμα. Δώστε ευθύνες στους δημοσίους υπαλλήλους. Δώστε ευθύνη στον κάθε βαθμό. Υποχρεώστε τον καθένα να ασκεί τα καθήκοντά του.
Δεν μπορεί να πηγαίνω στον τμηματάρχη της εφορείας και να μην μου δίνει απάντηση, κάτι για το οποίο έχει ευθύνη. Δεν μπορεί εγώ να πηγαίνω σε ένα τμήμα για να πάρω ένα έγγραφο και αυτό το έγγραφο να μην είναι απόφαση αρχής την οποία προσβάλλω σε οποιοδήποτε διοικητικό δικαστήριο, αλλά να χρειάζεται να τρέξω στον Υπουργό για το τι θα πει αυτός και διαμέσου του Υπουργού να προσβάλω. Δώστε ευθύνες προς τα κάτω. Δημιουργήστε διοίκηση, δημιουργήστε δομές.

Εν πάση περιπτώσει, δεν είναι και κακό να πείτε: "Ξέρετε δεν είμαστε καλά, φωνάζουμε και μια εταιρεία οργάνωσης για να μας κάνει ένα καινούριο οργανόγραμμα για τη χώρα".
Κάνατε τις περιφέρειες. Τι είναι αυτές οι περιφέρειες; Θα ήθελα να ξέρω τι είναι ο γραμματέας της περιφέρειας και τι είναι ο νομάρχης. Τα έχω χαμένα! Τι είναι ο αιρετός και τι είναι ένας τον οποίο τον διορίζετε για να τον έχουμε εκεί ουσιαστικά ούτε καν ως υπάλληλο. Ξέρετε τι εντολοδόχοι είναι; Εντολοδόχοι -με εξαίρεση την περιφέρεια τη δική μας, είναι έξω από τη συζήτηση αυτή, για τους γραμματείς των περιφερειών συζητώ- εκτέλεσης, τις περισσότερες φορές, παράνομων ενεργειών ή ίσως και εξυπηρέτησης και παραγόντων μερικές φορές. Τελευταία έχουμε και καταγγελίες για περιφέρειες που δεν περιποιούν τιμή σε κανένα μας.

Κυρία Πρόεδρε και κύριε Υπουργέ, αυτό είναι ένα "μη νομοσχέδιο",
είναι ένας "μη νόμος". Δεν έχει καμία σχέση με ρυθμίσεις για τη βελτίωση της διοίκησης. Δεν πρόκειται ποτέ κανένας 'Ελληνας να νιώσει ότι έχει απέναντί του μια υπεύθυνη διοίκηση.
Εκράζω τη λύπη μου, γιατί δεν θα μπορέσω να δώσω θετική ψήφο.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στη έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "Θράκη 2000: 80 χρόνια από την ενσωμάτωσή της στην Ελλάδα" εξήντα πέντε μαθητές και δύο συνοδοί-καθηγητές από το 1ο Γυμνάσιο Νέας Ιωνίας Βόλου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
ΦΩΤΗΣ ΚΟΥΒΕΛΗΣ: Ο κ. Τζανής θα χαίρεται.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ναι, ο κύριος Υφυπουργός θα
χαίρεται.
Το λόγο έχει ο κ. Ρεγκούζας. Απών. Διαγράφεται.
Το λόγο έχει η κ. Παπακώστα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, κύριοι συνάδελφοι, πραγματικά σήμερα δεν χρειαζόταν καθόλου η παρουσία της Νέας Δημοκρατίας με δεδομένη, αν θέλετε, την εισήγηση την οποία κατέθεσε δημοσίως στην Ολομέλεια ο εισηγητής της Πλειοψηφίας. 'Ηταν εξόχως αποκαλυπτικός, απολογητικός. Ουσιαστικά ομολόγησε όλα εκείνα τα οποία εμείς επισημάναμε επικουρικά, αν θέλετε, γιατί ήταν αρκετά οξύς μέσα στους ευπρεπείς χαρακτηρισμούς τους οποίους έκανε για τη Δημόσια Διοίκηση και στην εισηγητική του έκθεση και στη Διαρκή Επιτροπή.
Ενδεικτικώς θέλω να πω ότι αυτά τα οποία επεσήμανε ο εισηγητής της Πλειοψηφίας είναι αυτά τα οποία πράγματι ταλανίζουν τον 'Ελληνα πολίτη σήμερα, είναι οι συνέπειες και τα απότοκα μιας παρακμασμένης, μιας διεφθαρμένης, μιας αναποτελεσματικής, μιας εν πάση περιτώσει ατελέσφορης Δημόσιας Διοίκησης, της οποίας τελικά ο μόνος στόχος είναι η ταλαιπωρία των πολιτών, άκρως εχθρικής προς την ελληνική κοινωνία, όπου τελικά κανείς αισθάνεται ότι το νομοσχέδιο αυτό πολύ εύστοχα, αν μπορούσαμε εμείς να το τιτλοφορήσουμε διαφορετικά, θα μπορούσε κάλλιστα να φέρει τον τίτλο "Λερναία 'Υδρα" ή "Βίος και Πολιτεία" αν θέλουμε να παραφράσουμε την Πολιτεία του Πλάτωνα. Διότι αν ο Πλάτωνας είχε σήμερα τη δυνατότητα να ζει και να δει ένα τέτοιο σχέδιο νόμου να έρχεται υποτίθεται για να επικουρήσει την ελληνική κοινωνία και να λύσει τα τεράστια προβλήματα που αντιμετωπίζει στα ζητήματα της Δημόσιας Διοίκησης, προφανώς έναν από τους δύο τίτλους, θα επέλεγε, που σας ανέφερα προηγουμένως.
Αυτό είναι ένα θέμα, το οποίο πραγματικά προκύπτει μέσα, αν θέλετε
και από την ανυπαρξία, όπως επισημάνθηκε προηγουμένως, και των συναδέλφων Βουλευτών της Πλειοψηφίας, και είναι η εναργέστερη απόδειξη για το γεγονός ότι πραγματικά γνωρίζουν και εκείνοι καλύτερα από μας ότι δεν πρόκειται για τίποτε άλλο, παρά για μία από τα ίδια, όπως λέει ο λαός, προκειμένου επικοινωνιακά να δείξουμε ότι κάτι κάνουμε. Από πού αποδεικνύεται αυτό; Εγώ θέλω να είμαι στοιχειοθετημένη σε όσα υπευθύνως αναφέρουμε στη Βουλή των Ελλήνων. Λέει ο εισηγητής ότι ενώ μέχρι τώρα όλες οι απόπειρες μεταρρύθμισης της Δημόσιας Διοίκησης είχαν μέσα τους
το σπέρμα της εσωστρέφειας, η μεταρρύθμιση που έχουμε μπροστά μας, δηλαδή το πρόγραμμα "ΠΟΛΙΤΕΙΑ", θέλει στην ουσία να βάλει τη βάσανο αυτής της προσπάθειας στα μάτια της κοινής γνώμης. 'Αρα, τι χρεία άλλων αποδείξεων έχουμε, όταν η ίδια η Πλειοψηφία διά του εισηγητού της αποκαλύπτει τις πραγματικές προθέσεις της Κυβέρνησης και του καθ'ύλην αρμοδίου Υπουργείου
που φέρνει το συγκεκριμένο νομοσχέδιο;
Τέλος πάντων, όσον αφορά τα ερωτήματα που έθεσε ο Κοινοβουλευτικός
Εκπρόσωπος του ΠΑΣΟΚ, έχω να πω ότι μάλλον ήταν ρητορικά, διότι οι απαντήσεις δόθηκαν από μας, αλλά και από την καθημερινή πραγματικότητα, γιατί πολιτική αν μη τι άλλο, είναι αυτό που κατά κόρον λέμε ως κοινό τόπο η τέχνη του εφικτού, αλλά κυρίως πολιτική είναι το αποτέλεσμα το οποίο προκύπτει μέσα από τη ζύμωση της ελληνικής κοινωνίας και του κάτα πόσο αυτή εισπράττει θετικά ή αρνητικά τα αποτελέσματα της πολιτικής μας. 
Κατά συνέπεια, λοιπόν, οι απαντήσεις και στον Κοινοβουλευτικό
Εκπρόσωπο του ΠΑΣΟΚ, που μας ρώτησε υποκριτικά, πιστεύω εγώ, γιατί δήθεν η Νέα Δημοκρατία αρνείται να ψηφίσει ένα νομοσχέδιο, το οποίο ουσιαστικά κινείται σε εθνικό επίπεδο μιας σπουδαίας διοικητικής μεταρρύθμισης, η οποία θα λύσει το πρόβλημα της Δημόσιας Διοίκησης, οι απαντήσεις είναι απλές και αυτονόητες.
Στοιχειοθετούμε την κριτική μας με τα εξής έξι σημεία: Πρώτον, δεν είναι δυνατόν να ψηφίσει η Βουλή των Ελλήνων ένα νομοσχέδιο που έχει τα εξής χαρακτηριστικά: Υπουργοκεντρικό, συγκεντρωτικό, δυσλειτουργικό, με τόσες επιτροπές παρακολούθησης, αυτό είναι το ένα σκέλος της αρνητικής εικόνας που εμφανίζει το νομοσχέδιο.
Το δεύτερο είναι ότι δεν είναι δυνατόν να περιμένουμε από την πολιτεία, άρα, λοιπόν από την υπεύθυνη Κυβέρνηση να φέρνει για τις χείριστες υπηρεσίες ένα νομοσχέδιο που έχει αυξημένο κόστος.
Προηγουμένως μας μίλησε ο κύριος εισηγητής για
το πάμπλικ μάνατζμεντ. Πού είναι το μάνατζμεντ ολικής ποιότητας; Τι στόχευση έχουν όλα αυτά; Δεν τα γνωρίζει αυτά η Κυβέρνηση; Εφόσον, οι Γάλλοι λένε ότι το να κυβερνάς εστί διοικείν, υποτίθεται ότι οι υπάλληλοι που στελεχώνουν τη δημόσια υπηρεσία, και ειδικά οι ανώτατοι, όταν καλούνται να προσφέρουν τις υπηρεσίες τους για να νομοθετήσουν, έχουν υπόψη τους βασικά στοιχεία του μάνατζμεντ. Δεν έχουμε ξανακούσει πραγματικά γι'αυτό το μάνατζμεντ ολικής ποιότητας που βασίζεται σε τρεις άξονες, στον έλεγχο, στη διαφάνεια, στην αξιολόγηση και την οποία χρόνια τώρα υιοθετούν οι ευρωπαϊκές χώρες και άλλες ανεπτυγμένες χώρες και ξαφνικά ανακάλυψε ο κύριος εισηγητής το πάμπλικ μάνατζμεντ.
Θέλω να πω ότι σύμφωνα και μ'αυτό, αλλά και σύμφωνα με το Σύνταγμα και με το δικαιοπολιτικό ήθος και σύμφωνα με το ήθος της πολιτικής, κάποια στιγμή θα πρέπει να αντιληφθούμε πως όταν νομοθετούμε, δεν θα πρέπει να νομοθετούμε έχοντας ως γνώμονα το πολιτικό και κυρίαρχα το κομματικό συμφέρον, διότι εδώ περί αυτού πρόκειται, αλλά να έχουμε γνώμονα πως τα νομοσχέδια που έρχονται στη Βουλή θα πρέπει να προσφέρουν τις βέλτιστες υπηρεσίες με το χαμηλότερο δυνατόν κόστος.
Αυτό δεν προκύπτει από το νομοσχέδιο, όπου μονάχα για τις αμοιβές της γραμματειακής υποστήριξης των επιτροπών παρακολούθησης απαιτείται ούτως ή άλλως ένα κόστος της τάξεως των 2,2 δισεκατομμυρίων, το οποίο πραγματικά είναι πρόκληση την ώρα που καλούμε την ελληνική κοινωνία να υφίσταται ακόμα και μετά τη μετά ΟΝΕ εποχή λιτότητα, επιβάρυνση, φορολογικές επιδρομές και εμείς μπορούμε να νομοθετούμε πολυτελώς, με χλιδή και με κόστος σε βάρος του βαλαντίου του 'Ελληνα και της Ελληνίδας φορολογουμένων πολιτών.
Το τρίτο σκέλος της στοιχειοθετημένης κριτικής μας είναι η ολοκληρωτική νοοτροπία που για μία ακόμη φορά διέπει το συγκεκριμένο σχέδιο νόμου.
Θα μου πείτε, από πού προκύπτει αυτή; Διότι προφανώς θα αντιδράσει στη συνέχεια ο κύριος Υπουργός, ο οποίος θα πει, μα πού τα βλέπετε αυτά τα πράγματα; Απόδειξη είναι η προσθήκη που έφερε η κυρία Υπουργός.
'Οταν μία κυβέρνηση, όταν ένας πολιτικός ευαγγελίζεται την ποιότητα στη δημοκρατία και την έχει ως φιλοσοφία και ως φυσική του αρχή μέσα στο σχέδιο νόμου το οποίο φέρνει στη Βουλή, δεν μπορεί υπό πίεση, κάτω από τις φωνές και την κατακραυγή των κομμάτων και της Αντιπολίτευσης και δη της Αξιωματικής στη Διαρκή Επιτροπή να έρχεται εκ των υστέρων για να διορθώσει τα αδιόρθωτα, να φέρει, δηλαδή, μία προσθήκη η οποία λέει ουσιαστικά ότι εν πάση περιπτώσει σας κάνουμε τη χάρη και το Εθνικό Συμβούλιο Διοικητικής Μεταρρύθμισης να έχει και αυτό γνώμη, που ούτως ή άλλως είναι στοιχείο sine qua non από τη νομοθέτησή του. 'Αρα, δεν μας λέει τίποτα καινούριο. Αυτό, λοιπόν, δείχνει την ολοκληρωτική νοοτροπία
της Κυβέρνησης, η οποία είναι ξεκάθαρη αυτήν την ώρα σε όλα τα επίπεδα και του νομοθετικού και του εκτελεστικού της έργου και ρόλου.
'Ενα πέμπτο στοιχείο το οποίο στοιχειοθετεί την κριτική μας:
'Ηρθε η κυρία Υπουργός και μας έφερε το συγκεκριμένο σχέδιο νόμου με καθυστέρηση τουλάχιστον πέντε ετών. Θα μου πείτε, από πού προκύπτει αυτός ο χρονικός προσδιορισμός; Μα, αν δούμε την έκθεση της Επιστημονικής Υπηρεσίας της Βουλής, θα διαπιστώσουμε όλοι μας ότι λέει, ότι όπως αναφέρεται στην αιτιολογική έκθεση βάση για την εκπόνηση του υπό ψήφιση σχεδίου νόμου απετέλεσαν οι εκθέσεις του ΟΟΣΑ. Εάν τις εκθέσεις του ΟΟΣΑ τις είχε εφαρμόσει η κυρία Υπουργός και κατ'επέκταση και η Κυβέρνηση, θα έπρεπε να τις είχε εφαρμόσει από τότε που πρωτοεμφανίστηκαν.
Παρακάτω λέει, ότι αυτές οι υποδείξεις του Συμβουλίου του ΟΟΣΑ για τη βελτίωση της παροχής των υπηρεσιών, των κανονιστικών πράξεων της διοίκησης, ουσιαστικά χρονολογούνται από το 1995 κι επανέρχονται το 1997 κλπ.
Η κυρία Υπουργός, λοιπόν, και η Κυβέρνηση ασφαλώς έρχεται και με
αυτήν ακόμα την καθυστέρηση της πίεσης του ΟΟΣΑ να νομοθετήσει ένα άνευ περιεχομένου νομοσχέδιο, το οποίο στην ουσία απαντά σε αυτά που υπαινίχθη ο Κοινοβουλευτικός Εκπρόσωπος -διότι μόνο με υπαινιγμούς μιλούν οι Κοινοβουλευτικοί Εκπρόσωποι του ΠΑ.ΣΟ.Κ.- και ρωτά, για ποιο λόγο δεν ψηφίζεται το νομοσχέδιο και δεν το υιοθετούμε.
'Ερχεται, λοιπόν, να απαντήσει, ότι δεν είμαστε καθόλου διατεθειμένοι να λειτουργήσουμε, η Βουλή, καίτοι η Ολομέλεια, ως νομιμοποιητικό όργανο ουσιαστικά της Κυβέρνησης για τις πράξεις ή παραλείψεις της σε βάρος της ελληνικής κοινωνίας.
Εκείνο που θέλω να πω είναι ότι η Νέα Δημοκρατία ενδιαφέρεται πάρα πολύ να έρχονται ορθά νομοσχέδια στη Βουλή. Κι ενδιαφέρεται γι'αυτό, γιατί είναι η αυριανή Κυβέρνηση και έτσι στόχος της και φιλοδοξία της είναι να έχει μία Δημόσια Διοίκηση, η οποία τουλάχιστον να μπορεί να προσφέρει στοιχειώδεις υπηρεσίες στους πολίτες.
Αυτό, λοιπόν, και μόνο θα έπρεπε να είναι ένα στοιχείο το οποίο θα έπρεπε να κάνει πολύ προσεκτική την Κυβέρνηση στην κριτική της απέναντι στην Αντιπολίτευση όταν της κάνει προτάσεις. Διότι οι προτάσεις αυτές γίνονται ουσιαστικά με αυτήν τη στόχευση, με τη στόχευση ότι θα κληθεί και πάλι η Νέα Δημοκρατία να παραλάβει εκείνες τις καταστάσεις τις οποίες γνωρίζουμε όλοι, ένα παραλημένο κράτος, μία αναποτελεσματική Δημόσια Διοίκηση με τεράστιο κόστος, με δαπάνες, με έναν υδροκεφαλισμό, τα οποία πραγματικά θα ταλαιπωρήσουν τους πολίτες.
Θέλω να πω ότι πραγματικά η αλαζονεία κάπου έχει και όρια. 'Οσοι ομιλούν σε αυτόν το χώρο του ελληνικού Κοινοβουλίου, θα πρέπει να είναι πιο προσεκτικοί. Και θα πρέπει επίσης να λάβουν υπόψη τους και το Σόλωνα, ο οποίος έλεγε: "Προ πάσης αποφάσεως νουν ηγεμόνα ποιεί".
Ευχαριστώ.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Συμφωνώ, κυρία Πρόεδρε. Η αλαζονεία έχει όρια! ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Καρασμάνης έχει το λόγο.
Απών. Διαγράφεται.
Ο κ. Δασκαλάκης έχει το λόγο.
ΓΕΩΡΓΙΟΣ ΔΑΣΚΑΛΑΚΗΣ: Πράγματι, η Νέα Δημοκρατία είναι άξια της τύχης της. Θα περίμενε κανείς από νέους Βουλευτές, αλλά και από Βουλευτές ιδιαίτερα σαν τον κ. Παυλόπουλο, να συμβάλλουν στο να περάσουμε στα πολιτικά πράγματα της χώρας σε έναν άλλο πολιτικό πολιτισμό.
Γιατί πρέπει να σας θυμίσω, κύριε Παυλόπουλε -είσαστε και σεις σχετικά νέος Βουλευτής- ότι από το 1981 μέχρι σήμερα στο Υπουργείο Εσωτερικών και στο Υπουργείο Εσωτερικών, Δημόσιας Διοίκησης και Αποκέντρωσης όπως διαμορφώθηκε μετά από το '95, αν θυμάμαι καλά, έχουν περάσει Υπουργοί κατά κανόνα με προσωπικότητα, με όραμα, με πολιτική βούληση και έχουμε όλοι σαν ΠΑ.ΣΟ.Κ. και σαν τόπος κάνει παρεμβάσεις και τομές προς τη σωστή κατεύθυνση βεβαίως. 'Ολα από το αποτέλεσμα κρίνονται, αλλά τη βούληση και την κατεύθυνση η ιδεολογική, την καταλυτική θα έλεγα για πάρα πολλά στραβά που επικρατούσαν στη χώρα μας, δεν μπορεί να την αμφισβητήσει κανείς. Απ' αυτόν τον κανόνα των Υπουργών που γνωρίζουν τι θέλουν, πού πάνε, βεβαίως δεν εξαιρώ και τη σημερινή ηγεσία και την κυρία Υπουργό που λείπει και τον κύριο Υφυπουργό που είναι παρών- Να σας θυμίσω μόνο ότι ακολουθείτε έναν κανόνα, κύριε Παυλόπουλε -απευθύνομαι προσωπικά σε σας- μια πεπατημένη. Για θυμηθείτε σε τι συμφωνήσατε, και τώρα
αντλείτε πολιτικά οφέλη απ' όλα αυτά και καλά κάνετε.
Συμφωνήσατε στις αρχές της δεκαετίας του '80 στην αναγνώριση της Εθνικής Αντίστασης; Βρήκαμε τον μπελά μας εδώ μέσα. Συμφωνήσατε με τους αυτοτελείς πόρους και την οικονομική ανεξαρτησία των ΟΤΑ; Βρήκαμε τον μπελά μας εδώ μέσα.
ΠΡΟΚΟΠΗΣ ΠΑΥΛΟΠΟΥΛΟΣ: Πού είναι οι αυτοτελείς πόροι;
ΓΕΩΡΓΙΟΣ ΔΑΣΚΑΛΑΚΗΣ: Για το αν υπάρχει έλλειμμα, σε όλα υπάρχει έλλειμμα. Το έχω ζήσει, το ξέρω και το ξέρουν όλοι όσοι έχουν ασχοληθεί με την Τοπική Αυτοδιοίκηση.
Για τη Νομαρχιακή Αυτοδιοίκηση που είχα την τιμή να την εισηγηθώ στη Βουλή εδώ, κινδύνευσε η πολιτική μου ακεραιότητα από τις αντιδράσεις. Κατά συνέπεια, κανένας νόμος και κανένας θεσμός δεν λύνει το πρόβλημα. Δεν υπάρχει καμία αμφιβολία, αλλά αυτή η παρέμβαση με το πρόγραμμα "ΠΟΛΙΤΕΙΑ" πρώτα πρώτα υπηρετεί τους βασικούς στόχους που έχουμε βάλει για τη Δημόσια Διοίκηση η οποία Δημόσια Διοίκηση δεν μπορεί να περιοριστεί, κύριε Υπουργέ, στα κεντρικά Υπουργεία. Η Δημόσια Διοίκηση ασκείται στους ΟΤΑ, στις Νομαρχιακές Αυτοδιοικήσεις, είναι όλο αυτό το φάσμα και πρέπει να το δούμε ενιαία. Γι' αυτό εξάλλου προχωρούμε στην αποκέντρωση για να μπορούμε πραγματικά να φέρουμε τη Δημόσια Διοίκηση κοντά στον πολίτη.
'Ολη, λοιπόν, αυτή η προσπάθεια τόσα χρόνια στοχεύει στην εμβάθυνση της δημοκρατίας, στη μεταφορά πολιτικής και οικονομικής εξουσίας στην περιφέρεια, στην εξασφάλιση της διαφάνειας. Επαναλαμβάνω ότι για όλα αυτά μπορεί να μην υπάρχουν πλήρη αποτελέσματα, αλλά οι κατευθύνσεις και η θέληση και η προσπάθεια καταβάλλεται και κανείς δεν μπορεί να την αμφισβητήσει.
'Ακουσα -και είμαι βέβαιος ότι και οι συνάδελφοι της Νέας Δημοκρατίας το διαχωρίζουν αυτό- σε σχέση με το προσωπικό πόσο πάσχει η διοίκηση, πόσο είναι αναποτελεσματική. Βέβαια ακούστηκαν και χαρακτηρισμοί που δεν θα έπρεπε. Ελπίζω να συμφωνούμε ότι δεν χαρακτηρίζουμε έτσι τους υπαλλήλους.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Αφήστε. Ο κ. Ακριβάκης τους
χαρακτήρισε προηγουμένως. Δεν το προσέξατε πριν;
ΓΕΩΡΓΙΟΣ ΔΑΣΚΑΛΑΚΗΣ: Ελπίζω, λέω, να διαχωρίζουμε τους υπαλλήλους τους οποίους -εγώ τους έζησα- και είναι πάρα πολύ ικανοί. Θέλουν όμως πρωτοβουλίες και απελευθέρωση. Αυτό είναι ίσως που λείπει ακόμη, κύριοι Υπουργοί. Μπορούν πράγματι να πάρουν πάνω τους πάρα πολλά ζητήματα για να προωθήσουν αυτό το μεγάλο θέμα που μας απασχολεί της Δημόσιας Διοίκησης αρκεί να τους αναγνωρίσουμε τις ικανότητες, να τους δώσουμε τις πρωτοβουλίες και να τους συγχωρήσουμε και τις αδυναμίες όταν η προσφορά είναι πολύ μεγαλύτερη από τις αδυναμίες.
Αυτό, λοιπόν, το πρόγραμμα νομίζω ότι πραγματικά παρεμβαίνει ουσιαστικά και θα έλεγα αν έτσι το εννοείτε ότι είναι ένα κυλιόμενο πρόγραμμα. Ανά τριετία γίνεται ένας απολογισμός, διαμορφώνεται και προσαρμόζεται στα νέα δεδομένα και ξαναθεσμοθετείται. Αυτή νομίζω είναι η βούληση, αν κατάλαβα καλά. Πραγματικά στοχεύει στο συντονισμό και των προγραμμάτων και των πρωτοβουλιών, στον εμπλουτισμό πράγματι με ανθρώπινο δυναμικό, στην αξιοποίηση και την εισαγωγή της νέας τεχνολογίας και νομίζω -δειλά θα το πω- συμβάλλει σ' αυτό που ήταν πάντα ζητούμενο ότι το Υπουργείο Εσωτερικών, Δημόσιας Διοίκησης και Αποκέντρωσης δεν μπορεί να είναι Υπουργείο μόνο των δημοσίων υπαλλήλων. Είναι κατά βάθος αναπτυξιακό Υπουργείο και παραγωγικό και ακριβώς μια τέτοια φιλοσοφία και διάσταση περνάει μέσα από αυτό το πρόγραμμα "ΠΟΛΙΤΕΙΑ". Το Υπουργείο βέβαια εποπτεύει και αυτόν το μεγάλο τομέα που λέγεται Δημόσια Διοίκηση που είναι καθοριστικός παράγοντας στην ανάπτυξη και την παραγωγή. Και με αυτήν την έννοια πραγματικά πρέπει να πάρει χαρακτηριστικά αναπτυξιακά και παραγωγικά το Υπουργείο Εσωτερικών, Δημόσιας Διοίκησης και Αποκέντρωσης.
Βέβαια διατηρώ δι' εαυτόν -και το διατυπώνω ευθαρσώςπροβληματισμούς. Γιατί; Γιατί ανατρέπονται πολιτικές ή αλλοιώνονται πολιτικές όταν αλλάζουν οι ηγεσίες. Φύγαμε από τα συμβούλια περιοχής και πήγαμε στους καποδιστριακούς δήμους οι οποίοι -επειδή είμαι από ορεινό μέρος και ξέρω- πάσχουν. Είχα πάλι αντιρρήσεις και τότε.
Σημαίνει, λοιπόν, ότι αν δεν υπάρξει -και σε ένα βαθμό το διασφαλίζει αυτό το νομοσχέδιο- μια συνέχεια σε άσκηση πολιτικής ανεξάρτητα αν αλλάζει ή όχι το κόμμα ή ο Υπουργός στο ίδιο κόμμα τότε πραγματικά
-πολλές φορές το έχουμε ζήσει αυτό- χτίζουμε στην άμμο.
Βέβαια είπα και επαναλαμβάνω ότι δε λύνονται τα προβλήματα με τους θεσμούς μόνο. Βασικό ρόλο, κυρίαρχο ρόλο παίζουν τα φυσικά πρόσωπα που λειτουργούν στους θεσμούς. Και πραγματικά οι θεσμοί δεν καταξιώνονται όταν ψηφίζονται, καταξιώνονται κατά τη λειτουργία τους από το φορέα, το φυσικό πρόσωπο που λειτουργεί μέσα εκεί με χαρακτηριστικά αξιοκρατικά, διαφάνειας, πάθους για επιτυχία. Και είναι θέμα έμπνευσης των ηγεσιών φυσικά για να τα δώσει όλα ένας εργαζόμενος.
Γι' αυτό -και κλείνω- θέλω να εκμεταλλευτώ την ευκαιρία, κύριε
Υφυπουργέ, και παρακαλώ να το μεταφέρετε στην κυρία Υπουργό και να πω το εξής. Το μεγάλο όραμα του ΠΑΣΟΚ και όλων όσοι το στήριξαν τόσα χρόνια ήταν να οδηγηθούμε σε μια πραγματική αποκέντρωση και να ενδυναμώσουμε τους φορείς λαϊκής εξουσίας, όπως είναι οι ΟΤΑ και οι Νομαρχιακές Αυτοδιοικήσεις. Και περάσαμε χρόνια στα οποία έχουμε συμβάλει όλοι και εγώ, που πράγματι -καλώς ή κακώς θα το κρίνει η ιστορία- χειραγωγήσαμε τους θεσμούς με κομματικές επιλογές. 'Ολα τα κόμματα. Αν θέλουμε, λοιπόν, να βλέπουμε μπροστά, να στοχεύουμε σ' αυτό που έχει πει ο Πρωθυπουργός, σε μια ισχυρή Ελλάδα αλλά με ισχυρούς 'Ελληνες -συμπληρώνω εγώ- θα πρέπει να δούμε σοβαρά όλοι μας, όλα τα κόμματα ή τουλάχιστον τα τρία, τα τέσσερα -μακάρι όλα- πώς θα απελευθερώσουμε τους ΟΤΑ από κομματικούς και συμφεροντολογικούς εναγκαλισμούς!
Πώς θα δημιουργήσουμε τις προϋποθέσεις, έτσι ώστε οι τοπικές
κοινωνίες να επιλέγουν τους ικανότερους χωρίς προτιμήσεις και αποκλεισμούς, για να υπηρετήσουν ανιδιοτελώς την περιφερειακή ανάπτυξη, τη δημοκρατία, τη διαφάνεια, την αποκέντρωση και την ανανέωση του πολιτικού προσωπικού που δεν μπορεί να έρχεται από πάνω; Δεν μπορεί το νέο πολιτικό προσωπικό να είναι σωληνογέννητο. Πρέπει να προκύπτει από άμεσες λαϊκές, κοινωνικές διεργασίες. Και κοινωνικές διεργασίες γίνονται στους κοινωνικούς χώρους, γίνονται στην Τοπική Αυτοδιοίκηση.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Γι' αυτό νομίζω, πρέπει να το δούμε πάρα πολύ σοβαρά αυτό. Δεν μπορεί να βλέπουμε πως θα ευημερίσει η Ελλάδα και οι 'Ελληνες το 2010 και να είμαστε στα χαρακώματα για να επιλέγουμε λειτουργούς της Δημόσιας Διοίκησης και της αναπτυξιακής προοπτικής χωρίς αντικειμενικά κριτήρια, αλλά με κομματικά ή προσωπικά κριτήρια. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βασιλείου Θεόφιλος έχει το
λόγο.
ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, θα ξεκινήσω από την πρώτη παρατήρηση που ο κ. Δασκαλάκης -παλιός συνδικαλιστής είχε ασχοληθεί και με τη Δημόσια Διοίκηση- έκανε ότι όσον αφορά για τη Νέα Δημοκρατία, είναι άξια της τύχης της, σχετικά με τις δικές της απόψεις που εξέφρασε επί της αρχής του παρόντος νομοσχεδίου.
Θέλω να πω ότι κατεβλήθη προσπάθεια και από την κυρία Υπουργό πριν

από λίγο, όταν ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος επεχείρησε τη δική του παρέμβαση σχετικά με το αν η Νέα
Δημοκρατία αντιλαμβάνεται ή όχι τη λειτουργία εν προκειμένω του παρόντος

νομοσχεδίου επί της αρχής, να τον ψεγαδιάσει ότι η Νέα Δημοκρατία δεν έχει θέσεις, δεν έχει αρχές. Προς Θεού! Αυτό το φροντιστήριο δεν δείχνει διάθεση διαλόγου. Αυτό το φροντιστήριο δείχνει διάθεση υποτίμησης των συμμετεχόντων στη Βουλή κομμάτων της Αντιπολίτευσης, πολύ περισσότερο της Αξιωματικής Αντιπολίτευσης. Εγώ ως νέος Βουλευτής δεν το αποδέχομαι αυτό και παρακαλώ να γίνει κατανοητό ότι οι διαφορετικές απόψεις, έστω και αν έχουν πολλές φορές χαρακτήρα εκτιμήσεων έως και μηδενισμού, που γι' αυτό ειδικότερα το νομοσχέδιο μπορούμε να μιλήσουμε, να είναι απολύτως σεβαστές εδώ στο ναό της δημοκρατίας.
"ΠΟΛΙΤΕΙΑ" -βαρύγδουπος τίτλος- όπως "ΚΑΠΟΔΙΣΤΡΙΑΣ". Κανείς δεν γνωρίζει πόσοι ακόμα από την αρχαία ή την νεότερη Ελλάδα θα εφευρεθούν για να κοσμήσουν νομοσχέδια που θα γίνουν νόμοι του κράτους, μόνο και μόνο επειδή επινοούνται για να τονιστεί το κενό περιεχομένου νομοθέτημα το οποίο εισάγεται στη Βουλή για ψήφιση. Νομοσχέδια έρχονται στη Βουλή και πρέπει να έρχονται με τη λογική της επινόησης ιδεών, με τη λογική της καινοτόμου παρέμβασης στα πράγματα. Νομοσχέδια έρχονται και πρέπει να έρχονται με τη λογική της δέσμευσης και υλοποίησης προεκλογικών
εξαγγελιών που ο ελληνικός λαός έχει εγκρίνει. Δεν έχουμε κάτι τέτοιο. Σαφώς πρόκειται για μη νομοσχέδιο. Και σαφώς πρόκειται για νομοσχέδιο κενό περιεχομένου. Και αυτό το επιβεβαίωσε και ο εισηγητής της Πλειοψηφίας. Μίλησε για ανάγκη εκσυγχρονισμού της Δημόσιας Διοίκησης μετά την είσοδό μας στην ΟΝΕ. Αυτό είναι αυτονόητο. Μίλησε ότι απαιτείται μεταρρύθμιση ότι χρειάζεται σύστημα αξιολόγησης και παρακολούθησης όλων των διοικητικών μονάδων ότι απαιτείται μέτρηση της ποιότητας και του αποτελέσματος ότι χρειάζεται χάρτης δικαιωμάτων των πολιτών ότι χρειάζονται μάνατζερ και ένα σωρό άλλα πράγματα τα οποία, διαπιστωμένα, όλοι μαζί λέμε ότι δεν υπάρχουν.
Αν όλα αυτά τα πράγματα δεν υπάρχουν σ' αυτό εδώ το νομοσχέδιο,
από πού προκύπτει ότι θα θεραπευτούν; Μήπως με τη γενικόλογη έκφραση του άρθρου 1, που μιλάει για βελτίωση και αξιοποίηση του ανθρώπινου δυναμικού; Με ευχολόγιο; Είναι από μπαλκονιού εξαγγελία; Μήπως με την επέκταση χρήσης των νέων τεχνολογιών, που είναι αυτονόητη; Μήπως με την αναπροσαρμογή και βελτίωση των διοικητικών λειτουργιών, που τη ζητάει όλος ο κόσμος; Μήπως με τη βελτίωση των σχέσεων της διοίκησης με τον πολίτη, που είναι επίσης αυτονόητη; Και ας ρωτήσουμε επιτέλους τους πολίτες για το πώς αισθάνονται τη Δημόσια Δίοικηση. 'Η μήπως με την παροχή τεχνικής βοήθειας στους φορείς υλοποίησης, για να το εφαρμόσουν αυτό; Τι απ' όλα αυτά θα ρυθμίσει το νομοσχέδιο, το οποίο συζητούμε;
Τι γίνεται σήμερα; Υπάρχει Δημόσια Δίοικηση; Υπάρχει. Και θα ήταν
άδικο να εκφράζουμε μηδενιστικές απόψεις για εκείνους, οι οποίοι φιλότιμα κινούνται μέσα σ' αυτόν το χώρο. Το ζήτημα δεν είναι μόνον για τους όποιους φιλότιμους. Το ζήτημα είναι για τον πολίτη και ασφαλώς και για τους φιλότιμους δημοσίους υπαλλήλους. Κάθε επαφή του πολίτη με τη Δημόσια Δίοικηση σήμερα είναι γνωστό, κύριε Υπουργέ, ότι είναι μια μετωπική σύγκρουση.
Εγώ προσωπικά δε θέλω να απογαλακτιστώ ποτέ από την ιδιότητα του πολίτη που έφερα μαζί μου πρόσφατα στη Βουλή των Ελλήνων και θα τη φέρνω όσο ζω. Δεν εννοώ να αισθανθώ πολιτικώς κρυμμένος μέσα στη γυάλα του πολιτικού κατά πως την εννοούν οι πολίτες για τους πολιτικούς. Θέλω να είμαι μέσα στο πρόβλημα.
Και θα ήταν σωστό να οδηγηθούμε σε μια έρευνα όλοι μαζί, πηγαίνοντας απροσώπως σε κάθε μονάδα Δημόσιας Δίοικησης, είτε αυτή λέγεται εφορία είτε λέγεται πολεοδομία είτε λέγεται νοσοκομείο, να μη χρησιμοποιήσουμε τους τίτλους μας, να μην τηλεφωνήσουν τα γραφεία μας για οποιονδήποτε ή για μας προσωπικά και να κατανοήσουμε τι σημαίνει Δημόσια Δίοικηση και από πλευράς αποτελεσματικότητας κι αν είναι αυτή η υπηρεσία που πρέπει να παρέχει η Δημόσια Δίοικηση, το κράτος, προς τον πολίτη που την ακριβοπληρώνει και δεν έχει αυτές τις υπηρεσίες. Τεράστια γραφειοκρατία, κατ' αρχήν.
Γνωρίζετε, κύριε Υπουργέ, πόσα δικαιολογητικά χρειάζονται, προκειμένου να υλοποιηθεί μια επένδυση στο εσωτερικό και μετά από πόσο χρόνο μπορεί γι' αυτήν την επένδυση να απαντηθεί στον επενδύοντα αν την αποδέχεται ή όχι το κράτος; Ως προς το γραφειοκρατικό της μέρος, χρειάζεται πάρα πολύς χρόνος. Πάνω από τριακόσια πενήντα δικαιολογητικά χρειάζονται και έξι μήνες το λιγότερο. Γιατί; Για ποιο λόγο;
Για την έκδοση των πιστοποιητικών, οι χρόνοι είναι απελπιστικοί, όπως και για την έκδοση των συντάξεων. Για ποιο λόγο; Για τους εργαζομένους είκοσι πέντε, τριάντα, τριάντα πέντε, χρόνια σε οποιαδήποτε δημόσια υπηρεσία χρειάζονται τρεις, έξι, δέκα μήνες, εννοώ από το δημόσιο. Για ποιο λόγο χρειάζονται οκτώ ως δώδεκα μήνες για την έκδοση συντάξεων του ΙΚΑ; Για ποιο λόγο χρειάζεται ένας χρόνος, το λιγότερο, για έκδοση συντάξεων του ΟΓΑ;
Τι θα αντιμετωπίσει αυτό το νομοσχέδιο; Διαφθορά. Δείτε, κύριε
Υπουργέ, τι γίνεται κάθε μέρα από καταγγελίες στις εφορίες, στις πολεοδομίες, στα νοσοκομεία. Ειλικρινά πιστεύετε ότι με οποιοδήποτε νομοθέτημα περάσει, θα έχουμε αντιμετώπιση θετική από τον οποιονδήποτε επίορκο; 'Οχι μόνο δεν θα έχουμε αντιμετώπιση θετική, αλλά δεν πρόκειται να κόψουμε αυτήν την άσχημη συνήθεια, που δυστυχώς με τη συμπεριφορά μας την καλλιεργήσαμε.
Γνωρίζουμε ότι υπάρχει διαφθορά στο δημόσιο ή στρουθοκαμηλίζουμε; Και αν το γνωρίζουμε, τι κάναμε; Επίσημη αναγνώριση είναι η σύσταση σωμάτων, σε πάρα πολλά Υπουργεία, εσωτερικού ελέγχου. Αυτό σημαίνει ότι γνωρίζουμε

ότι εκεί μέσα τα πράγματα δεν πάνε καλά.
Και κάνουμε κι άλλη μια ομολογία. Κάνουμε μια δεύτερη ομολογία σχετικά με το ότι και η ίδια η υπηρεσία δεν έχει τη δύναμη να αυτοκαθαρθεί. Γι' αυτό και φτιάξαμε ειδικό σώμα, είτε αυτό λέγεται Αστυνομία είτε λέγεται Υπουργείο Οικονομικών είτε δεν ξέρω 'γω τι. 
Και εν τέλει η ειρωνεία είναι ότι στο Ειδικό Σώμα Ελεγκτών με

επικεφαλής τον κ. Σιδερίδη -και αυτό πρέπει να γίνει κανόνας και να το λέμε καθε μέρα και να το γνωρίζει κάθε μέρα ο κόσμος- ο φύλακας που τοποθετήσαμε να μας φυλάξει, ήταν ο κύριος μέτοχος της διαφθοράς που απεκαλύφθη τελευταία.
Χρειαζόμαστε πράγματι υπαλλήλους, οι οποίοι να είναι αποτελεσματικοί, ποιοτικοί στη δουλειά τους. Ο εισηγητής της Πλειοψηφίας μίλησε για μάνατζμεντ, μίλησε για μάνατζερς. Ποιος θα τους πληρώσει αυτούς και με ποιον τρόπο; Ειλικρινά πιστεύετε ότι όταν εδώ και τρία, τέσσερα χρόνια ζητήθηκαν μάνατζερς στα νοσοκομεία, θα ήταν δυνατόν να προσέλθουν μάνατζερς από την αγορά με τις πενιχρές αποδοχές του δημοσίου υπαλλήλου, όταν η αγορά στον ιδιωτικό τομέα της υγείας, παραδείγματος χάρη Αποστολόπουλος, Κοντομηνάς, πληρώνει πάρα πολύ καλά για να λειτουργήσει; 
Αμοιβές: Οι δημόσιοι υπάλληλοι πληρώνονται, όπως πληρώνονται. Κακώς
πληρώνονται. Αλλά μήπως αυτό είναι αποτέλεσμα συμφωνίας, μη καθομολογουμένης, μεταξύ της Πολιτείας και των ίδιων ότι "δεν πειράζει, τόσο πληρώνεσαι, αυτήν την υπηρεσία να παρέχεις";
Το πειθαρχικό δίκαιο λειτουργεί; Η αξιοκρατία στην εξέλιξη λειτουργεί; Δεν λειτουργεί.
Διορισμοί: Υπάρχει σχέδιο για τους διορισμούς; Κύριε Υπουργέ, ξέρετε πόσους υπαλλήλους έχουμε στο δημόσιο, στο στενό και στον ευρύ δημόσιο τομέα; Κανείς δεν ξέρει. Ξέρουμε πόσους και ποιων προσόντων υπαλλήλους χρειαζόμαστε για τις προσλήψεις που πρόκειται να προγραμματιστούν και να υλοποιηθούν κατά διοικητική μονάδα; Εκτιμώ ότι δεν το ξέρουμε και ακόμη περισσότερο, εκτιμώ ότι όσον αφορά και τους Οργανισμούς Τοπικής Αυτοδιοίκησης, τους οποίους αφήσαμε στο έλεος του Θεού, δεν λειτουργήσαμε σωστά, όπως πρέπει.
Λογικό είναι, αφού καθομολογούμε ότι αυτό το πράγμα που βιώνουμε καθημερινά δεν στέκει, να πάμε σ' ένα πρόγραμμα όχι τριετίας -ευλόγως ο κ. Παυλόπουλος είπε ότι δεν φτάνει ούτε τη θητεία μιας κυβέρνησης- αλλά σ' ένα πρόγραμμα εικοσαετίας, σ' ένα πρόγραμμα βάθους.
Και να σας πω και κάτι άλλο. Αφού γνωρίζουμε ότι αυτός είναι ο ασθενής, αφού γνωρίζουμε ότι η υπόθεση δεν αντιμετωπίζεται με την "ασπιρίνη" των μεγάλων και βαρύγδουπων τίτλων, είναι λογικό και αυτονόητο να προτείνουμε τη σύσταση μιας διακομματικής επιτροπής που θα ασχοληθεί μ' αυτό το θέμα.
Πάρτε το νομοσχέδιο πίσω, αν θέλετε να κάνουμε πραγματική δημόσια διοίκηση. Γιατί ούτε δημόσια διοίκηση θα κάνουμε μ' αυτό και θα μένουμε με την αφέλεια ότι σε κάτι συνεισφέραμε. Λυπούμαι -και σ' αυτό συνίσταται η λογική της δικής μας καταψήφισης- διότι τίποτα δεν συνεισφέραμε, απεναντίας συνεισφέραμε στο να μη δώσουμε αίσθηση σοβαρότητας στον 'Ελληνα πολίτη, την οποία τόσο πολύ προσμένει από μας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο, για να δευτερολογήσει.
ΠΡΟΚΟΠΗΣ ΠΑΥΛΟΠΟΥΛΟΣ: Για ένα μικρό χρονικό διάστημα μόνο, κύριε
Πρόεδρε.
Κύριε Πρόεδρε, θα ξεκινήσω πρώτα-πρώτα από μια διαπίστωση που έκανε ο αγαπητός συνάδελφος από το χώρο της Συμπολίτευσης, σύμφωνα με την οποία δεν μπορούμε να καταλογίζουμε στις κυβερνήσεις του ΠΑΣΟΚ και στους Υπουργούς που πέρασαν από το τέως Υπουργείο Προεδρίας και νυν Υπουργείο Εσωτερικών, Δημόσιας Διοίκησης και Αποκέντρωσης τίποτε, διότι από εκεί πέρασαν προσωπικότητες που έκαναν τομές στη Δημόσια Διοίκηση, που κρίνονται εκ του αποτελέσματος. Αυτά άκουσα να λέγονται.
Το ερώτημα είναι: 'Οταν μια κυβέρνηση με διαφορετικές συνθέσεις, αλλά με την ίδια κομματική βάση κυβερνά κοντά είκοσι χρόνια γιατί σήμερα η ίδια η Κυβέρνηση διαπιστώνει ότι δεν υπάρχει ουσιαστικά κατάλληλη Δημόσια Διοίκηση, για να πάρει πάνω της το βάρος της πορείας του Τόπου;
Το ζήτημα, λοιπόν, είναι -ας είμαστε ειλικρινείς- ότι ούτε υπήρξε ούτε υπάρχει ούτε διαφαίνεται ότι πρόκειται να υπάρξει οποιαδήποτε πολιτική για τη Δημόσια Διοίκηση. Είναι γνωστό ότι στη διάρκεια της
δεκαετίας του '80 ξεθεμελιώθηκε η δημόσια διοίκηση με το επιχείρημα, παρακαλώ, ότι υπήρχε ένα κράτος δεξιάς, το οποίο έπρεπε να αντικατασταθεί από ένα άλλο κράτος.
Βεβαίως, θέλω να τονίσω προς όλους ότι αυτό το κράτος της Δεξιάς, ήταν τόσο κομματικοποιημένο, ώστε το 1981 η συντριπτική πλειοψηφία των υπαλλήλων ψήφισε ΠΑΣΟΚ. Πώς έγινε αυτό από ένα κομματικοποιημένο κράτος και μια κομματικοποιημένη Δημόσια Διοίκηση, το αφήνω στην οποιαδήποτε κρίση του καθενός. Και, βεβαίως, πρέπει να τονίσω ότι αυτό το κράτος της Δεξιάς και αυτή η Δημόσια Διοίκηση της Δεξιάς, είναι εκείνη που οδήγησε 
την Ελλάδα πριν από πολλές άλλες χώρες της Ευρώπης στην Ευρωπαϊκή 'Ενωση. Ενώ πληρώνουμε ακόμη και τώρα όχι απλώς και μόνο τους πειραματισμούς,
αλλά ό,τι συνέβη στον τόπο ιδίως τη δεκαετία του '80. Η δεκαετία του '80 ήταν μια χαμένη δεκαετία για τη Δημόσια Διοίκηση, γιατί απλώς υπήρχε καταστροφή και καμία δημιουργία.
Επέκεινα, μετά το 1993, αρχίζουν οι πειραματισμοί. 'Αλλα πριν από το 1996, άλλα μετά το 1996. Πριν τίποτα, μετά ο εκσυγχρονισμός. Μόνο που και επί εκσυγχρονισμού, το ερώτημα είναι, πού υπήρξε έστω και ένα
ολοκληρωμένο πρόγραμμα Δημόσιας Διοίκησης, με στόχευση, με προοπτική; Εδώ φθάσαμε στο σημείο, όχι απλώς και μόνο να διαδέχονται οι κυβερνήσεις και να αλλάζουν πολιτική, αλλά και οι Υπουργοί στο ίδιο Υπουργείο, ο ένας να αναιρεί το έργο του άλλου. Φθάσαμε στο σημείο να αλλάζουν οι περιφερειάρχες, γιατί δεν ήταν αρεστοί στον Υπουργό. Και έλεγε η Υπουργός ότι ήταν καλύτεροι οι δικοί της από εκείνους των προκατόχων της.
Τα είπα όλα αυτά για να δείξω ότι δεν έχει γίνει τίποτα στη Δημόσια
Διοίκηση, ούτε πρόκειται να γίνει με αυτό το νομοσχέδιο. Σ' αυτό το νομοσχέδιο, το οποίο τούτη την ώρα καλούμαστε να ψηφίσουμε,
καταδεικνύεται η πλήρης έλλειψη οποιουδήποτε προγράμματος. Το λέω και το ξανατονίζω: Το διάβασα πολλές φορές, προσπάθησα να βρω, με όλη την καλή 
πρόθεση που μπορεί να έχει κανείς, τι μας καλεί η Κυβέρνηση να ψηφίσουμε. Μας λέει "δώστε μας εξουσιοδότηση να φτιάξουμε πρόγραμμα". Δεν υπερβάλλω καθόλου. Αυτό μας λέει. Και δεν μας λέει "δώστε μας εξουσιοδότηση να φτιάξουμε διαδικασία κατάρτισης προγράμματος", που και αυτό κάτι θα ήταν. Μας λέει: "Δώστε μας εξουσιοδότηση να φτιάξουμε ένα πρόγραμμα. Δεν χρειάζεται να ξέρετε ούτε πού θα στοχεύει, ούτε με ποιες διαδικασίες θα γίνει, αλλά δώστε μας εξουσιοδότηση να φτιάξουμε επιτροπές παρακολούθησης του προγράμματος αυτού".
Επίσης, τίθεται ένα μεγάλο ζήτημα και απάντηση δεν πήρα. Αν

πραγματικά είναι τόσο σημαντικό το Εθνικό Συμβούλιο Διοικητικής Μεταρρύθμισης, αν είναι ο πνεύμων των ιδεών για τη Δημόσια Διοίκηση γενικότερα ή, αν θέλετε, το στοιχείο εκείνο της υποδομής που επιτρέπει από πλευράς τεχνογνωσίας να δίνει τη σοφία του και την ικμάδα την πνευματική σε ό,τι αφορά τη Δημόσια Διοίκηση, το μεγάλο ερώτημα είναι: Γιατί δεν το ρωτάμε πώς θα φτιάξουμε το πρόγραμμα, αλλά του ζητάμε τη γνώμη του όταν έχει καταρτιστεί το πρόγραμμα; Αυτό είναι εντελώς αντιφατικό.
Απάντηση δεν πήρα.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα ίδια, κύριε συνάδελφε. Η δευτερολογία υποθέτω ότι συμπληρώνει την πρωτολογία.
ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, θα πάρετε το λόγο. ΠΡΟΚΟΠΗΣ ΠΑΥΛΟΠΟΥΛΟΣ: Μα, κύριε Τζανή, όταν δεν μου απαντάτε θα
επαναλαμβάνω τα ερωτήματα. Τα ερωτήματα είναι σαφή.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κωφεύετε στις απαντήσεις. Εγώ έχω συνηθίσει σ' αυτήν την τακτική σας. Εσείς αναιρέσατε...
ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Να μου κρατήσετε το χρόνο μου, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Θα πάρετε το χρόνο σας, κύριε
συνάδελφε.
ΠΡΟΚΟΠΗΣ ΠΑΥΛΟΠΟΥΛΟΣ: Εγώ δεν αναίρεσα απολύτως τίποτα. Σας είπα ότι θα συμφωνούσαμε μόνο στην περίπτωση που η γνωμοδοτική αρμοδιότητα θα ήταν για την κατάρτιση του προγράμματος. 'Οχι όμως για ένα πρόγραμμα το οποίο έχει καταρτιστεί και το οποίο έρχεται απλώς και μόνο να τεθεί υπό τη γνώμη του Εθνικού Συμβουλίου Διοικητικής Μεταρρύθμισης.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Να μου εξηγήσει ο κ. Παυλόπουλος, αν θέλει να καταστήσει
το Εθνικό Συμβούλιο Διοικητικής Μεταρρύθμισης όργανο ...
ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, σας παρακαλώ. Θα
πάρετε το λόγο αμέσως μετά.
ΠΡΟΚΟΠΗΣ ΠΑΥΛΟΠΟΥΛΟΣ: Μια και με ρωτάει, γιατί φαίνεται ότι ο κ.
Τζανής δεν παρακολουθεί, λέω πολύ απλά ότι σε καμιά περίπτωση δεν εννοώ το Εθνικό Συμβούλιο Διοικητικής Μεταρρύθμισης όργανο με αποφασιστικές αρμοδιότητες. Αλλά εάν είναι πραγματικό Συμβούλιο Διοικητικής Μεταρρύθμισης, πρέπει τουλάχιστον να μπορεί να δώσει στην Κυβέρνηση τις ιδέες του. Αφού δεν δίνει τις ιδέες του, αλλά τις δίνουν οι σύμβουλοι της Υπουργού, τι είδους συμβούλιο είναι αυτό; Για να γνωμοδοτεί επί εκείνων που οι σύμβουλοι της κυρίας Υπουργού γνωρίζουν; Το φτιάξαμε. Να το κάνουμε τι; Γιατί μετέχει η Νέα Δημοκρατία σ' αυτό; Για να έρχονται εν κρυπτώ και παραβύστω οι σύμβουλοι και να λένε "αυτά αποφασίσαμε, ελάτε να μας πείτε τη γνώμη σας;"
Αυτή είναι η στρεβλή αντιμετώπιση της πραγματικότητας. Κανένας δεν
κατάλαβε από την Κυβέρνηση πώς φτιάχνονται τα προγράμματα Δημόσιας Διοίκησης.
Μια τελευταία φράση μόνο. Θέλουμε μια απάντηση απλή. Από την Υπουργό δεν την πήραμε, ελπίζω να την πάρω από τον κύριο Υφυπουργό. Για ποια νομικά πρόσωπα δημόσιου δικαίου μιλάμε που θα μπουν στο πλαίσιο εφαρμογής αυτού του νομοσχεδίου; Μας λέει "σαν το ΙΚΑ, σαν το ΤΕΒΕ". Για ποια μιλάμε; 'Η ξέρουν ποια είναι αυτά και σκοπεύουν να τα βάλουν ή δεν τα ξέρουν. Αν δεν τα ξέρουν και θα τα βρουν στο δρόμο, γι' αυτό τους κατηγορούμε. Δεν μπορείς να φτιάχνεις ένα νομοσχέδιο και να λες "έχω στο νου μου να κάνω ένα πρόγραμμα", αλλά να μην ξέρεις ποια είναι τα νομικά πρόσωπα που θα βάλεις μέσα και να μας λες "σαν το ΙΚΑ, σαν το ΤΕΒΕ". 
Αυτού του είδους η αμηχανία της Κυβέρνησης είναι εκείνη που μας κάνει
να πιστεύουμε ότι δεν μπορεί η νομοθετική εργασία να οδηγεί στη διαμόρφωση νομοσχεδίων που αποτελούν επιταγές εν λευκώ.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πριν από λίγη ώρα, συμπτωματικά ήταν εδώ στη Βουλή κάποια μικρά παιδιά της ιδιαίτερης πατρίδας μου. Μπορεί πηγαίνοντας στο Βόλο να με ρωτήσουν οι αυριανοί πολίτες, που περιμένουν να δουν το νέο πρόσωπο της πολιτικής και αντ' αυτού αντικρύζουν την πολιτική μονομανία του κ. Παυλόπουλου -που δυστυχώς την έχει διαπεράσει, ως γραμμή και στα σωστά σκεπτόμενα στελέχη της Νέας Δημοκρατίας και σε ανθρώπους που αγωνιούν για τις τύχες του τόπου και σε ανθρώπους που αντιλαμβάνονται ότι όταν μιλάμε για τη Δημόσια Διοίκηση, μιλάμε για την ιστορία του τόπου με όλη την παθογένειά της, γιατί διαφωνούσαμε στη Βουλή; Αναρωτιέμαι τι θα πω σ' αυτά τα παιδιά, γιατί διαφωνούσαμε... 'Ισως εάν τους δώσω το νομοσχέδιο, τα μικρά παιδιά θα το καταλάβουν καλύτερα από τον κ. Παυλόπουλο.
ΠΡΟΚΟΠΗΣ ΠΑΥΛΟΠΟΥΛΟΣ: Είναι για μικρά παιδιά το νομοσχέδιο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Εάν τους παραδώσω το νομοσχέδιο και τους πω ότι ο πανεπιστημιακός δάσκαλος δυσκολεύεται να κατανοήσει τις αρχές του, ίσως τα μικρά παιδιά να μας βοηθήσουν όλους να απαντήσουμε στο ερώτημα της απομόνωσης των πολιτών από την πολιτική, της απόρριψης της πολιτικής και των πολιτικών και της τοποθέτησής τους στο ναδίρ της αποδοχής των πολιτών. Θέλετε τη γνώμη μου; Η γενεσιουργός αιτία αυτής της απόρριψης βρίσκεται κυρίως εδώ μέσα. Είπε ο κ. Παυλόπουλος: σε ένα τέτοιο νομοσχέδιο πού είναι οι Βουλευτές σας; Ναι, είναι ένα σύμπτωμα και ένα γενεσιουργό αίτιο της απόρριψης των πολιτικών και της υποκατάστασής του από τα Μέσα Μαζικής Ενημέρωσης και τους μεγάλους αφεντάδες τους. 
ΠΡΟΕΔΡΕΥΩΝ (Παναγιώτης Σγουρίδης): Ας μην την ανοίξουμε αυτήν τη
συζήτηση.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ας μην την ανοίξουμε, αλλά ας συνεχίσουμε έτσι για να ενθαρρύνουμε τα εξωπολιτικά κέντρα και όχι τα πολιτικά κέντρα. Και γιατί τα ενισχύουμε; Διότι σας είπα ότι δεν μπορώ να απαντήσω στα μικρά παιδιά γιαεί διαφωνούμε. Διαφωνούμε π.χ. ότι χρειάζεται το πρόγραμμα "ΠΟΛΙΤΕΙΑ"; Πάρτε το, δείτε το και πείτε μου σε ποιές από τις αρχές αυτού του προγράμματος διαφωνείτε.

Κύριοι συνάδελφοι, ένα πρόγραμμα αποτελεί την αποτύπωση της σκέψης και
της πρόθεσης της πολιτικής. Είναι το καταύγασμα της πολιτικής σκέψης και σας βεβαιώνω ότι το δουλέψαμε μήνες για να γίνει το πρόγραμμα για να το μετουσιώσουμε σε πολιτικό πρόγραμμα και τώρα σε επιχειρησιακό. Και σας ερωτώ για να αντιλαμβάνεσθε γιατί μιλάμε, το εξής: Το πρόγραμμα "ΠΟΛΙΤΕΙΑ" προέβλεπε τη σύσταση του Εθνικού Συμβουλίου Διοικητικής Μεταρρύθμισης. 'Ηδη συνεστήθη και λειτουργεί. Αυτό αποτελεί ανακολουθία της Κυβέρνησης ή φληνάφημα; Ξέρετε τι είπατε; 'Οχι, δεν έχει την οντότητα που θέλουμε εμείς το Εθνικό Συμβούλιο Διοικητικής Μεταρρύθμισης. Εμείς τι είπαμε; Ας βγάλουμε την αλλαγή της Δημόσιας Διοίκησης από αντικείμενο εσωτερικού διαλόγου που πολλές φορές μεταξύ των κομμάτων είναι διάλογος κωφών -να και σήμερα η απόδειξη- στην κοινωνία. Ας την φέρουμε στους φορείς.
Είπατε το τρομερό και ελπίζω να επανορθώσετε, ότι ελέγχεται πολιτικά 
το ΕΣΔΜ. Επιτέλους δεν είσθε ΚΚΕ, κύριε Παυλόπουλε. Είσθε κόμμα εξουσίας. Αποβάλετε αυτήν την κομματική μονομανία για την οποία σας μίλησα λίγο πριν. Αυτήν την αντίληψη ότι πρέπει σε ό,τι λέει η Κυβέρνηση, εσείς να λέτε όχι, να ψαρεύετε στα θολά νερά και τελικά να ψαρέψετε αυτό που ψαρέψατε στις προηγούμενες εκλογές που βιαστήκατε να γίνετε για δυο ώρες κυβέρνηση της χώρας.
Είπαμε λοιπόν, ότι μεταξύ των θεμάτων που περιλαμβάνονται στο πρόγραμμα "ΠΟΛΙΤΕΙΑ", περιλαμβάνεται η συνταγματική κατοχύρωση της αυτοδιοίκησης που προωθείται, η συγκρότηση επιτροπής με βάση το νόμο 2503/97, για την καταγραφή, μελέτη, αποσαφήνιση και μεταφορά αρμοδιοτήτων μεταξύ Περιφερειακής και Τοπικής Αυτοδιοίκησης. Το απορρίπτετε και αυτό

ως σχεδιασμό του προγράμματος "ΠΟΛΙΤΕΙΑ".
Μιλάμε, λοιπόν, για την ολοκλήρωση των οργανισμών, (κατανοώ την
ταραχή σας διότι συγκρούεται ο πανεπιστημιακός εαυτός σας, ο σοβαρός, με τον πολιτικό σας εαυτό που ενέχει και στοιχεία σκοπιμότητας στο λόγο του, την αντιλαμβάνομαι, αλλά παρακαλώ ακούστε με). Μιλάμε, λοιπόν, για την ολοκλήρωση των οργανισμών που αργά αλλά σταθερά με όλα τα δεδομένα προβλήματα που υπάρχουν ολοκληρώνονται και να σας πω αν θέλετε ποια έχουν προχωρήσει.
ΠΡΟΚΟΠΗΣ ΠΑΥΛΟΠΟΥΛΟΣ: Γι'αυτά μιλάμε; Για πράξη μιλάμε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Παυλόπουλε, οι απαντήσεις είναι εδώ για το τι έχει προχωρήσει και είναι συγκεκριμένες απαντήσεις.
Μιλάμε για μητροπολιτικές λειτουργίες των Οργανισμών Τοπικής Αυτοδιοίκησης στο πρόγραμμα "ΠΟΛΙΤΕΙΑ", που προχωρούν ως σχεδιασμός της Κυβέρνησης. Και στο πρόσφατο συνέδριο της ΚΕΔΚΕ, ο Πρόεδρός σας μιλούσε για όλα τα άλλα, εκτός από την Τοπική Αυτοδιοίκηση. Πώς να μιλήσει γι αυτήν αφού δεν την ξέρει. Και μεταξύ μας πώς να μιλήσετε για Τοπική Αυτοδιοίκηση, αφού δεν την αγαπήσατε ποτέ, δεν την αγκαλιάσατε ποτέ, δεν τη δέχεστε, γιατί οι νονοί, οι πατέρες του συγκεντρωτικού συστήματος είστε εσείς, κύριε Παυλόπουλε, η παράταξή σας διαχρονικά...
ΠΡΟΚΟΠΗΣ ΠΑΥΛΟΠΟΥΛΟΣ: Γι' αυτό μας τίμησε ο ελληνικός λαός και έχουμε την πλειοψηφία της Τοπικής Αυτοδιοίκησης;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην αναφέρεστε στον κ. Παυλόπουλο, αναφερθείτε γενικότερα. Δεν είναι κοινοβουλευτικός λόγος, όταν αναφερόμαστε σε ένα πρόσωπο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλάμε ακόμα για την υλοποίηση του σχεδίου "ΚΑΠΟΔΙΣΤΡΙΑΣ", του Ειδικού Προγράμματος Τοπικής Αυτοδιοίκησης -αναρωτιέμαι για το συνάδελφο που λίγο πριν μίλαγε, καταγγέλλει ως μικρή απορρόφηση του 15% του "ΕΠΤΑ"; Γνωρίζει ότι το "ΕΠΤΑ" έχει ορίζοντα απορρόφησης το 2006 και ότι το 15% δεν έχουν προλάβει να το απορροφήσουν οι δήμοι με τα έργα τους και το σχεδιασμό τους; 'Εχουμε πρόβλημα εκταμίευσης; Γι αυτά να μιλήσουμε, σε σχέση με το "ΕΠΤΑ". Παραπονέθηκε κανένας δήμος ότι έγινε έργο μέσα στα πλαίσια του 15% και δεν πληρώνεται;
Μιλάμε, λοιπόν, για την προώθηση των διαδημοτικών συνεργασιών σε συνέχεια του "ΚΑΠΟΔΙΣΤΡΙΑ" -σε εθελοντκή βάση, γιατί το ζητάνε οι ίδιοι οι Οργανισμοί Τοπικής Αυτοδιοίκησης. Εσείς περιοριστείτε στο λιθοβολισμό του "ΚΑΠΟΔΙΣΤΡΙΑ". Αυτός προχωράει, αποδίδει, κάνει βήματα και
παράγει αποτελέσματα κάθε μέρα και το μέλλον θα δείξει την ορθότητα του εγχειρήματος. Εσείς συνταχθείτε με τις μαύρες σημαίες των διαμαρτυρομένων, δικαίωμά σας.
ΠΡΟΚΟΠΗΣ ΠΑΥΛΟΠΟΥΛΟΣ: Ο Δήμαρχος της Τσαρίτσανης δικός σας άνθρωπος

είναι...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλάμε ακόμη για την ολοκλήρωση της Χάρτας Αυτοδιοίκησης του 21ου αιώνα, για το λειτουργικό εκσυγχρονισμό και ποιότητα για τον 
πολίτη, πρόγραμμα που το παρέλαβα από τον κ. Μπένο και το συνεχίζουμε... γιατί λέτε, μα αυτοσχεδιάζει ο κάθε Υπουργός; Ποιος σας είπε ότι το

πρόγραμμα ποιότητα για τον πολίτη όπως μετουσιώνεται στο πρόγραμμα "ΠΟΛΙΤΕΙΑ" δε έχει ιστορική συνέχεια και ξεκινάει από τον κ. Μαντέλη; Ποιος σας είπε ότι αυτοσχεδιάζει το κάθε Υπουργείο; Μιλάμε, λοιπόν, για την ολοκλήρωση των κωδικοποιήσεων της νομοθεσίας, για την αντιμετώπιση της πολυνομίας, διάταξη που την πήραμε πίσω γιατί πρέπει να τύχει πιο σοβαρής μεταχειρίσεως, για την ολοκλήρωση της ψηφιοποίησης των νόμων του κράτους (του Ραπτάρχη) που ολοκληρώνεται το 2001, για την απλούστευση των διαδικασιών και την ενιαιοποίηση των εντύπων, όπου έχουμε συστήσει Ομάδα Διοίκησης 'Εργου, η οποία παρακολουθεί τα πορίσματα του συνηγόρου του πολίτη, τις προτάσεις του Σώματος Ελεγκτών Επιθεωρητών και της ομάδας άμεσης παρέμβασης -με τη θλιβερή παρέμβαση του κ. Σιδερίδη. Δεν είπαμε εμείς ότι υπάρχει κοινωνία αγγέλων ή ότι ευλογούμε αυτά, τα τιμωρούμε όπου τα βρίσκουμε άμεσα και παραδειγματικά. Μιλούμε, λοιπόν, για την απλούστευση των διαδικασιών ώστε μέχρι τέλος του 2004 να την έχουμε ολοκληρώσει - ασφαλώς και δεν είναι τριετές πρόγραμμα το πρόγραμμα της διοικητικής μεταρρύθμισης. Το είπα και το ξαναείπα, δεν το καταλαβαίνετε; Τριετής είναι ο στόχος, τριετής είναι η περίοδος της αποτίμησης και ξανά ξεκινάμε. Ξέρετε τι μου είπε ο γραμματέας του βρετανικού Cabinet Office που πρόσφατα ήρθε, και ποια η άποψη του ΟΟΣΑ που ανέφερε και η κ. Παπακώστα αλλά δεν την ξέρει αυτήν την άποψη; ο(;) Ο κ. Γιάκομπς από την πλευρά του ΟΟΣΑ μας συνεχάρη για το πρόγραμμα "ΠΟΛΙΤΕΙΑ" και είπε ότι είναι σημαντικό βήμα προόδου για την Κυβέρνηση και σημαντικό βήμα προσαρμογής προς τις υποχρεώσεις που έχει αναλάβει η Ελλάδα από το Μάρτιο του 1997 απέναντι στον ΟΟΣΑ. Μιλάμε ακόμη για την υπηρεσία άμεσης παρέμβασης, για την οποία έγινε λόγος ήδη για την ενιαιοποίηση εντύπων που μέσα από το πρόγραμμα "ΑΣΤΕΡΙΑΣ" εξελίσσονται. Από τριακόσια σήμερα κοντεύουν τα χίλια και χρησιμοποιούνται ήδη από τις δημόσιες υπηρεσίες τα ενιαία έντυπα, μιλάμε για το κέντρο εξυπηρέτησης πολιτών, το "1464" που λειτουργεί κοντά ένα χρόνο με εκατό χιλιάδες κλήσεις πολιτών το μήνα, για την ολοκλήρωση του μέτρου και για την υπαγωγή σε αυτό όλων των τηλεφωνικών κέντρων που εξυπηρετούν τα Υπουργεία, για τα τριάντα εννέα κέντρα πληροφόρησης πολιτών στις Νομαρχιακές Αυτοδιοικήσεις, για τις υπηρεσίες περιορισμένων διαδρομών στις Νομαρχιακές Αυτοδιοικήσεις, για την ενίσχυση του "1502" για την έκδοση πιστοποιητικών από το τηλέφωνο, μιλάμε για το πρόγραμμα "ΑΡΙΑΔΝΗ" που σύντομα δημοπρατείται και που καταλαμβάνει όλο το φάσμα των τεχνολογικών και θα έλεγα απλουστευτικών παρεμβάσεων στο χώρο της Δημόσιας Διοίκησης για την εξυπηρέτηση του πολίτη, μιλάμε για υπηρεσίες μιας στάσης που λειτουργούν ήδη σε επτά διευθύνσεις Νομαρχιακών Αυτοδιοικήσεων με προοπτική να φτάσουν στις δώδεκα και μετά να μαζέψουμε τα συμπεράσματα για να κάνουμε όλες τις Νομαρχιακές Αυτοδιοικήσεις όλες τις διευθύνσεις one stop shop. Ο Πρόεδρός σας, ειρήσθω εν παρόδω, προεκλογικά δεν ήξερε ούτε σωστά το οne stop shop να πει, εξηγείστε του τι σημαίνει, από πού προέρχεται ο θεσμός και τι κάνει η Κυβέρνηση. Ο κ. Καραμανλής ανακάλυψε ένα θεσμό που εμείς τον έχουμε στο πρόγραμμά μας και τον υλοποιούμε. 'Ελεος, βοηθήστε τον λίγο. 
Μιλάμε για το πάνελ των πολιτών, για ένα σώμα τεσσάρων χιλιάδων μελών
το οποίο θα υποβάλλει προτάσεις στη διοίκηση για τα βήματα που πρέπει να γίνουν εκεί, μιλάμε για τους χάρτες δικαιωμάτων πολιτών που τους έχουμε αποστείλει εμείς σαν Υπουργείο στις Νομαρχιακές Αυτοδιοικήσεις και περιμένουμε την υιοθέτησή τους για να έχουν και αυτές πλέον το δικό τους επίπεδο και μέρος ευθύνης απέναντι στους πολίτες, μιλάμε για το επιχειρησιακό πρόγραμμα της κοινωνίας της πληροφορίας κλπ.
Αυτό είναι το σχέδιό μας που απορρίπτετε, κύριε Παυλόπουλε. Πείτε
στον ελληνικό λαό τι απορρίπτετε για να ξέρω και εγώ να πω στα παιδιά από τη Νέα Ιωνία τι απορρίπτετε σήμερα. Αυτό θέλω να πω, γι' αυτό ωρύομαι

αυτήν την ώρα, γιατί είσθε ένα κόμμα που οραματίζεται την κυβέρνηση, την εξουσία. Είπε μάλιστα η κ. Παπακώστα προηγουμένως "προσέξτε πώς νομοθετείτε". Και εγώ θα έλεγα ότι πρέπει να της πείτε "προσέξτε, εδώ είναι Βουλή, και δεν μαλώνουμε την Κυβέρνηση, όπως η Κυβέρνηση δεν μαλώνει τη Βουλή".
'Ελεγα, λοιπόν, ότι για να είσθε πειστικοί ως προς την κυβερνητική
σας προοπτική, εξηγείστε στο λαό τι απορρίπτετε. Απορρίπτετε το περιεχόμενο του προγράμματος; Αν το απορρίπτετε, πείτε ότι "απορρίπτουμε αυτά και αυτά τα σκέλη του προγράμματος".
Απορρίπτετε το επιχειρησιακό πρόγραμμα; Πείτε πού το απορρίπτετε. Ξέρετε τι κράτησα εγώ, κύριε Παυλόπουλε; Είχα πει στον κ. Μπένο
"Σταύρο, μη θεωρείς ότι εάν αυτά που ζητάει ο κ. Παυλόπουλος στη Διαρκή Επιτροπή τα δεχθούμε, θα πει η Νέα Δημοκρατία "ναι"". Γιατί, είχε την αντίληψη και την άποψη ότι θα πείτε "ναι".
Προστέθηκε, λοιπόν, στο νόμο η γνώμη του Εθνικού Συμβουλίου Διοικητικής Μεταρρύθμισης που ήταν θα έλεγα η βασική αντίρρηση δική

σας και σωστά κάνατε, δίκαιο είχατε.
ΠΡΟΚΟΠΗΣ ΠΑΥΛΟΠΟΥΛΟΣ: Η παρεμβολή στη διαμόρφωση του προγράμματος
ήταν η αντίρρησή μας.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κατά την κ. Παπακώστα όμως δεν πρέπει η Κυβέρνηση να ακούει την Αντιπολίτευση γιατί ομολογεί λάθη, γιατί ομολογεί αυταρχική συμπεριφορά και αυταρχική λειτουργία. Και εγώ αναρωτιέμαι τελικά ο διάλογος μεταξύ Κυβέρνησης και Αντιπολίτευσης τι χαρακτήρα έχει. 'Εχει το χαρακτήρα της εν περιπτώσει αποδοχής των προτάσεων της Αντιπολίτευσης, ομολογίας αυταρχισμού από την Κυβέρνηση; Για το Θεό!
Υποθέτω ότι δεν υιοθετείτε αυτήν την αντίληψη.
Για να χαρακτηρίζουμε όμως κενό περιεχομένου ένα νομοσχέδιο,
απαντήστε μου, κύριε Παυλόπουλε, αυτό το μεταρρυθμιστικό σχέδιο, που ως πρόγραμμα έρχεται στη Βουλή με εκχώρηση του κομματιού από την εκτελεστική εξουσία στη νομοθετική, πού το καταγράφετε;
ΠΡΟΚΟΠΗΣ ΠΑΥΛΟΠΟΥΛΟΣ: Αυτό είναι "θα" και το άλλο είναι "μηδέν". ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): 'Οταν ένα κομμάτι των εκτελεστικών της αρμοδιοτήτων η Κυβέρνηση το καθιστά αντικείμενο νομοθετικού έργου και εσείς λέτε κάντε το προεδρικό διάταγμα με το οποίο θα μπορούσαν όλα να τελειώσουν, αυτό αποτελεί ως σκέψη, επιβράβευση και αναγνώριση του ρόλου της Βουλής; Ε, όχι!
Λόγω της μείζονος σημασίας της Δημόσιας Διοίκησης είχα γράψει κάποια πράγματα να πω, αλλά τελικά δεν θα τα πω...
ΠΡΟΕΔΡΕΥΩΝ (Παναγιώτης Σγουρίδης): Να τα πείτε επί των άρθρων. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Θα τελειώσω μ' αυτό, κύριε Πρόεδρε.
'Οταν μιλάμε για τη Δημόσια Διοίκηση της χώρας και συνήθως χρησιμοποιούμε τους όρους "διοικητικός εκσυγχρονισμός", "διοικητική μεταρρύθμιση", "διοικητικές αλλαγές" κλπ. βάζουμε και τα επίθετα "ο μεγάλος ασθενής", "το εθνικό μας πρόβλημα", "το εμπόδιο για την ανάπτυξη της χώρας" κλπ. θα πρέπει να πούμε εξ αρχής ότι μιλάμε για μία εξ ορισμού δύσκολη έννοια, μια εξ ορισμού σύνθετη έννοια.
Η Δημόσια Διοίκηση τώρα όπως είναι έχει μέσα της αποτυπωμένα όλα τα
σημάδια της ελληνικής πορείας, της ιστορικής μας διαδρομής. 'Εχει τον εμφύλιο, έχει τα μετεμφυλιοπολεμικά προβλήματα -μέσα στη Δημόσια Διοίκηση έχουν αποτυπωθεί αυτά- έχει τη μονομαχία των πολιτικών κομμάτων γύρω από το φέουδο της Δημόσιας Διοίκησης, έχει το προπατορικό αμάρτημα της ίδρυσης ενός κράτους μη αποκεντρωμένου στη βάση των βαυαρικών προτύπων, που χρόνια τώρα ταλανίζει...
ΠΡΟΚΟΠΗΣ ΠΑΥΛΟΠΟΥΛΟΣ: Ο Αλκιβιάδης φταίει για όλα!
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Λυπάμαι, κύριε Παυλόπουλε.
Δεν πειράζει όμως. Θα τελειώσω λέγοντας μόνο τούτο. Δεν έχει τελικά
πολύ μεγάλη ιστορική σημασία για τους πολίτες το πόσο επιφανής είναι ένας πανεπιστημιακός όταν περιγράφει ως κόλαση του Δάντη την εικόνα στην υγεία, στη Δημόσια Διοίκηση κλπ. Ξέρετε ότι αυτό μπορεί να πουλάει γιατί τα Μέσα Μαζικής Ενημέρωσης το αρνητικό πουλάνε. Εκεί μείναμε.
Δεν ξέρω, λοιπόν, τελικά αν ένας πανεπιστημιακός -δε μιλώ για σας-
ένας δημοσιογράφος, ένας οιοσδήποτε, μπορεί να επαίρεται όταν καταγράφει
με τα χρώματα του Δάντη την εικόνα στην υγεία, στην Αστυνομία κλπ.
Εγώ όμως ξέρετε τι καταγράφω; Γιατί είπατε πού ήταν το κράτος στις φωτιές; 'Ηταν στις πλαγιές του Πηλίου που σκοτώθηκαν οι δύο πιλότοι. Πού είναι το κράτος στη δίωξη του εγκλήματος; Το κράτος είναι εκεί όπου οι αστυνομικοί σκοτώνονται, τραυματίζονται, αφήνουν τα παιδιά τους ορφανά όταν εκτελούν το καθήκον τους. Εκεί είναι το κράτος.
ΙΟΡΔΑΝΗΣ ΤΖΑΜΤΖΗΣ: Στο "Σάμινα" πού ήταν;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε, ειλικρινά δε θέλω να μπω σ' αυτά τα θέματα. Προσωπικά πιστεύω στην ύπαρξη δύο τάσεων στη Νέα Δημοκρατία που δεν είναι κατ' ανάγκην η ακραία και η αλλιώτικη... Είναι αφενός αυτή που καταγράφει το τι θέλει και πού κατευθύνεται ο λαός, αγκαλιάζει τις προσδοκίες του και απευθύνεται σ' αυτόν. Και είναι και εκείνη που ταμπουρώνεται από κραυγές, πίσω από συνθήματα και η οποία τάση τελικά δεν έχει ούτε μέλλον ούτε παρόν.
Τελειώνω με τούτο. Η καταγραφή της κατάστασης μπορεί να είναι έργο
των δημοσιογράφων, των ακαδημαϊκών, των θεωρητικών, αλλά η δουλειά η δική μας, των πολιτικών είναι η μετουσίωση σε πράξη των πορισμάτων της θεωρίας. Και εμείς αυτό κάνουμε σαν Κυβέρνηση.
Εσείς μείνετε στο μεμψίμοιρο ρόλο του καταγγελτικού λόγου, της αμφισβήτησης, της πλήρους απόρριψης. Και ξέρετε τι θα γίνει πάλι, κύριε Παυλόπουλε; Σας το είχα πει την τελευταία μέρα συζήτησης στην προηγούμενη Βουλή. 'Ηταν μια διαδικασία κοινοβουλευτικού ελέγχου με ερώτηση της Νέας Δημοκρατίας και συμπτωματικά απαντούσα εγώ. Σας είπα. 'Ετσι όπως το πάτε πάλι, εκεί θα είσαστε εσείς μετά τις εκλογές και πάλι εμείς εδώ. Θυμηθείτε ότι το ίδιο θα γίνει και στις επόμενες εκλογές.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, για να δώσουμε μια συμβιβαστική λύση επί του θέματος, θα παρακαλούσα, κύριε Υπουργέ, όλο αυτό το πρόγραμμα να το καταθέσετε στα Πρακτικά.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχετε δίκιο, κύριε Πρόεδρε. Θα γίνει αυτό για να ξέρουν και οι συνάδελφοι περί τίνος πρόκειται.
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Τζανής καταθέτει για τα Πρακτικά το προαναφερθέν σχέδιο προγράμματος, το οποίο έχει ως εξής:
"ΕΙΣΑΓΩΓΗ
Η διοικητική μεταρρύθμιση στο σύγχρονο περιβάλλον
Η ένταξη της χώρας μας στην Ευρωπαϊκή Οικονομική και Νομισματική 'Ενωση αποτελεί, δίχως αμφιβολία, τη μεγαλύτερη πολιτική, οικονομική και κοινωνική κατάκτηση των τελευταίων χρόνων. Η "διατηρησιμότητα" των κατακτήσεών μας εξαρτάται, όμως, από το κατά πόσο θα πετύχουμε στις μεταρρυθμίσεις εκείνες οι οποίες θα προσδώσουν στην ελληνική οικονομία και κοινωνία μόνιμα ευρωπαϊκά χαρακτηριστικά.
Η διατήρηση των ευεργετημάτων της ένωσης απαιτεί τη δρομολόγηση σημαντικών αλλαγών στον τρόπο λειτουργίας των δημοσίων υπηρεσιών. Και τούτο, όχι μόνο διότι οι δημόσιες υπηρεσίες απαιτούν και καταναλώνουν για τη συντήρησή τους σημαντικούς δημόσιους πόρους, αλλά και επειδή οι αποφάσεις τους επηρεάζουν καίρια την πορεία όχι μόνο της οικονομίας, αλλά όλων των κρίσιμων τομέων της κοινωνικής ζωής (υγείας, παιδείας, πολιτισμού, κ.λπ.)
Οι μεταρρυθμίσεις που πρέπει να γίνουν στις δημόσιες υπηρεσίες είναι πολλές και σημαντικές. Τούτο διότι, παρά τις όσες θετικές αλλαγές έχουν επέλθει στη δομή και στη λειτουργία της δημόσιας διοίκησης, αυτή εξακολουθεί, πολλές φορές, να μην εξυπηρετεί τον πολίτη αποτελεσματικά, οικονομικά, νόμιμα και αξιοκρατικά και να μην ανταποκρίνεται στον αναπτυξιακό της ρόλο.
Από την εσωστρέφεια και τον νομικισμό στην εξωστρέφεια και την
κοινωνία
Βρισκόμαστε σήμερα σε μια ιστορικά κρίσιμη καμπή: Η δημόσια διοίκηση έχει αφήσει πίσω της το γραφειοκρατικό μοντέλο οργάνωσης και λειτουργίας και πορεύεται με βάση νέους προσανατολισμούς που αντιλαμβάνονται τη διοίκηση ως ανοιχτό στην κοινωνία σύστημα το οποίο καθορίζει τις λειτουργίες και τις δομές του με βάση τις ανάγκες και τις απαιτήσεις των πολιτών.
Η στροφή της δημόσιας διοίκησης σε ένα νέο μοντέλο οργάνωσης και λειτουργίας δεν σημαίνει εγκατάλειψη των παραδοσιακών αρχών στις οποίες
αυτή στηριζόταν. Αντίθετα, το νέο μοντέλο διοίκησης θα πρέπει να συνδυάζει τις παραδοσιακές και τις νέες έννοιες και να υιοθετεί τα επιτυχημένα παραδείγματα των ιδιωτικών επιχειρήσεων.
Νέες προκλήσεις και ευκαιρίες για την ελληνική δημόσια διοίκηση
Σήμερα η Ελλάδα, αποτελώντας ένα πλήρες μέλος της Ευρωπαϊκής
οικογένειας, παρακολουθεί τους ρυθμούς και τους σχεδιασμούς των εταίρων μας και στα θέματα της μεταρρύθμισης του Κράτους. Η τελευταία απόφαση της συνόδου κορυφής της Λισσαβώνας, θέτει για όλες τις ευρωπαϊκές διοικήσεις ενιαίους στόχους, όπως είναι:
η ηλεκτρονική πρόσβαση των πολιτών στις διοικητικές υπηρεσίες μέχρι
το 2003,
η άρση των εμποδίων για την πρόσβαση των πολιτών στις υπηρεσίες μέχρι το τέλος του 2000,
η ανάπτυξη στρατηγικής για την αντιμετώπιση της πολυνομίας και την
απλούστευση των διοικητικών διαδικασιών μέχρι το 2001.
Εξάλλου, από το τρίτο Κοινοτικό Πλαίσιο Στήριξης, το οποίο αποτελεί μια μεγάλη αναπτυξιακή ευκαιρία της χώρας μας, διατίθενται σημαντικοί πόροι για τον εκσυγχρονισμό των δημοσίων υπηρεσιών μας.
Η μαζική χρήση νέων τεχνολογιών, η μηχανογράφηση και η δικτύωση των υπηρεσιών μας μπορούν να υλοποιηθούν και να ολοκληρωθούν με τη βοήθεια του τρίτου Κοινοτικού Πλαισίου στήριξης.
Τα εργαλεία της μεταρρύθμισης
Η διοικητική μεταρρύθμιση είναι μια συνεχής διαδικασία η οποία είναι επιτυχής όταν στηρίζεται σε στρατηγική και σε σαφείς στόχους. Δύο είναι οι άξονες της στρατηγικής μας:
Η μεταρρύθμιση έχει σαφή προσανατολισμό στην εξυπηρέτηση των πολιτών. Βασικό εργαλείο για την επιτυχία του κεντρικού αυτού στόχου μας είναι
η βελτίωση της ποιότητας των υπηρεσιών. Πρέπει να προχωρήσουμε με γοργά βήματα σε μέτρα εξυπηρέτησης των πολιτών που μειώνουν την ταλαιπωρία και βελτιώνουν την εξυπηρέτηση, τόσο άμεσα όσο και μεσοπρόθεσμα.
Η μεταρρύθμιση στοχεύει στην ανάδειξη της δημόσιας διοίκησης σε
παράγοντα οικονομικής ανάπτυξης της χώρας. Παράγοντας συμβολής στο άνοιγμα των αγορών και την ενίσχυση του ανταγωνισμού, στη δημιουργία νέων θέσεων εργασίας και στην ενίσχυση της διαφάνειας και της προσβασιμότητας των πολιτών στην κοινωνική και οικονομική ζωή κάθε χώρας.
Για να πετύχουμε στους στόχους μας αυτούς πρέπει:
Να αποκτήσουμε ένα προσωπικό καταρτισμένο και δεκτικό στις αλλαγές
που να πιστεύει στην αναγκαιότητα των μεταρρυθμίσεων.
Να αναπτύξουμε τις νέες τεχνολογίες και να υιοθετήσουμε μοντέρνες τεχνικές διοίκησης και ελέγχου, με στόχο την κατοχύρωση της διαφάνειας και την πάταξη της διαφθοράς.
Να υιοθετήσουμε τα σύγχρονα μοντέλα οικονομικής διαχείρισης των δημοσίων υπηρεσιών τα οποία στηρίζονται στην ευρύτατη χρήση μεθόδων κόστους-οφέλους και στη συγκριτική μέτρηση της απόδοσης υπηρεσιών και υπαλλήλων, με σκοπό την επιβράβευση των αρίστων και την ανάδειξη των "καλύτερων παραδειγμάτων" στις δημόσιες υπηρεσίες.
Να προχωρήσουμε θαρραλέα σε κατάργηση των κανονιστικών ρυθμίσεων που αποτελούν ανασχετικούς φραγμούς στον υγιή ανταγωνισμό, στη δημιουργία νέων θέσεων απασχόλησης και στην απαλλαγή της οικονομίας από περιττές δαπάνες για τη συντήρηση πολυάριθμων οργάνων, επιτροπών και συμβουλίων.
Η διοικητική μεταρρύθμιση είναι υπόθεση όλων!
Στο μεγάλο εγχείρημα του εκσυγχρονισμού της ελληνικής δημόσιας διοίκησης, το Υπουργείο Εσωτερικών, Δημόσιας Διοίκησης και Αποκέντρωσης έχει έναν ηγετικό ρόλο να παίξει. Είναι ο φορέας που σχεδιάζει, συντονίζει και παρακολουθεί την εφαρμογή και αξιολογεί την πορεία της διοικητικής μεταρρύθμισης.
Είναι, όμως, απολύτως απαραίτητη, για την ευόδωση των προσπαθειών του, η ολόψυχη και αμέριστη στήριξή του τόσο από τα άλλα Υπουργεία, όσο και από τις άλλες δημόσιες υπηρεσίες και φορείς.
Η διοικητική μεταρρύθμιση δεν γίνεται αυτόματα, από μόνη της, ούτε με εκκλήσεις και διακηρύξεις αλλαγής
Απαιτείται συστηματικός και επίμονος διάλογος βάσει θέσεων και προτάσεων από όλους τους ενδιαφερόμενους. Απαιτείται, επίσης, η μέγιστη κοινωνική και πολιτική συναίνεση. Για το σκοπό αυτό, ο ρόλος των εργαζομένων, μέσα από τις πρωτοβάθμιες και δευτεροβάθμιες συνδικαλιστικές τους ενώσεις, είναι ιδιαίτερα κρίσιμος. Αντιλαμβανόμαστε ότι οι
μεταρρυθμίσεις έχουν ένα αναπόφευκτο κόστος, αφού διαταράσσουν ισορροπίες και συνήθειες πολλών ετών. Η αναγκαιότητα, όμως, να αλλάξουμε είναι, επίσης, αναπόδραστη.
'Ολοι μαζί μπορούμε να πετύχουμε
Το πείραμα είναι τολμηρό και η πρόκληση μεγάλη. Δεν θα πρέπει, ωστόσο, να παραλείψουμε να αναφέρουμε ότι, αντίθετα απ' ότι συνήθως θεωρείται, η Ελλάδα έχει να επιδείξει στην πολιτική και διοικητική της ιστορία πρωτοποριακή συμπεριφορά σε σχέση με την αξιοκρατία και την αξιολόγηση των δημοσίων αξιωμάτων και των δημοσίων υπαλλήλων. Αρκεί να ανακαλέσει κανείς στο νου του το πρώτο Ελληνικό Σύνταγμα, στο οποίο κατοχυρωνόταν ότι "δοτήρ των δημοσίων αξιωμάτων μόνη η αξία εκάστου" και να συνειδητοποιήσει ότι, πέρα από τα λάθη του παρελθόντος, υπάρχει ένα θετικό και ελπιδοφόρο μέλλον και η πραγμάτωσή του περνάει, σε μεγάλο βαθμό, μέσα από τους δικούς μας σχεδιασμούς και τις δικές μας αποφάσεις. 
Το Πρόγραμμα "Πολιτεία" που αναλύεται στη συνέχεια αποτελεί την
κατάθεση του ΥΠΕΣΔΔΑ σ' αυτή τη μεγάλη προσπάθεια για τη διοικητική μεταρρύθμιση του ελληνικού Κράτους.
Α. ΘΕΣΜΙΚΕΣ ΜΕΤΑΡΡΥΘΜΙΣΕΙΣ ΓΙΑ ΤΗ ΔΙΟΙΚΗΣΗ ΚΑΙ ΤΗΝ ΑΥΤΟΔΙΟΙΚΗΣΗ
1. ΕΘΝΙΚΟ ΣΥΜΒΟΥΛΙΟ ΣΤΡΑΤΗΓΙΚΗΣ ΓΙΑ ΤΗ ΔΙΟΙΚΗΣΗ
Ολοκληρώθηκε το σχέδιο νομοθετικής ρύθμισης για τη θεσμοθέτηση, παρά τον Υπουργό Εσωτερικών Δημόσιας Διοίκησης και Αποκέντρωσης, ως οργάνου διαβούλευσης της Κυβέρνησης με τους κοινωνικούς φορείς και τα πολιτικά κόμματα, του Εθνικού Συμβουλίου Στρατηγικής για τη Διοίκηση, αντικείμενο του οποίου είναι η επεξεργασία προτάσεων για τη διοικητική μεταρρύθμιση και η αποτίμηση της γενικότερης λειτουργίας της διοίκησης.
Το Συμβούλιο συγκροτείται από εκπροσώπους κοινωνικών και οικονομικών φορέων, συνδικαλιστικών οργανώσεων, επιστημονικών φορέων και των κομμάτων του Ελληνικού Κοινοβουλίου κλπ..
Η νομοθετική ρύθμιση προωθείται μέσα στο μήνα Ιούνιο 2000.
2. ΝΕΑ ΔΙΟΙΚΗΤΙΚΗ ΔΟΜΗ ΤΗΣ ΧΩΡΑΣ
'Εναρξη διαλόγου για τη νέα διοικητική δομή της χώρας από το ΥΠΕΣΔΔΑ με συμμετοχή της Αυτοδιοίκησης Α' και Β' βαθμού, των Περιφερειών, των παραγωγικών, κοινωνικών φορέων και των κομμάτων του Ελληνικού Κοινοβουλίου.
3. ΕΚΛΟΓΙΚΟ ΣΥΣΤΗΜΑ - ΕΚΛΟΓΙΚΗ ΝΟΜΟΘΕΣΙΑ
α) προωθείται ο διάλογος για το εκλογικό σύστημα
β) Ολοκληρώνεται η επεξεργασία και κατατίθεται ως τον Οκτώβριο του
2000 στη Βουλή νομοσχέδιο για την ψήφο των αποδήμων στις χώρες της Ευρωπαϊκής 'Ενωσης και κατά τις Εθνικές εκλογές.
γ) Ολοκληρώνεται τον Οκτώβριο του 2000, στο επίπεδο των Δήμων, η διαδικασία ανασύστασης των εκλογικών καταλόγων, ώστε οι επόμενες δημοτικές και Νομαρχιακές εκλογές να διεξαχθούν με βάση αυτούς τους νέους καταλόγους.
Β. ΑΠΟΚΕΝΤΡΩΣΗ ΚΑΙ ΑΥΤΟΔΙΟΙΚΗΣΗ
1. ΣΥΝΤΑΓΜΑΤΙΚΗ ΚΑΤΟΧΥΡΩΣΗ ΤΗΣ ΔΙΟΙΚΗΤΙΚΗΣ ΑΥΤΟΤΕΛΕΙΑΣ ΚΑΙ ΤΗΣ
ΟΙΚΟΝΟΜΙΚΗΣ ΑΥΤΑΡΚΕΙΑΣ ΤΗΣ ΑΥΤΟΔΙΟΙΚΗΣΗΣ ΟΛΩΝ ΤΩΝ ΒΑΘΜΙΔΩΝ.
Στα πλαίσια της αναθεώρησης του Συντάγματος και μετά από διαβούλευση με ΚΕΔΚΕ και ΕΝΑΕ, προωθείται η συνταγματική κατοχύρωση της διοικητικής αυτοτέλειας και της οικονομικής αυτάρκειας της αυτοδιοίκησης όλων των βαθμίδων.
2. ΑΠΟΣΑΦΗΝΙΣΗ ΚΑΙ ΜΕΤΑΦΟΡΑ ΑΡΜΟΔΙΟΤΗΤΩΝ ΚΑΙ ΣΧΕΣΕΩΝ ΤΗΣ ΚΕΝΤΡΙΚΗΣ,
ΤΗΣ ΠΕΡΙΦΕΡΕΙΑΚΗΣ ΔΙΟΙΚΗΣΗΣ ΚΑΙ ΤΗΣ ΑΥΤΟΔΙΟΙΚΗΣΗΣ
Συγκροτείται άμεσα η προβλεπόμενη από τον Ν.2503/97 επιτροπή
καταγραφής, μελέτης και αποσαφήνισης και μεταφοράς αρμοδιοτήτων μεταξύ Κεντρικής και Περιφερειακής Διοίκησης και Αυτοδιοίκησης. Σ' αυτήν μετέχουν εκπρόσωποι του ΥΠΕΣΔΔΑ, της ΚΕΔΚΕ, της ΕΝΑΕ, της ΑΔΕΔΥ και των κατά περίπτωση συναρμοδίων Υπουργείων.
Με βάση τις προτάσεις της Επιτροπής προωθούνται σταδιακά οι σχετικές νομοθετικές ρυθμίσεις, σε συνδυασμό με την αναθεώρηση του Συντάγματος.
3. ΟΛΟΚΛΗΡΩΣΗ ΤΟΥ ΕΠΙΤΕΛΙΚΟΥ ΡΟΛΟΥ ΤΗΣ ΚΕΝΤΡΙΚΗΣ ΔΙΟΙΚΗΣΗΣ Προκειμένου να ολοκληρωθεί ο επιτελικός χαρακτήρας της κεντρικής
διοίκησης εκδίδονται άμεσα τα Π.Δ/τα των οργανισμών των υπολοίπων Υπουργείων και των περιφερειών.
4. ΜΗΤΡΟΠΟΛΙΤΙΚΕΣ ΛΕΙΤΟΥΡΓΙΕΣ
Αρχίζει άμεσα ο διάλογος με την ΚΕΔΚΕ, τις δημοτικές αρχές των μεγάλων πόλεων, τα συναρμόδια υπουργεία και τους παραγωγικούς και
κοινωνικούς φορείς για τον προσδιορισμό των λειτουργιών που θα οργανωθούν ως μητροπολιτικές, καθώς και για το σύστημα οργάνωσης και διοίκησής τους. 
5. ΕΝΙΣΧΥΣΗ ΕΦΑΡΜΟΓΗΣ ΤΟΥ ΣΧΕΔΙΟΥ "ΙΩΑΝΝΗΣ ΚΑΠΟΔΙΣΤΡΙΑΣ"
Συνεχίζεται η οργανωτική και λειτουργική αναβάθμιση των ΟΤΑ, η εφαρμογή του Ειδικού Προγράμματος Τοπικής Αυτοδιοίκησης (ΕΠΤΑ) και λαμβάνονται μέτρα ενίσχυσης των μικρών ΟΤΑ για την αντιμετώπιση άμεσων οικονομικών αναγκών.
6. ΔΙΑΔΗΜΟΤΙΚΕΣ ΣΥΝΕΡΓΑΣΙΕΣ
Ενίσχυση και προώθηση των διαδημοτικών συνεργασιών με στόχο την αποτελεσματική λειτουργία της αυτοδιοίκησης και της βελτίωσης της ποιότητας της ζωής των πολιτών.
7. ΔΗΜΙΟΥΡΓΙΑ ΝΕΑΣ ΔΙΟΙΚΗΤΙΚΗΣ ΔΟΜΗΣ ΣΤΙΣ ΝΗΣΙΩΤΙΚΕΣ ΠΕΡΙΟΧΕΣ
Με δεδομένο ότι το μοντέλο διοίκησης του ηπειρωτικού χώρου δεν
ανταποκρίνεται ικανοποιητικά στην ιδιαιτερότητα και στις ειδικές ανάγκες του νησιωτικού χώρου, προωθείται σύντομα νέα διοικητική δομή στο χώρο αυτό.
8. ΧΑΡΤΑ ΤΗΣ ΑΥΤΟΔΙΟΙΚΗΣΗΣ
Συντάσσεται η Χάρτα της Αυτοδιοίκησης για τον 21ο αιώνα και ολοκληρώνεται εντός του 2001.
Γ. ΛΕΙΤΟΥΡΓΙΚΟΣ ΕΚΣΥΓΧΡΟΝΙΣΜΟΣ ΚΑΙ ΠΟΙΟΤΗΤΑ ΓΙΑ ΤΟΝ ΠΟΛΙΤΗ
1. ΟΛΟΚΛΗΡΩΣΗ ΤΩΝ ΚΩΔΙΚΟΠΟΙΗΣΕΩΝ ΤΗΣ ΝΟΜΟΘΕΣΙΑΣ ΚΑΙ ΑΝΤΙΜΕΤΩΠΙΣΗ ΤΗΣ ΠΟΛΥΝΟΜΙΑΣ
Για την αντιμετώπιση της πολυνομίας βρίσκονται ήδη στο στάδιο της
ολοκλήρωσης οι κωδικοποιήσεις στους τομείς των μεταφορών και των κανονιστικών ρυθμίσεων της δημόσιας διοίκησης. Σε συνεργασία με Νομικές Σχολές των Πανεπιστημίων και Ινστιτούτα μέχρι το Μάρτιο του 2001 θα έχουν ολοκληρωθεί οι κωδικοποιήσεις νόμων στους τομείς επικοινωνιών, ανταγωνισμού, ενέργειας και εμπορίου, από τα οικεία υπουργεία, με τη σύσταση ειδικών επιτροπών από το ΥΠΕΣΔΔΑ και το κατά περίπτωση αρμόδιο υπουργείο. Οι επιτροπές αυτές θα συντονίζονται από την διϋπουργική επιτροπή που λειτουργεί ήδη στο ΥΠΕΣΔΔΑ για την προετοιμασία και υποστήριξη της χώρας στη διαδικασία αξιολόγησης της ποιότητας των νόμων από τον ΟΟΣΑ, που έχει ήδη ξεκινήσει και η οποία θα ολοκληρωθεί μέχρι το τέλος του 2001. Μέσα στο ίδιο χρονικό διάστημα (τέλος 2001), με βάση τα πορίσματα της αξιολόγησης του ΟΟΣΑ, θα ολοκληρωθούν οι κωδικοποιήσεις νόμων στους τομείς της φορολογίας, των κοινωνικών ασφαλίσεων και της πολεοδομίας. Μέχρι το τέλος του 2004 θα ολοκληρωθούν στους ίδιους τομείς οι κωδικοποιήσεις Π. Δ/των και υπουργικών αποφάσεων, ώστε να υπάρξει πλήρης ασφάλεια δικαίου και διαφάνεια στη λειτουργία των υπηρεσιών.
2. ΨΗΦΙΟΠΟΙΗΣΗ ΤΩΝ ΝΟΜΩΝ ΤΟΥ ΚΡΑΤΟΥΣ - "ΡΑΠΤΑΡΧΗΣ"
Μέχρι τον Ιούνιο του 2001 θα έχει ολοκληρωθεί η ψηφιοποίηση όλων των νόμων του Κράτους (Κώδικας Διαρκούς Νομοθεσίας - Ραπτάρχης), γεγονός που θα βοηθήσει στην πλήρη κωδικοποίηση των νόμων με βάση τα κριτήρια του ΟΟΣΑ.
3. ΑΠΛΟΥΣΤΕΥΣΗ ΔΙΑΔΙΚΑΣΙΩΝ ΚΑΙ ΕΝΙΑΙΟΠΟΙΗΣΗ ΕΝΤΥΠΩΝ
α) Απλούστευση διαδικασιών:
Μέχρι τέλους του 2004 θα απλουστεύεται μία διαδικασία το μήνα, με την κατάργηση περιττών δικαιολογητικών ή με τον περιορισμό των εμπλεκόμενων φορέων, ξεκινώντας από τις διαδικασίες που ταλαιπωρούν περισσότερο τον πολίτη.
β) Ομάδα άμεσης παρέμβασης στη Δημόσια Διοίκηση:
Η υπηρεσία αυτή, που θα ξεκινήσει τη δραστηριότητά της από τις πέντε (5) υπηρεσίες του Λεκανοπεδίου που έχουν καταγραφεί ως οι περισσότερο προβληματικές για τον Πολίτη (ΔΟΥ, ΙΚΑ, Πολεοδομικές Υπηρεσίες, Δ/νσεις Συγκοινωνιών, Υποθηκοφυλακείο), θα συσταθεί μέσα στο μήνα Ιούνιο. Ως έργο της θα έχει την επιτόπια παρέμβαση στη λειτουργία και οργάνωση κρίσιμων για το κοινό δημοσίων υπηρεσιών με στόχο την άμεση βελτίωση της εξυπηρέτησης του κοινού. Θα αποτελείται από ειδικούς στις νέες τεχνολογίες και έμπειρα στελέχη της δημόσιας διοίκησης. Μετά την ολοκλήρωση του έργου της σε κάθε μία υπηρεσία θα υλοποιεί την ίδια εφαρμογή σε όλες τις ομοειδείς υπηρεσίες του δημοσίου. Τέλος θα παρακολουθεί την εφαρμογή ώστε στο τέλος κάθε έτους να πραγματοποιεί συγκριτική αξιολόγηση των αποτελεσμάτων όλων των ομοειδών υπηρεσιών. Με βάση τα αποτελέσματα της συγκριτικής αξιολόγησης θα εφαρμόζεται το σύστημα bonus στον προϋπολογισμό της υπηρεσίας που θα έχει τα καλύτερα αποτελέσματα. Η πρώτη συγκριτική αξιολόγηση θα γίνει στο τέλος του 2000
για τις προαναφερόμενες πέντε (5) υπηρεσίες. Στο τέλος του 2001 θα γίνει η συγκριτική αξιολόγηση όλων των υπηρεσιών στις οποίες θα έχει παρέμβει. Το ίδιο θα πραγματοποιείται μέχρι το 2004.
γ) Ενιαιοποίηση εντύπων
'Ηδη έχουν ενιαιοποιηθεί τριακόσια (300) έντυπα για υπηρεσίες των ΝΑ που αφορούν τους πολίτες και για τα ασφαλιστικά ταμεία ΤΣΑ, ΤΑΕ, ΟΓΑ και ΤΕΒΕ. Τα έντυπα αυτά θα αποσταλούν στις δημόσιες υπηρεσίες μέσα στον μήνα Αύγουστο. Μέχρι το τέλος του 2000 θα έχουν ενιαιοποιηθεί και άλλα εκατόν πενήντα. Μέχρι το τέλος του 2001 θα έχουν ενιαιοποιηθεί τουλάχιστον οκτακόσια (800) έντυπα που αφορούν κυρίως υπηρεσίες που παρέχονται στους πολίτες, στους τομείς των νομαρχιακών υπηρεσιών, των υπηρεσιών που παρέχονται από τα δικαστήρια, τα στρατολογικά γραφεία, την αστυνομία και τα ασφαλιστικά ταμεία. Τα έντυπα αυτά θα ψηφιοποιηθούν στο σύνολό τους και θα ενταχθούν στην ηλεκτρονική σελίδα του ΥΠΕΣΔΔΑ, ώστε να είναι όλα εύκολα προσβάσιμα στον πολίτη αλλά και στις δημόσιες υπηρεσίες, μέχρι το τέλος του 2001.
4. ΤΗΛΕΦΩΝΙΚΗ ΕΞΥΠΗΡΕΤΗΣΗ ΠΟΛΙΤΩΝ
α) Κέντρο εξυπηρέτησης του πολίτη σε 24ωρη βάση στον αριθμό 1464:
Με το κέντρο αυτό παρέχεται ήδη άμεση πληροφόρηση του πολίτη σε 24ωρη βάση. Μέχρι τέλους Σεπτεμβρίου θα πραγματοποιηθεί η μεταφορά και η δικτύωση όλων των υπολοίπων αριθμών πληροφόρησης του κοινού, οι οποίοι ξεπερνούν τους είκοσι, σε έναν ενιαίο αριθμό κλήσης. Με τον τρόπο αυτό από το μήνα Οκτώβριο θα υπάρχει σύστημα ενιαίας τηλεφωνικής εξυπηρέτησης για διοικητικές πληροφορίες.
β) Κέντρα πληροφόρησης σε Νομαρχιακές Αυτοδιοικήσεις:
Με σκοπό την άμεση πληροφόρηση του πολίτη της περιφέρειας τόσο για γενικότερα όσο και ειδικότερα διοικητικά θέματα και με βάση τη σχετική σύμβαση, ολοκληρώνεται μέχρι το τέλος Ιουλίου 2000, η εγκατάσταση σύγχρονων κέντρων πληροφόρησης στην έδρα 39 Νομαρχιακών Αυτοδιοικήσεων. Στα κέντρα αυτά, θα εγκατασταθεί ειδικά εκπαιδευμένο προσωπικό το οποίο θα απαντά στα αιτήματα των πολιτών για υποθέσεις τους με τις δημόσιες υπηρεσίες.
γ) 'Εκδοση πιστοποιητικών από το τηλέφωνο (1502):
Σήμερα από το τηλεφωνικό κέντρο 1502, εκδίδονται τηλεφωνικά για τον
πολίτη, τριάντα εννέα (39) είδη πιστοποιητικών από δεκατέσσερις (14) διαφορετικές υπηρεσίες του Δημοσίου. Ο αριθμός των συναλλασσομένων πολιτών κυμαίνεται μεταξύ τριάντα και σαράντα χιλιάδων μηνιαίως. Το ποσοστό ικανοποίησης των πολιτών ξεπερνά το 98%. Στόχος του ΥΠΕΣΔΔΑ είναι ο αριθμός των συναλλασσομένων να ανέλθει μέχρι τέλους του 2000 σε εκατό χιλιάδες (100.000) και μέχρι τέλους του 2002 να έχουν διπλασιαστεί οι υπηρεσίες του Δημοσίου που παρέχουν τα από τηλεφώνου ζητούμενα πιστοποιητικά.
5. ΝΕΕΣ ΜΟΡΦΕΣ ΕΞΥΠΗΡΕΤΗΣΗΣ ΤΟΥ ΠΟΛΙΤΗ
α) Αριάδνη
Στα πλαίσια του προγράμματος "Ποιότητα για τον Πολίτη" προωθείται η
ίδρυση και λειτουργία Κέντρων Εξυπηρέτησης Πολιτών σε απομακρυσμένα δημοτικά διαμερίσματα σε συνεργασία με τους Δήμους και τις Ν.Α.
β) One stop shop (Υπηρεσίες Περιορισμένων Διαδρομών):
Με σκοπό τον περιορισμό των διαδρομών που πρέπει να κάνουν οι πολίτες για την ολοκλήρωση μιας υπόθεσής τους με το δημόσιο, δημιουργούνται ειδικές υπηρεσίες μιας στάσης στις Νομαρχίες. Σ' αυτές τις υπηρεσίες ειδικά εκπαιδευμένοι υπάλληλοι πληροφορούν τον πολίτη, παραλαμβάνουν τις αιτήσεις και τα δικαιολογητικά και προωθούν το φάκελο στις αρμόδιες υπηρεσίες. 'Ηδη λειτουργούν πιλοτικά τρεις τέτοιες υπηρεσίες στους τομείς Πρόνοιας, Εμπορίου και Αγροτικής Ανάπτυξης σε ισάριθμες Ν.Α. και μέχρι το τέλος Ιουλίου θα λειτουργήσουν άλλες τέσσερις στους τομείς Μεταφορών, Πολεοδομίας, Τεχνικών Υπηρεσιών και Αστικών Δικαιωμάτων. Από την αξιολόγηση της λειτουργίας τους, που θα γίνει μέχρι τον Δεκέμβριο του 2001, θα εξαρτηθεί η επέκταση του προγράμματος σε όλες τις υπηρεσίες των νομαρχιακών αυτοδιοικήσεων.
γ) Καθιέρωση απογευματινής λειτουργίας σε υπηρεσίες αιχμής:
Στο πλαίσιο του διαλόγου με την ΑΔΕΔΥ για τις συλλογικές διαπραγματεύσεις, σε υπηρεσίες αιχμής θα εφαρμοστεί διαφορετικό σε σχέση με το κοινό ωράριο λειτουργίας των δημοσίων υπηρεσιών. Στόχος του μέτρου, το οποίο θα εφαρμοστεί εντός του 2000, είναι η διευκόλυνση των πολιτών που συναλλάσσονται με τις υπηρεσίες αυτές τόσο στο κέντρο όσο και στην
περιφέρεια, κατά τις απογευματινές κυρίως ώρες.
6. ΔΗΜΙΟΥΡΓΙΑ "Πάνελ Πολιτών"
Με στόχο την έγκυρη και διαρκή έκφραση της γνώμης των πολιτών για την ποιότητα των δημοσίων υπηρεσιών δημιουργούμε το "Πάνελ των Πολιτών". Το ΥΠΕΣΔΔΑ ολοκληρώνει την επεξεργασία της μεθοδολογίας που θα ακολουθηθεί κατ' αναλογία αντίστοιχων τέτοιων θεσμών που ήδη ισχύουν σε άλλες χώρες της Ευρωπαϊκής 'Ενωσης.
7. ΟΛΟΚΛΗΡΩΣΗ ΤΩΝ ΧΑΡΤΩΝ ΤΩΝ ΔΙΚΑΙΩΜΑΤΩΝ ΤΩΝ ΠΟΛΙΤΩΝ
Με στόχο την ανάληψη των αναλογουσών ευθυνών εκ μέρους των δημοσίων υπηρεσιών, αποστέλλουμε εντός του μηνός Ιουνίου τα υποδείγματα των Χαρτών Δικαιωμάτων των Πολιτών, που έχουν εκπονηθεί από το ΥΠΕΣΔΔΑ. Μέχρι το τέλος του 2001 θα εκπονηθούν χάρτες σε όλα τα υπουργεία, τις περιφέρειες και τις ΝΑ.
Δ. ΕΠΙΧΕΙΡΗΣΙΑΚΟ ΠΡΟΓΡΑΜΜΑ ΓΙΑ ΤΗΝ ΚΟΙΝΩΝΙΑ ΤΗΣ ΠΛΗΡΟΦΟΡΙΑΣ
Το επιχειρησιακό πρόγραμμα για την Κοινωνία της Πληροφορίας εφαρμόζει τα βασικά σημεία της Λευκής Βίβλου "Η Ελλάδα στην Κοινωνία της Πληροφορίας" που υιοθέτησε η Ελληνική Κυβέρνηση το Φεβρουάριο του 1999. Επίσης είναι σε συμφωνία με την πρωτοβουλία e-Εurope και τα αποτελέσματα της Συνόδου Κορυφής της Λισσαβώνας το Μάρτιο του 2000.
Το ΕΠ "ΚτΠ" θα απαρτίζεται από τους παρακάτω άξονες ενεργειών:
Α. ΕΚΠΑΙΔΕΥΣΗ ΚΑΙ ΠΟΛΙΤΙΣΜΟΣ
Β. ΔΗΜΟΣΙΑ ΔΙΟΙΚΗΣΗ ΚΑΙ ΠΟΙΟΤΗΤΑ ΖΩΗΣ
Γ. ΑΠΑΣΧΟΛΗΣΗ ΚΑΙ ΚΟΙΝΩΝΙΚΗ ΣΥΝΟΧΗ
Δ. ΨΗΦΙΑΚΗ ΟΙΚΟΝΟΜΙΑ
E. ΕΠΙΚΟΙΝΩΝΙΕΣ
Eιδικότερα οι οργανωτικές αλλαγές, ο λειτουργικός εκσυγχρονισμός και η υπόθεση της διαφάνειας και της αντιμετώπισης της διαφθοράς στο Δημόσιο, θα υποστηριχθούν από τον άξονα ενεργειών ΔΗΜΟΣΙΑ ΔΙΟΙΚΗΣΗ ΚΑΙ ΠΟΙΟΤΗΤΑ ΖΩΗΣ, συνολικής δημόσιας δαπάνης 300 δις δραχμών.
Ο άξονας ΔΗΜΟΣΙΑ ΔΙΟΙΚΗΣΗ ΚΑΙ ΠΟΙΟΤΗΤΑ ΖΩΗΣ στοχεύει στη δημιουργία
μιας ανοιχτής και αποτελεσματικής Δημόσιας Διοίκησης, που θα προσφέρει καλύτερες υπηρεσίες στους πολίτες και τις επιχειρήσεις, σε ένα περιβάλλον διαφάνειας που θα παρέχει πλήρη πρόσβαση στη δημόσια πληροφορία.
'Αμεση προτεραιότητα είναι η χρήση τεχνολογίας πληροφορικής για την βελτίωση της ποιότητας υπηρεσιών για τον πολίτη από την Δημόσια Διοίκηση, σε κεντρικό περιφερειακό και τοπικό επίπεδο (Κυβέρνηση on line). Οι ειδικότεροι στόχοι του προγράμματος μας είναι:
- Εκσυγχρονισμός της Δημόσιας Διοίκησης και καλύτερη εξυπηρέτηση του πολίτη, για τη δημιουργία ανοιχτής κυβέρνησης και αποτελεσματικού κράτους.
- Αξιοποίηση των νέων τεχνολογιών για την περιφερειακή/τοπική
ανάπτυξη, δημιουργία συνθηκών για την ισότιμη συμμετοχή των περιφερειών στον παγκόσμιο χώρο.
- Προστασία των δικαιωμάτων του πολίτη, δημοκρατικός έλεγχος και
συμμετοχή όλων στην ανάπτυξη της Κοινωνίας της Πληροφορίας.
- Ανάπτυξη των δεξιοτήτων των στελεχών της Δημόσιας Διοίκησης
προκειμένου να χειριστούν τις νέες τεχνολογίες και να λειτουργήσουν στο νέο περιβάλλον που αυτές δημιουργούν. 
Η στρατηγική επίτευξης των ειδικών στόχων που τέθηκαν παραπάνω εξειδικεύεται σε Σχέδια Δράσεων που αφορούν βασικούς τομείς της Δημόσιας Διοίκησης και του κράτους. Ενδεικτικά αναφέρουμε τα παρακάτω:
- Ολοκληρωμένες Παρεμβάσεις σε Επιλεγμένους Τομείς (δημοσιονομικός τομέας, κοινωνική ασφάλιση, δικαστικός τομέας, αποκέντρωση-αυτοδιοίκηση, προσαρμογή πληροφοριακών συστημάτων στο ΕΥΡΩ κ.ά.).
- Βελτίωση της επικοινωνίας μεταξύ των φορέων της Δημόσιας Διοίκησης (ταχύτητα και ποιότητα στην εσωτερική επικοινωνία, ανάπτυξη κεντρικών βάσεων πληροφοριών και διασύνδεση συστημάτων, ψηφιοποίηση υλικού, ψηφιακές βιβλιοθήκες, δημιουργία μηχανισμών διαχείρισης και διάθεσης δημοσίων πληροφοριών, κ.λ.π.).
- Εξυπηρέτηση του πολίτη (επιλογή λειτουργιών για ηλεκτρονική επικοινωνία, απλοποίηση γραφειοκρατικών διαδικασιών, εξυπηρέτηση επαγγελματικών ομάδων με αυξημένες συναλλαγές με τις Δ.Υ., κ.ά.).
- Αναβάθμιση του περιβάλλοντος εισαγωγής των τεχνολογιών πληροφορικής στη Δημόσια Διοίκηση (ενημέρωση-ευαισθητοποίηση, μελέτες υποδομής, οργανωτική προσαρμογή, κατάρτιση/επιμόρφωση).
Σε αυτό το πλαίσιο προχωρούμε στο έργο ΣΥΖΕΥΞΙΣ, που αποτελεί το
Εθνικό Ηλεκτρονικό Δίκτυο της Δημόσιας Διοίκησης. Η μελέτη και η πιλοτική εφαρμογή ολοκληρώνεται εντός του έτους, και στη συνέχεια το έργο θα δημοπρατηθεί στο σύνολό του. Για το σύνολο των έργων ολοκληρώνεται η κατάρτιση του Συμπληρώματος Προγραμματισμού όπου εξειδικεύονται τα έργα ανά Τομέα της Δημόσιας Διοίκησης, στα πλαίσια ολοκληρωμένων Σχεδίων Δράσης.
Στο Πρόγραμμα αυτό εισάγεται ένας καινοτομικός τρόπος υλοποίησης των έργων. Σύμφωνα με τις προτάσεις της Ομάδας'Αμεσης Παρέμβασης υλοποιούνται πιλοτικές εφαρμογές πληροφοριακών συστημάτων και δικτύων σε υπηρεσίες αιχμής που ταλαιπωρούν τους πολίτες.
Στη συνέχεια τα έργα αναπτύσσονται σε όλες τις ομοειδείς υπηρεσίες
της χώρας.
Ε. ΠΟΛΙΤΙΚΕΣ ΓΙΑ ΤΟ ΑΝΘΡΩΠΙΝΟ ΔΥΝΑΜΙΚΟ
1. ΚΩΔΙΚΑΣ ΔΕΟΝΤΟΛΟΓΙΑΣ ΤΩΝ ΔΗΜΟΣΙΩΝ ΥΠΑΛΛΗΛΩΝ
Το σχέδιο του Κώδικα Δεοντολογίας των Δημοσίων Υπαλλήλων είναι ήδη έτοιμο προκειμένου να τεθεί ως θέμα συλλογικής διαπραγμάτευσης με την ΑΔΕΔΥ, μέσα στον Αύγουστο και να ολοκληρωθεί η επεξεργασία του από τα όργανα διαπραγμάτευσης μέχρι τέλος του Σεπτέμβρη, κατά τα οριζόμενα στο ν. 2738/99.
2. ΑΝΑΒΑΘΜΙΣΗ ΤΟΥ ΑΝΘΡΩΠΙΝΟΥ ΔΥΝΑΜΙΚΟΥ
Για την αναβάθμιση του ανθρώπινου δυναμικού λαμβάνονται άμεσα τα
εξής μέτρα:
α) γίνεται προγραμματισμός προσλήψεων για το 2001, με αξιολόγηση των αιτημάτων για πρόσληψη προσωπικού από το ΥΠΕΣΔΔΑ και στόχο την αύξηση του ποσοστού των πτυχιούχων ΑΕΙ και ΤΕΙ επί του συνόλου των προσλαμβανομένων και τις ανάγκες που προκύπτουν για την εκτέλεση του Γ' ΚΠΣ,
β) συνεχίζεται η επεξεργασία νομοθετικών ρυθμίσεων για την επιτάχυνση των διαδικασιών πρόσληψης του προσωπικού του Δημοσίου, χωρίς να θίγεται ο πυρήνας και η φιλοσοφία του ν. 2190/94,
γ) αναβαθμίζεται το Ινστιτούτο Επιμόρφωσης των δημοσίων υπαλλήλων του Εθνικού Κέντρου Δημόσιας Διοίκησης. Από 1/1/2001 η υλοποίηση των σεμιναρίων ανατίθεται, μέσω ειδικών συμφωνιών σε πιστοποιημένες δομές κατάρτισης. Μέχρι το μήνα Μάρτιο του 2002 κατατίθεται έκθεση του ΕΚΔΔ στο ΥΠΕΣΔΔΑ σχετικά με τα αποτελέσματα της εκπαίδευσης, που θα πραγματοποιηθεί εντός του 2001, στη λειτουργία των δημοσίων υπηρεσιών,
δ) αναβαθμίζεται η Εθνική Σχολή Δημόσιας Διοίκησης με την σταδιακή
αύξηση του αριθμού των εισαγομένων κατ' έτος και την καθιέρωση ως υποχρεωτικής προϋπόθεσης της πρόσληψης στο Δημόσιο για τις κατηγορίες ΠΕ και ΤΕ, τη φοίτηση στην ΕΣΔΔ μετά το 2004. Για το λόγο αυτό σταδιακά θα ιδρυθούν περιφερειακά παραρτήματα, που θα επιτρέψουν την αποτελεσματικότερη διαχείριση της παραγωγής στελεχιακού δυναμικού και τη σύνδεση των προγραμμάτων σπουδών με τις περιφερειακές ανάγκες και ιδιαιτερότητες,
ε) ολοκληρώνονται οι εγκαταστάσεις, ο εξοπλισμός και η στελέχωση του Διεθνούς Παρατηρητηρίου για τη Δημόσια Διοίκηση στη Θεσσαλονίκη και αρχίζει να λειτουργεί πλήρως από το Σεπτέμβριο του 2000, για την παροχή τεχνογνωσίας στα θέματα δημόσιας διοίκησης στις χώρες της κεντροανατολικής Ευρώπης.
στ) 'Ιδρυση Σχολής Στελεχών Αυτοδιοίκησης
Ανατίθεται η μελέτη για την ίδρυση και λειτουργία Σχολής Στελεχών Αυτοδιοίκησης, με αντικείμενο την εκπαίδευση και επιμόρφωση των αιρετών και μη στελεχών της Αυτοδιοίκησης Α' και Β' βαθμού,
ζ) καθιερώνεται καθηκοντολόγιο γενικό και ειδικό ανά υπουργείο, με
βάση τους νέους οργανισμούς τους, μέχρι το τέλος του 2001,
η) με στόχο την αποδοτικότερη λειτουργία των δημοσίων υπηρεσιών, το
ΥΠΕΣΔΔΑ ολοκληρώνει, μέχρι τέλος του 2000, την επεξεργασία συστήματος δεικτών μέτρησης της αποδοτικότητας των υπηρεσιακών μονάδων και των υπαλλήλων που υπηρετούν σε αυτές. Εντός του 2001 θα γίνει η διαφοροποίηση των δεικτών ανά κατηγορία παρεχομένων υπηρεσιών (σχολεία, νοσοκομεία, νομαρχίες κλπ) και θα εκπονηθούν οι αναγκαίες νομοθετικές ρυθμίσεις, ώστε το σύστημα των δεικτών να εφαρμοστεί από ειδικό Σώμα Αξιολογητών και από ειδικές επιτροπές αξιολόγησης σε κάθε υπουργείο. Το θέμα θα αποτελέσει αντικείμενο συλλογικής διαπραγμάτευσης με την ΑΔΕΔΥ το 2001,
θ) προωθείται σύστημα επιλογής των Διευθυντών και Γενικών Διευθυντών απ' όλο το φάσμα της δημόσιας διοίκησης και του ευρύτερου δημόσιου τομέα, συνδέονται οι αποδοχές των δημοσίων υπαλλήλων με κίνητρα απόδοσης και
θεσμοθετείται η εθελούσια έξοδος των δημοσίων υπαλλήλων με παροχή κινήτρων, στις υπηρεσίες που εισάγονται νέες τεχνολογίες.
ΣΤ. ΘΕΣΜΟΙ ΕΛΕΓΧΟΥ ΚΑΙ ΔΙΑΦΑΝΕΙΑΣ
1. α) Αναβαθμίζεται το Σώμα Επιθεωρητών, Ελεγκτών Δημόσιας Διοίκησης, ώστε παράλληλα με τις ελεγκτικές αρμοδιότητές του, να έχει την αρμοδιότητα και την ευθύνη συντονισμού όλων των ελεγκτικών σωμάτων και υπηρεσιών των άλλων υπουργείων
β) ολοκληρώνονται οι διαδικασίες ίδρυσης και λειτουργίας των τριών
παραρτημάτων του Σώματος στην Περιφέρεια μέχρι τέλους του 2000,
γ) υλοποιείται η στελέχωσή του με επιπλέον τριάντα επιθεωρητές και
τριάντα βοηθούς επιθεωρητές, διαφόρων ειδικοτήτων
δ) ανατίθεται σ' αυτό η αρμοδιότητα άμεσης παρέμβασης για την
επιτόπια λύση προβλημάτων των πολιτών
2. Ιδρύεται το Ανώτατο Πειθαρχικό Συμβούλιο Δημόσιας Διοίκησης, με
την προώθηση νομοθετικής ρύθμισης μέχρι τέλους Ιουλίου, το οποίο συγκροτείται από νομικούς συμβούλους του Κράτους, ανώτατους δημοσίους υπαλλήλους και αιρετούς εκπροσώπους και λειτουργεί ως δευτεροβάθμιο πειθαρχικό όργανο για όλες τις δημόσιες υπηρεσίες, με αρμοδιότητα αυτεπάγγελτου ελέγχου επί όλων των πειθαρχικών υποθέσεων, εκκρεμουσών ή μη, και δυνατότητα επιβολής ποινών τόσο στα μέλη των πρωτοβαθμίων και δευτεροβαθμίων πειθαρχικών οργάνων όσο και στους υποπέσαντες σε πειθαρχικά αδικήματα υπαλλήλους.
Υποθέσεις του Σώματος Επιθεωρητών Ελεγκτών Δημόσιας Διοίκησης και του Ανωτάτου Πειθαρχικού Συμβουλίου Δημόσιας Διοίκησης θα παραπέμπονται σε Ειδικό Εισαγγελέα.
Ζ. ΕΙΔΙΚΕΣ ΠΟΛΙΤΙΚΕΣ
1. ΙΣΟΤΗΤΑ ΤΩΝ ΔΥΟ ΦΥΛΩΝ
Αναλαμβάνονται άμεσα νομοθετικές πρωτοβουλίες για την εξασφάλιση της συμμετοχής των γυναικών στα κέντρα λήψης των αποφάσεων.
Συγκροτείται διϋπουργική επιτροπή για την ισότητα, με σκοπό την
ένταξη και διάχυση της ισότητας σ' όλες τις πολιτικές.
Αξιοποιείται το Εθνικό Σχέδιο Δράσης για την Απασχόληση για την αντιμετώπιση της αυξημένης ανεργίας των γυναικών με την προώθηση και υποστήριξη ειδικών προγραμμάτων επαγγελματικής εκπαίδευσης - κατάρτισης, ειδικών δομών και δράσεων συμβουλευτικής στήριξης και πληροφόρησης, βελτίωσης κοινωνικών υποδομών κλπ.
Ενισχύεται η πολιτική παρέμβαση και συνεχίζονται οι δράσεις για την
αντιμετώπιση της βίας κατά των γυναικών. Αξιοποιούνται τα ειδικά προγράμματα και οι συστάσεις της Ευρωπαϊκής 'Ενωσης. 
2. ΠΟΛΙΤΙΚΗ ΠΡΟΣΤΑΣΙΑ
α) Προωθείται ο εκσυγχρονισμός και η επικαιροποίηση του νομοθετικού πλαισίου για την Πολιτική Προστασία με στόχο τον καλύτερο συντονισμό και την αποτελεσματικότητα για την πρόληψη και αντιμετώπιση φυσικών καταστροφών, εντός του πρώτου εξαμήνου του 2001,
β) Σε εφαρμογή εγκυκλίων του ΥΠΕΣΔΔΑ για τα μέτρα πρόληψης δασικών πυρκαγιών, πραγματοποιήθηκαν οι επιτόπιοι έλεγχοι χωματερών σ' όλη τη χώρα και δόθηκε ρητή εντολή για ολοκλήρωση του καθαρισμού από τους αντίστοιχους Δήμους των χωματερών και των περιαστικών δασών αλλά και ιδιωτικών εκτάσεων από τους ιδιοκτήτες τους, μέχρι τον Ιούνιο 2000. Για το σκοπό αυτό προβλέπεται άμεση χρηματοδότηση των αντίστοιχων Δήμων και Αναπτυξιακών Συνδέσμων, ενώ θα επιβληθούν αυστηρές ποινές στους μη συμμορφούμενους,
Παράλληλα, θ' αξιοποιηθούν οι προγραμματικές συμβάσεις μεταξύ Υπουργείου Γεωργίας και Δήμων για την εκτέλεση έργων ανάπλασης και προστασίας περιαστικών δασών.
γ) Σκοπός του προγράμματος εθελοντισμού "Δημήτρης Καραμολέγκος" είναι η ενθάρρυνση των αυτόνομων δράσεων των πολιτών, των μη Κυβερνητικών Οργανώσεων και του Εθελοντισμού στην Πολιτική προστασία, αλλά και γενικά σε πράξεις κοινωνικής συνοχής και αλληλεγγύης.
Από τις πιστώσεις του προγράμματος για το 2000 κατά την περίοδο μέχρι τον Σεπτέμβριο 2000 θα ενισχυθούν οι εθελοντικές ομάδες δασοπροστασίας και δασοπυρόσβεσης τόσο οι υφιστάμενες όσο και αυτές που θα δημιουργηθούν στους ΟΤΑ που θ' ανταποκριθούν.
Το σύνολο των δράσεων του προγράμματος "Δημήτρης Καραμολέγκος" θα
ανακοινωθεί το φθινόπωρο του 2000 με βασικές συνιστώσες αφενός την ενίσχυση του εθελοντισμού μέσα από την πληροφόρηση και την έντυπη
συνειδητοποίηση της σημασίας του (εφημερίδες, εκδηλώσεις, καμπάνια ευαισθητοποίησης κλπ.) και αφετέρου τη διαμόρφωση ενός σύγχρονου θεσμικού πλαισίου που θ' ανακοινωθεί τον Σεπτέμβριο του 2000 και θ' αφορά το πλαίσιο λειτουργίας των εθελοντικών ομάδων, την ευθύνη συντονισμού, τους μηχανισμούς εφαρμογής, τα ηθικά και υλικά κίνητρα κ.λ.π.
3. ΠΟΛΙΤΙΚΕΣ ΓΙΑ ΕΙΔΙΚΕΣ ΚΑΤΗΓΟΡΙΕΣ ΠΟΛΙΤΩΝ
α) Τίθενται σε εφαρμογή οι ρυθμίσεις του πρόσφατου νόμου που αφορούν τη νέα διαδικασία κτήσης της ελληνικής ιθαγένειας από τους ομογενείς από την τέως Σοβιετική 'Ενωση και παρακολουθείται η εφαρμογή των προβλεπόμενων μέτρων για την στεγαστική και επαγγελματική τους αποκατάσταση και για προγράμματα εκπαίδευσης.
β) Συνεχίζεται και ενισχύεται η εφαρμογή ειδικών πρωτοβουλιών για τη στέγαση, την εκπαίδευση, την υγεία και την απασχόληση των τσιγγάνων.
4. ΜΕΤΑΝΑΣΤΕΥΤΙΚΗ ΠΟΛΙΤΙΚΗ
Κατατίθεται στη Βουλή το νομοσχέδιο με το οποίο υλοποιείται η νέα
πολιτική μετανάστευσης, που βασίζεται στη δημιουργία προϋποθέσεων νόμιμης παραμονής, εργασίας και κοινωνικής ένταξης αλλοδαπών, με ταυτόχρονη πάταξη της παράνομης παραμονής και απασχόλησης και με αυστηρό έλεγχο των συνόρων. ")
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου και ερωτάται το Σώμα εάν γίνεται δεκτό επί της αρχής.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΟΡΔΑΝΗΣ ΤΖΑΜΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του
Υπουργείου Εσωτερικών, Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις" έγινε δεκτό επί της αρχής κατά πλειοψηφία. 
Κύριοι συνάδελφοι, έχουν διανεμηθεί τα Πρακτικά της Δευτέρας 4
Δεκεμβρίου 2000 και ερωτάται το Σώμα εάν επικυρώνονται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 4 Δεκεμβρίου 2000 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.54' λύεται η συνεδρίαση για
αύριο ημέρα Παρασκευή 15 Δεκεμβρίου 2000 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση Επικαίρων Ερωτήσεων και β) συζήτηση Επερώτησης Βουλευτών της Νέας Δημοκρατίας προς τον Υπουργό Γεωργίας, σχετικά με την πολιτική της Κυβέρνησης στον τομέα της Κτηνοτροφίας.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

