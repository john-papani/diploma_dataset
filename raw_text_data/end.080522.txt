(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΜΣΤ΄
 Πέμπτη 22 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Λ. Τσαβλαρίδη, σελ.
3. Ανακοινώνεται ότι τη συνεδρίαση παρακολουθούν μαθητές από το 14ο Δημοτικό Σχολείο Βόλου, το 1ο Δημοτικό Σχολείο Αγρινίου, το 15ο και 43ο Δημοτικά Σχολεία Λάρισας, σελ.
4. Αναφορά στη μνήμη της Λέλας Καραγιάννη, σελ.
5. Συλλυπητήρια αναφορά για το θάνατο της Ηώς Ζερβουδάκη, σελ.
6. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 23 Μαΐου 2008, σελ.
4. Συζήτηση επικαίρων ερωτήσεων.
α) Προς τον Υπουργό Εσωτερικών i) σχετικά με τη χορήγηση γονικής άδειας στο αστυνομικό προσωπικό κ.λπ., σελ.
 ii) σχετικά με την αντιμετώπιση του προβλήματος της παρουσίας εξαρτημένων ατόμων στον πεζόδρομο της Τοσίτσα κ.λπ., σελ.
β) Προς τον Υπουργό Εθνικής Παιδείας και Θρησκευμάτων, σχετικά με τη λήψη ελληνόγλωσσων σχολικών βιβλίων για τους Πομάκους της Θράκης κ.λπ., σελ.
γ) Προς τον Υπουργό Ανάπτυξης, σχετικά με την είσπραξη οφειλών από δανειολήπτες, μέσω εισπρακτικών εταιρειών, σελ.
δ) Προς τον Υπουργό Οικονομίας και Οικονομικών, σχετικά με τη διεκδίκηση από την εταιρεία ΣΕΚΑ Α.Ε. του Ομίλου Βαρδινογιάννη εκτάσεων γης στην περιοχή του Δήμου Σιθωνίας Χαλκιδικής κ.λπ., σελ.
ε) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των Κέντρων Πρόληψης του ΟΚΑΝΑ κ.λπ., σελ.
στ) Προς τον Υπουργό Απασχόλησης και Κοινωνικής Προστασίας, i) σχετικά με τις διαπραγματεύσεις για την Κλαδική Συλλογική Σύμβαση Εργασίας μεταξύ ΟΤΟΕ και της Ένωσης Ελληνικών Τραπεζών, σελ.
ii) σχετικά με τις προσλήψεις ευπαθών ομάδων, μέσω Ο.Α.Ε.Δ., σύμφωνα με το ν.2643/98, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Θέματα ειδικών επιδοτήσεων ανεργίας και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ  Α., σελ.
ΚΑΛΑΝΤΖΑΚΟΥ Σ., σελ.
ΜΑΡΚΟΠΟΥΛΟΣ Κ., σελ.
ΝΕΡΑΝΤΖΗΣ Α., σελ.
ΠΑΠΟΥΤΣΗΣ Χ., σελ.
ΡΟΝΤΟΥΛΗΣ Α., σελ.

Β. Επί των επικαίρων ερωτήσεων:
ΑΡΑΠΟΓΛΟΥ Δ., σελ.
ΒΕΛΟΠΟΥΛΟΣ Κ., σελ.
ΒΛΑΧΟΣ Γ., σελ.
ΖΙΩΓΑΣ Ι., σελ.
ΚΑΛΑΝΤΖΑΚΟΥ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΑΦΑΖΑΝΗΣ Π., σελ.
ΛΥΚΟΥΡΕΝΤΖΟΣ Α., σελ.
ΜΑΥΡΙΚΟΣ Γ., σελ.
ΜΠΕΖΑΣ Α., σελ.
ΜΠΟΥΓΑΣ Ι., σελ.
ΡΑΠΤΗ Σ., σελ.
ΧΗΝΟΦΩΤΗΣ Π., σελ.
ΨΑΡΙΑΝΟΣ Γ., σελ.

Γ. Επί του Σχεδίου Νόμου του Υπουργείου Απασχόλησης και Κοινωνικής Προστασίας:
ΑΛΑΒΑΝΟΣ Α., σελ.
ΑΜΟΙΡΙΔΗΣ Ι., σελ.
ΑΠΟΣΤΟΛΑΤΟΣ Β., σελ.
ΑΡΑΠΟΓΛΟΥ Χ., σελ.
ΒΑΓΙΩΝΑΣ Γ., σελ.
ΒΕΛΟΠΟΥΛΟΣ Κ., σελ.
ΓΕΙΤΟΝΑΣ Κ., σελ.
ΔΡΙΒΕΛΕΓΚΑΣ Ι., σελ.
ΖΙΩΓΑΣ Ι., σελ.
ΚΑΛΑΝΤΖΑΚΟΥ Σ., σελ.
ΚΑΡΑΣΜΑΝΗΣ Γ., σελ.
ΚΑΤΣΙΦΑΡΑΣ Α., σελ.
ΚΟΥΤΣΟΥΚΟΣ Ι., σελ.
ΛΑΦΑΖΑΝΗΣ Π., σελ.
ΜΑΡΚΟΠΟΥΛΟΣ Κ., σελ.
ΠΑΠΟΥΤΣΗΣ Χ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΧΑΪΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.




      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΣΤ΄
      Τρίτη 22 Μαΐου 2008
      
      Αθήνα, σήμερα στις 22 Μαΐου 2008, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21/5/2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜΕ΄ συνεδριάσεώς του, της Τετάρτης 21 Μαΐου 2008, σε ό,τι αφορά την ψήφιση στο σύνολό του σχεδίου νόμου: «Κύρωση και Εφαρμογή της Σύμβασης των Ηνωμένων Εθνών κατά της διαφθοράς και αντικατάσταση συναφών διατάξεων του Ποινικού Κώδικα»)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Μπούγα, Βουλευτή Φωκίδας τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Μπακολιάς Ευστάθιος, αναπληρωτής καθηγητής στο Αθλητικό Γυμνάσιο της Καλαμάτας ζητεί την ευνοϊκότερη ρύθμιση του ζητήματος διορισμού των αναπληρωτών καθηγητών.
      2) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Αγροτικών Συνεταιρισμών Ζακύνθου ζητεί την ακύρωση της δημοπρασίας που διακήρυξε η Κτηματική Υπηρεσία, για τη στέγαση της Δ.Ο.Υ. Ζακύνθου.
      3) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην καθυστέρηση πληρωμής των συμβεβλημένων με τον Ο.Π.Α.Δ. γιατρών, για δεδουλευμένες ιατρικές πράξεις.
      4) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία το Τοπικό Συμβούλιο Κατακόλου του Δήμου Πύργου ζητεί την ενίσχυση του Τοπικού Υποκαταστήματος ΕΛ.ΤΑ. με προσωπικό, λόγω της αυξημένης τουριστικής κίνησης.
      5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται να χορηγήσει το Ι.Κ.Α. στους ασφαλισμένους του, το εμβόλιο κατά των ανθρωπίνων θηλωμάτων.
      6) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, με το οποίο ζητείται η ισόρροπη κατανομή πόρων, για τα χωριά του Νομού Ηλείας ενόψη του «ΚΑΠΟΔΙΣΤΡΙΑ 2».
      7) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται να γίνουν τα αναγκαία προστατευτικά μέτρα στη διάβαση Ο.Σ.Ε., στη θέση Κουτσογιαννέϊκα μεταξύ Λεχαινών και Αρετής του Νομού Ηλείας.
      8) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία οι έκτακτοι υπάλληλοι του Δασαρχείου Πύργου ζητούν την παράταση των συμβάσεών τους.
      9) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Καρβουνίων Νομού Κοζάνης ζητεί να αντικατασταθεί άμεσα η υπάρχουσα πεζογέφυρα στη θέση «ΛΟΓΓΑ» Ελάττης Νομού Κοζάνης για τη σύνδεση των δύο όχθεων του ποταμού Αλιάκμονα.
      10) Ο Βουλευτής Β΄  Αθηνών κ. ΜΙΧΑΗΛ ΠΑΠΑΓΙΑΝΝΑΚΗΣ κατέθεσε αναφορά με την οποία η οικολογική οργάνωση WWF Ελλάς ζητεί την ακύρωση των διαδρομών του αγώνα αυτοκινήτων Rally Acropolis 2008, που έχουν σχεδιαστεί εντός των ζωνών προστασίας του ορεινού όγκου της Πάρνηθας.
      11) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Επιτροπή Ενεργών Πολιτών Ανατολικής και Βόρειας Αττικής ζητεί την τοποθέτηση φωτεινών σηματοδοτών στη διασταύρωση της Λεωφόρου Λαυρίου με την οδό Ελευθερίου Βενιζέλου, στο Δήμο Γλυκών Νερών Αττικής.
      12) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Πρόεδρος της Επιτροπής Ιατρών του Νοσοκομείου Παπαγεωργίου Θεσσαλονίκης ζητεί τη ρύθμιση του συνταξιοδοτικού προβλήματος των γιατρών που είναι ασφαλισμένοι στο Τ.Σ.ΑΥ. πριν την 1/1/1993.
      13) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί την ένταξη του μαθήματος θεάτρου στην Πρωτοβάθμια και Δευτεροβάθμια Εκπαίδευση και το διορισμό θεατρολόγων.
      14) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Εργατοϋπαλλήλων του Οργανισμού Διεξαγωγής Ιπποδρομιών Ελλάδος ζητεί τον ορισμό διοίκησης και τη θεσμοθέτηση αρμοδιοτήτων για τον Οργανισμό αυτό.
      15) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Λέσβου ζητεί την ίδρυση και λειτουργία του Τμήματος Συνοριακής Φύλαξης Λέσβου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10290/11-4-2008 ερώτηση της Βουλευτού κ. Αντωνίας Αντωνίου δόθηκε με το υπ’ αριθμ. 806/2-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας γνωρίζουμε τα εξής:
      1) Οι πρώτες οικονομικές αποφάσεις για το ύψος των διοδίων και το μοντέλο χρηματοδότησης, από τα έσοδα των διοδίων των Παραχωρησιούχων, όλων των Ελληνικών Αυτοκινητοδρόμων λήφθηκαν κατά την περίοδο 2000-2003, (πριν προχωρήσουν όλες οι τεχνικές και περιβαλλοντικές μελέτες για κάθε ένα έργο), βάσει συγκριτικών στοιχείων με τα διόδια άλλων Ευρωπαϊκών Χωρών και σύμφωνα με τη γενική αρχή της μεταβίβασης του μέγιστου ποσοστού του κόστους κατασκευής και συντήρησης στο χρήστη. Ως προς το σκέλος λοιπόν αυτό, διατηρήθηκε πλήρως στην κυρωθείσα από τη Βουλή Σύμβαση, το μοντέλο χρηματοδότησης των έργων που συντάχθηκε ήδη από το 2000. Μετά το 2004 έγινε μόνο μια μείζονος οικονομικής σημασίας βελτίωση στο χρηματοοικονομικό μοντέλο, από την οποία προέκυψε, εκ του αποτελέσματος των διαγωνισμών, ένα τεράστιο οικονομικό όφελος του Ελληνικού Δημοσίου, σε αντίθεση με όλες τις προ του 2004 υπογραφείσες συμβάσεις παραχώρησης, όπως θα δειχθεί στη συνέχεια.
      Στη συνέχεια, στο σχέδιο των Τευχών της Διακήρυξης και της Σύμβασης Παραχώρησης του Διαγωνισμού που αναθεωρήθηκαν και διανεμήθηκαν στους υποψήφιους Παραχωρησιούχους, τον Φεβρουάριο του 2004 και συγκεκριμένα στο εδάφιο 25.1.4 του Σχεδίου Σύμβασης Παραχώρησης περιγράφεται σαφώς τόσο ο μηχανισμός είσπραξης διοδίων τελών κατά τη διάρκεια της κατασκευαστικής περιόδου, όσο και το ύψος και η προοδευτική αύξηση του διοδίου τέλους ανά χλμ. ανάλογα με την πρόοδο των κατασκευών, από ευρώ 0.0225/χλμ. σε ευρώ 0.040 /χλμ. σε τιμές 1/1/2003, (έχει κατατεθεί στη διαρκή Επιτροπή Οικονομικών Υποθέσεων). Αυτά ακριβώς τα διόδια τέλη ανά χλμ. διατηρήθηκαν και στη Σύμβαση που ψηφίστηκε στη Βουλή.
      2) Όσον αφορά τις διαδικασίες εφαρμογής και τις ανακοινώσεις για τις αυξήσεις των διοδίων τελών, τόσο τα αρχικά (περιόδου 2001-2003) όσο και τα τελικά τεύχη της διακήρυξης ρητά προβλέπουν ότι γίνονται με πλήρη ευθύνη του Παραχωρησιούχου, σύμφωνα με τους αναλυτικούς όρους της κυρωθείσας Σύμβασης, (αμέσως μετά την έναρξη παραχώρησης, π.χ. βλ. Άρθρο 18.2.2 Διακήρυξης Β΄ Φάσης, Μέρος Γ).
      Από τα παραπάνω προκύπτει ότι το συγκεκριμένο άρθρο των Συμβάσεων, για το ύψος των διοδίων και την διαδικασία εφαρμογής τους, είχε ήδη ανακοινωθεί στους Παραχωρησιούχους πριν από τον Μάρτιο του 2004. Μετά την σύνταξη των τεχνικών και περιβαλλοντικών μελετών της περιόδου 2004-2006, το άρθρο αυτό για το ύψος των διοδίων διατηρήθηκε αυτούσιο και δεν αποτέλεσε αντικείμενο διαπραγμάτευσης παρά το γεγονός ότι ασκήθηκαν πιέσεις από τους Παραχωρησιούχους για περαιτέρω αύξηση, λόγω του προκύψαντος από τις μελέτες κατασκευαστικού κόστους (υψηλότερου από τις πρώτες εκτιμήσεις του 2001 χωρίς μελέτες) αλλά και των αυξήσεων που είχαν ήδη γίνει κατά την τριετία 2004-2006 στα διόδια των άλλων Ευρωπαϊκών αυτοκινητοδρόμων.
      3) Σε όλες τις Συμβάσεις Παραχώρησης προβλέπεται, για τους υπάρχοντες αυτοκινητόδρομους με όλες τις αναγκαίες τεχνικές λεπτομέρειες, η άμεση και ριζική βελτίωση της ποιότητας μετακινήσεων, η παροχή ασφαλέστερων υπηρεσιών και παρόδιων εξυπηρετήσεων, οι βελτιώσεις στον ηλεκτροφωτισμό, οι αντικαταστάσεις και επεκτάσεις στηθαίων ασφαλείας, η επέκταση του αντιολισθηρού τάπητα, η αυξημένης ποιότητας και ταχύτητας παροχή πρώτων βοηθειών, αποκατάσταση της καλής ποιότητας του οδοστρώματος μετά από ατύχημα κ.ά.
      Συγκεκριμένα:
      α) Μέχρι σήμερα οι Παραχωρησιούχοι έχουν ήδη προχωρήσει σε εργασίες:
      - Επισκευής και καθαρισμού μεταλλικών στηθαίων ασφαλείας
      - Επισκευής αστοχιών οδοστρώματος
      - Οριζόντιας διαγράμμισης
      - Κάθετης σήμανσης
      - Συμπλήρωσης/αντικατάστασης ανακλαστήρων
      - Αντικατάστασης λαμπτήρων φωτισμού
      - Επισκευών ηλεκτρικών καλωδιώσεων
      - Αφαίρεσης διαφημιστικών πινακίδων και
      - Καθαρισμού του αυτοκινητόδρομου
      - Πρόσθετων υπηρεσιών αστυνόμευσης και πυρόσβεσης, βάσει νέων συμβάσεων που έχουν υπογράψει με την Τροχεία και την Πυροσβεστική.
      β) Εντός της πρώτης αποκλειστικής προθεσμίας των 12 μηνών, δηλαδή πρακτικά μέχρι το τέλος του 2008, από τον Α/Κ Μεταμόρφωσης μέχρι το Κλειδί Ημαθίας, σε μήκος 377 χλμ. και από την Κόρινθο έως την Τρίπολη, σε μήκος άλλων 82,5 χλμ., θα έχουν ολοκληρωθεί οι εργασίες, (μερικές έχουν ήδη ξεκινήσει):
      -  Βελτίωσης Οδικής Ασφάλειας, με επεμβάσεις στα γεωμετρικά χαρακτηριστικά της οδού.
      - Αντιολισθηρών οδοστρωμάτων - Ανακατασκευής οδοστρωμάτων, ασφαλτικών στρώσεων, δομικών χαρακτηριστικών και απορροής επιφανειακών υδάτων.
      - Κατασκευή νέων σύγχρονων κτιριακών εγκαταστάσεων για Τροχαία και Πυροσβεστική από τους Παραχωρησιούχους και διάθεση πολλών οχημάτων στην Τροχαία και στην Πυροσβεστική Υπηρεσία για την αστυνόμευση και πυρόσβεση.
      - Ηλεκτρονικού συστήματος παρακολούθησης της κυκλοφορίας και κέντρων Λειτουργίας - Συντήρησης.
      - Οδικής Ασφάλειας με ηλεκτροφωτισμό.
      - Βελτίωσης όλων των Ανισόπεδων Κόμβων.
      - Επισκευής και Συντήρησης όλων των τεχνικών του Έργου και έργων αντιπλημμυρικής προστασίας.
      - Αντικατάστασης κεντρικών μεταλλικών στηθαίων ασφάλειας με  στηθαία τύπου New Jersey από σκυρόδεμα.
      4) Στον νομό Φθιώτιδας με την κατασκευή του Αυτοκινητοδρόμου Ράχες -Σκάρφεια, προβλέπεται η διαμόρφωση πλήρους παράπλευρου δικτύου και μάλιστα με αυξημένες διατομές όπου χρησιμοποιείται ο διάδρομος της υφιστάμενης Εθνικής οδού.
      Στην περιοχή του Δήμου Πελασγίας είναι διαμορφωμένοι τρεις Ανισόπεδοι Κόμβοι για την σύνδεση του τοπικού οδικού δικτύου και παράπλευρο δίκτυο το οποίο διακόπτεται σε συγκεκριμένη θέση. Μέχρι την ολοκλήρωση του παράπλευρου δρόμου, οι δημότες Πελασγίας διέρχονται ατελώς από το σταθμό διοδίων Πελασγίας.
      5) Πρέπει τέλος να επισημανθεί ότι σε αντίθεση με όσα συμφωνήθηκαν σε προηγούμενα έργα με συμβάσεις παραχώρησης, (Αττική Οδός, Γέφυρα Ρίου-Αντιρρίου), στα υπόψη έργα οι κυρωθείσες από τη Βουλή Συμβάσεις Παραχώρησης εξασφαλίζουν την κατ' έτος, εγγυημένη επιστροφή στο Δημόσιο μεγάλου ποσοστού και ποσού επί των ακαθαρίστων εισπράξεων των Παραχωρησιούχων (άνω του 65%, πολλά δισ. ευρώ). Επιπλέον σε κάθε περίπτωση που ο δείκτης αποδοτικότητας της δεσμευτικής επένδυσης του Παραχωρησιούχου υπερβαίνει το συμβατικό όριο, υποχρεούται να καταβάλει στο Ελληνικό Δημόσιο πέραν των πληρωμών επί των ακαθαρίστων εσόδων που προαναφέρθηκαν και μεγάλο ποσοστό (π.χ. 60%) επί των κερδών του. Το αποτέλεσμα είναι ότι διατίθενται εγγυημένα στο Ελληνικό Δημόσιο, ιδίως κατά την κρίσιμη μετά το νέο ΕΚΠΑ περίοδο, πολλά δισ. ευρώ για την ριζική αναβάθμιση των οδικών μας υποδομών και στην περιοχή του νομού Φθιώτιδας.
      Ο Υφυπουργός
      Θ. ΞΑΝΘΟΠΟΥΛΟΣ»
     2 Στην με αριθμό 10179/10-4-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 46233-ΙΗ/22-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 10179/10.4 2008,την οποία κατέθεσε η Βουλευτής κ. Σούλα Mερεντίτη σχετικά με την εκπαιδευτική προϋπηρεσία των Νηπιαγωγών που εργάζονται στους Παιδικούς Σταθμούς και τα Κέντρα Προσχολικής Αγωγής και Εκπαίδευσης των Ο.Τ.Α., σας γνωρίζουμε τα ακόλουθα:
     Σύμφωνα με τις διατάξεις της παραγράφου 1 α και β του άρθρου 73 του Ν.3518/2006 (ΦΕΚ 272/21-12-2006/τ.Α΄) ορίζεται ότι: «1. α) Η παρ. 3 του άρθρου 3 του Ν. 1566/1985 (ΦΕΚ 167/τ.Α΄), όπως τροποποιήθηκε με τις διατάξεις του άρθρου 10 παρ. 1 στοιχείο α΄ του Ν. 2327/1995 (ΦΕΚ 156/τ.Α΄), αντικαθίσταται ως εξής:«Η φοίτηση στα νηπιαγωγεία είναι διετής και εγγράφονται σε αυτά νήπια που συμπληρώνουν την 31 η Δεκεμβρίου του έτους εγγραφής ηλικία τεσσάρων (4) ετών. Η φοίτηση όσων την 31η Δεκεμβρίου του έτους εγγραφής συμπληρώνουν ηλικία πέντε (5) ετών είναι υποχρεωτική και στην περίπτωση αυτή έχει εφαρμογή το δεύτερο εδάφιο της παρ. 3 του άρθρου 2 του Ν. 1566/1985.
     β) Στο τέλος της παρ. 6 του άρθρου 3 του Ν.1566/1985 (ΦΕΚ 167/τ.Α΄) προστίθεται εδάφιο ως ακολούθως:«Σε περιοχές που δεν πληρούνται οι προϋποθέσεις ίδρυσης νηπιαγωγείου μπορεί, με απόφαση του Υπουργού Εθνικής Παιδείας και Θρησκευμάτων, μετά από εισήγηση του οικείου Περιφερειακού Υπηρεσιακού Συμβουλίου, να λειτουργήσει παράρτημα του πλησιέστερου προς αυτό νηπιαγωγείου».
     Σύμφωνα με τις διατάξεις του άρθρου 32 του Ν.3577/2007(ΦΕΚ 130/8-6-2007) ορίζεται ότι:
     «1. Το σχολικό έτος 2007-2008 δύνανται να λειτουργήσουν τμήματα νηπιαγωγείων εντός των παιδικών και βρεφονηπιακών σταθμών, που έχουν συσταθεί και λειτουργούν νόμιμα για την φοίτηση στην προσχολική αγωγή των νηπίων που έχουν εγγραφεί και φιλοξενηθεί σε αυτούς κατά το σχολικό έτος 2006-2007 και συμπληρώνουν την 31η Ιουνίου του έτους 2007 ηλικία πέντε ετών.
     2. Για τη λειτουργία των ανωτέρω τμημάτων το απαιτούμενο εκπαιδευτικό προσωπικό είναι νηπιαγωγοί του ν. 1566/1985 (ΦΕΚ. 167/τ.Α΄). Οι ανωτέρω ανήκουν στο προσωπικό του παιδικού και βρεφονηπιακού σταθμού και διέπονται από τους όρους των οικείων συμβάσεων... ».
     3. Τα θέματα σχετικά με την έναρξη και λήξη σχολικού και διδακτικού έτους, τις διακοπές και εορτές, την παρεχόμενη προσχολική αγωγή και τα διδασκόμενα μαθήματα, το εβδομαδιαίο και ωρολόγιο πρόγραμμα διέπονται από τις διατάξεις για τα δημόσια νηπιαγωγεία. Η εκπαιδευτική λειτουργία των ανωτέρω τμημάτων εποπτεύεται από το ΥΠ.Ε.Π.Θ. Με απόφαση του Υπουργού Εθνικής Παιδείας και Θρησκευμάτων ρυθμίζονται ειδικότερα θέματα λειτουργίας και εποπτείας των τμημάτων αυτών.
     Σύμφωνα με τις διατάξεις της παρ.1 του άρθρου 26 του Ν. 2880/2001 (ΦΕΚ 9/30-10-2001/τ.Α΄) «Πρόγραμμα «ΠΟΛΙΤΕΙΑ» για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις» ορίζεται ότι: «Κρατικοί παιδικοί και βρεφονηπιακοί σταθμοί που ιδρύθηκαν σύμφωνα με τις διατάξεις του από 2.11.1935 αναγκαστικού νόμου (ΦΕΚ 527/τ.Α΄), από την έναρξη ισχύος των διατάξεων του παρόντος άρθρου, υπάγονται στην εποπτεία των δήμων και των κοινοτήτων, στη διοικητική περιφέρεια των οποίων λειτουργούν. Όσοι από τους ανωτέρω σταθμούς δεν λειτουργούν κατά τον ανωτέρω χρόνο και δεν έχουν προσωπικό στον οργανισμό εσωτερικής υπηρεσίας τους, καταργούνται. Οι ανωτέρω παιδικοί και βρεφονηπιακοί σταθμοί λειτουργούν εφεξής ως δημοτικά και κοινοτικά νομικά πρόσωπα .δημοσίου δικαίου του άρθρου 203 του π.δ. 410/1995 και διέπονται από τις εκάστοτε ισχύουσες διατάξεις για τα νομικά πρόσωπα».
     Σύμφωνα με τις διατάξεις της παρ.3 του ιδίου άρθρου του ως άνω Νόμου ορίζεται ότι: « οι οργανικές θέσεις μόνιμου ή με σχέση εργασίας ιδιωτικού δικαίου αορίστου χρόνου προσωπικού των προσωρινών κλάδων ΠΕ και ΤΕ Νηπιαγωγών και των κλάδων ΤΕ Νηπιοβρεφοκόμων και ΔΕ Διοικητικού - Λογιστικού ΚΠΣ (Διαχειριστών) του Υπουργείου Υγείας και Πρόνοιας καταργούνται. Το προσωπικό που κατέχει τις θέσεις αυτές μετατάσσεται αυτοδικαίως στους παιδικούς και βρεφονηπιακούς σταθμούς όπου υπηρετεί, σε αντίστοιχη κενή οργανική θέση και στον αντίστοιχο κλάδο και, αν δεν υπάρχει κενή οργανική θέση ή αντίστοιχος κλάδος, σε προσωποπαγή θέση ή και σε προσωρινό κλάδο, που συνιστάται αυτοδίκαια με την έναρξη ισχύος του παρόντος άρθρου. Για την κατά νομικό πρόσωπο σύσταση των θέσεων ή και των κλάδων και για την αυτοδίκαιη μετάταξη του ανωτέρω προσωπικού, εκδίδεται διαπιστωτική πράξη των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, που δημοσιεύεται στην Εφημερίδα της Κυβέρνησης.
     Σύμφωνα με τις διατάξεις της παρ. 6 του ίδιου άρθρου του ίδιου Νόμου ορίζεται ότι: «από τις πιστώσεις του άρθρου 25 του Ν. 1828/1989 του προϋπολογισμού του Υπουργείου Εσωτερικών, Δημόσιας Διοίκησης και Αποκέντρωσης, καλύπτονται στο εξής και οι δαπάνες λειτουργίας και συντήρησης των δημοτικών παιδικών και βρεφονηπιακών σταθμών, καθώς και οι δαπάνες μισθοδοσίας του προσωπικού τους... Με απόφαση του Υπουργού Εσωτερικών, Δημόσιας Διοίκησης και Αποκέντρωσης, που λαμβάνεται μετά από γνώμη της Κ.Ε.Δ.Κ.Ε, οι ανωτέρω πιστώσεις κατανέμονται για την κατ' έτος υποχρεωτική επιχορήγηση των δήμων και κοινοτήτων, στην εποπτεία των οποίων υπήχθησαν οι πρώην κρατικοί, παιδικοί και βρεφονηπιακοί σταθμοί».
     Σύμφωνα με τις διατάξεις της παρ. 8 του άρθρου 8 του Ν. 2817/2000 (ΦΕΚ 78/14-3-2000) ορίζεται ότι: «Η προϋπηρεσία εκπαιδευτικών και μελών του ειδικού εκπαιδευτικού προσωπικού σε παιδικούς και βρεφονηπιακούς σταθμούς νομικών προσώπων δημοσίου δικαίου ή νομικών προσώπων ιδιωτικού δικαίου, μη κερδοσκοπικού χαρακτήρα, ή στο Ψυχολογικό Κέντρο Βορείου Ελλάδος και στο Κέντρο Ψυχικής Υγιεινής, αναγνωρίζεται ως δημόσια εκπαιδευτική υπηρεσία, μετά το διορισμό τους σε θέσεις μόνιμου εκπαιδευτικού ή ειδικού εκπαιδευτικού προσωπικού των Υπουργείων Εθνικής Παιδείας και Θρησκευμάτων και Υγείας και Πρόνοιας. Προϋπηρεσία με μειωμένο ωράριο αναγνωρίζεται με αναγωγή στο υποχρεωτικό ωράριο διδασκαλίας» .
     Σύμφωνα με τις διατάξεις της παρ. 34 του άρθρου 6 του Ν. 3027/2002 (ΦΕΚ 152/28.6.2002/τ. Α'), όπως συμπληρώθηκε με τις διατάξεις της παρ. 1 του άρθρου 9 του Ν.3391/2005 (ΦΕΚ.240/4.10.2005/τ.Α') και αντικαταστάθηκε με τις διατάξεις της παρ. 2 του άρθρου 23 του Ν.3467/2006(ΦΕΚ.128/21.6.06.03 τ.Α'), σε συνδυασμό με τις διατάξεις της αριθμ. 35557/2003(ΦΕΚ 465/17-4-2003) και την αριθ. 913/4.3.2003 (ΦΕΚ 284/7.3.2003/τ. Β') Υπουργική Απόφαση ορίζεται ότι η προϋπηρεσία που προσμετράται για την κατάταξη υποψηφίων στον πίνακα προσωρινών αναπληρωτών (Πίνακα Β') και η οποία έχει προσφερθεί: α) στα δημόσια σχολεία Πρωτοβάθμιας και Δευτεροβάθμιας Εκπαίδευσης αρμοδιότητας του Υπουργείου Εθνικής Παιδείας και Θρησκευμάτων, β) στα Μουσικά Σχολεία, γ) στα Τμήματα Αθλητικών Διευκολύνσεων, δ) στις Σχολικές Μονάδες Ειδικής Αγωγής, ε) στα Ναυτικά Λύκεια, στα Μεταλυκειακά Προπαρασκευαστικά Κέντρα, ζ) στα Ολοήμερα Σχολεία Πρωτοβάθμιας Εκπαίδευσης, η) στα Εκκλησιαστικά Σχολεία, θ) στη Σιβιτανίδειο Δημόσια Σχολή Τεχνών και Επαγγελμάτων, ι) σε θέσεις μόνιμων εκπαιδευτικών Πρωτοβάθμιας και Δευτεροβάθμιας Εκπαίδευσης μέχρι 31.8.2005, lα) για την εφαρμογή του προγράμματος της Ολυμπιακής Εκπαίδευσης ιβ) για την εφαρμογή των προγραμμάτων ενισχυτικής διδασκαλίας και πρόσθετης διδακτικής βοήθειας, τα σχολεία δεύτερης ευκαιρίας αντίστοιχα και στα δημόσια σχολεία Πρωτοβάθμιας και Δευτεροβάθμιας Εκπαίδευσης των χωρών - μελών της Ευρωπαϊκής Ένωσης η οποία προσφέρθηκε μετά την ημερομηνία ένταξης των χωρών αυτών στην Ευρωπαϊκή Ένωση.
     Σύμφωνα με τις διατάξεις της παρ. 7 του άρθρου 1 του Ν. 2834/2000 (ΦΕΚ. 16017.7.2000lτ.Α΄) ορίζεται ότι: «Οι μετέχοντες στο διαγωνισμό (ΑΣΕΠ) κατατάσσονται αρχικώς σε πίνακες... Για να καταταγεί στους πίνακες υποψήφιος πρέπει: i) να συγκεντρώσει μέσο όρο βαθμολογίας... στ) Μονάδες λόγω εκπαιδευτικής προϋπηρεσίας ως ακολούθως: ... Προϋπηρεσία αποτελεί η απασχόληση ως προσωρινού αναπληρωτή ...σε δημόσια σχολεία...και η προϋπηρεσία των εκπαιδευτικών των ιδιωτικών σχολείων Πρωτοβάθμιας ή Δευτεροβάθμιας Εκπαίδευσης... ».]
     Σύμφωνα τις διατάξεις του άρθρου 16 της αριθμ. 16065/17.4.2002 (ΦΕΚ 497/22-4-2002/τ.Β') Διυπουργικής Απόφασης «Πρότυπος Κανονισμός Λειτουργίας Δημοτικών και Κοινοτικών Νομικών Προσώπων Δημοσίου Δικαίου Παιδικών και Βρεφονηπιακών Σταθμών» ορίζεται ότι η πλήρωση των κενών θέσεων των παιδικών και βρεφονηπιακών σταθμών του νομικού προσώπου γίνεται με τις ισχύουσες κάθε φορά διατάξεις για το διορισμό και την πρόσληψη προσωπικού στους Ο.Τ.Α. Α' βαθμού.
     Από τις προαναφερθείσες διατάξεις προκύπτει ότι οι εκπαιδευτικοί που υπηρετούν σε παιδικούς και βρεφονηπιακούς σταθμούς προσλαμβάνονται με τις ισχύουσες διατάξεις που. ισχύουν για το διορισμό και την πρόσληψη του προσωπικού των Ο.Τ.Α. Α' βαθμού και οι παιδικοί και βρεφονηπιακοί σταθμοί ανήκουν στην τοπική αυτοδιοίκηση και κατ' επέκταση στο Υπουργείο Εσωτερικών.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     3. Στην με αριθμό 9807/7-4-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 43856/ΙΗ/24-4-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 9807/7-4-08, την οποία κατέθεσε ο Βουλευτής κ. Βασ. Κεγκέρογλου σχετικά με τη σχολική στέγη στο Ν. Ηρακλείου, σας γνωρίζουμε τα ακόλουθα:
    Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
    Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
    Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047 /6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
    Το έτος 2008 διετέθησαν ήδη στο Νομό Ηρακλείου ως προκαταβολή για οικόπεδα - μελέτες - κατασκευές 600.000,00 ευρώ, από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω της Ο.Σ.Κ. Α.Ε..
    Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
    Σχετικά με τις κτιριακές υποδομές Προσχολικής Αγωγής στο Ν. Ηρακλείου, η Δ/νση Προγραμματισμού της Νομαρχιακής Αυτ/σης Ηρακλείου, με σχετικό έγγραφό της, μας ενημέρωσε ότι στο πλαίσιο καταγραφής της υφιστάμενης κατάστασης και των απαιτούμενων αναγκών του Νομού έχει προγραμματιστεί η κατασκευή νέων διδακτηρίων στο πενταετές πρόγραμμα Σχολικής Στέγης (2008-2012) που θα λύσουν το κτιριακό πρόβλημα που αντιμετωπίζουν πολλά σχολεία και ιδιαίτερα Νηπιαγωγεία.
    Το ΥΠ.Ε.Π.Θ., έχοντας συνείδηση της ευθύνης του, θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Νομαρχιακής Αυτ/σης Ηρακλείου, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     4. Στην με αριθμό 9935/9-4-08 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 45560/ΙΗ/22-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 9935/9-4-08 την οποία κατέθεσε ο Βουλευτής κ. Ντόλιος Γεώργιος και αφορά στην κατάληψη του 1ου Γ.Ε.Λ. Ορεστιάδας Ν. Έβρου από τους μαθητές του σχολείου και στην παρεμπόδιση της ομαλής λειτουργίας του, σας γνωρίζουμε τα ακόλουθα:
    Όπως μας ενημέρωσε ο Προϊστάμενος του 1ου Γραφείου της Διεύθυνσης Δευτεροβάθμιας Εκπαίδευσης Ν. Έβρου με σχετικό έγγραφό του, κατά τους μήνες Οκτώβριο και Νοέμβριο του 2007, έγινε κατάληψη πέντε (5) ημερών στο 1ο Γ.Ε.Λ. Ορεστιάδας από τους μαθητές του σχολείου. Μετά από έγγραφη καταγγελία γονέων και κηδεμόνων των μαθητών κατά παντός υπευθύνου για παρεμπόδιση της ομαλής λειτουργίας του σχολείου η Εισαγγελέας της πόλης διέταξε σύμφωνα με την κείμενη Νομοθεσία προανάκριση στην Αστυνομική Διεύθυνση Ορεστιάδας.
    Μετά την ολοκλήρωση της προανακριτικής διαδικασίας, τα σχετικά έγγραφα αυτής θα διαβιβαστούν στην Εισαγγελέα της πόλης η οποία και θα προβεί στις απαραίτητες ενέργειες.
    Επισημαίνεται ότι κατά την περίοδο των καταλήψεων, στο εν λόγω σχολείο δεν συνέβη κανένα αξιοσημείωτο γεγονός σε βάρος μαθητή ή καθηγητή ή τρίτου Προσώπου. Δεν προκλήθηκαν φθορές στο κτίριο και γενικά στο χώρο του Λυκείου.
    Το ΥΠ.Ε.Π.Θ. αντιμετωπίζει με σεβασμό, σοβαρότητα και αίσθημα ευθύνης το δικαίωμα των μαθητών, να εκφράζονται ελεύθερα και δημοκρατικά στο χώρο του σχολείου, και θεωρεί ότι ο προσφορότερος τρόπος επίλυσης ζητημάτων που σχετίζονται με την εκπαιδευτική διαδικασία είναι ο ουσιαστικός και δημοκρατικός διάλογος και η συνεργασία με όλους τους εμπλεκόμενους σ' αυτήν φορείς.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     5. Στην με αριθμό 10145/10-4-08 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 46215/ΙΗ/22-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 10145/10-4-08 την οποία κατέθεσε ο Βουλευτής κ. Γ. Καρατζαφέρης, και στα θέματα της αρμοδιότητάς μας, σας γνωρίζουμε τα ακόλουθα:
    Ι. Το ΥΠ.Ε.Π.Θ. είναι υπεύθυνο για την οργάνωση και υλοποίηση του προγράμματος Ενισχυτικής Διδασκαλίας το οποίο εφαρμόζεται στα Γυμνάσια της χώρας και αποτελεί ένα αυτοτελές υποστηρικτικό πρόγραμμα διδασκαλίας στα μαθήματα: Γλωσσική διδασκαλία (αρχαία, νέα), Μαθηματικά, Φυσική, Χημεία, Ξένες Γλώσσες. Το πρόγραμμα αυτό παρέχει πρόσθετη βοήθεια σε μαθητές Γυμνασίου, με στόχο την επανένταξή τους στη μαθησιακή διαδικασία, την βελτίωση της απόδοσής τους και συνεπακόλουθα την μείωση της μαθητικής διαρροής στην υποχρεωτική εκπαίδευση.
    Το πρόγραμμα Ενισχυτικής Διδασκαλίας υλοποιείται κανονικά κατά το σχολικό έτος 2007-2008, όπως προβλέφθηκε από την αριθμ. 65386/Γ7/20-6-2007 Εγκύκλιο του ΥΠ.Ε.Π.Θ., με θέμα «Προετοιμασία Προγραμμάτων Πρόσθετης Διδακτικής Στήριξης και Ενισχυτικής Διδασκαλίας 2007-08», και λειτουργεί σύμφωνα με τις παραμέτρους που καθορίζονται από την. αριθμ.96734/Γ7/11-09-2003 (ΦΕΚ 1301 τ.β΄, 12-09-2003), Υπουργική Απόφαση με θέμα «Ενισχυτική Διδασκαλία μαθητών Γυμνασίων». Ως εκ τούτου το πρόγραμμα δύναται να εφαρμοσθεί σε όλα τα Γυμνάσια της χώρας, με απόφαση του οικείου Διευθυντή ΔΕ ή του Προϊστάμενου Γραφείου ΔΕ.
    ΙΙ. Όσον αφορά στις ξένες γλώσσες σας γνωρίζουμε ότι:
    Πρωτοβάθμια Εκπαίδευση
    Κατά το σχολικό έτος 2003-2004 άρχισε η διδασκαλία της Αγγλικής γλώσσας στη Γ΄ τάξη του Δημοτικού Σχολείου, αντί της Δ' τάξης που ήταν μέχρι τότε. Κατά τα σχολικά έτη 2005-2006 και 2006-2007 υλοποιήθηκε το «Πιλοτικό πρόγραμμα εισαγωγής δεύτερης ξένης γλώσσας στην Πρωτοβάθμια Εκπαίδευση» σε 219 Δημοτικά Σχολεία της χώρας. Στο πλαίσιο του. παραπάνω προγράμματος, η δεύτερη ξένη γλώσσα, Γαλλική και Γερμανική, διδάχθηκε στην Ε΄ και ΣΤ΄ τάξη, για 2 ώρες εβδομαδιαίως. Παράλληλα, από το σχολικό έτος 2006-2007, η δεύτερη ξένη γλώσσα επεκτάθηκε στην Ε' τάξη όλων των 6θέσιων και άνω Δημοτικών Σχολείων της χώρας, ενώ από το σχολικό έτος 2007-2008 συνεχίζεται η διδασκαλία της δεύτερης ξένης γλώσσας και στην ΣΤ΄ τάξη.
    Δευτεροβάθμια Εκπαίδευση: Ημερήσιο Γυμνάσιο
    Εκτός από την Αγγλική, Γαλλική και Γερμανική γλώσσα, από τα σχολικά έτη 2005-2006 και 2006-2007, η διδασκαλία της Ιταλικής γλώσσας εντάχθηκε πιλοτικά σε 10 συνολικά Ημερήσια Γυμνάσια της χώρας (τροποποίηση της αριθμ. 54530/Γ2/2-6-2005 Υ.Α. - ΦΕΚ 1154/Β΄/28-8-2006).
    Κατά το σχολικό έτος 2006-2007, η διδασκαλία της Ισπανικής γλώσσας εντάχθηκε πιλοτικά σε 6 Γυμνάσια της χώρας (τροποποίηση της αριθμ. 54530/Γ2/2-6-2005 Υ.Α. -ΦΕΚ 1115/Β΄/16-08-2006).
    Κατά το σχολικό έτος 2006-2007, η διδασκαλία της Τουρκικής γλώσσας εντάχθηκε πιλοτικά σε 5 Γυμνάσια της Θράκης (τροποποίηση της αριθμ. 545301Γ2/2-6-2005 Υ.Α. - ΦΕΚ 1415/Β΄/26-09-2006).
    Στα σχολεία στα οποία έχει ενταχθεί πιλοτικά η διδασκαλία των παραπάνω ξένων γλωσσών, οι μαθητές έχουν τη δυνατότητα να επιλέξουν μία από αυτές ως δεύτερη υποχρεωτική ξένη γλώσσα, αντί της Γαλλικής ή Γερμανικής. Για τη διδασκαλία αυτών των ξένων γλωσσών έχουν συνταχθεί Αναλυτικά Προγράμματα Σπουδών.
    Στο Εσπερινό Γυμνάσιο διδάσκονται μόνο η Αγγλική γλώσσα. Δευτεροβάθμια Εκπαίδευση: Γενικό Λύκειο. 
    Στις Α΄, Β΄, Γ΄ τάξεις, οι μαθητές διδάσκονται μία κύρια ξένη γλώσσα, την οποία επιλέγουν από τις ξένες γλώσσες που έχουν διδαχθεί στο Γυμνάσιο. Στη συνέχεια, μπορούν να επιλέξουν και δεύτερη ξένη γλώσσα, ως μάθημα επιλογής, μεταξύ άλλων γνωστικών αντικειμένων.
    Στην Επαγγελματική Εκπαίδευση διδάσκονται η Αγγλική, Γαλλική και Γερμανική γλώσσα σε διάφορες ειδικότητες.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     6. Στην με αριθμό 9480/1.4.2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 25804/23.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που αφορά στην οικονομική ενίσχυση του Δήμου Φαρκαδόνας Ν.Τρικάλων για τις σχολικές μονάδες, σας πληροφορούμε ότι τα ποσά που διαχειρίζεται το Υπουργείο Εσωτερικών, είναι περιορισμένα και ικανά να καλύψουν μικρότερης έκτασης επισκευές και συντηρήσεις. Το Υπουργείο προωθεί, σε ετήσια βάση, χρηματοδοτήσεις στους πρωτοβάθμιους ΟΤΑ προκειμένου να καλύψουν επισκευαστικά προβλήματα στα σχολικά κτίρια της αρμοδιότητάς τους. Ταυτόχρονα, σε περιπτώσεις εκτάκτων αναγκών παρέχεται η δυνατότητα επιπλέον χρηματοδότησής τους, ύστερα από υποβολή σχετικού αιτήματος. Στο πλαίσιο αυτό το Υπουργείο επιχορήγησε το Δήμο Φαρκαδόνας με το ποσό των 337.044,27 € για τα έτη 2004 έως και 2007.
      Η δυνατότητα επιπρόσθετης χρηματοδότησης του Δήμου για την επισκευή των σχολικών μονάδων του Δήμου θα εξεταστεί στο πλαίσιο της ιεράρχησης των αναγκών των πρωτοβάθμιων ΟΤΑ και των χρηματοδοτικών δυνατοτήτων του Υπουργείου για το τρέχον έτος.
      Πέραν των ανωτέρω, στους πρωτοβάθμιους ΟΤΑ παρέχεται η δυνατότητα να προτείνουν την ένταξη έργων επισκευής σχολικών κτιρίων στο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ» μέσω της συμπλήρωσης ή τροποποίησης του προγράμματός τους.
      Όσον αφορά τις πιστώσεις για την κάλυψη των λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης, σας ενημερώνουμε ότι το ύψος του ποσού που αποδίδεται στους ΟΤΑ α' βαθμού της χώρας, καθορίζεται κάθε χρόνο με την κοινή απόφαση των Υπουργών Εσωτερικών και Οικονομίας και Οικονομικών, η οποία εκδίδεται κατόπιν σχετικής πρότασης της ΚΕΔΚΕ και αφορά στην κατανομή των Κεντρικών Αυτοτελών Πόρων των δήμων και κοινοτήτων που εγγράφονται κατ' έτος στον κρατικό προϋπολογισμό. Το ποσό που αποδίδεται στους δικαιούχους ΟΤΑ με τις κατανομές που πραγματοποιούνται από την Υπηρεσία μας, είναι συνάρτηση των προτάσεων των Πενταμελών Επιτροπών των νομών της Χώρας, οι οποίες συγκροτούνται με απόφαση του Γενικού Γραμματέα της οικείας Περιφέρειας (ν. 3274/04). Στο συγκεκριμένο πλαίσιο, δεν παρέχεται η δυνατότητα με βάση τις διαθέσιμες πιστώσεις, χρηματοδότησης ΟΤΑ για την κάλυψη των προαναφερόμενων αναγκών πέραν του συγκεκριμένου ποσού που αποδίδεται σύμφωνα με τα ανωτέρω.
      Σας γνωρίζουμε όμως, ότι με την υπ' αριθμ. 13520/3-3-2008 (368 Β΄) Κοινή Απόφαση των Υπουργών Εσωτερικών και Οικονομίας και Οικονομικών, αναφορικά με τα κριτήρια και τη διαδικασία κατανομής των ΚΑΠ των Δήμων και Κοινοτήτων για το έτος 2008, προβλέφθηκε η διάθεση ποσού 159.400.000,00 ευρώ, της κάλυψη των λειτουργικών δαπανών των σχολικών μονάδων της χώρας, το οποίο είναι αυξημένο κατά 6% σε σχέση με αυτό που αποδόθηκε κατά το παρελθόν έτος.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 9166/27.3.2008 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 2/27155/0020/21.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της αριθ. 9166/27-3-2008 ερώτησης που κατέθεσε ο βουλευτής, κ. Γιάννης Μαγκριώτης, σχετικά με τις μεταφορές μαθητών, σας πληροφορούμε, κατά το μέρος που μας αφορά, ότι σύμφωνα με την παρ. 24 του άρθρου 2 του ν. 2621/98, οι πιστώσεις για την κάλυψη των δαπανών μεταφοράς μαθητών των σχολείων της Α/θμιας & Β/θμιας Εκπαίδευσης εγγράφονται στον προϋπολογισμό των περιφερειών.
      Η κατανομή της συνολικής εγγεγραμμένης πίστωσης στις νομαρχιακές αυτοδιοικήσεις εκάστης περιφέρειας γίνεται από τα αρμόδια όργανα των περιφερειών, με γνώμονα την πλήρη κάλυψη των σχετικών αναγκών, μέσα στο πλαίσιο, όμως, των εγγεγραμμένων πιστώσεων, αφού ληφθούν υπόψη οι ιδιαιτερότητες κάθε νομού.
      Για την κάλυψη των σχετικών δαπανών έχει εγγραφεί στον προϋπολογισμό τρέχοντος οικονομικού έτους της Περιφέρειας Κεντρικής Μακεδονίας πίστωση ύψους 16.650.000 ευρώ.
      Με πρόσφατη απόφασή επίσης τέθηκε ήδη στη διάθεση επίσης περιφέρειας για την αντιμετώπιση των σχετικών δαπανών, το 70% επίσης ανωτέρω πίστωσης (ήτοι: επίσης 01/01/2008 το 35% και επίσης 31/03/2008 επίσης 35%).
      Ο Υφυπουργός
      ΝΙΚΟΛΑΟΣ ΛΕΓΚΑΣ»
     8. Στην με αριθμό 9297/31/3/2008 ερώτηση του Βουλευτή κ. Σπυρίδωνος-Άδωνι Γεωργιάδη δόθηκε με το υπ’ αριθμ. 25904/23.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της υπ’ αριθμ. 9297/31-3-2008 ερώτησης, που κατέθεσε ο Βουλευτής κ. Σπυρίδων - Άδωνις Γεωργιάδης, αναφορικά με την αλλαγή στο σύστημα χρηματοδότησης των Παιδικών Σταθμών, σας γνωρίζουμε ότι το Υπουργείο Εσωτερικών χρηματοδοτεί από τους Κεντρικούς Αυτοτελείς Πόρους, μόνον ΟΤΑ πρώτου βαθμού, για την κάλυψη λειτουργικών δαπανών και κατά προτεραιότητα μισθοδοσίας προσωπικού, των πρώην κρατικών Παιδικών και Βρεφονηπιακών Σταθμών, οι οποίοι περιήλθαν στην εποπτεία τους σύμφωνα με τα οριζόμενα στις διατάξεις του άρθρου 12 του Ν.2880/2001 καθώς και του άρθρου 8 του Ν.3106/2003.
      Επισημαίνουμε ότι, τα ποσά που διατίθενται στους δικαιούχους πρωτοβάθμιους ΟΤΑ της Χώρας, προς κάλυψη λειτουργικών αναγκών των προαναφερόμενων μεταβιβασθέντων παιδικών και βρεφονηπιακών τους σταθμών, είναι αυτά που προσδιορίζονται με την Κοινή Απόφαση των Υπουργών Εσωτερικών και Οικονομίας και Οικονομικών (Κ.Υ.Α.), περί κατανομής των Κεντρικών Αυτοτελών Πόρων (ΚΑΠ) των Δήμων και Κοινοτήτων κατ' έτος και συμπεριλαμβάνονται πλέον στο ποσό της τακτικής επιχορήγησης που αποδίδεται κάθε μήνα σε όλους τους Δήμους και τις Κοινότητες της Χώρας.
      Στο πλαίσιο των ανωτέρω σας γνωρίζουμε ότι, για το τρέχον έτος στη σχετική απόφαση κατανομής των Κεντρικών Αυτοτελών Πόρων των Δήμων και Κοινοτήτων για το έτος 2008, προβλέφθηκε ποσό ενισχυμένο πέραν του 6%, σε σχέση με αυτό που είχε διατεθεί το έτος 2007, για την κάλυψη λειτουργικών δαπανών των νομικών προσώπων και υπηρεσιών που μεταβιβάστηκαν στους πρωτοβάθμιους ΟΤΑ της Χώρας, βάσει των οριζόμενων στις διατάξεις των Ν.2880/2001 και 3106/2003.
      Όσον αφορά στο αίτημα για τη μετονομασία του Κλάδου ΤΕ Βρεφονηπιοκομίας σε κλάδο ΤΕ Προσχολικής Ηλικίας, σας γνωρίζουμε ότι θα εξεταστεί βάσει των οριζομένων στις διατάξεις του άρθρου 82 παρ.6 του N3584/2007 και στο πλαίσιο της Ομάδας Διοίκησης Έργου, που έχει συσταθεί στο Υπουργείο μας, για την Υποστήριξη, Παρακολούθηση και Διοίκηση των διαδικασιών εφαρμογής του νέου Κώδικα Κατάστασης Δημοτικών και Κοινοτικών Υπαλλήλων.
      Κατά τα λοιπά αρμόδιο να απαντήσει είναι το Υπουργείο Απασχόλησης και Κοινωνικής Προστασίας.
      Ο Υφυπουργός
      ΘΑΝΑΣΗΣ ΝΑΚΟΣ»
      9. Στην με αριθμό 7396/27-2-08 ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου και του Βουλευτή κ. Ιωάννου Δραγασάκη δόθηκε με το υπ’ αριθμ. 7017/4/7997/18-3-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Α. Αλαβάνος και Γ. Δραγασάκης, σε ό,τι μας αφορά, σας γνωρίζουμε ότι το θέμα της αντιμετώπισης της αρχαιοκαπηλίας και της προστασίας της πολιτιστικής μας κληρονομιάς αποτελεί για το Υπουργείο μας και τις Υπηρεσίες της Ελληνικής Αστυνομίας μία από τις προτεραιότητές τους. Προς τούτο το Αρχηγείο της Αστυνομίας παρακολουθεί την εξέλιξη της εγκληματικότητας της συγκεκριμένης μορφής στη χώρα μας και αναπτύσσει τις απαραίτητες συνεργασίες με συναρμόδιους φορείς και Υπηρεσίες, καθώς και με τις Υπηρεσίες άλλων χωρών, για την απόκτηση τεχνογνωσίας και εμπειριών, δίνοντας τις κατάλληλες κατευθύνσεις στις περιφερειακές Υπηρεσίες του.
      Για την αποτελεσματικότερη αντιμετώπιση της αρχαιοκαπηλίας, πέραν των κατά τόπους αρμοδίων αστυνομικών Υπηρεσιών, έχουν συσταθεί και λειτουργούν στις Διευθύνσεις Ασφαλείας Αττικής και Θεσσαλονίκης εξειδικευμένα Τμήματα, τα οποία στελεχώνονται από κατάλληλους και έμπειρους αστυνομικούς. Τα Τμήματα αυτά, κατόπιν διαταγής του Αρχηγού του Σώματος, επιλαμβάνονται και σε υποθέσεις εκτός της τοπικής τους αρμοδιότητας, για την παροχή συνδρομής στις κατά τόπους Υπηρεσίες, δεδομένου ότι η πείρα, η γνώση, το πληροφοριακό δίκτυο και τα κατάλληλα τεχνικά μέσα που διαθέτουν συμβάλλουν καθοριστικά στη διαλεύκανση σημαντικών υποθέσεων.
     	Σε ό,τι αφορά την αναζήτηση των κλαπέντων αντικειμένων που υπάγονται στις προστατευτικές διατάξεις του ν.3028/2002, σας πληροφορούμε ότι η Ελληνική Αστυνομία συνεργάζεται με τις Αστυνομίες άλλων κρατών, διαβιβάζοντας σε αυτές, μέσω της  INTERPOL, τα στοιχεία των μνημείων που αποτελούν αντικείμενο αναζήτησης. Προς τούτο έχει καθιερωθεί συγκεκριμένη διαδικασία ενημέρωσης της INTERPOL, από την οποία προωθείται το ανάλογο υλικό (περιγραφή έργου, φωτογραφίες κ.λπ.), προς τις Υπηρεσίες των άλλων κρατών, για τη διενέργεια διεθνών αναζητήσεων.
      Αναφορικά με τα στατιστικά στοιχεία της INTERPOL, ως προς τα κλαπέντα πολιτιστικά αγαθά, σύμφωνα με τις εκτιμήσεις των αρμόδιων Υπηρεσιών μας, ο μικρός αριθμός των δηλωθέντων από τη χώρα μας οφείλεται, αφενός μεν στο γεγονός ότι καταχωρούνται μόνο τα πολιτιστικά αγαθά όπως αυτά περιγράφονται στο ν.3028/02 και συγκεκριμένα, για τα μεν αρχαία, τα χρονολογούμενα έως το 1453, για τα δε θρησκευτικά έως το 1830, σε αντίθεση με άλλες χώρες που στο προστατευτικό τους πλαίσιο έχουν και νεότερα μνημεία (π.χ. αναγεννησιακά) και αφετέρου στο γεγονός ότι στερούμαστε βάσης δεδομένων εθνικού αρχείου μνημείων.
      Σε κάθε περίπτωση η συνεργασία μας με τις αλλοδαπές αρχές σε θέματα αρχαιοκαπηλίας βρίσκεται σε ικανοποιητικό επίπεδο. Στο πλαίσιο αυτό ανταλλάσουμε πληροφορίες μέσω των θεσμοθετημένων διαύλων επικοινωνίας (EYROPOL, SIRENE, INTERPOL) και συμμετέχουμε σε κοινές δράσεις. Χαρακτηριστικά αναφέρουμε ότι στο πλαίσιο της Ευρωπαϊκής Αστυνομικής Ακαδημίας (CEPOL) διοργανώσαμε διεθνές σεμινάριο στην Αρχαία Ολυμπία από 01-04/10/2007, με αντικείμενο την παράνομη διακίνηση κλεμμένων έργων τέχνης. Επίσης συμμετείχαμε ενεργά σε αντίστοιχο σεμινάριο της CEPOL με θέμα την αρχαιοκαπηλία, στη Ρώμη από 07-11/05/2007.
      Στο σημείο αυτό πρέπει να επισημάνουμε ότι η χώρα μας, στο πλαίσιο των διμερών σχέσεων σε ευρωπαϊκό και διεθνές επίπεδο, συνομολογεί Συμφωνίες Αστυνομικής Συνεργασίας με ευρωπαϊκά ή τρίτα κράτη. Μέχρι σήμερα έχουμε συνομολογήσει τέτοιου είδους Συμφωνίες με δεκαεννέα (19) κράτη. Σύμφωνα δε με πάγια τακτική του Υπουργείου μας, στα εν λόγω κείμενα περιλαμβάνεται διάταξη στην οποία αναφέρεται ότι «τα Μέρη θα συνεργάζονται και θα παρέχουν αμοιβαία βοήθεια στην καταπολέμηση της παράνομης διακίνησης έργων ιστορικής και πολιτιστικής κληρονομιάς, πολύτιμων λίθων και μετάλλων, καθώς και άλλων πολύτιμων αντικειμένων».
      Πέραν αυτών, για την πάταξη της αρχαιοκαπηλίας, η συνεργασία της Ελληνικής Αστυνομίας με τις αρμόδιες Υπηρεσίες του Υπουργείου Πολιτισμού, τόσο κεντρικά όσο και περιφερειακά, είναι ανεπτυγμένη σε όλα τα επίπεδα και διενεργούνται κοινές δράσεις όπου είναι απαραίτητο. Στο πλαίσιο αυτό πραγματοποιούνται πλείστες κοινές αποστολές αστυνομικών και αρχαιολόγων του Υπουργείου Πολιτισμού σε διάφορα σημεία της χώρας, προκειμένου να διαχειρίζονται υποθέσεις αρχαιοκαπηλίας. Σε ιδιαίτερα σοβαρές υποθέσεις, παρόμοιες αποστολές πραγματοποιούνται και στο εξωτερικό. Ενδεικτικά αναφέρεται ότι την 27-11-2007 κλιμάκιο του Τμήματος Αρχαιοκαπηλίας της Διεύθυνσης Ασφάλειας Αττικής, συνοδεία αρχαιολόγου του Υπουργείου Πολιτισμού, μετέβη στη Γερμανία προκειμένου να συνεργαστεί με τις γερμανικές Αρχές σε υπόθεση παρανόμως εξαχθέντων ελληνικών αρχαιοτήτων στη Γερμανία και να δρομολογηθεί ο επαναπατρισμός αυτών, διαδικασία η οποία βρίσκεται σε εξέλιξη.
      Σε κάθε περίπτωση η συνεργασία μας με το Υπουργείο Πολιτισμού έχει αποδώσει σημαντικά μέχρι τώρα αποτελέσματα. Χαρακτηριστικά αναφέρουμε τους πρόσφατους επαναπατρισμούς πλήθους ελληνικών αρχαίων αντικειμένων από τη Γερμανία και τις Η.Π.Α. (Μουσείο GETTY), ενώ αναμένεται θετική έκβαση στις διαδικασίες επαναπατρισμού που βρίσκονται σε εξέλιξη και αφορούν τέσσερις (4) τοιχογραφίες από την Ελβετία, την ανεκτίμητης αξίας ιερή εικόνα του 14ου αιώνα από το Λονδίνο, αλλά και 80 αρχαιοτήτων από τη Γερμανία.
      Τα όποια προβλήματα των Υπηρεσιών μας με αυτές του Υπουργείου Πολιτισμού εντοπίζονται στη μη δυνατότητα διάθεσης από αυτό αρχαιολόγων σε ώρες πέραν του πρωινού ωραρίου των δημοσίων Υπηρεσιών, ώστε να είναι δυνατή η πραγματογνωμοσύνη και η κατάσχεση παρανόμως κατεχόμενων αρχαιοτήτων που εντοπίζονται από τις Υπηρεσίες μας τις απογευματινές και νυχτερινές ώρες της ημέρας, αλλά και τις αργίες. Ωστόσο και το θέμα αυτό ευελπιστούμε ότι θα αντιμετωπιστεί με το προωθούμενο από το εν λόγω Υπουργείο σχέδιο νόμου, για την αρχαιοκαπηλία.
      Σχετικά με τον εθνικό κατάλογο μνημείων, πρέπει να επισημάνουμε ότι η ανυπαρξία του έχει ως συνέπεια, σε πλείστες περιπτώσεις, να μην είναι δυνατή η περιγραφή των κλαπέντων μνημείων, τόσο αρχαιολογικών όσο και θρησκευτικών, προκειμένου να είναι δυνατή και η ανεύρεση, η αναγνώριση και η διεκδίκησή τους. Πάντως από το Τμήμα Αρχαιοκαπηλίας της Διεύθυνσης Ασφάλειας Αττικής έχει γίνει μια αξιόλογη προσπάθεια συγκέντρωσης φωτογραφικού υλικού και αρχειοθέτησης των κλαπέντων αρχαίων αντικειμένων, εκκλησιαστικών αντικειμένων και σύγχρονων έργων τέχνης που αποτελούν αντικείμενο αναζήτησης. Ήδη, από τις αρμόδιες Υπηρεσίες μας εξετάζεται και το θέμα κατάρτισης προγράμματος ηλεκτρονικής καταχώρησης των κλεμμένων ως άνω έργων.
      Τέλος, σχετικά με τη στελέχωση του Τμήματος Αρχαιοκαπηλίας της Διεύθυνσης Ασφαλείας Αττικής, σας πληροφορούμε ότι, σε κάθε περίπτωση, προτεραιότητά μας αποτελεί η πληρέστερη στελέχωση των Υπηρεσιών εκείνων, που ως κύρια αποστολή έχουν την αντιμετώπιση της εγκληματικότητας (Υπηρεσίες Ασφαλείας, Άμεση Δράση κ.λπ.). Παράλληλα επιδίωξή μας είναι η αποδέσμευση προσωπικού από αντικείμενα, όπως η διάθεση σε μέτρα τάξεως σε ποδοσφαιρικούς αγώνες κ.λπ., καθώς και από επιτελικές Υπηρεσίες, ώστε αυτό να διατεθεί στην εμφανή αστυνόμευση και γενικότερα στην αντιμετώπιση της εγκληματικότητας. Στα πλαίσια αυτά, κατά τις τακτικές μεταθέσεις του τρέχοντος έτους, θα ενισχυθεί με κατάλληλο προσωπικό και η εν λόγω Υπηρεσία.
Ο Υφυπουργός
ΠΑΝΑΓΙΩΤΗΣ ΧΗΝΟΦΩΤΗΣ»
	10. Στην με αριθμό 6774/21-2-08 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 8708/21-3-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
	«Σε απάντηση του  ανωτέρω σχετικού, σας γνωρίζουμε τα εξής:
	1. Ο επενδυτικός νόμους 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και Περιφερειακή Σύγκλιση», παρείχε και εξακολουθεί, όπως τροποποιήθηκε με το άρθρο 37 του Ν. 3522/2006, να παρέχει αυξημένα κίνητρα σ’ ένα μεγάλο αριθμό επενδυτικών σχεδίων που καλύπτουν πολλούς κλάδους της οικονομικής δραστηριότητας (πρωτογενής, δευτερογενής, τομέας τουρισμού, υπηρεσίες).
	Ήδη κατά την α΄ φάση εφαρμογής του, από την άνοιξη δηλαδή του έτους 2005 έως και τον Ιούνιο του 2007, (ημερομηνία κατά την οποία ολοκληρώθηκε η εξέταση των υποβληθέντων επενδυτικών σχεδίων) εγκρίθηκαν συνολικά 3.670 αιτήσεις επενδύσεων, συνολικού κόστους 7 δισ.,  983 εκατ. Ευρώ και επιχορήγησης 3 δις., 308 εκατ. ευρώ με τις δημιουργούμενες θέσεις εργασίας να ανέρχονται στις 20.366.
	Για τα συγκεκριμένα επενδυτικά σχέδια, τα περισσότερα από τα οποία υπήχθησαν στις διατάξεις του νόμου το έτος 2006  και το α’ εξάμηνο του 2007 έτσι ώστε να μην έχει παρέλθει ακόμη ικανό χρονικό διάστημα προκειμένου να καταστούν ώριμα ως προς το βαθμό υλοποίησής τους και να δημιουργηθούν αξιώσεις καταβολής ενισχύσεων «Το 50% του ποσού της επιχορήγησης καταβάλλεται μετά την υλοποίηση του 50% της επένδυσης … Το υπόλοιπο 50% του ποσού της επιχορήγησης καταβάλλεται μετά την πιστοποίηση της ολοκλήρωσης και της έναρξης της παραγωγικής λειτουργίας της επένδυσης ..), έχουν καταβληθεί μέχρι σήμερα πάνω από 700 εκατ. ευρώ.
      2. Η δημιουργία αλλά και η λειτουργία του Επενδυτικού Νόμου 3299/2004 έχουν τύχει ευρύτατης αποδοχής από τους επιχειρηματικούς φορείς της χώρας. Η αποτελεσματικότητα του, για το μικρό διάστημα που είναι σε εφαρμογή, φαίνεται και από τα συγκριτικά στοιχεία μεταξύ του υφισταμένου και του προϋπάρχοντος επενδυτικού πλαισίου, τόσο σε επίπεδο αριθμού υποβληθέντων επενδυτικών σχεδίων, όσο και σε επίπεδο χρηματικών εκταμιεύσεων.
      Ο μεγάλος αριθμός ωστόσο των εγκεκριμένων επενδυτικών σχεδίων που υπήχθη στις διατάξεις του Ν. 3299/04, παράλληλα με τη συνεχή υποβολή νέων επιχειρηματικών προτάσεων στον τροποποιημένο πλέον νόμο 3299/04 (μέχρι τέλος Ιανουαρίου του τρέχοντος έτους έχουν κατατεθεί στις αρμόδιες υπηρεσίες 1.047 αιτήσεις, συνολικού κόστους 2,5 δις ευρώ και με αιτούμενο ποσό επιχορήγησης 900 εκατ. ευρώ), δημιουργεί συνεχώς νέες απαιτήσεις - προκλήσεις στις Υπηρεσίες, χωρίς όμως ο αυξημένος αυτός όγκος εργασίας να αποβαίνει σε βάρος της ποιότητας των παρεχόμενων υπηρεσιών.
      Θα πρέπει να θεωρείται δεδομένη μάλιστα η επισταμένη προσοχή που καταβάλλεται από το Υπουργείο Οικονομίας και οικονομικών για την ασφαλή και χρηστή διαχείριση των Κρατικών Ενισχύσεων καθώς και για την ορθολογική κατανομή των δημόσιων πόρων.
      Η χρονική κατανομή των διαδικασιών είναι δεδομένη και σαφής. Με την ολοκλήρωση της ελεγκτικής διαδικασίας και γενικότερα τη θεμελίωση του δικαιώματος καταβολής της προβλεπόμενης ενίσχυσης, οι διοικητικές ενέργειες της εκταμίευσης των ποσών πραγματοποιούνται ομαλά και χωρίς καθυστερήσεις, είτε φορέας υπαγωγής των επενδυτικών σχεδίων είναι το Υπουργείο Οικονομίας και οικονομικών είτε οι Περιφέρειες της χώρας.
      3. Ανάλογη, ιδιαίτερη προσοχή επιδεικνύεται και κατά την αξιολόγηση των επενδυτικών σχεδίων που υποβλήθηκαν προς υπαγωγή στον Ν. 3299/2004, όπως ισχύει, από τις αρχές Αυγούστου του παρελθόντος έτους, οπότε και με την έκδοση των απαραίτητων κανονιστικών αποφάσεων κατέστη δυνατή η κατάθεση των νέων αιτημάτων. Οι διαδικασίες δε της αξιολόγησης από τις Υπηρεσίες και της εξέτασης από την οριζόμενη από το Νόμο Γνωμοδοτική Επιτροπή έχουν ήδη ξεκινήσει, και προχωρούν με ικανοποιητικό ρυθμό.
      Επισημαίνεται, ακόμη, ότι ο νόμος 3299/2004, τους τροποποιήθηκε με το άρθρο 37 του Ν. 3522/2006, παρέχει τη δυνατότητα τους φορείς των επενδυτικών σχεδίων να πραγματοποιήσουν δαπάνες με αποκλειστική τους ευθύνη και πριν τη δημοσίευση τους απόφασης υπαγωγής, εφόσον τους χορηγηθεί βεβαίωση επιλεξιμότητας. Η εν λόγω βεβαίωση χορηγείται από την αρμόδια υπηρεσία εντός προθεσμίας πέντε εργάσιμων ημερών από την υποβολή του αιτήματος μετά από τυπικό έλεγχο του συνοδευτικού φακέλου.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     11. Στην με αριθμό 9588/3.4.08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 7017/4/8175/21.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΠΛΕΥΡΗΣ, σας γνωρίζουμε ότι, με το π.δ. 45/1998 οι Αξιωματικοί Ειδικών Υπηρεσιών πλοηγοί-κυβερνήτες ορίζονται ως αξιωματικοί υπηρεσίας στους Λιμενικούς Πυροσβεστικούς Σταθμούς, μετά από μακροχρόνιο αίτημά τους, αναπληρώνοντας το διοικητή όταν απουσιάζει καθ' όλη τη διάρκεια του 24ωρου με όλα τα καθήκοντα και τις υποχρεώσεις, όπως προβλέπεται από τον οικείο Κανονισμό του Πυροσβεστικού Σώματος.
      Στους Λιμενικούς Πυροσβεστικούς Σταθμούς, μέχρι πρότινος, καθήκοντα διοικητού ασκούσαν Αξιωματικοί Γενικών Υπηρεσιών, κατά πολύ νεώτεροι σε βαθμό από τους Αξιωματικούς Ειδικών Υπηρεσιών. Το 2003, με το π.δ. 168/03, ανατέθηκε η διοίκηση των Λιμενικών Πυροσβεστικών Σταθμών στους Αξιωματικούς Ειδικών Υπηρεσιών, πλοηγούς κυβερνήτες, όπως ήταν και το πάγιο αίτημά τους.
      Στο σημείο αυτό πρέπει να επισημάνουμε ότι οι Αξιωματικοί πλοηγοί-κυβερνήτες προέρχονται από το Εμπορικό Ναυτικό, όπου υπηρέτησαν ως πλοίαρχοι Γ, Β' ή Α' κατηγορίας (προαγωγικών διπλωμάτων) με εμπειρία στα πλοία, κατά την άσκηση διοίκησης σε αυτά, αλλά και σε ναυτιλιακές εταιρείες ως διευθυντικά στελέχη. Είναι απόφοιτοι Ανώτερων Σχολών ή Ακαδημιών του Εμπορικού Ναυτικού και εισέρχονται στο Πυροσβεστικό Σώμα με διετή θαλάσσια υπηρεσία, μετά την απόκτηση διπλώματος (Κατηγορίας Πλοιάρχου τουλάχιστον). Στα πλοία ως διοικητικοί Αξιωματικοί είναι υπεύθυνοι για τη διακυβέρνηση του πλοίου, αλλά και επικεφαλής, όπως προβλέπεται και από τη διεθνή νομοθεσία, της πυρόσβεσης και της διάσωσης σε περίπτωση που κινδυνεύει το πλοίο και οι επιβαίνοντες σε αυτό, αλλά και άλλα παραπλέοντα πλοία, αν χρειαστεί.
      Το Πυροσβεστικό Σώμα μετά την έκδοση του ανωτέρω π.δ., προχώρησε στην εκπαίδευση των πλοηγών-κυβερνητών επί έξι (6) μήνες για την ανάληψη της διοίκησης των Λιμενικών Πυροσβεστικών Σταθμών, με πρόγραμμα που συνέταξε η Πυροσβεστική Ακαδημία.
      Στη συνέχεια, το 2006, το προεδρικό διάταγμα ανακλήθηκε με το π.δ. 17/2006 και η διοίκηση επανήλθε στους Αξιωματικούς Γενικών Υπηρεσιών, μέχρι να ιδρυθεί η Διεύθυνση Πλωτών Μέσων του Αρχηγείου Πυροσβεστικού Σώματος. Με το ν. 3511/2006 (άρθρο 5), για την Αναδιοργάνωση του Πυροσβεστικού Σώματος, ιδρύθηκε η Διεύθυνση Πλωτών Μέσων και με το π.δ. 236/2007 η Διοίκηση των Λιμενικών Πυροσβεστικών Σταθμών επανήλθε στους Αξιωματικούς Ειδικών Υπηρεσιών Πλοηγούς-Κυβερνήτες, οι οποίοι εξομοιώνονται με τους Αξιωματικούς Γενικών Υπηρεσιών ως προς τα καθήκοντα και τις υποχρεώσεις, αλλά μόνο ως διοικητές σε Λιμενικούς Πυροσβεστικούς Σταθμούς, με σαφή όρια εντός των Λιμένων και με σαφή καθήκοντα διοικητή Λιμενικού Πυροσβεστικού Σταθμού.
      Κατόπιν των ανωτέρω από το Υπουργείο μας δεν αντιμετωπίζεται θέμα τροποποίησης του προσφάτως (10-12-2007) εκδοθέντος π.δ. 236/2007. Ήδη το Αρχηγείο, δυνάμει του εν λόγω π.δ., προχωρά στην περαιτέρω εκπαίδευση των Αξιωματικών Ειδικών Υπηρεσιών, με νέο (ταχύρυθμο) πρόγραμμα εκπαίδευσης στην Πυροσβεστική Ακαδημία. Επιπλέον, βρίσκεται στο στάδιο υλοποίησης ο Κανονισμός Λειτουργίας Λιμενικών Πυροσβεστικών Σταθμών όπου, εκτός των άλλων, γίνεται σαφής αναφορά στην άσκηση διοίκησης των πλοηγών-κυβερνητών στους Λιμενικούς Πυροσβεστικούς Σταθμούς.
      Τέλος, από το Αρχηγείο Πυροσβεστικού Σώματος, στα πλαίσια των νόμων και των Κανονισμών που το διέπουν, καταβάλλεται κάθε προσπάθεια για την καλύτερη δυνατή αξιοποίηση του προσωπικού και των μέσων που διαθέτει, με στόχο τη διαρκή επιχειρησιακή ετοιμότητα και αποτελεσματικότητα του συνόλου των Υπηρεσιών του.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε. 
      Έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 23 Μαΐου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 951/20-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ηλία Λαμπίρη προς τους Υπουργούς Εσωτερικών και Δικαιοσύνης, σχετικά με τη λήψη μέτρων κατά της εγκληματικότητας στο Νομό Ρεθύμνου κ.λπ.. 
      2. Η με αριθμό 962/20-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το επικείμενο κλείσιμο εργοστασίων του ομίλου «ΚΛΩΝΑΤΕΞ» στη Νάουσα κ.λπ.. 
	3. Η με αριθμό 959/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Ανάπτυξης, σχετικά με τη λήψη μέτρων κατά της ακρίβειας κ.λπ.. 
	4. Η με αριθμό 955/20-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Πολιτισμού, σχετικά με τη λήψη μέτρων αποκατάστασης και ανάδειξης σημαντικών αρχαιολογικών μνημείων της χώρας μας κ.λπ..
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
	1. Η με αριθμό 953/20-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Ανάπτυξης, σχετικά με την επίλυση των προβλημάτων που αντιμετωπίζει το Ελληνικό Κέντρο Θαλάσσιων Ερευνών. 
	2. Η με αριθμό 963/20-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Άμυνας, σχετικά με την υποχρεωτική στράτευση στα 18 κ.λπ.. 
	3. Η με αριθμό 958/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεοδώρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση των Κυθήρων και των Αντικυθήρων με την ηπειρωτική Ελλάδα κ.λπ.
	4.  Η με αριθμό 954/20-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Πολιτισμού, σχετικά με τα κρούσματα ντόπινγκ στον εφηβικό αθλητισμό κ.λπ. 
	ΠΡΟΕΔΡΕΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
	Θα συζητηθεί η με αριθμό 931/19-5-2008, πρώτη κατά σειρά, επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Εσωτερικών, σχετικά με τη χορήγηση γονικής άδειας στο αστυνομικό προσωπικό κ.λπ..
	Ειδικότερα η επίκαιρη ερώτηση του κ. Μπούγα έχει ως εξής: 
	«Σύμφωνα με το άρθρο 10 παρ. 10 π.δ. 27/1986, στο γυναικείο αστυνομικό προσωπικό, πέραν της πεντάμηνης άδειας μητρότητας, χορηγείται επίσης η προβλεπόμενη από το άρθρο 53 παρ. 2 του ν. 2683/1999 (προηγούμενος Υπαλληλικός Κώδικας) εννεάμηνη άδεια με αποδοχές για ανατροφή παιδιού. 
	Με το άρθρο 53 παράγραφος 2 του νέου Υπαλληλικού Κώδικα (ν. 3528/2007), το δικαίωμα γονικής άδειας εννέα μηνών με αποδοχές, όπως και της διευκόλυνσης του μειωμένου ωραρίου, αναγνωρίζεται και στον πατέρα υπάλληλο, εφόσον δεν κάνει χρήση η μητέρα υπάλληλος. Το ίδιο δικαίωμα αναγνωρίζεται και στο μοναδικό γονέα μονογονεϊκών οικογενειών. 
	Περαιτέρω, με την ίδια διάταξη του νέου Υπαλληλικού Κώδικα, προβλέπονται περισσότερες διευκολύνσεις για τους πολύτεκνους ή τρίτεκνους γονείς: αμείβονται οι τρεις πρώτοι μήνες της έτερης γονικής άδειας έως δύο ετών του άρθρου 53 παράγραφος 1, προσαυξάνεται κατά δύο μήνες ακόμη η μετά τον τοκετό άδεια μητρότητας (άρθρο 52 παράγραφος 1) κ.α..
	Κατόπιν τούτων, ερωτάται ο κύριος Υπουργός:
	Τι μέτρα προτίθεται να λάβει για την επέκταση και στο αστυνομικό προσωπικό των ευνοϊκών αυτών ρυθμίσεων και ιδίως της δυνατότητας χορήγησης γονικής άδειας στον πατέρα υπάλληλο, δεδομένης της επελθούσας μεταβολής του Υπαλληλικού Κώδικα, προς τον οποίο παραπέμπει το π.δ. 27/1986;»
	Στην ερώτηση του κ. συναδέλφου θα απαντήσει ο Υφυπουργός Εσωτερικών κ. Χηνοφώτης.
	Κύριε Υφυπουργέ, έχετε το λόγο για τρία λεπτά. 
    	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Σας ευχαριστώ πολύ, κυρία Πρόεδρε. 
    Κυρίες και κύριοι συνάδελφοι, θα κάνω μια αποτύπωση της κατάστασης, όπως είναι στην πραγματικότητα -αναφέρεται, βέβαια, σε αυτήν ο συνάδελφος κ. Μπούγας- για το πληρέστερο της ενημέρωσης και στη συνέχεια, στη δευτερολογία μου, θα αναφερθώ στις δυνατότητες που υπάρχουν και στο πώς προσεγγίζουμε αυτό το θέμα. 
    Στους πολιτικούς δημοσίους υπαλλήλους χορηγείται άδεια άνευ αποδοχών διάρκειας δύο ετών, όταν πρόκειται για ανατροφή παιδιού ηλικίας έως και έξι ετών. Στην περίπτωση τρίτου παιδιού και άνω, διάστημα τριών μηνών από την άδεια αυτή χορηγείται με πλήρεις αποδοχές, σύμφωνα με το ν. 3528/2007. 
    Αντίστοιχα, στις μητέρες αστυνομικούς που έχουν τέκνα ηλικίας κάτω των έξι ετών παρέχεται η διευκόλυνση, δηλαδή χορήγηση αδείας μέχρι δύο έτη άνευ αποδοχών, με εξαίρεση τους τρεις μήνες της άδειας αυτής, που χορηγούνται στους δημόσιους υπαλλήλους με πλήρεις αποδοχές. Αυτό είναι ένα από τα σημεία που θίγετε. 
    	Όμως, αντί της νέας αυτής ρύθμισης που ισχύει για τους δημοσίους υπαλλήλους, υπάρχει η ευεργετική διάταξη για τις μητέρες αστυνομικούς, σύμφωνα με την οποία χορηγείται σε αυτές άδεια άνευ αποδοχών μέχρι ένα έτος για κάθε επιπλέον, πέραν του πρώτου, παιδί, σύμφωνα με το νόμο του 1986. 
    	Στο άρθρο 53 παρ. 2 του νέου Υπαλληλικού Κώδικα 3528/2007 αντί του όρου «μητέρα υπάλληλος» αναφέρεται πλέον ότι «γονέας υπάλληλος» δικαιούται εννέα μήνες άδεια με αποδοχές για ανατροφή του παιδιού. Αντίστοιχα, στη διάταξη του π.δ. 27/1986 ορίζεται ότι στο γυναικείο αστυνομικό προσωπικό χορηγείται προβλεπόμενη από τη διάταξη του άρθρου 53 του ν. 1999, είναι ο προϊσχύον κώδικας πολιτικών και δημοσίων υπαλλήλων, για μητέρες υπαλλήλους άδεια εννέα μηνών με αποδοχές για την ανατροφή του παιδιού.
    Ειδικότερα με το π.δ. 13/2007 θεσπίστηκε διάταξη σύμφωνα με την οποία οι διατάξεις της παραγράφου του άρθρου 10 του π.δ. 27/1986, εφαρμόζονται αναλόγως και για τους άνδρες αστυνομικούς, όταν αυτοί έχουν την επιμέλεια τέκνου, λόγω θανάτου της μητέρας ή ύστερα από δικαστική απόφαση. Δηλαδή, η εννεάμηνη άδεια για ανατροφή παιδιού χορηγείται πλέον και στους άνδρες αστυνομικούς, μόνο υπό τις δύο αυτές προϋποθέσεις. Τούτο διότι επιβάλλεται να μη μειώνεται η δύναμη της αστυνομίας, η οποία λόγω της φύσης της αποστολής της δεν θα μπορούσε να αναπληρωθεί από προσωπικό άλλων φορέων του δημοσίου. Εξάλλου, στην περίπτωση των δύο αστυνομικών γονέων, προστατεύουμε και κατοχυρώνουμε κατά προτεραιότητα το δικαίωμα της μητρότητας.
    Ως προς τις περιπτώσεις μονογονεϊκών οικογενειών, τα ισχύοντα με τις ανωτέρω διατάξεις για τους δημοσίους υπαλλήλους ισχύουν το ίδιο και για τους αστυνομικούς υπαλλήλους. Ως προς τα μέτρα θα αναφερθώ στη δευτερολογία μου.
    Σας ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
    Ο κ. Μπούγας έχει το λόγο για δύο λεπτά.
    ΙΩΑΝΝΗΣ ΜΠΟΥΓΑΣ: Κύριε Υπουργέ, η κοινωνία μας, και δικαίως, έχει αυξημένες απαιτήσεις από το αστυνομικό προσωπικό. Πρέπει να πω και νομίζω ότι διερμηνεύω την κοινή βούληση, ότι το προσωπικό αυτό ανταποκρίνεται, με ελάχιστες βέβαια εξαιρέσεις, οι οποίες σε μία κοινωνία είναι και αναμενόμενες, στα καθήκοντα τα οποία του έχουν ανατεθεί. Και βεβαίως, δεν μπορεί κανείς να αμφισβητήσει την ειλικρινή πρόθεση της πολιτείας να ανταποκριθεί με τρόπο αποτελεσματικό στα χρόνια αιτήματα του προσωπικού που υπηρετεί στην Ελληνική Αστυνομία. 
    Όσο έτοιμοι όμως είμαστε να ασκήσουμε κριτική, όταν πρέπει αυτό να το κάνουμε, θα πρέπει με τον ίδιο τρόπο και με την ίδια ετοιμότητα, όπως έχει και κατά το παρελθόν κάνει το Υπουργείο, να ανταποκρινόμαστε και στα δίκαια αιτήματα του αστυνομικού προσωπικού. Και τέτοια είναι τα αιτήματα των οποίων ζητώ την προώθηση και ικανοποίηση με τη συζητούμενη ερώτησή μου.
    Πιστεύω ότι αρκεί μία ερμηνευτική εγκύκλιος κύριε Υπουργέ, γιατί είμαι βέβαιος πως θέλετε να αντιμετωπίσετε θετικά τα ζητήματα, τα οποία αναφέρω. Αρκεί μία ερμηνευτική εγκύκλιος, διότι η διασταλτική και μόνο ερμηνεία των ισχυουσών διατάξεων, στις οποίες πληρέστατα αναφερθήκατε, ανταποκρίνεται στο σκοπό που θέλει να θεραπεύσει ο νόμος. Και ο σκοπός δεν είναι άλλος παρά να δώσει τα ίδια δικαιώματα και στο αστυνομικό προσωπικό, διότι αυτό επιτάσσει και η συνταγματικώς κατοχυρωμένη αρχή της ισότητας. 
    Θεωρώ, λοιπόν, πως μπορεί με διασταλτική ερμηνεία, χωρίς να χρειαστεί η τροποποίηση των υφιστάμενων διατάξεων, να ικανοποιηθούν τα αιτήματα αυτά. Άλλως, αν εσείς κρίνετε πως απαιτείται νομοθετική ρύθμιση, θα σας παρακαλούσα κύριε Υπουργέ, στο πλαίσιο των υφιστάμενων δυνατοτήτων -διότι αντιλαμβάνομαι, όπως και κάθε πολίτης, τα ειδικά καθήκοντα τα οποία καλείται να επιτελέσει το προσωπικό της Ελληνικής Αστυνομίας- να αναγνωρίσουμε τη δυνατότητα των αστυνομικών υπαλλήλων να έχουν τα ίδια δικαιώματα, όπως και οι υπόλοιποι δημόσιοι υπάλληλοι. Νομίζω ότι εκεί θα πρέπει να είναι στραμμένη η προσοχή του Υπουργείου σας. 
    Ευχαριστώ πολύ, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μπούγα.
    Ο κύριος Υπουργός έχει το λόγο.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
    Κύριε Μπούγα, δεν αποκλίνω με αυτά τα οποία θέτετε και οπωσδήποτε, συγκρατούνται όλες οι παραινέσεις σας ή οι προτάσεις σας, αν θέλετε.
    Σκοπεύουμε να κινηθούμε προς δύο άξονες. Ο πρώτος άξονας θα είναι να θεσπίσουμε –και να μην αποτελεί πλέον εξαίρεση- το διάστημα των τριών μηνών για την άδεια μετ’ αποδοχών. Ο δεύτερος άξονας θα είναι να παρέχεται η δυνατότητα επιλογής στο προσωπικό είτε το να λαμβάνει την άδεια των τριών μηνών με αποδοχές είτε να επιλέγει έναντι αυτής, λόγω πιθανών διαφορετικών συνθηκών ανατροφής, το θέμα του ενός επιπλέον έτους στην άδεια άνευ αποδοχών.
	Ο δεύτερος άξονας, με βάση αυτά τα οποία είπατε, είναι ότι εξετάζουμε, εξ’ αφορμής της δικής σας ερωτήσεως -αυτή απετέλεσε την αφετηρία τουλάχιστον για το τελευταίο διάστημα- τη δυνατότητα, καθώς επίσης και ενδεχόμενες επιπτώσεις που μπορεί να προκύψουν λόγω του ανδρικού αστυνομικού προσωπικού και με βάση το ότι δεν μπορεί αυτό να αντικατασταθεί από προσωπικό άλλων δημοσίων υπηρεσιών, αναγνωρίζοντας όμως ότι σ’ αυτό το πεδίο θα πρέπει να απολαμβάνουν και εκείνοι τα δικαιώματα που απολαμβάνουν και οι υπόλοιποι δημόσιοι υπάλληλοι, τουλάχιστον σε θέματα μητρότητας ή πατρότητας κατά περίπτωση και προκειμένου να προχωρήσουμε τις ανάλογες ενέργειες είτε με ερμηνευτική εγκύκλιο, είτε με προεδρικό διάταγμα, είτε με κατάλληλη νομοθετική ρύθμιση. Πλην όμως, είναι κάτι το οποίο θα πρέπει διαδικαστικά να εξεταστεί. Αυτό για το οποίο εγώ δεσμεύομαι απέναντι στο Κοινοβούλιο είναι η ταχύτερη δυνατή εξέταση του όλου θέματος.
	Σας ευχαριστώ.
	ΠΡΟΕΔΡΕΥΟΥΣΑ (Έλσα Παπαδημητρίου): Θα συζητηθεί η με αριθμό 934/19-5-2008 δεύτερη επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αναστασίας-Συλβάνας Ράπτη προς τους Υπουργού Πολιτισμού και Εσωτερικών σχετικά με την αντιμετώπιση του προβλήματος της παρουσίας εξαρτημένων ατόμων στον πεζόδρομο της Τοσίτσα κ.λπ..
	Η επίκαιρη ερώτηση της κυρίας συναδέλφου έχει ως εξής:
	«Με αφορμή τον τραγικό θάνατο της Ηώς Ζερβουδάκη, επίτιμης Διευθύντριας του Εθνικού Αρχαιολογικού Μουσείου, στον πεζόδρομο της Τοσίτσα την Μεγάλη Πέμπτη, τίθεται και πάλι επί τάπητος το τεράστιο κοινωνικό θέμα που προκύπτει από την εικόνα που παρουσιάζει τα τελευταία χρόνια ο πεζόδρομος ανάμεσα στο Πολυτεχνείο και το Εθνικό Μουσείο.
	Όλο το εικοσιτετράωρο αντικρίζει κανείς τραγικές σκηνές να εκτυλίσσονται ανάμεσα σε εξαρτημένα από ουσίες άτομα και αδίστακτους εμπόρους υπό το βλέμμα της Αστυνομίας, αφού σε απόσταση μόλις πενήντα μέτρων βρίσκεται το Υπουργείο Πολιτισμού φυλασσόμενο από πλήθος ανδρών των σωμάτων ασφαλείας.
	Ο άδικος θάνατος της διαπρεπούς αρχαιολόγου επαναφέρει το θέμα του άμεσου κινδύνου που ελλοχεύει για κάθε διερχόμενο Έλληνα πολίτη ή ξένο, φοιτητή ή μαθητή των σχολείων που μετέχουν καθημερινά στα προγράμματα του Εθνικού και του Επιγραφικού Μουσείου ή ενήλικο επισκέπτη των δύο μουσείων. Στη θέση της Ηώς Ζερβουδάκη θα μπορούσε να είναι ο οποιοσδήποτε, τη στιγμή που η πολιτεία έχει ως βασική υποχρέωση την απόλυτη ασφάλεια των πολιτών της.
	Ερωτώνται οι κ.κ. Υπουργοί:
	Σε ποιες ενέργειες θα προβούν προκειμένου ο πεζόδρομος της Τοσίτσα στο κέντρο της Αθήνας, μεταξύ του Εθνικού Αρχαιολογικού Μουσείου και του Εθνικού Μετσόβειου Πολυτεχνείου (Ε.Μ.Π.), να σταματήσει
	-να αποτελεί εστία επικινδυνότητας για τους πολίτες και
	-να παρουσιάζει την εικόνα ντροπής που αντικρίζουν οι διαβάτες και οι επισκέπτες του Μουσείου».
	Στην επίκαιρη ερώτηση της κυρίας συναδέλφου θα απαντήσει ο Υφυπουργός Εσωτερικών κ. Χηνοφώτης.
    	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
    	Κυρίες και κύριοι συνάδελφοι, όντως η κ. Ράπτη θίγει ένα θέμα που είναι πραγματικό και ουσιώδες. Είναι το θέμα της τάξεως ή της εν γένει εικόνας που υπάρχει, όχι μόνο στον πεζόδρομο της οδού Τοσίτσα, αλλά και σε ορισμένες άλλες περιοχές των Αθηνών. Ήδη το τελευταίο διάστημα έχουν αρχίσει ενέργειες αστυνομικής φύσεως, προκειμένου να απαλυνθεί αυτή η εικόνα και να ελαφρυνθεί η όλη κατάσταση. Όπως γνωρίζουμε, είναι μία κατάσταση η οποία υπάρχει περίπου από δεκαετίας. Με βάση τις αναφορές που έχω δει των Προέδρων του Μουσείου κ.λπ. υπάρχουν διακυμάνσεις ως προς την αποτελεσματικότητα των μέτρων που λαμβάνονται, αλλά δεν μπορεί κανένας να παραβλέψει το γεγονός ότι αυτό το οποίο θίγετε δεν αφίσταται κατά το μάλλον ή ήττον από μία πραγματική κατάσταση, άσχετα από τις διακυμάνσεις οι οποίες υφίστανται. 
    Θα ήθελα κι εγώ να κάνω μία καταγραφή δίνοντας μία εικόνα ότι στην ευρύτερη περιοχή των Εξαρχείων κυκλοφορεί σε καθημερινή βάση μεγάλος αριθμός εξαρτημένων ατόμων. 
      Αυτά τα εξαρτημένα άτομα, τα οποία επισκέπτονται τον Ο.ΚΑ.ΝΑ. και άλλες θεραπευτικές - συμβουλευτικές μονάδες, οι οποίες –και αυτό είναι ένα από τα βασικά σημεία, που δημιουργείται αυτή η κατάσταση- δεν διαθέτουν κατάλληλη υποδομή, αίθουσες υποδοχής - αναμονής και ως εκ τούτου περιφέρονται στη γύρω περιοχή.
      Γεγονός είναι ότι με όλη αυτή την κατάσταση από τα άτομα τα οποία θα πρέπει να θεωρούνται ότι έχουν μία ειδική πάθηση, δημιουργούνται προβλήματα στους διερχόμενους πολίτες, στους μόνιμους κατοίκους της περιοχής, καθώς επίσης και στους εργαζόμενους στο Μουσείο και στο Εθνικό Μετσόβιο Πολυτεχνείο.
      Βέβαια, στην περιοχή έχουμε και άλλες καταστάσεις, οι οποίες δημιουργούνται είτε από αλλοδαπούς είτε από ορισμένες ομάδες αντιεξουσιαστών.
      Στα πλαίσια της αντιεγκληματικής πολιτικής και με βάση την έξαρση, θα έλεγα, του φαινομένου που υπήρχε μέχρι πρότινος -χωρίς αυτό να σημαίνει ότι έχει εξαλειφθεί το φαινόμενο ή ότι είμαστε ικανοποιημένοι- έχει αναληφθεί μία δράση αστυνόμευση της ευρύτερης περιοχής των Εξαρχείων.
      Για οικονομία χρόνου θα ήθελα να καταθέσω τον πίνακα αναφορικά με τα επίσημα στοιχεία της δράσης, η οποία έχει αναληφθεί.
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει τον προαναφερθέντα πίνακα, ο οποίος έχει ως εξής:
      (Να φωτογραφηθεί η σελίδα 19)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Άρχισε η εντατικοποίηση ενός ειδικού προγράμματος, στοχεύοντας προς αυτή την κατεύθυνση. Ενισχύονται επιπλέον οι περιπολίες από το Αστυνομικό Τμήμα των Εξαρχείων, καθώς επίσης και από πλευράς Τροχαίας, με βάση το τραγικό συμβάν, το οποίο αναφέρατε, κυρία Ράπτη. 
      Ενώ υπάρχει κάθετη οδική σήμανση, που απαγορεύει την είσοδο οχημάτων με την ένδειξη ότι εξαιρούνται οχήματα τροφοδοσίας και άλλων κατηγοριών Πολυτεχνείου, Μουσείου κ.λπ., παρ’όλα αυτά παραβιάζεται αυτή η συγκεκριμένη διάταξη και ορισμένοι –όπως και οι μοτοσικλέτες- περνούν μέσα από τα κολωνάκια, τα οποία υφίστανται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Προς τούτο, την 6η Μαΐου –και λαμβάνοντας αφορμή από το τραγικό συμβάν- το Αστυνομικό Τμήμα των Εξαρχείων ζήτησε από το Δήμο Αθηναίων εγγράφως την τοποθέτηση σήμανσης και ειδικών εμποδίων στον εν λόγω πεζόδρομο, ώστε να απαγορεύεται η πρόσβαση και σε οιονδήποτε που δεν θέλει να τηρήσει αυτά τα οποία προβλέπονται.
      Όλα τα ανωτέρω δεν αποτελούν προσπάθεια εξωραϊσμού της κατάστασης. Και παρακαλώ να μην εκληφθεί κατ’ αυτή την έννοια. Απλά αποτυπώνουν την πραγματική κατάσταση, σύμφωνα με αυτά τα οποία είπατε κι εσείς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα παρακαλούσα, κυρία Πρόεδρε, να μου δώσετε λίγο χρόνο από τη δευτερολογία.
      Εδώ θα πρέπει να δούμε και την περίπτωση του Υπουργείου Υγείας, όπου με βάση και τη θέση του και την ανάληψη ενεργειών για την εφαρμογή του επιχειρησιακού σχεδίου δράσης, όπως αυτό ανακοινώθηκε από τον Υπουργό Υγείας στο Κοινοβούλιο, με αφορμή σχετική επερώτηση στις 18 Φεβρουαρίου του 2008, όλες οι μονάδες μεθαδόνης του Ο.ΚΑ.ΝΑ. και κατά βάση τα κέντρα απεξάρτησης, θα τοποθετηθούν σε επιλεγμένα δημόσια νοσοκομεία. Επιπρόσθετα, δημιουργούνται δέκα νέα κέντρα απεξάρτησης.
      Κατ’ αυτόν τον τρόπο θεωρώ ότι σε συνδυασμό με ενέργειες της Αστυνομίας θα μπορέσουν, η περιοχή της Τοσίτσα –και όχι μόνο, αναφέρομαι και στο υπόλοιπο κέντρο, διότι έχουμε τα προβλήματα και στις εγγύς περιοχές, που στεγάζονται οι δύο βασικές μονάδες του Ο.ΚΑ.ΝΑ.- ο χώρος περί του Υπουργείου Πολιτισμού, του Εθνικού Μετσόβιου Πολυτεχνείου –αναφέρομαι στον περιβάλλοντα χώρο- και του Μουσείου, να αποδοθούν στη χρήση των πολιτών ελεύθερα, ασφαλώς και από την άλλη πλευρά να είμαστε συνεπείς και με μία ιστορική μνήμη, όπως έχει τεθεί…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υφυπουργέ, σας παρακαλώ να ολοκληρώσετε.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): …και κατά περίπτωση από τους υπαλλήλους του Υπουργείου Πολιτισμού ότι σε αυτό το χώρο τιμάται η μνήμη της Λέλας Καραγιάννη, καθώς επίσης και των υπολοίπων, οι οποίοι εκτελέστηκαν το Μάρτη του 1943.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Ράπτη έχει το λόγο.
      ΣΥΛΒΑΝΑ ΡΑΠΤΗ: Κυρία Πρόεδρε, σας ευχαριστώ. 
      Κατ’ αρχήν, να εκφράσω τα συλλυπητήρια μου στην οικογένεια της εκλιπούσης Ηώς Ζερβουδάκη. Η γυναίκα αυτή, Μεγάλη Πέμπτη περνούσε από τον πεζόδρομο της Τοσίτσα, πήγαινε σ’ ένα φιλικό σπίτι και ακολούθως είχε σχέδια για τη ζωή, είχε σχέδια να πάει στη Σίφνο το Πάσχα, να κάνει Ανάσταση. Την πρόλαβε το θάνατος, ένας θάνατος εντελώς άδικος, εντελώς τραγικός, εάν σκεφτείτε ότι ήταν σ’ ένα πεζόδρομο. Ένα μηχανάκι μπήκε στον πεζόδρομο, έγινε προσπάθεια να της πάρουν την τσάντα, αντιστάθηκε και το πλήρωσε με τη ζωή της. 
      Αυτό, όπως λέω και στην ερώτησή μου, κύριε Υπουργέ, είναι η αφορμή. Είναι η αφορμή για να δείξουμε ότι το ποτήρι έχει ξεχειλίσει. Ο Αθηναίος πολίτης δεν μαστίζεται πλέον μόνο από την ακρίβεια, από την ανασφάλεια. Μαστίζεται από την εγκληματικότητα. Ο βραδινός περίπατος, ο απογευματινός περίπατος έχει γίνει στοίχημα ζωής και θανάτου. 
      Είπατε πολύ σωστά στην παρέμβασή σας ότι υπάρχει και θέμα Υπουργείου Υγείας. Ασφαλώς. Υπάρχει για μένα θέμα Υπουργείου Πολιτισμού, Υπουργείου Υγείας και βάζω τελευταίο το θέμα του Υπουργείου Δημοσίας Τάξεως, διότι φτάνουμε στην καταστολή και αναγκαζόμαστε να ζητήσουμε καταστολή, όταν το προλαμβάνειν δεν έχει προβλεφθεί. Εδώ έχουμε να κάνουμε με την πρόληψη που δεν υπάρχει και δεν ασκείται από την πλευρά του Υπουργείου Υγείας σε σχέση με το θέμα των ναρκωτικών. Θυμίζω ότι στον Ο.ΚΑ.ΝΑ. η λίστα αυτών που περιμένουν την γιατρειά τους, έχει διπλασιαστεί και κοντεύει τα πέντε χιλιάδες άτομα. 
      Το θέμα, λοιπόν, είναι ότι ερχόμαστε εδώ και λέμε τι θα γίνει στις γειτονιές της Αθήνας, μια από τις οποίες είναι ο περίφημος πεζόδρομος της Τοσίτσα, ο οποίος έχει δεξιά το Εθνικό Μετσόβιο Πολυτεχνείο, αριστερά το Εθνικό Αρχαιολογικό Μουσείο, ένα Μουσείο το οποίο επισκέπτονται καθημερινά σχολεία. 
      Ήμουν εκεί την προηγούμενη εβδομάδα με αφορμή μια επίσκεψη που είχαμε κάνει ως κλιμάκιο του ΠΑ.ΣΟ.Κ. στο Μουσείο. Σας πληροφορώ ότι έτρεχαν οι υπάλληλοι να κλείσουν μια ενδιάμεση πόρτα που υπάρχει με κάγκελα, μη τυχόν και περάσει μέσα κάποιο από τα κακοποιά στοιχεία ή τους ασθενείς, τους εξαρτημένους από τα ναρκωτικά. Φρόντιζαν, ώστε τα παιδάκια του δημοτικού να περάσουν γρήγορα-γρήγορα, για να μην δουν θεάματα που θα τραυματίσουν την ψυχή τους. 
      Αυτό πραγματικά δεν είναι δυνατόν. Λέμε ότι δεν είναι δυνατόν, γιατί στην πράξη είναι δυνατόν και συμβαίνει στο κέντρο της Αθήνας, μέσα σ’ έναν ευρύτερο αρχαιολογικό χώρο, μέσα σ’ ένα πεζόδρομο -που ορθώς αναφέρατε, αλλά δεν φτάνει μόνο να το θυμόμαστε, πρέπει και να το τιμάμε- όπου βρίσκεται η προτομή της Λέλας Καραγιάννη. 
      Πραγματικά, θέλω να ξέρω, για λογαριασμό των Αθηναίων, που  με τιμούν με τη ψήφο τους στην Α’ Περιφέρεια της Αθήνας, τι θα γίνει, κύριε Υπουργέ. Ως πού θα πάει αυτή η υπόθεση; Το θέμα δεν είναι κατ’ αρχήν, αυτούς τους δύστυχους ανθρώπους, τους ασθενείς και μετά τα κακοποιά στοιχεία, να τα παίρνουμε από τη μια πλατεία και να τα πηγαίνουμε στην άλλη, από τον έναν πεζόδρομο στον άλλον. Πρέπει να βρεθεί μια οριστική λύση. 
      Και αυτό είναι θέμα κεντρικού πολιτικού σχεδιασμού, τι θα γίνει με την εγκληματικότητα, τι θα γίνει με τους ανθρώπους τους εξαρτημένους από τα ναρκωτικά, ώστε να σταματήσουμε να ζούμε αυτήν την κατάσταση, που έφτασε στην προκείμενη περίπτωση σ’ αυτόν τον τραγικό θάνατο. Με κάποιο τρόπο όλα αυτά πρέπει να αντιμετωπιστούν. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, έχετε ήδη διπλασιάσει το χρόνο ομιλίας σας. 
      ΣΥΛΒΑΝΑ ΡΑΠΤΗ: Ολοκληρώνω, κυρία Πρόεδρε. 
      Είδα τα Πρακτικά μιας ερώτησης που έκανε το ΠΑ.ΣΟ.Κ. για την εγκληματικότητα, στην οποία καταθέσατε αριθμητικά στοιχεία κ.λπ.. Τους Αθηναίους, τους Έλληνες πολίτες, δεν τους αφορούν, κύριε Υπουργέ, τα στοιχεία. Τους αφορά η ζωή που είναι δίπλα τους και δεν μπορούν να τη ζήσουν. Είναι φοβισμένοι, είναι κλεισμένοι πια στα σπίτια τους. 
      Μιλάτε και για χαρτογράφηση. Εγώ θα σας πω το εξής: Έκανα την ερώτηση στις 15 του μηνός. Την προηγούμενη Κυριακή στις 18 του μηνός είδα ένα ρεπορτάζ στο «ΒΗΜΑ» με αποκαλυπτικές φωτογραφίες. Η χαρτογράφηση είναι εδώ και είναι δραματική. 
      Κάντε κάτι και κάντε το γρήγορα, κύριε Υπουργέ. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο. 
      Έχετε εξαντλήσει το χρόνο της δευτερολογίας σας, αλλά εν πάση περιπτώσει, σας δίνω δυο λεπτά. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Θα κάνω χρήση του ενός λεπτού. 
      Είμαστε στην ίδια κατεύθυνση, με τις ίδιες ευαισθησίες. Το κέντρο, όχι μόνο το ιστορικό, αλλά και όλη η ευρύτερη περιοχή του κέντρου των Αθηνών, πρέπει να αποδοθεί ασφαλώς το ταχύτερο δυνατόν στους πολίτες.
      Εξ ιδιοσυγκρασίας δεν θέλω να προβαίνω σε εξαγγελίες– εννοώ, βεβαίως, στο πλαίσιο των αρμοδιοτήτων μου. Θέλω να κινούμαι με ορισμένες ενέργειες, οι οποίες πρέπει να αναλαμβάνονται με βάση τις κατευθύνσεις τις δικές μου από την Ελληνική Αστυνομία, προκειμένου χωρίς τυμπανοκρουσίες να γίνει αυτό το οποίο οφείλει η Αστυνομία να κάνει. Αντιμετωπίζει αυτό το θέμα, εντατικοποιεί τις προσπάθειες και δεν είναι ανάγκη ούτε ιδιαιτέρων εξαγγελιών από πλευράς δικής μου.
      Αυτό το οποίο, είμαι της αρχής ότι, μετράει για τον κόσμο είναι το αποτέλεσμα και όχι τα πολιτικά πυροτεχνήματα. Συμφωνώ απόλυτα με τη διάσταση που δώσατε και προς τα εκεί θα κινηθούμε. Εδώ θα είμαστε, το ξαναβλέπουμε και εκτιμώ με πολύ καλύτερα αποτελέσματα.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      Θα συζητηθεί η με αριθμό 939/19-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Εθνικής Παιδείας και Θρησκευμάτων, σχετικά με τη λήψη ελληνόγλωσσων σχολικών βιβλίων για τους Πομάκους της Θράκης κ.λπ..
      Ειδικότερα, η επίκαιρη ερώτηση έχει ως εξής:
      «Στον Τύπο αναγκάστηκαν να καταφύγουν οι Έλληνες Πομάκοι της Ξάνθης, διαμαρτυρόμενοι για την έλλειψη ελληνόφωνων δημοτικών σχολείων και προ πάντων ελληνόγλωσσων σχολικών βιβλίων.
      Αν λάβουμε υπόψη τη Συνθήκη της Λοζάνης, θα δούμε ότι ως επίσημη γλώσσα είχε συμφωνηθεί η ελληνική και τότε δικαίως διαμαρτύρονται οι εκατόν δέκα χιλιάδες Πομάκοι για την εγκατάλειψή τους από την ελληνική Κυβέρνηση.
      Η ελληνική πολιτεία τις τελευταίες δεκαετίες με τη συμπεριφορά της εκτουρκίζει τους Έλληνες Πομάκους, αφού η διδασκαλία γίνεται στην τουρκική γλώσσα.
      Οι ίδιοι απελπισμένα φωνάζουν ότι είναι Έλληνες και θέλουν να διδάσκονται στην ελληνική γλώσσα και όχι στην τουρκική.
      Το μήνυμα που στέλνουν προς κάθε κατεύθυνση μέσω του προέδρου τους «Ταχίρ Κόντε» οι Έλληνες Πομάκοι που ζουν στη Θράκη είναι: «Σχολεία και βιβλία ελληνικά ζητάμε! Δεν είναι Ελλάδα εδώ;»
      Ερωτάται ο κύριος Υπουργός:
      1. Πότε σκοπεύει να εξοπλίσει τα σχολεία με έλληνες δασκάλους;
      2. Θα φροντίσει να υπάρχει επάρκεια ελληνικών βιβλίων στα ελληνόφωνα σχολεία, ώστε τα παιδιά αυτά να μεγαλώσουν ως έλληνες πολίτες;»
      Στην επίκαιρη ερώτηση θα απαντήσει ο Υφυπουργός Παιδείας κ. Ανδρέας Λυκουρέντζος.
      Κύριε Υπουργέ, έχετε τρία λεπτά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κύριε συνάδελφε, γνωρίζετε ότι στην ελληνική επικράτεια οι έλληνες πολίτες απολαύουν της ισονομίας και της ισοπολιτείας. Δεν υπάρχουν διακρίσεις είτε λόγω θρησκευτικών πεποιθήσεων είτε λόγω οποιωνδήποτε άλλων κοινωνιολογικών χαρακτηριστικών ή προσδιορισμών.
      Και βεβαίως, από την ελληνική Κυβέρνηση τηρείται η υποχρέωση της Συνθήκης της Λοζάνης να διδάσκεται ως επίσημη γλώσσα η ελληνική γλώσσα και δεν θα μπορούσε να είναι διαφορετικά στα δημόσια ή μειονοτικά σχολεία, τα οποία λειτουργούν στη συγκεκριμένη περιοχή, διότι αυτή είναι η επίσημη γλώσσα του ελληνικού κράτους.
      Και βεβαίως, δεν υπάρχει χρονική αφετηρία από την οποία θα ξεκινήσουμε να τοποθετούμε έλληνες διδασκάλους για να διδάξουν την ελληνική γλώσσα και όχι μόνο, αλλά και τα άλλα μαθήματα γενικής παιδείας στα σχολεία της πρωτοβάθμιας και της δευτεροβάθμιας εκπαίδευσης στη συγκεκριμένη περιοχή. Έχουν όλα τα σχολεία στελεχωθεί πλήρως κατά το τρέχον σχολικό έτος και όλες οι ειδικότητες οι οποίες είναι απαραίτητες για να υλοποιούνται τα εκπαιδευτικά προγράμματα, έχουν καλυφθεί από εκπαιδευτικό προσωπικό.
      Θα σας δώσω ορισμένα στοιχεία: επτακόσιοι είκοσι επτά εκπαιδευτικοί υπηρετούν στη συγκεκριμένη περιοχή, πεντακόσια εβδομήντα ένας είναι μόνιμοι και αναπληρωτές, ογδόντα έξι ωρομίσθιοι υπηρετούν στην πρωτοβάθμια εκπαίδευση και εβδομήντα στη δευτεροβάθμια.
      Επίσης, πρόγραμμα εκπαίδευσης μουσουλμανοπαίδων έχει χρηματοδοτηθεί μέχρι τώρα με 7.350.000 ευρώ, μια σημαντική δαπάνη, η οποία προέρχεται από δημόσιες δαπάνες, από την Ευρωπαϊκή Ένωση και από τον κρατικό προϋπολογισμό.
      Βεβαίως, ένας πολύ μεγάλος αριθμός διδακτικών εγχειριδίων και όχι μόνο, αλλά και προγράμματα τα οποία στηρίζονται σε λογισμικό και άλλα εποπτικά μέσα, τα οποία απαιτούνται για τη διδασκαλία των μαθημάτων, έχουν διατεθεί. Για το νέο σχολικό έτος είναι έτοιμοι οι εξήντα οκτώ τίτλοι βιβλίων –πάντα αναφέρομαι στην ελληνική γλώσσα- για μαθητές και δασκάλους και ο προγραμματισμός μας είναι να τυπωθούν εξήντα επτά χιλιάδες εξακόσια εξήντα επτά αντίτυπα. 
      Θεωρώ, λοιπόν, ότι η μέριμνα, το ενδιαφέρον της πολιτείας είναι επαρκή. Προσφέρει ό,τι απαιτεί η διδασκαλία των εκπαιδευτικών προγραμμάτων στο σύνολό τους και όχι μόνο της ελληνικής γλώσσας.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βελόπουλε, έχετε το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, ίσως φταίει η ερώτησή μου, αλλά η απάντηση που μου δώσατε δεν έχει καμμία σχέση με την ερώτηση. Εγώ δεν σας ρώτησα πόσοι εκπαιδευτικοί υπηρετούν στην Ξάνθη ή στην Κομοτηνή. Μιλάμε για Πομάκους. Μη μπερδεύουμε τα πράγματα. Και εάν εννοείτε πρόγραμμα εκπαίδευσης μουσουλμάνων το πρόγραμμα της κ. Φραγκιουδάκη, θα πρέπει να προσέχουμε τι λέει η κ. Φραγκιουδάκη και τι διδάσκει στα παιδιά στη Θράκη. Γιατί, η κ. Φραγκιουδάκη το μόνο που κάνει, είναι να διδάσκει τουρκικά και όχι –το τονίζω αυτό- πομακικά. 
      Επειδή δεν θέλω να πέσετε κι εσείς στην παγίδα και να αρχίσετε να μιλάτε για λαϊκισμό, για ακρότητες κ.λπ., θα κάνω το εξής πολύ απλό, κύριε Υπουργέ, θα σας διαβάσω από την εφημερίδα των Πομάκων –την έχω εδώ και εάν θέλετε, μπορώ να σας την παραδώσω- γιατί είναι άλλο πράγμα να λέτε εσείς ότι είναι επτακόσιοι ή τριακόσιοι ή πεντακόσιοι ή οκτακόσιοι. Μπορεί να είναι και τριάντα χιλιάδες οι εκπαιδευτικοί, το ζήτημα όμως είναι τι λένε οι ίδιοι οι Πομάκοι. Θα σας την παραδώσω. Ακούστε, λοιπόν, τι λένε και επιτρέψτε μου να πω ότι η απάντησή σας ήταν κάπως συγκεχυμένη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, επιτρέψτε μου, να διαβάσω αυτούσιο το κείμενο των Πομάκων. Είναι η αγωνία τους. Λένε, λοιπόν, τα εξής: «Στον τομέα της εκπαίδευσης τα πράγματα είναι δύσκολα. Θετικό γεγονός –το μόνο ίσως- ότι επιτέλους ιδρύθηκε δημόσιο νηπιαγωγείο στο χωριό και έτσι οι γονείς θα μπορούν να αφήνουν τα παιδιά τους για κάποιες ώρες εκεί, ενώ εκείνα θα μαθαίνουν τη γλώσσα της πατρίδας τους, τα ελληνικά. Όμως, το δημοτικό του χωριού είναι μειονοτικό και έτσι τα παιδιά μας αναγκάζονται να μαθαίνουν τα τουρκικά, γλώσσα ξένη προς αυτά». Αυτό σας είπα και εγώ, κύριε Υπουργέ. Δεν είπα ότι δεν έχουμε προγράμματα, έχουμε προγράμματα, αλλά τουρκικά τους μαθαίνουμε.
      Και συνεχίζουν: «Όμως, τη μητρική τους γλώσσα, την πομακική, φυσικά δεν την μαθαίνουν. Για γυμνάσιο αναγκάζονται να πηγαίνουν στην Οργάνη, ενώ για το λύκειο θα πρέπει να πηγαίνουν στη Κομοτηνή. Καταλαβαίνετε πόσο ταλαιπωρούνται παιδιά και γονείς από την κατάσταση αυτή.». Το λένε οι ίδιοι οι Πομάκοι. 
      Παρακάτω αναφέρουν τα εξής: «Και όταν τα παιδιά τελειώσουν το σχολείο; Δυστυχώς, είναι ακόμη λίγοι οι άνθρωποι που μπαίνουν στο πανεπιστήμιο, ενώ οι υπόλοιποι, εάν εξαιρέσουμε τους λίγους μήνες των αγροτικών εργασιών, είναι άνεργοι και συχνάζουν εδώ κι εκεί».
      Επίσης, ακούστε και κάτι άλλο που λένε οι Πομάκοι και όχι ο Βελόπουλος: «Είναι απίστευτο το γεγονός ότι οι κάτοικοι δεν βλέπουν ελληνικά κανάλια». Κύριε Υπουργέ, εδώ ακούστε με. Δεν είναι δική σας ευθύνη ή του Υπουργείου του κ. Ρουσόπουλου ή και των υπολοίπων Υπουργών. Δεν βλέπουν ελληνικά κανάλια. Οι Τούρκοι τους δίνουν πιάτα δωρεάν και βλέπουν τουρκικά κανάλια. Εκτουρκίζονται, αυτό λένε οι άνθρωποι. Μόνο στον πάνω μαχαλά του χωριού μερικοί τυχεροί πιάνουν «ANT-1» και «MEGA». Είναι γνωστό ότι εδώ και μια δεκαετία, τουλάχιστον οι Πομάκοι της κοινότητας Οργάνης, έχουν απευθυνθεί επανειλημμένα στην περιφέρεια, για να μπορούν να βλέπουν ελληνικά κανάλια.
      Αυτό σας είπα, λοιπόν, κύριε Υπουργέ. Δεν σας είπα ότι δεν κάνετε καλά την εκπαίδευση των μουσουλμάνων στη Θράκη, αλλά σας είπα για τους Πομάκους, που είναι εκατό χιλιάδες και πλέον. Αυτή είναι η πραγματικότητα. Οι αρχαίοι Αγριάντες, που τους κάναμε Τούρκους. Όχι εσείς, πενήντα χρόνια αγωνιστήκαμε για να γίνουν Τούρκοι. Τους πείσαμε ότι είναι Τούρκοι. Διδάξτε τους ελληνικά και να εκπέμπουν, όπως υποχρεούνται, τα ελληνικά κανάλια και η κρατική τηλεόραση εκεί ελεύθερα, ώστε να βλέπουν ελληνικά τραγούδια και να ακούν την ελληνική γλώσσα. Τα άλλα, για επτακόσιους και οκτακόσιους είναι απλώς για να τα ακούμε. Δεν έχουμε τίποτα μ’ εσάς, αλλά κοιτάξτε το θέμα, γιατί είναι εθνικό. Στη Θράκη υπάρχει πρόβλημα. Το λένε οι Πομάκοι, όχι ο Βελόπουλος, όχι ο Λαϊκός Ορθόδοξος Συναγερμός.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Εθνικής Παιδείας και Θρησκευμάτων, ο κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κύριε συνάδελφε, όταν κάνετε αναφορά για εθνικό θέμα, περιττεύουν οι βαρύτατες αξιολογήσεις. 
      ΚΥΡΙΑΚΟΣ ΒΕΛΟΠΟΥΛΟΣ: Απαγορεύονται;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όταν λέτε ότι πρόκειται για τέτοιας σημασίας θέμα, δεν μπορείτε να κάνετε αξιολογήσεις του τύπου ότι γίνεται το α' ή το β’. Το πρώτο είναι αυτό.
      Δεύτερον, η απάντησή μου δεν είναι άσχετη με την ερώτησή σας. Ρωτάτε εάν υπάρχουν Έλληνες διδάσκαλοι και απήντησα ότι υπάρχουν.
      ΚΥΡΙΑΚΟΣ ΒΕΛΟΠΟΥΛΟΣ: Στα Πομακοχώρια, κύριε Υπουργέ.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ρωτάτε εάν υπάρχει επάρκεια ελληνικών βιβλίων. Βεβαίως και υπάρχει. 
      ΚΥΡΙΑΚΟΣ ΒΕΛΟΠΟΥΛΟΣ: Για τους Πομάκους μιλάμε τώρα. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Βεβαίως και υπάρχει.
      ΚΥΡΙΑΚΟΣ ΒΕΛΟΠΟΥΛΟΣ: Δεν είναι έτσι.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Τρίτον, η διδασκαλία στις συγκεκριμένες περιοχές των ελληνικών εκπαιδευτικών προγραμμάτων. Πέραν των όσων προσπαθειών έχουν γίνει και υλοποιούνται αυτά τα προγράμματα, αντιμετωπίζουμε μια πολύ μεγάλη δυσκολία για την ίδρυση νέων σχολικών μονάδων, διότι, όπως πολύ καλά γνωρίζετε, ο Οργανισμός Σχολικών Κτηρίων, για να οικοδομήσει ένα καινούργιο συγκρότημα, χρειάζεται οικόπεδο.
      Δεν έχουμε την ανταπόκριση, δυστυχώς, των δημάρχων της περιοχής εκείνης, στην έκταση την οποία θέλουμε και παρά τις πιέσεις, τις οποίες ασκούμε για να εξεύρουμε οικόπεδα, τα οποία είμαστε διατεθειμένοι και να αγοράσουμε, παρά το γεγονός ότι στην υπόλοιπη χώρα προσφέρονται τα οικόπεδα στον Οργανισμό Σχολικών Κτηρίων, για τη συγκεκριμένη περιοχή επαναλαμβάνω ότι είμαστε πρόθυμοι και να αγοράσουμε τα οικόπεδα αυτά, για να οικοδομήσουμε, τα σχολεία και γι’ αυτό παρατηρείται το πρόβλημα, να μετακινούνται από περιοχή σε περιοχή, το οποίο και δεν αμφισβητώ. Αλλά η εικόνα δεν είναι ακριβώς αυτή, την οποία παρουσιάζετε. Έχουν γίνει σοβαρές προσπάθειες, έχει γίνει ουσιαστική ανάπτυξη των προγραμμάτων, τα οποία επισήμως το Υπουργείο Εθνικής Παιδείας και Θρησκευμάτων έχει αναθέσει να διδάσκονται σε όλα τα δημόσια της χώρας και στα μειονοτικά και προσπαθούμε να έχουν την ευκαιρία όλα τα παιδιά, σε κάθε γωνιά της πατρίδας, είτε αυτό είναι στη Θράκη, είτε στην Ήπειρο, είτε στη Δωδεκάνησο, να έχουν πρόσβαση  στα προγράμματα της ελληνικής εκπαιδευτικής κοινότητας.
      ΠΡΟΕΔΡΕΥΟΥΣΑ (Έλσα Παπαδημητρίου): Η τέταρτη με αριθμό 944/19-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη, προς τους Υπουργούς Οικονομίας και Οικονομικών και Ανάπτυξης, σχετικά με την είσπραξη οφειλών από δανειολήπτες, μέσω εισπρακτικών εταιρειών κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Ο Συνήγορος του Καταναλωτή με έκθεσή του, την οποία παρέδωσε στον Πρόεδρο του Δικηγορικού Συλλόγου Αθηνών και τον Πρόεδρο της Ομοσπονδίας Δικαστικών Επιμελητών Ελλάδας, αλλά και στους αρμόδιους Υπουργούς, καταγγέλλει σωρεία αυθαίρετων, εκβιαστικών, καταχρηστικών και παράνομων πρακτικών που μετέρχονται εισπρακτικές εταιρείες, οι οποίες με εντολή των τραπεζών διεκδικούν χρέη από οφειλέτες των τελευταίων.
      Ταυτόχρονα, οι τράπεζες αξιοποιούν τις εισπρακτικές εταιρείες για να εισπράξουν, πέραν των νομίμων οφειλών και καταχραστικές χρεώσεις που τα δικαστήρια έχουν κρίνει παράνομες. Χαρακτηριστικό παράδειγμα είναι οι πρόσφατες αποφάσεις του Πολυμελούς Πρωτοδικείου Αθηνών, που εκδόθηκαν κατόπιν προσφυγής της ΕΚΠΟΙΖΩ, με τις οποίες κηρύχθηκαν παράνομοι και καταχρηστικοί δεκατέσσερις όροι που εφαρμόζουν οι τράπεζες στις συναλλακτικές τους πρακτικές.
      Επειδή αυτές οι νοσηρές πρακτικές παραπέμπουν τις συναλλαγές με τις τράπεζες σε εποχές «φαρ-ουέστ», ενώ ο ρόλος των εισπρακτικών εταιρειών συνιστά παράνομη αντιποίηση του δικηγορικού επαγγέλματος και των αρμοδιοτήτων των δικαστικών επιμελητών, ερωτώνται οι κύριοι Υπουργοί:
      Πρώτον, σκοπεύουν να προωθήσουν ρύθμιση, η οποία να μην επιτρέπει σε εισπρακτικές εταιρείες την είσπραξη οφειλών από δανειολήπτες; 
      Δεύτερον, προτίθενται να νομοθετήσουν έτσι ώστε να κηρυχθούν παράνομες και καταχρηστικές οι δεκατέσσερις χρεώσεις των τραπεζών, οι οποίες κρίθηκαν, ως τέτοιες, από το Πολυμελές Πρωτοδικείο Αθηνών»;
      Στην επίκαιρη ερώτηση θα απαντήσει ο Υφυπουργός Ανάπτυξης κ. Βλάχος.
      Κύριε Υφυπουργέ έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κυρία Πρόεδρε.
      Αν και η επίκαιρη ερώτηση απευθύνεται στο Υπουργείο Εθνικής Οικονομίας και Οικονομικών, κύριοι συνάδελφοι, επειδή η λειτουργία αυτών των εισπρακτικών εταιρειών εμπλέκεται και με το Υπουργείο  Ανάπτυξης, θέλω να σας δώσουμε σήμερα κάποια στοιχεία.
       Είναι γεγονός ότι ο τραπεζικός δανεισμός από τις επιχειρήσεις και τα νοικοκυριά αυξάνεται εδώ και αρκετά χρόνια και αυτό είναι φαινόμενο που διαπιστώνεται και στην Ελλάδα και στο εξωτερικό. Θα ήθελα, όμως, να παραθέσω κάποια στοιχεία που συγκέντρωσα, με αφορμή την ερώτησή σας, για την ενημέρωση και τη δική σας και των συναδέλφων, αλλά και των καταναλωτών. Έτσι, λοιπόν, ο συνολικός δανεισμός στη χώρα μας βρίσκεται στο 80% του Α.Ε.Π. ενώ στην Ευρωζώνη φθάνει το 140%. Την ίδια στιγμή οι καταθέσεις των ελληνικών νοικοκυριών είναι μεγαλύτερες από τα δάνειά τους, κατά 68%, ενώ στην Ευρωζώνη είναι μόνο, κατά 3%.  Αξίζει μάλιστα να σημειωθεί ότι οι καταθέσεις στη χώρα μας από το 56% του Α.Ε.Π. που ήταν το 2000, αυξήθηκαν στο 69% το 2007. 
      Σύμφωνα τώρα με τα στοιχεία της Τράπεζας της Ελλάδος -που θυμίζω ότι η Τράπεζα της Ελλάδος έχει την εποπτεία όλης αυτής της διαδικασίας και η Τράπεζα της Ελλάδος είναι μια ανεξάρτητη αρχή- στις 19 Μαΐου -στοιχεία που προέκυψαν από σχετική έρευνα- το μέσο χρέος κατά νοικοκυριό αυξάνει με την αύξηση του εισοδήματος της περιουσίας.
      Η Τράπεζα της Ελλάδας, επίσης, σημειώνει ότι σε σύγκριση με τις προηγούμενες έρευνες, η έρευνα του 2007 υποδηλώνει μία σημαντική μεταβολή στη δανειοληπτική πολιτική των τραπεζών η οποία, περισσότερο τώρα απ’ ό,τι στο παρελθόν, στοχεύει στην προσέλκυση πελατείας από υψηλότερα εισοδηματικά κλιμάκια.
      Επιπλέον, η Τράπεζα της Ελλάδας τονίζει ότι για τη μεγαλύτερη πλειοψηφία των υπόχρεων νοικοκυριών, περίπου το 84%, ο λόγος των δόσεων για την εξυπηρέτηση των δανείων προς το εισόδημα διαμορφώνεται μέσα στα όρια που γενικά θεωρούνται αποδεκτά, δηλαδή δεν υπερβαίνουν το 40%, παρά τη μικρή επιδείνωση που είχαμε το 2005, η οποία συνδέεται άμεσα με την αύξηση των τραπεζικών επιτοκίων. 
      Όλα αυτά, βεβαίως, τα οποία επικαλείται και η Τράπεζα, θα έλεγα ότι δεν πρέπει να αποτελούν δικαιολογία ή να πιστέψουμε όλοι ότι δεν υπάρχει πρόβλημα. Υπάρχει πρόβλημα και αυτό, κατά τη γνώμη μας, εντοπίζεται σε δύο ενότητες. Αφ’ενός στις περιπτώσεις που πρώτον επιβάλλονται καταχρηστικοί όροι –και υπάρχουν τέτοιοι- δεύτερον επιστρατεύονται παραπλανητικές διαφημίσεις και εφαρμόζονται επιθετικές εμπορικές πρακτικές από τις τράπεζες, και αφ’ετέρου στις περιπτώσεις κατά τις οποίες επιχειρήσεις και νοικοκυριά δεν μπορούν να ανταποκριθούν στις υποχρεώσεις που αναλαμβάνουν. Είναι ένα σοβαρό φαινόμενο μπροστά στο οποίο απαιτείται υπευθυνότητα τόσο από τους δανειολήπτες όσο και από τις τράπεζες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κυρία Πρόεδρε. Θα συνεχίσω στη δευτερολογία μου, αλλά πρέπει να σημειωθεί ότι η γενική εποπτεία του τραπεζικού συστήματος, όπως είπα, ανήκει στην αρμοδιότητα της Τράπεζας της Ελλάδας, η οποία λειτουργεί ως ανεξάρτητη αρχή. 
      Πρόσφατα η Τράπεζα της Ελλάδας –και θα έλεγα με καθυστέρηση- έβαλε πρόστιμα τα οποία θα καταθέσω και σήμερα, αλλά νομίζω ότι είναι και σε γνώση όλων, για παραβάσεις της νομοθεσίας σε μία προσπάθεια να νουθετήσει τις τράπεζες και να προστατεύσει τον καταναλωτή. Οι κυρώσεις που επιβλήθηκαν έχουν τη μορφή εξάμηνης άτοκης κατάθεσης στην Τράπεζα της Ελλάδας και είναι συνολικού ποσού περίπου 70.000.000 ευρώ. 
      Επιπλέον, η Τράπεζα της Ελλάδας ξεκαθάρισε ότι οι τράπεζες διατηρούν πλήρη ευθύνη –και αυτό είναι επίσης το δεύτερο σημαντικό- για τον έλεγχο της υιοθέτησης και της τήρησης από τις εισπρακτικές εταιρείες της δεοντολογίας. Με άλλα λόγια, βάσει της διεθνούς πρακτικής, αλλά και του Κανονισμού της Τράπεζας της Ελλάδας, που ακολουθεί τον Κανονισμό της Ευρωπαϊκής Τράπεζας, υπάρχει η δυνατότητα, επιτρέπεται, σε άλλες εταιρείες να λειτουργούν ως υπεργολάβοι των τραπεζών, μόνο που τη συνολική ευθύνη για την πολιτική της είσπραξης των χρημάτων έχει η Τράπεζα. Σε αυτό, λοιπόν, το πλαίσιο ήρθε η Τράπεζα της Ελλάδας και έβαλε αυτά τα πρόστιμα. 
      Κλείνοντας, πρέπει να πω ότι η προσπάθεια αυτή θα συνεχιστεί. Δεν θα είναι άμοιρες ευθυνών όλες αυτές οι εισπρακτικές εταιρείες. Δεν μπορούν να πολιτεύονται με τον τρόπο που θέλουν για να έχουν το αποτέλεσμα που πιθανόν τους πιέζουν να έχουν. Θα αναλάβουν τις ευθύνες τους και προς αυτήν την κατεύθυνση είμαστε πραγματικά αποφασισμένοι το επόμενο διάστημα να πάρουμε επιπλέον μέτρα. 
      Αρκεί να πω ότι η Γενική Γραμματεία Καταναλωτή πριν λίγο καιρό απέστειλε επιστολή στην Τράπεζα Ελλάδας και πιθανόν όλα αυτά τα πρόστιμα τα οποία ανακοινώθηκαν να ήταν αποτέλεσμα αυτής της επιστολής, της παρέμβασης από τη Γενική Γραμματεία Καταναλωτή. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υφυπουργέ.
      Ο κ. Λαφαζάνης έχει το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υφυπουργέ, επιτρέψτε μου να πω ότι πέφτω από τα σύννεφα με την απάντησή σας. Εγώ δεν σας ρώτησα για να μου κάνετε μία γενική ανάλυση του ποσοστού του ελληνικού λαού που έχει πάρει δάνεια, ποια είναι η δανειακή επιβάρυνση των Ελλήνων συνολικά και τα λοιπά. Αυτό είναι θέμα άλλης συζήτησης και επιτρέψτε μου να πω ότι και σε αυτό εξωραΐζετε απολύτως την κατάσταση και ζείτε σε άλλη χώρα. Αυτό που σας ρώτησα και δεν μου το απαντήσατε καθόλου -μία μόνο φορά αναφέρατε τη λέξη «εισπρακτικές εταιρείες»- ήταν αν έχετε διαβάσει την έκθεση του Συνηγόρου του Καταναλωτή. Σας έχει κατατεθεί στα γραφεία σας. Εκεί λέει ο Συνήγορος του Καταναλωτή ότι αυτές οι εισπρακτικές εταιρείες, με ανάθεση των τραπεζών, εκβιάζουν, παρανομούν, απειλούν, ασκούν ψυχολογική τρομοκρατία απέναντι στους δανειολήπτες. 
    Με ποιο δικαίωμα το κάνουν, κύριε Υπουργέ; Γιατί δεν μου απαντάτε σ’ αυτό; Εγώ είμαι δανειολήπτης, συναλλάσσομαι με την τράπεζα, πώς μεσολαβεί μια εισπρακτική εταιρεία η οποία ασκεί αυτό το ρόλο και βοά όλη η Ελλάδα αυτήν τη στιγμή με αυτόν τον απαράδεκτο ρόλο που παίζουν; Πώς διακινούνται τα προσωπικά μας δεδομένα μέσω αυτών των εταιρειών; Αυτά είναι απαράδεκτα πράγματα, τριτοκοσμικά. Πού ζούμε; Γιατί καλύπτετε τις τράπεζες; Γιατί καλύπτετε αυτές τις λειτουργίες; Τι είναι οι τράπεζες; Κράτος εν κράτει; 
    Δεν μου απαντήσατε τι θα κάνετε. Μου λέτε για τα πρόστιμα που έβαλε η Τράπεζα της Ελλάδος. Είναι δυνατόν να επικαλείστε αυτά τα πρόστιμα σ’ αυτήν την Αίθουσα; Δεν υπάρχουν πρόστιμα, κύριε Βλάχο. Άτοκες καταθέσεις επέβαλε η Τράπεζα της Ελλάδος. Με τις άτοκες καταθέσεις μιλάμε για κάτω από 100.000 ευρώ σε κάθε τράπεζα, όταν έχουν υπερκέρδη δισεκατομμυρίων ευρώ και καλπάζουν χρόνο με το χρόνο. 
    Και σας λέγω ότι εδώ υπάρχει ένα τεράστιο θέμα και είσαστε έκθετοι αν δεν λάβετε μέτρα. Πρέπει να καταργηθούν αυτές οι εταιρείες, κάνουν αντιποίηση του δικηγορικού επαγγέλματος, κάνουν αντιποίηση του επαγγέλματος του δικαστικού επιμελητή. Ποιός τους ανέθεσε μια τέτοια αρμοδιότητα; Γιατί εμπλέκονται μεταξύ δανειολήπτη και τραπεζών; Γιατί μεσολαβούν και παίζουν αυτόν τον απαράδεκτο εκβιαστικό ρόλο; Και εσείς ερχόσαστε εδώ να μου πείτε ότι δεν ξέρετε, δεν είδατε, δεν ακούσατε και κάπου η Τράπεζα της Ελλάδος έβαλε κάποια πρόστιμα; 
    Καλύπτετε και συγκαλύπτετε καταστάσεις απαράδεκτες, νοσηρές, εξαμβλώματα μέσα στην ελληνική κοινωνία. 
    Σας καλώ αυτήν τη στιγμή να ξανασκεφθείτε όλο το θέμα και να καταργήσετε αυτού του είδους τις πρακτικές, να βάλετε κάποτε χέρι στην ασυδοσία των τραπεζών. 
    Και δεν μου απαντήσατε καθόλου και στο άλλο ερώτημά μου. Γιατί όταν έχουμε αποφάσεις των δικαστηρίων που κηρύσσουν καταχρηστικές και παράνομες πρακτικές των τραπεζών και έχουμε επανειλημμένες, σωρεία τέτοιων αποφάσεων, δεν ερχόσαστε αρωγός και να νομοθετήσετε στη βάση αυτών των αποφάσεων, να βοηθήσετε το δανειολήπτη και όχι να εντείνετε και να επεκτείνετε την ασυδοσία των τραπεζών; Γιατί σηκώνετε τα χέρια σας ψηλά; Εν πάση περιπτώσει, τι είναι οι τράπεζες σ’ αυτήν τη χώρα; Γιατί; 
    ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Ανάπτυξης κ. Βλάχος.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε συνάδελφε, επικαλέστηκα κάποια στοιχεία για ενημέρωση τα οποία νομίζω ότι δεν μπορούν να αμφισβητηθούν. Είναι αριθμοί. Και ήθελα με αυτό να δείξω το γενικότερο κλίμα μέσα στο οποίο λειτουργεί το σύστημα και το τραπεζικό αλλά και οι δανειολήπτες.
    Δώσατε μεγάλη βαρύτητα στην ερώτησή σας στις εισπρακτικές εταιρείες. Επικαλέστηκα αυτήν την απόφαση της Τράπεζας της Ελλάδος γιατί είναι η πρώτη φορά που η Τράπεζα της Ελλάδος σαν εποπτεύουσα αρχή και μάλιστα ανεξάρτητη παρεμβαίνει σ’ ένα θέμα που και εμείς όπως είπα, σαν Υπουργείο Ανάπτυξης μέσω της Γενικής Γραμματείας Καταναλωτού, είχαμε παρέμβει. Είναι η πρώτη φορά που υπάρχει διευκρίνιση και τιμωρία –αυτή η τιμωρία που υπάρχει αλλά είναι ένα θετικό βήμα- που ξεχωρίζει τα ψιλά γράμματα, τις διευκρινίσεις, τις ύποπτες αυτές, εάν θέλετε, συναλλαγές που γίνονται και υποχρεώνει τις τράπεζες και στις διαφημίσεις και γενικότερα στις καταχωρήσεις να ομιλούν πολύ πιο καθαρά. Αυτό είναι το πρώτο θετικό βήμα και βάζει την ποινή που βάζει.
    Το δεύτερο. Αυτές οι εισπρακτικές εταιρείες λειτουργούν με το καθεστώς που λειτουργούν όλες οι εταιρείες. Και εκεί ελέγχονται. Όμως, αναλαμβάνοντας ένα συγκεκριμένο έργο, έχουμε τη δεύτερη θετική απόφαση της Τράπεζας της Ελλάδας ότι χρεώνονται οι τράπεζες πια τον τρόπο με τον οποίον πολιτεύονται αυτές οι εισπρακτικές εταιρείες. Αυτό γίνεται επίσης για πρώτη φορά. 
    Τι σημαίνει αυτό από εδώ και πέρα για όλους μας; Σημαίνει ότι όπου υπάρχουν συγκεκριμένες καταγγελίες για παρεμβάσεις αυτών των εταιρειών, μπορούμε να παρεμβαίνουμε και να μην είναι μόνο υπεύθυνες οι εταιρείες αλλά και η τράπεζα που τους έχει αναθέσει αυτήν τη συγκεκριμένη εργασία. 
    Αυτό είναι ένα πολύ καλό εργαλείο στο επόμενο διάστημα να κάνουμε τις παρεμβάσεις μας και σαν Υπουργείο. Δεν πρόκειται να μείνουμε έτσι. Συμφωνώ μαζί σας. Θα κάνουμε τις παρεμβάσεις που απαιτούνται, αρκεί να έχουμε συγκεκριμένα στοιχεία για περιπτώσεις δανειοληπτών όπου πραγματικά πιέζονται έως και εκβιάζονται, όπως και εσείς είπατε από τις τράπεζες. Έχοντας αυτά τα στοιχεία και έχοντας το πλαίσιο που με τις αποφάσεις της έβαλε πια η Τράπεζα της Ελλάδος, νομίζω ότι μπορούμε να είμαστε πιο ουσιαστικοί, πιο αποτελεσματικοί. Και αυτό θα συμβεί για πρώτη φορά.
      ΠΡΟΕΔΡΕΥΟΥΣΑ (΄Ελσα Παπαδημητρίου): Επίκαιρες ερωτήσεις δευτέρου κύκλου: Θα συζητηθεί η δεύτερη με αριθμό 946/19.5.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τη διεκδίκηση από την εταιρεία ΣΕΚΑ Α.Ε. του Ομίλου Βαρδινογιάννη, εκτάσεων γης, στην περιοχή του Δήμου Σιθωνίας Χαλκιδικής κ.λπ..
      Το περιεχόμενο της επίκαιρης ερώτησης του κ. Ζιώγα έχει ως εξής:
      «Σε νέες κινητοποιήσεις προχωρούν οι κάτοικοι του Δήμου Σιθωνίας (Δ.Δ. Αγ. Νικολάου και Νικήτης) του Νομού Χαλκιδικής, για να υπερασπιστούν πενήντα τέσσερις χιλιάδες στρέμματα γης (δημόσιες και ιδιωτικές εκτάσεις, δασικές, ελαιώνες, αγροί, με ξενοδοχειακές μονάδες, κατοικίες αλλά και νησιά) από τη διεκδίκηση της εταιρείας ΣΕΚΑ Α.Ε. του ομίλου Βαρδινογιάννη.
      Τη συγκεκριμένη έκταση, διεκδικούσε από το 1965 η Μονή Ξενοφώντος, στην οποία και περιήλθε με απόφαση της χούντας το 1973. Την ίδια χρονική χρονιά η Μονή πούλησε την έκταση στην εταιρεία ΣΕΚΑ Α.Ε. του ομίλου Βαρδινογιάννη. Το 1974 όμως έγινε ανάκληση της απόφασης που θεωρούσε ιδιοκτήτρια τη Μονή Ξενοφώντος, η έκταση χαρακτηρίστηκε δημόσια, εκτός δεκατριών χιλιάδων διακοσίων στρεμμάτων που ανήκουν σε κατοίκους της περιοχής. 
      Έκτοτε η Μονή Ξενοφώντος και ο όμιλος Βαρδινογιάννη διεκδικούν δικαστικά τη συγκεκριμένη έκταση. Δεκαετίες λοιπόν οι κάτοικοι της περιοχής με αγωνιστικές κινητοποιήσεις υπερασπίζονται την έκταση αυτή, ενώ διαχρονικά οι κυβερνήσεις (Ν.Δ. – ΠΑ.ΣΟ.Κ.) δεν επεμβαίνουν, ώστε με νομοθετική ρύθμιση να βάλουν φραγμό στην παραπάνω διεκδίκηση. Αποδεικνύεται ότι η πολιτική τους υπηρετεί τα συμφέροντα των επιχειρηματικών ομίλων και όχι του δημοσίου και του λαού.
      Ερωτώνται οι κύριοι Υπουργοί αν θα προχωρήσει η Κυβέρνηση στη νομοθετική ρύθμιση, ώστε να επιλυθεί το χρόνιο πρόβλημα των πενήντα τεσσάρων χιλιάδων στρεμμάτων γης, στην περιοχή του Δήμου Σιθωνίας προς όφελος του δημοσίου και των κατοίκων της περιοχής».
      Στην επίκαιρη ερώτηση θα απαντήσει ο Υφυπουργός Οικονομίας και Οικονομικών κ. Μπέζας.
      Κύριε Υφυπουργέ έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κύριε συνάδελφε, θέλω να σας πω προκαταβολικά, επειδή αφήνετε αιχμές στην ερώτησή σας, ότι από το ιστορικό της υπόθεσης και από τους χειρισμούς που έχουν γίνει δεν προκύπτει σε καμμία περίπτωση ότι η Κυβέρνησή μας υπηρετεί συμφέροντα επιχειρηματικών ομίλων και όχι τα συμφέροντα του δημοσίου. Νομίζω ότι αυτοί είναι εύκολοι αφορισμοί που δεν βοηθούν, ούτε στην αντιμετώπιση του θέματος, ούτε στην επίλυση παρόμοιων προβλημάτων. Συμβαίνει ακριβώς το αντίθετο.
      Εκείνο το οποίο θέλω να σας διαβεβαιώσω είναι ότι αποκλειστική μας μέριμνα είναι η διασφάλιση του δημοσίου συμφέροντος και η προάσπιση της δημόσιας περιουσίας. 
      Έρχομαι τώρα στο ιστορικό της υπόθεσης. Όπως και εσείς πολύ σωστά αναφέρατε στην ερώτησή σας η συγκεκριμένη έκταση, η οποία έχει μια συνολική επιφάνεια πενήντα τεσσάρων χιλιάδων στρεμμάτων στα όρια του Δήμου Σιθωνίας, αναγνωρίστηκε αρχικά το 1973  υπέρ της Ιεράς Μονής Ξενοφώντος με απόφαση του τότε Υφυπουργού Γεωργίας μετά από σχετική γνωμοδότηση του τότε Συμβουλίου Ιδιοκτησίας Δημοσίων Δασών του Υπουργείου Γεωργίας. Μέσα στο ίδιο έτος η έκταση αυτή μεταβιβάστηκε από τη Μονή Ξενοφώντος στην εταιρεία «ΣΕΚΑ Α.Ε.». Όμως, την άνοιξη του 1974 επανήλθε το ζήτημα για επανεξέταση στο Συμβούλιο Ιδιοκτησίας Δημοσίων Δασών, αφού προσκομίστηκαν νέα στοιχεία. 
      Το Συμβούλιο με νέα γνωμοδότησή του ανακάλεσε την αρχική απόφαση, επειδή διαπίστωσε ότι υπήρξε σε σχέση με την αρχική του απόφαση πλάνη περί τα πράγματα. Επακολούθησε τον ίδιο μήνα του ιδίου έτους, Απρίλιο του 1974, νέα απόφαση του Υπουργού Γεωργίας με την οποία ανακλήθηκε η αρχική απόφαση του 1973. Σ’ αυτήν την απόφαση έγινε διοικητική προσφυγή από την Ιερά Μονή Ξενοφώντος. Το Δεκέμβριο του 1978 εκδόθηκε νέα γνωμοδότηση του Συμβουλίου Ιδιοκτησίας Δημοσίων Δασών που απέρριψε ως απαράδεκτους τους ισχυρισμούς της Μονής. Αυτή η γνωμοδότηση στη συνέχεια έγινε δεκτή από τον τότε Υπουργό Γεωργίας με σχετική απόφασή του. Κατά της τελευταίας αυτής απόφασης η Μονή άσκησε προσφυγή στο Συμβούλιο Επικρατείας και το Ανώτατο Ακυρωτικό Δικαστήριο απέρριψε στη συνέχεια την αίτηση ακυρώσεως, την οποία είχε καταθέσει η Ιερά Μονή Ξενοφώντος. 
     Ύστερα λοιπόν από αυτήν τη διαδικασία και μετά από σχετική γνωμοδότηση του Νομικού Συμβουλίου του Κράτους, προκειμένου να μην υπάρχουν στο μέλλον αμφισβητήσεις ως προς την κυριότητα της έκτασης –διότι το Συμβούλιο της Επικρατείας δεν μπήκε στα θέματα της κυριότητας- το ελληνικό δημόσιο άσκησε αρνητική αναγνωριστική αγωγή κυριότητας κατά της Ιεράς Μονής και κατά της εταιρείας «ΣΕΚΑ Α.Ε.». Η αγωγή αυτή συνεκδικάζεται μαζί με σχετική παρέμβαση, κύρια παρέμβαση, που έχει κάνει η Ιερά Μονή Σίμωνος Πέτρας, η οποία διεκδικεί ένα μέρος της έκτασης περίπου τριάντα χιλιάδων στρεμμάτων και επίσης συνεκδικάζεται μαζί με την αντίστοιχη κύρια παρέμβαση του Δήμου Σιθωνίας. 
     Η αγωγή αυτή όπως υποθέτω γνωρίζετε, συζητήθηκε στο Πολυμελές Πρωτοδικείο Χαλκιδικής στις 7 Μαΐου 2008 και αναμένεται η έκδοση της σχετικής απόφασης. Είναι επομένως, προφανές, κύριε συνάδελφε από το ιστορικό της υπόθεσης που σας εξέθεσα ότι σε καμμία περίπτωση το δημόσιο δεν απεμπολεί τα δικαιώματά του, αλλά κάνει όλες τις νόμιμες ενέργειες για τη διασφάλιση της κυριότητας της συγκεκριμένης έκτασης. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ζιώγα έχετε το λόγο για δύο λεπτά. 
     ΙΩΑΝΝΗΣ ΖΙΩΓΑΣ: Εμείς ανησυχούμε, κύριε Υπουργέ και ανησυχούμε έντονα γιατί δεν έχουμε να κάνουμε μόνο με τη δικαιοσύνη. Μιλάμε για πολιτικές αποφάσεις τις οποίες βέβαια παρακάμψατε. Εμείς πρέπει να ομολογήσουμε ότι η Κυβέρνηση διαθέτει φαντασία και ποικιλία στον τρόπο που ξεπουλάει τη δημόσια περιουσία, λιμάνια, αεροδρόμια, πρώην Δ.Ε.Κ.Ο.. Την ώρα, λοιπόν, που αποκαλύπτεται η υποκρισία και το ενδιαφέρον της κυβέρνησης και ο δήθεν πόνος της για το περιβάλλον με τη συζήτηση που γίνεται στη Βουλή για το άρθρο 24, βυζαντινά χρυσόβουλα και οθωμανικά μολυβδόμηλα, χουντικές αποφάσεις νεκραναστένονται. Και αυτό γίνεται για να ικανοποιηθούν τα μεγάλα οικονομικά συμφέροντα. Πίσω από τις Μονές υπάρχουν εφοπλιστές και πίσω από τους εφοπλιστές υπάρχουν ακόμη και γαλαζοαίματοι μεγαλοσχήμονες της Ευρώπης. Τα έχουμε ξαναπεί στην Αίθουσα. Είναι η τρίτη φορά που ανησυχούμε για την περιοχή της Χαλκιδικής και μιλάμε για ογδόντα δύο χιλιάδες στρέμματα συνολικά, για Ουρανούπολη, για Ορμήλια, για Σιθωνία, για Τορώνη. Δασικές και καλλιεργούμενες εκτάσεις, λοιπόν, από την Ουρανούπολη μέχρι και το δημοτικό διαμέρισμα Συκιάς και τα δημοτικά διαμερίσματα Νικίτης και Αγίου Νικολάου διεκδικούνται από τις Μονές. 
     Βέβαια υπάρχει απόφαση δικαστηρίου ότι η Μονή Σίμωνος που την αναφέρατε δεν έχει ιδιοκτησία παρ’ όλα αυτά διεκδικεί και διεκδικεί το 60% της έκτασης των πενήντα τεσσάρων χιλιάδων στρεμμάτων που η Μονή Ξενοφώντος, πολύ σωστά όπως αναφέρατε, πούλησε στην εταιρεία «ΣΕΚΑ», δηλαδή στην οικογένεια Βαρδινογιάννη. 
     Πέραν, λοιπόν, των ενδοκαπιταλιστικών, ενδομονοπωλιακών αντιθέσεων που επικρατούν πάνω στη γη, είμαστε μάρτυρες και στις ανάλογες ενδομοναστηριακές αντιθέσεις και διεκδικήσεις εφοπλιστικών συμφερόντων -business plans- γιατί κάθε  Μονή έχει ήδη καταρτίσει και ένα αντίστοιχο business plan αξιολόγησης αυτής της τεράστιας έκτασης με τις ευλογίες βέβαια πάντα και τη στήριξη των κυβερνήσεων Νέας Δημοκρατίας και ΠΑ.ΣΟ.Κ.. 
     Εμείς, ως Κομμουνιστικό Κόμμα καλούμε τους εργαζόμενους να παλέψουν μαζί μας για μία άλλη πολιτική που θα αφορά τη χρήση γης σε μία κατεύθυνση που να εξυπηρετεί τις σύγχρονες λαϊκές ανάγκες! 
     Ευχαριστώ, κυρία Πρόεδρε. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για δύο λεπτά. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):Κύριε συνάδελφε, αντιπαρέρχομαι όλα αυτά τα οποία είπατε περί του άρθρου 24, του ξεπουλήματος της δημόσιας περιουσίας, των Δ.Ε.Κ.Ο. κ.λπ. τα οποία δεν ισχύουν βέβαια και έρχομαι και πάλι στην ουσία της υπόθεσης. 
     Θέλω αναφερόμενος στην ουσία της υπόθεσης να σας πω ότι στη συγκεκριμένη έκταση των πενήντα τεσσάρων χιλιάδων στρεμμάτων περίπου περιλαμβάνονται και δημόσια κτήματα, τα οποία είναι καταγεγραμμένα ως παλαιοί αιγιαλοί και προέκυψαν αυτά τα δημόσια κτήματα μετά την οριστική χάραξη των γραμμών αιγιαλού παραλίας και παλαιού αιγιαλού, όπως επίσης προέκυψαν και από διερεύνηση δικαιωμάτων του δημοσίου και πιθανόν να υπάρξουν και άλλα τέτοια δημόσια κτήματα, καθώς η έρευνα συνεχίζεται. Επιπλέον είναι σημαντικό να πούμε ότι σε αυτήν την επίδικη έκταση υπάρχει και νησί, είναι η Νήσος Διάπορος η οποία βρίσκεται κοντά στην ακτή της Βορβορούς και γύρω από αυτή μικρότερες νησίδες, όπως επίσης υπάρχουν αγροί, ελαιώνες, κατοικίες και μεγάλο μέρος δασικών εκτάσεων τις οποίες μέχρι και σήμερα διαχειρίζεται η Διεύθυνση Δασών Χαλκιδικής. 
     Είναι επομένως προφανές –γι’ αυτό ανέφερα προηγουμένως αυτά που ανέφερα- ότι σε καμμία περίπτωση το δημόσιο δεν πρόκειται να απεμπολίσει τα δικαιώματά του αλλά εντελώς αντίθετα θα χρησιμοποιήσει κάθε ένδικο μέσο προκειμένου να διασφαλίσει αυτά του  τα δικαιώματα. 
      Όμως είναι επίσης προφανές κύριε συνάδελφε, ότι δεν μπορεί να προχωρήσουμε σε νομοθετική ρύθμιση που ζητάτε στην ερώτησή σας  και το είπατε προηγουμένως στην τοποθέτησή σας, τη στιγμή που εκκρεμεί η εκδίκαση της υπόθεσης στα δικαστήρια. Δεν μπορεί όταν  εμείς οι ίδιοι σαν δημόσιο έχουμε προσφύγει στα δικαστήρια, για να αναγνωριστεί η κυριότητά μας, να προχωρήσουμε σε νομοθετική ρύθμιση. Πρέπει να περιμένουμε πρώτα την απόφαση του δικαστηρίου. Εξάλλου σε μία ευνομούμενη πολιτεία στην οποία ισχύει από το Σύνταγμα η αρχή της διάκρισης των εξουσιών δεν μπορεί η νομοθετική εξουσία να παρεμβαίνει στο έργο της δικαστικής εξουσίας. Θα περιμένουμε λοιπόν, την δικαστική απόφαση και θα πράξουμε ανάλογα με το περιεχόμενο της δικαστικής απόφασης. 
      Νομίζω  ότι ήμουν ξεκάθαρος στην απάντησή μου .Επίσης  νομίζω ότι δεν πρέπει να δημιουργούνται εντυπώσεις στους κατοίκους της περιοχής για  μια υπόθεση στην οποία το δημόσιο έχει ασκήσει όλα τα δικαιώματά του προς διασφάλιση του δημοσίου συμφέροντος, αλλά και προς όφελος των κατοίκων της περιοχής. 
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μπέζα. 
      Θα συζητηθεί η τρίτη με αριθμό 943/19-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Γρηγορίου Ψαριανού προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των Κέντρων Πρόληψης του ΟΚΑΝΑ κ.λπ..
       Το περιεχόμενο της επίκαιρης ερώτησης του κ. Ψαριανού, έχει ως εξής:
      «Κινδυνεύουν να  τιναχθούν στον αέρα τα εβδομήντα δύο κέντρα πρόληψης της χρήσης εξαρτησιογόνων ουσιών του Ο.ΚΑ.ΝΑ. και της αυτοδιοίκησης της χώρας, καθώς αντιμετωπίζουν σοβαρά οικονομικά προβλήματα. 
      Τα  τελευταία δύο χρόνια  ο Ο.ΚΑ.ΝΑ. υποχρηματοδοτεί τα Κέντρα Πρόληψης (συνολικό χρέος 7.000.000 ευρώ) ενώ η παράταση της ληγμένης πενταετούς προγραμματικής σύμβασης με την Κ.Ε.Δ.Κ.Ε. και το Υπουργείο Εσωτερικών λήγει το Μάιο του 2008. 
      Η έλλειψη χρηματοδότησης έχει οδηγήσει σε πρωτοφανή εξαθλίωση πολλά Κέντρα που δεν μπορούν πλέον να αντιμετωπίσουν βασικές λειτουργικές δαπάνες. 
      Η πρόσφατη εκταμίευση του ποσού των 2.000.000 ευρώ για την άμεση χρηματοδότηση των κέντρων πρόληψης επαρκεί για να καλύψει ένα πολύ μικρό μέρος από τις συσσωρευμένες οφειλές, ενώ δυσχεραίνεται και η ανανέωση της σύμβασης από την πλευρά της Κ.Ε.Δ.Κ.Ε. και του Υπουργείου Εσωτερικών.
      Επιπλέον πριν από δύο χρόνια έκλεισε ο επίσημος φορέας συνεργασίας με τον Ο.ΚΑ.ΝΑ. για την εκπαίδευση, ενώ πριν από τρεις μήνες ανεστάλη η λειτουργία του Εθνικού Κέντρου Τεκμηρίωσης, το  οποίο αξιολογούσε και καταδείκνυε την αποτελεσματικότητα του έργου στην πρόληψη. 
      Ερωτάται ο αρμόδιος Υπουργός:
      Πρώτον, θα χρηματοδοτηθεί άμεσα ο Ο.ΚΑ.ΝΑ. προκειμένου να καλυφθούν όλες οι οφειλές του στα κέντρα πρόληψης και να μην τεθεί σε κίνδυνο η σύμβαση με την Τοπική Αυτοδιοίκηση; 
      Δεύτερον, ποια είναι η πολιτική βούληση για την πρόληψη στη χρήση εξαρτησιογόνων ουσιών;».
      Κύριε Κωνσταντόπουλε, έχετε το λόγο για τρία λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, όσον αφορά την πολιτική βούληση του Υπουργείου, η πρόληψη κατά της χρήσης ναρκωτικών ουσιών αποτελεί έναν από τους βασικούς πυλώνες του νέου εθνικού σχεδίου δράσης, και αιχμή του δόρατος για την καταπολέμηση της ζήτησης των ναρκωτικών. 
      Και φυσικά αυτά τα εβδομήντα δύο κέντρα πρόληψης τα οποία υπάρχουν στη χώρα, μετεξελίσσονται σε ένα εθνικό δίκτυο κέντρων πρόληψης σύμφωνα με το εθνικό σχέδιο δράσης το οποίο καταθέσαμε και βρίσκεται σε δημόσια διαβούλευση. Όσο για τις οφειλές του Ο.ΚΑ.ΝΑ. προς τα Κέντρα Πρόληψης, όπως ξέρετε, έχουμε πετύχει χρηματοδότηση προς τον Ο.ΚΑ.ΝΑ.. Δώσαμε ήδη 1.500.000 πριν από πέντε μήνες, άλλα 2.000.000 πρόσφατα, θα επιταχύνουμε τις διαδικασίες και με τη βοήθεια φυσικά του Υπουργείου Οικονομικών, ώστε αυτές οι οφειλές να τακτοποιηθούν.
       Να είστε πάντως σίγουρος ότι πιστεύουμε στην πρόληψη. Είναι μέσα στους βασικούς  πυλώνες της ζήτησης των ναρκωτικών. Δεν πρέπει όμως να σας προκαλεί εντύπωση, εκτός αν έχετε μία διαφορετική φιλοσοφία –διαφέρουμε σίγουρα πολιτικά και στην πολιτική σκέψη- αυτό που αναφέρθηκε και ήταν στα πλαίσια αξιολόγησης θεραπευτικών προγραμμάτων, η σχέση κόστους-οφέλους την οποία ανέφερα και σας έκανε εντύπωση. 
    Φυσικά και θέλουμε να ξέρουμε το όφελος. Δεν είναι οικονομικό όφελος. Θέλουμε να ξέρουμε τα χρήματα που ξοδεύουμε στην πρόληψη, ποιες  ενέργειες έχουν κάνει αυτά τα κέντρα πρόληψης, σε ποια σχολεία έχουν πάει, τι κοινωνικό όφελος έχουμε σε συγκεκριμένες περιοχές. 
    Αν θέλετε, ζητάμε να δούμε και αναδρομικές μελέτες, αν οι γονείς παιδιών με ναρκωτικά γνώριζαν τα κέντρα πρόληψης της περιοχής τους, αν αυτά τα κέντρα είχαν πετύχει αναγνωρισιμότητα. Αυτό είναι το όφελος που θέλουμε και το οποίο είχα πει. Ναι, είχα μιλήσει για κόστος και το κόστος αυτό πολύ ευχαρίστως το αναλαμβάνουμε. 
    Θέλουμε όμως και κάποιο κοινωνικό όφελος. Θέλουμε τουλάχιστον να έχουν αναγνωρισιμότητα, θέλουμε να βρίσκονται στα σχολεία όλης της χώρας, στα στρατόπεδα, στις φυλακές, κοντά σε ευπαθείς κοινωνικές ομάδες, μέσα στους τσιγγάνους της περιοχής τους, εκεί που πραγματικά τα ναρκωτικά έχουν ζήτηση. 
    Όσον αφορά το κέντρο τεκμηρίωσης και τα υπόλοιπα κέντρα που παράγουν ένα ερευνητικό και στατιστικό έργο, και εκεί θέλουμε σχέσεις κόστους- οφέλους. Και εκεί θέλουμε τα στοιχεία να υπάρχουν σ’ όλους τους διεθνείς οργανισμούς. Δεν μπορούμε να πηγαίνουμε στις γενικές συνελεύσεις του Ο.Η.Ε., του Παγκόσμιου Οργανισμού Υγείας, στις ειδικές περιφερειακές συνελεύσεις και να μην υπάρχουν στατιστικά στοιχεία, αυτά που θέλουμε για τη χώρα μας, ή να υπάρχουν γενικά και αόριστα. 
    Εκεί θέλουμε να ξέρουμε ειδικά στατιστικά στοιχεία, ποιες κοινωνικές ομάδες πλήττονται, γιατί πλήττονται, πώς λειτουργούν τα πρότυπα στους νέους, ποιοι νέοι ζητούν ναρκωτικά, από ποιες κοινωνικές ομάδες και σε ποιες περιοχές της χώρας. Είναι ειδικά στατιστικά στοιχεία τα οποία υπάρχουν. 
    Γι’ αυτό αναφέρθηκα στη σχέση κόστους-οφέλους και πιστεύω ότι και εσείς, είμαι σίγουρος, μια τέτοια σχέση κόστους– κοινωνικού οφέλους, ειδικού επιστημονικού οφέλους, ειδικού ερευνητικού οφέλους, την ασπάζεσθε.
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ψαριανέ, έχετε το λόγο για δύο λεπτά.
    ΓΡΗΓΟΡΙΟΣ ΨΑΡΙΑΝΟΣ: Κύριε Υπουργέ, θέσατε πάρα πολλά θέματα, τα οποία θα έπρεπε να είναι αντικείμενο μιας συζήτησης που μπορεί να κρατήσει δύο και τρεις μέρες.
    Για μένα προσωπικά και το Συνασπισμό Ριζοσπαστικής Αριστεράς το θέμα των ναρκωτικών είναι καίριο, είναι πρωτεύον ζήτημα της ελληνικής κοινωνίας, όπως και παγκόσμια. Μια και μιλάμε όμως στο ελληνικό Κοινοβούλιο, για μας είναι πρωτεύον ζήτημα και πρέπει να ρίξουμε πολύ μεγάλο βάρος εκεί. 
    Έχω ξαναμιλήσει για το θέμα αυτό και έχω πει ότι ένας άλλος δρόμος πρέπει να ακολουθηθεί, αντιαπαγορευτικός και αποποινικοποίησης χρήσης, σε μια άλλη τελείως αντιαπαγορευτική κατεύθυνση, δηλαδή σε τελείως άλλη κατεύθυνση από αυτή που είμαστε.
    Όλοι μιλάμε για την πρόληψη και συνηθίζουμε να λέμε ότι το πρώτο μέλημα είναι η πρόληψη, ότι πρέπει να ρίξουμε το βάρος στην πρόληψη. Η Κυβέρνηση έχει ρίξει το βάρος στην πρόληψη και τα αποτελέσματα είναι αυτά που μαθαίνω από ανθρώπους που δουλεύουν στα κέντρα πρόληψης του Ο.ΚΑ.ΝΑ., παραδείγματος χάριν στη Σάμο, στη Ρόδο, στην Κέρκυρα, στην Καλαμάτα, στη Θεσσαλονίκη, στην Αθήνα. 
    Όλοι μου λένε τα ίδια πράγματα, ότι τα κέντρα πρόληψης είναι υποχρηματοδοτούμενα από τον Ο.ΚΑ.ΝΑ.. Ο Ο.ΚΑ.ΝΑ. είναι μη χρηματοδοτούμενος από το Υπουργείο Υγείας, από το Υπουργείο Εσωτερικών, από την Κεντρική Ένωση Δήμων και Κοινοτήτων, η οποία λέει «σταματάμε και εμείς τη χρηματοδότηση, αν το Υπουργείο Υγείας δεν υλοποιήσει τις συμφωνίες που έχουν γίνει». Έχουν γίνει συμφωνίες και έχουν βρεθεί τρόποι να αντιμετωπιστεί το θέμα της χρηματοδότησης του Ο.ΚΑ.ΝΑ..
    Άλλο μεγάλο ζήτημα είναι τα ΚΕ.Θ.Ε.Α., τα οποία μάλιστα έχουν μία αντιδικία μεταξύ τους –δεν καταλαβαίνω γιατί- και διάφορες κόντρες στο σύστημα αποθεραπείας, απεξάρτησης και επανένταξης. Αυτό όμως είναι μια άλλη συζήτηση. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Το θέμα είναι ότι στα κέντρα πρόληψης, που είναι εβδομήντα δύο σ’ όλη την Ελλάδα και χρηματοδοτούνται σαν να είναι τριάντα -όπως έγινε η πρώτη συμφωνία- εργάζονται τετρακόσιοι άνθρωποι, επιστημονικά και διοικητικά στελέχη πλήρως εξειδικευμένα. 
    Δεν μπορείτε να λέτε «δεν ξέρουμε τι είναι αυτοί και δεν υπάρχουν δεδομένα, τι ακριβώς είναι αυτά τα κέντρα και αν ξέρουν οι γονείς που είναι». Είναι ευθύνη της πολιτείας να μάθουν και οι γονείς που είναι. Είναι ευθύνη της πολιτείας το γεγονός πως ένα σχολείο…
    ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
    ΓΡΗΓΟΡΙΟΣ ΨΑΡΙΑΝΟΣ:…Υπάρχουν προγράμματα τέτοια που δεν υλοποιούνται, γιατί δεν υπάρχουν καθηγητές, γιατί δεν υπάρχουν ώρες για να μιλήσουν οι ειδικοί στα παιδιά.
      Στο προεκλογικό εθνικό σχέδιο δράσης που είπατε, το περυσινό, –κι εδώ τελειώνω- αναφέρεται ότι δεσμεύει από τον προϋπολογισμό επιχορήγηση 1.000.000 ευρώ για την ετήσια εκστρατεία πρόληψης κατά των εξαρτησιογόνων ουσιών κι ότι τα κέντρα πρόληψης θα ενταχθούν στο Ε.Σ.Υ. και στο σύστημα Πρωτοβάθμιας Φροντίδας. Γιατί δεν έχει γίνει; Δεν έχουμε δει 1.000.000 ευρώ ετήσια εκστρατεία πρόληψης. Δεν υπάρχουν αυτά.
      Στην Αγία Βαρβάρα, στη δυτική Αθήνα, το κέντρο πρόληψης του Ο.ΚΑ.ΝΑ. έχει κλείσει και οι άνθρωποι δεν έχουν πάρει ούτε τα δεδουλευμένα. Είναι απλήρωτοι τρεις και τέσσερις μήνες σε πολλά κέντρα. Δεν θέλω να τα πω. Τα έχω εδώ όλα αυτά. Έχω μόνο δυο λεπτά. Τι να πρωτοπώ; Και ήδη έχω μιλήσει τρία και πλέον λεπτά. 
      ΠΡΟΕΔΡΕΥΟΥΣΑ ('Ελσα Παπαδημητρίου): Είναι θέμα Κανονισμού. Μάθαμε όλοι να τον σεβόμαστε. 
      Κύριε Υπουργέ, έχετε το λόγο δύο λεπτά. 
      ΓΡΗΓΟΡΙΟΣ ΨΑΡΙΑΝΟΣ: Όμως να κάνουμε μία μεγάλη συζήτηση για το θέμα.
      ΠΡΟΕΔΡΕΥΟΥΣΑ ('Ελσα Παπαδημητρίου): Σύντομα θα γίνει αυτό. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πολύ ευχαρίστως είμαστε στη διάθεσή σας και για επερώτηση στο μεγάλο θέμα των ναρκωτικών, το οποίο το αναγνωρίζει όλος ο πολιτικός κόσμος και σας μετέφερα την πολιτική βούληση της πολιτικής ηγεσίας του Υπουργείου Υγείας και Κοινωνικής Αλληλεγγύης και για το θέμα της πρόληψης των ναρκωτικών, ιδιαίτερα στη ζήτηση των ναρκωτικών απ’ όλες τις κοινωνικές ομάδες. 
      Σας είπα ότι δεν μπορούν να δρουν μεμονωμένα, ουσιαστικά, αυτά τα κέντρα πρόληψης. Πρέπει να υπάρχει μια εθνική στρατηγική και στο νέο Εθνικό Σχέδιο Δράσης κατά των Ναρκωτικών θα υπάρξει μια εθνική στρατηγική, ένα εθνικό δίκτυο, ουσιαστικά, όλων αυτών των κέντρων πρόληψης με μία ενιαία πολιτική, με μια ενιαία αντιμετώπιση ιδιαίτερα στην προσπάθεια να περιορίσουμε τη ζήτηση των ναρκωτικών όχι μόνο από τους νέους και τις ευαίσθητες κοινωνικές ομάδες αλλά απ’ όλα τα κοινωνικοοικονομικά στρώματα. Γιατί ξέρουμε ότι το πρόβλημα αυτό αγγίζει τους πάντες, μπαίνει σ’ όλα τα σπίτια και δεν φείδεται κανενός κοινωνικοοικονομικού στρώματος. 
      Και πάλι θέλω να σας πληροφορήσω ότι δώσαμε κάποια χρήματα. Είμαστε σε καλό δρόμο για να τακτοποιηθούν κι οι τελευταίες οφειλές που υπάρχουν σε κάποια κέντρα πρόληψης. Η σύμβαση με την Κεντρική Ένωση Δήμων και Κοινοτήτων για τη λειτουργία των κέντρων πρόληψης λήγει τώρα, το Μάιο του 2008 αλλά θα ανανεωθεί,.
      Δημιουργούμε επίσης στα κέντρα πρόληψης μία νέα καμπάνια, η οποία θα αγκαλιάσει πλέον και τα σχολεία και τις φυλακές και τα στρατόπεδα κι όπου τυχόν υπάρχει ζήτηση ναρκωτικών. Και εδώ είμαστε, η δημόσια διαβούλευση είναι σε εξέλιξη. Καταθέστε τις προτάσεις σας. Ήδη ζητήσαμε τις προτάσεις από τα πολιτικά κόμματα, από τις νεολαίες, από τους κοινωνικούς εταίρους μας και από τις μη κυβερνητικές οργανώσεις. Εδώ είμαστε για να συζητήσουμε και στην Επιτροπή Κοινωνικών Υποθέσεων κι εδώ στη Βουλή όσες προτάσεις είναι εποικοδομητικές και προς τη σωστή κατεύθυνση, ώστε να αντιμετωπίσουμε τη μεγάλη μάστιγα των ναρκωτικών. Γιατί ξέρετε ότι εμείς πολεμάμε με λιανοτούφεκα τα ναρκωτικά και κάποιοι άλλοι ρίχνουν εκατομμύρια και κερδίζουν εκατομμύρια από τα ναρκωτικά, ενώ η δική μας μάχη είναι ο δικός μας πολιτικός λόγος και ο στρατός, ο όποιος στρατός έχουμε, είναι στα κέντρα πρόληψης, στα κέντρα θεραπείας των ναρκωτικών. Γνωρίζετε και γνωρίζουμε πολύ καλά ότι ο πόλεμος είναι άνισος, έχουμε όμως υποχρέωση να τον δώσουμε. Είναι μία πρόκληση στο συναίσθημα κοινωνικής ευθύνης όλων μας!
      Σας ευχαριστώ. 
      ΓΡΗΓΟΡΙΟΣ ΨΑΡΙΑΝΟΣ: Κυρία Πρόεδρε, δώστε μου το λόγο για μισό λεπτό μόνο παρακαλώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Δεν έχετε το δικαίωμα, κύριε συνάδελφε. Λυπάμαι.
      ΓΡΗΓΟΡΙΟΣ ΨΑΡΙΑΝΟΣ: Θέλω να κάνω μία πρόταση.
      ΠΡΟΕΔΡΕΥΟΥΣΑ ('Ελσα Παπαδημητρίου): Με συγχωρείτε, κύριε συνάδελφε. Οφείλω να σέβομαι τον Κανονισμό. 
      ΓΡΗΓΟΡΙΟΣ ΨΑΡΙΑΝΟΣ: Με ευθύνη του Υπουργού Υγείας να γίνει μια συζήτηση, σε μία συνεδρίαση, για το θέμα των ναρκωτικών. Να γίνει συζήτηση με πρωτοβουλία του κ. Αβραμόπουλου. 
      ΚΥΡΙΑΚΟΣ ΒΕΛΟΠΟΥΛΟΣ: Έχουμε κάνει.
      ΓΡΗΓΟΡΙΟΣ ΨΑΡΙΑΝΟΣ: Να γίνει ξανά. 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριοι συνάδελφοι, επανερχόμαστε στις επίκαιρες ερωτήσεις πρώτου κύκλου και θα συζητηθεί η τρίτη με αριθμό 947/19-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τις διαπραγματεύσεις για την Κλαδική Συλλογική Σύμβαση Εργασίας μεταξύ ΟΤΟΕ και της Ένωσης Ελληνικών Τραπεζών κ.λπ..
      Αναλυτικότερα το περιεχόμενο της επίκαιρης ερώτησης του κυρίου συναδέλφου έχει ως εξής:
      «Μέχρι και σήμερα μια σειρά από τράπεζες αρνούνται να δώσουν εξουσιοδότηση, όπως προβλέπεται από το ν. 1876/90 που μέχρι τώρα εφαρμόζεται, προκειμένου να αρχίσουν οι διαπραγματεύσεις για την Κλαδική Συλλογική Σύμβαση Εργασίας μεταξύ της Ο.Τ.Ο.Ε. και της Ένωσης Ελληνικών Τραπεζών (Ε.Ε.Τ.).
      Το γεγονός ότι μια από αυτές τις Τράπεζες είναι η Ε.Τ.Ε., το ποσοστό της οποίας είναι καθοριστικό για τη συγκέντρωση του 70% που απαιτείται και που η διοίκησή της ουσιαστικά διορίζεται από την Κυβέρνηση, δείχνει σαφώς την προσπάθεια της Κυβέρνησης αλλά και των τραπεζιτών να μην προχωρήσει η Κλαδική Σύμβαση.
      Ενισχύονται έτσι τα συμφέροντα των τραπεζών που ληστεύουν εκατοντάδες χιλιάδες δανειολήπτες και αφήνουν στη μιζέρια τη μεγάλη πλειοψηφία των εργαζομένων σε αυτές. Πρόκειται για φαλκίδευση των εργασιακών και δημοκρατικών δικαιωμάτων των τραπεζοϋπαλλήλων. 
      Η στάση αυτή είναι προπομπός για γενικότερη επίθεση κατά των συλλογικών συμβάσεων και για γενικότερες ανατροπές των εργασιακών σχέσεων. Πρόκειται για πολιτικές που ξεκινούν από το Μάαστριχτ, τις αποφάσεις της  Λισαβόνας και ενισχύονται παραπέρα με τη νέα Ευρωσυνθήκη.
      Ερωτάται ο κύριος Υπουργός τι μέτρα θα πάρει ώστε η Διοίκηση της Ε.Τ.Ε. να προχωρήσει στην εξουσιοδότηση για την έναρξη των διαπραγματεύσεων».
      Στην επίκαιρη ερώτηση του κυρίου συναδέλφου θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Κυρία Υφυπουργέ έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
      Κύριε συνάδελφε, στη χώρα μας οι συλλογικές διαπραγματεύσεις και οι συλλογικές συμβάσεις αποτελούν ισχυρή παράδοση και συνιστούν βασικό πυλώνα του κοινωνικού κράτους. Κατοχυρώνονται θεσμικά ελεύθερες συλλογικές διαπραγματεύσεις και άλλες διατάξεις από το ν. 1876/1990, ο οποίος προωθεί με ουσιαστικό τρόπο τον κοινωνικό διάλογο και ρυθμίζει το πλαίσιο της διαβούλευσης και μεσολάβησης. 
      Ειδικότερα, στο νόμο αναγνωρίζεται πλήρες δικαίωμα για ελεύθερες διαπραγματεύσεις απαλλαγμένες από τους περιορισμούς του προϊσχύσαντος καθεστώτος που εκφράζεται με τη διεύρυνση του περιεχομένου των διαπραγματεύσεων, έτσι ώστε να καλύπτονται ουσιαστικά όλα τα θέματα που ενδιαφέρουν τις σχέσεις εργασίας και κεφαλαίου και με το δικαίωμα της επάλληλης διαπραγμάτευσης στα διάφορα επίπεδα.
      Εξάλλου, σε περίπτωση αποτυχίας των ελεύθερων διαπραγματεύσεων, τα μέρη μπορούν τα προσφύγουν στις υπηρεσίες του Οργανισμού Μεσολάβησης και Διαιτησίας (Ο.ΜΕ.Δ.).
      Περαιτέρω, στο άρθρο 3 του ν.1876/1990 ορίζονται τα είδη των συλλογικών συμβάσεων, καθώς και οι αρμοδιότητες για τη σύναψη κάθε σύμβασης. Ειδικότερα η παράγραφος 4 ορίζει ότι οι κλαδικές συμβάσεις συνάπτονται από πρωτοβάθμιες ή δευτεροβάθμιες συνδικαλιστικές οργανώσεις. Οι οργανώσεις αυτές καλύπτουν εργαζόμενους, ανεξάρτητα από το επάγγελμα ή την ειδικότητά τους, ομοειδείς ή συναφείς επιχειρήσεις του ίδιου κλάδου και από εργοδοτικές οργανώσεις. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Ειδικά, όμως, για τις τράπεζες σε περίπτωση που δεν υπάρχουν εργοδοτικές οργανώσεις του κλάδου, συνάπτονται από μεμονωμένους εργοδότες που εκπροσωπούνται με κοινό εξουσιοδοτημένο εκπρόσωπο ή εκπροσώπους, εφόσον αυτοί οι εργοδότες καλύπτουν τουλάχιστον το 70% των εργαζομένων στον κλάδο.
      Με το θεσμικό αυτό πλαίσιο διασφαλίζεται η εργασιακή ειρήνη μεταξύ των κοινωνικών εταίρων και κατοχυρώνονται τα ατομικά και κοινωνικά δικαιώματα των εργαζομένων. 
      Θα συνεχίσω και στη δευτερολογία μου, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κυρία Υφυπουργέ.
      Το λόγο έχει ο ερωτών Βουλευτής κ. Μαυρίκος. 
      ΓΕΩΡΓΙΟΣ ΜΑΥΡΙΚΟΣ: Μόνο επί του θέματος δεν μας είπατε τίποτα, κυρία Καλαντζάκου. 
      Το ζήτημα έχει ως εξής. Είναι ένας πάγιος στόχος των βιομηχάνων, των τραπεζιτών, συνολικότερα θα λέγαμε της ίδιας της Ευρωπαϊκής Ένωσης, προκειμένου να καταργηθούν σε μια προοπτική –και μάλιστα όχι μακρόπνοη- οι συλλογικές συμβάσεις εργασίας.
      Ο στόχος αυτός υπηρετείται με δυο κυρίως τρόπους. Πρώτον, με τη μη υπογραφή καθόλου συλλογικής σύμβασης –και εδώ εντάσσεται η περίπτωση που συζητάμε σήμερα για την Ο.Τ.Ο.Ε.- ή, δεύτερον, με την υπογραφή εξευτελιστικών όρων σε συλλογικές συμβάσεις. 
      Γιατί δεν θέλουν οι τράπεζες συλλογική διαπραγμάτευση; Γιατί βγαίνει η Εθνική Τράπεζα και μονομερώς εξαγγέλλει –υποτίθεται- αυξήσεις, στην πραγματικότητα ψίχουλα; Γιατί δεν θέλει συλλογική διαπραγμάτευση, γιατί δεν θέλει να συζητά με το συνδικάτο, γιατί δεν θέλει να συζητά συλλογικά, αλλά θέλει να ακολουθεί την πολιτική του «διαίρει και βασίλευε», θέλει τον καθένα εργαζόμενο μοναχό του, προκειμένου να τον αντιμετωπίζει καλύτερα και να τον περιορίζει ακόμα περισσότερο.
      Γι’ αυτό ακολουθεί την πολιτική των μπόνους, δηλαδή σε όποιον θέλει, στα στελέχη, σε μια κάστα ανθρώπων, δίνει μισθούς 5.000, 10.000, 15.000 ευρώ το μήνα και την πλειονότητα των εργαζομένων τους έχει με περιορισμένους μισθούς. Γι’ αυτό το λόγο και η «EUROBANK» και η «ALPHA», στην οποία κατ’ επανάληψη έχετε κάνει χαριστικές ρυθμίσεις, ακολουθούν αυτή την πολιτική.
      Εμείς είμαστε υπέρ του θεσμού των συλλογικών συμβάσεων. Είμαστε υπέρ των συλλογικών συμβάσεων εργασίας, επειδή σε συνθήκες καπιταλιστικής παγκοσμιοποίησης, γενικευμένης αντεργατικής και αντιλαϊκής επίθεσης, πιστεύουμε ότι εξασφαλίζονται έστω τα ελάχιστα, τα ελάχιστα, για τους εργαζόμενους.
      Και επίσης, είμαστε υπέρ των συλλογικών συμβάσεων, κυρίως επειδή θέλουμε, πέρα από όλα αυτά, να στηρίξουμε επιπλέον, ακόμα πιο πολύ τους νέους εργαζόμενους, οι οποίοι δουλεύουν στις τράπεζες σε συνθήκες σκλαβιάς, με μισθούς 550 ευρώ. Σε ποια περίοδο δουλεύουν στις τράπεζες με τέτοιες συνθήκες και τέτοιους μισθούς; Σε μια περίοδο που τα κέρδη των τραπεζών -δημοσιεύθηκαν στοιχεία πριν από λίγες ημέρες- αυξήθηκαν την τελευταία χρονιά κατά 35,5%.
      Για ποιους εργοδότες μιλάμε; Μιλάμε για τις τράπεζες που κερδίζουν ανά τραπεζοϋπάλληλο 56.000 ευρώ. Μιλάμε για τις τράπεζες, στους οποίους -εννοώ τους τραπεζίτες- την τελευταία χρονιά μειώσατε τη φορολόγησή τους από 22% σε 16%. Μιλάμε για τις τράπεζες που λεηλατούν τα λαϊκά νοικοκυριά μέσα από τον υπερδανεισμό, μέσα από τη θηλιά που σφίγγουν κάθε μέρα γύρω από το λαό, τους φτωχούς αγρότες, τους κτηνοτρόφους, τους αυτοαπασχολούμενους!. Με ρυθμό ενάμισι δισεκατομμύριο ευρώ το μήνα, με τα στοιχεία της Τράπεζας της Ελλάδας, αυξάνεται ο λαϊκός δανεισμός.
      Αυτοί είναι οι εργοδότες τους οποίους στηρίζετε. Αυτοί είναι οι εργοδότες στους οποίους έχετε στρώσει με την πολιτική σας, με την πολιτική της λιτότητας, τις δάφνες, προκειμένου σήμερα να προκαλούν. Αυτοί είναι οι εργοδότες που αρνούνται να δώσουν αυξήσεις. Αυτοί είναι οι εργοδότες που αρνούνται να υπογράψουν συλλογική σύμβαση, όπως ζητάνε τα συνδικάτα, στον κλάδο των τραπεζοϋπαλλήλων.
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
      ΓΕΩΡΓΙΟΣ ΜΑΥΡΙΚΟΣ: Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, στο χώρο των τραπεζών λειτουργούν για κάθε τράπεζα επιχειρησιακές συλλογικές συμβάσεις με καθεστώς ευνοϊκότερο για τους εργαζόμενους από αυτό που προβλέπεται στην κλαδική σύμβαση εργασίας.
      Ειδικότερα, σε ό,τι αφορά το ερώτημα που έχει τεθεί στην ερώτησή σας, η Εθνική Τράπεζα Ελλάδας, το ποσοστό της οποίας είναι αρκετά σημαντικό για τη συγκέντρωση του 70% που προβλέπει ο νόμος, είναι μια ανώνυμη εταιρεία με πολλούς μετόχους, της οποίας οι αποφάσεις λαμβάνονται από το Διοικητικό Συμβούλιο και τη Γενική Συνέλευση των μετόχων. Η μόνη παρέμβαση του κράτους έγκειται στο διορισμό του Διοικητή της, ο οποίος ελέγχεται από το Διοικητικό Συμβούλιο και δίνει λόγο στη Γενική Συνέλευση των μετόχων.
      Θα ήθελα να τονίσω ότι η Κυβέρνηση εμπιστεύεται και στηρίζει το θεσμικό πλαίσιο των ελεύθερων συλλογικών διαπραγματεύσεων στη χώρα -το θεωρεί μεγάλη κατάκτηση των εργαζομένων- βασικό στοιχείο του οποίου είναι η μη παρέμβαση του κράτους σε κανένα στάδιο. Η έναρξη των διαπραγματεύσεων, καθώς και το περιεχόμενο των συλλογικών ρυθμίσεων, αποτελεί ευθύνη των μερών, πάντοτε υπό τις προϋποθέσεις που θέτει ο ν. 1876/1990.
      Πάντως, θα ήθελα να επισημάνω και τη δήλωση της Υπουργού Απασχόλησης και Κοινωνικής Προστασίας, της κ. Πετραλιά, ότι στις εργασιακές σχέσεις πρέπει πάντοτε να επικρατεί η συνεργασία και η συνέργεια.
      Κύριε συνάδελφε, είναι βέβαιο ότι έχουμε διαφορετική πολιτική αφετηρία, αλλά οι ελεύθερες συλλογικές συμβάσεις λειτουργούν δεκαοκτώ χρόνια τώρα και έχουν φέρει τους κοινωνικούς εταίρους πιο κοντά. Έχουν αμεσότητα και έχουν ισχύ στο χρόνο. Ούτε απειλούνται οι εργασιακές σχέσεις και η Ελλάδα από τη συμμετοχή στην Ευρώπη -γιατί αναφέρεστε και σ’ αυτά τα θέματα μέσα στην ερώτησή σας- οφέλη έχει αποκομίσει από τη συμμετοχή και όχι -θα ήθελα να τονίσω- ζημίες.
      Πιστεύω ότι είναι μεγάλο επίτευγμα το ότι ανήκουμε στη μεγάλη αυτή ευρωπαϊκή οικογένεια. Είναι σαφές ότι οι εργασιακές σχέσεις στην Ελλάδα δεν απειλούνται.
      Κλείνοντας, θα ήθελα να πω ότι θεωρώ ότι είναι πολύ άδικος ο χαρακτηρισμός ότι στρώνουμε κάποιο «ειδικό» χαλί για τις τράπεζες. Αυτό που μας ενδιαφέρει είναι να έχουμε μία ανθηρή οικονομία, οι εργαζόμενοι να έχουν ευκαιρίες, θέσεις εργασίας πλήρους απασχόλησης, ποιοτικές δουλειές. Αυτός είναι ο στόχος μας και να υπάρχει ανάπτυξη παντού σε όλη τη χώρα.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Επανερχόμαστε στις επίκαιρες ερωτήσεις δευτέρου κύκλου. Η πρώτη με αριθμό 937/19-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Τιμοσίδη προς τον Υπουργό Πολιτισμού, σχετικά με τη λειτουργία του νέου κολυμβητηρίου Καβάλας, δεν συζητείται λόγω κωλύματος του κυρίου Υπουργού και διαγράφεται.
      Θα συζητηθεί η τέταρτη με αριθμό 940/19-5-2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς την Υπουργό Απασχόλησης και Κοινωνικής Προστασίας, σχετικά με τις προσλήψεις ευπαθών ομάδων, μέσω Ο.Α.Ε.Δ., σύμφωνα με το ν.2643/98.
    Η επίκαιρη ερώτηση της κ. Αράπογλου έχει ως ακολούθως:
    «Μια ομάδα ατόμων με ειδικές ανάγκες από την Κορινθία αντιμετωπίζουν προβλήματα.
    Σύμφωνα με το νόμο 2643/98, που σχετίζεται με τη μέριμνα για την απασχόληση προσώπων των εξής κατηγοριών: α) πολύτεκνη οικογένεια, β) άτομα με ποσοστό αναπηρίας 50% και άνω, γ) όσοι έλαβαν μέρος στην Εθνική Αντίσταση, δ) ανάπηροι και τραυματίες πολέμου, υπάρχει πρόβλεψη για προκήρυξη θέσεων εργασίας στο δημόσιο και τον ιδιωτικό τομέα, για κάθε Νομαρχιακή Αυτοδιοίκηση, το Μάρτιο κάθε έτους.
    Στο άρθρο 6 του νόμου 2643/98, περιγράφεται λεπτομερώς η διαδικασία, ώστε να συνταχθούν οι πίνακες προσώπων, που τοποθετούνται αναγκαστικά στις επιχειρήσεις και τους φορείς, όπου εφαρμόζονται οι σχετικές διατάξεις.
    Και ενώ για το δημόσιο η τελευταία προκήρυξη έγινε πριν τρία (3) χρόνια, χωρίς ακόμα να έχουν προσληφθεί οι επιτυχόντες, για τον ιδιωτικό τομέα, έχουν να γίνουν προσλήψεις εδώ και οκτώ (8) χρόνια!
    Ερωτάται η κυρία  Υπουργός:
    1. Αν έχει ξεκινήσει η διαδικασία για τις προσλήψεις ευπαθών ομάδων για το έτος 2008 και σε ποιο στάδιο βρίσκεται;
    2. Γιατί αγνοείτε τις υποχρεώσεις σας απέναντι σε ευπαθείς κοινωνικές ομάδες, χωρίς να εφαρμόζετε το νόμο, όπως οφείλετε και πότε γίνονται οι διαγωνισμοί του Ο.Α.Ε.Δ. για το δημόσιο και τον ιδιωτικό τομέα;»
     Στην επίκαιρη ερώτηση της κ. Αράπογλου θα απαντήσει η Υφυπουργός κυρία Καλαντζάκου.
    Ορίστε, κυρία Καλαντζάκου, έχετε το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Κυρία συνάδελφε, τα άτομα με αναπηρίες αποτελούν το 9,3% του συνολικού πληθυσμού της χώρας. Τα εμπόδια που συναντούν έχουν άμεση σχέση με το είδος και την έκταση της αναπηρίας, δύο βασικές παραμέτρους που δυσχεραίνουν μεταξύ των άλλων και την πρόσβασή τους στην απασχόληση. Επιπλέον, οι προκαταλήψεις και τα στερεότυπα καθιστούν πολλές φορές τα Α.Μ.Ε.Α. θύματα διακρίσεων και κοινωνικού αποκλεισμού.
    Για καθέναν από εμάς, η μεγαλύτερη πρόκληση είναι η ενσωμάτωση των ατόμων αυτών με όρους ισοτιμίας στην οικονομική και κοινωνική ζωή του τόπου. Ένα σημαντικό εργαλείο για την προώθηση των ατόμων με αναπηρία στην αγορά εργασίας παραμένει ο ν. 2643/98, ο οποίος προβλέπει την υποχρεωτική τοποθέτηση των ατόμων με αναπηρία σε φορείς του ιδιωτικού τομέα, δημοσίων επιχειρήσεων και οργανισμών, αλλά και σε δημόσιες υπηρεσίες, νομικά πρόσωπα δημοσίου δικαίου και οργανισμούς Τοπικής Αυτοδιοίκησης.
    Συγκεκριμένα, προστατεύονται άτομα με αναπηρία 50% τουλάχιστον, εφόσον είναι εγγεγραμμένα στα μητρώα ανέργων αναπήρων του Ο.Α.Ε.Δ. και όσοι έχουν τέκνο ή αδελφό ή σύζυγο με ποσοστό αναπηρίας 67% και άνω.
    Στα μέσα του 2004 τοποθετήθηκαν οι επιτυχόντες της προκήρυξης του 2002. Στη συνέχεια προκηρύχθηκαν και καλύφθηκαν τριάντα πέντε θέσεις τυφλών τηλεφωνητών. Στο τέλος του 2004 και αρχές του 2005 προκηρύχθηκαν και καλύφθηκαν πεντακόσιες θέσεις Α.Μ.Ε.Α. σε θέσεις του δημόσιου τομέα. Το καλοκαίρι του 2007 προκηρύχθηκαν εξήντα εννέα θέσεις εργασίας για τυφλούς τηλεφωνητές στο δημόσιο τομέα και στη Δ.Ε.Η.. 
    Κατά την παρούσα χρονική περίοδο, οι υπηρεσίες του ΟΑΕΔ επεξεργάζονται τα δικαιολογητικά των υποψηφίων για τις εξήντα εννέα αυτές θέσεις τηλεφωνητών. Μέσα στο προσεχές χρονικό διάστημα θα εκδοθεί από τις αρμόδιες για την υλοποίηση των διατάξεων του νόμου 2643/98 υπηρεσίες του Ο.Α.Ε.Δ., η προκήρυξη χιλίων θέσεων εργασίας δημοσίου τομέα του έτους 2008, με βάση το νόμο, όπως αυτός ισχύει σήμερα. 
    Σχετικά με την προκήρυξη αυτή έχει ήδη υπογραφεί και έχει πάει για Φ.Ε.Κ. η υπουργική απόφαση, με την οποία καθορίζονται ο τύπος του ειδικού εντύπου της αίτησης, υπεύθυνης δήλωσης και δεύτερον, τα δικαιολογητικά που θα καταθέσουν στην πρωτοβάθμια επιτροπή του ν. 2643 οι υποψήφιοι προς τοποθέτηση στις θέσεις εργασίας που θα προκηρυχθούν.
    Μετά τη δημοσίευση της υπουργικής απόφασης, η υπηρεσία μας θα την αποστείλει στις δεκατέσσερις υπηρεσίες του Ο.Α.Ε.Δ. που είναι αρμόδιες να εκδώσουν την προκήρυξη για την περιοχή ευθύνης τους. Η προαναφερόμενη απόφαση θα δημοσιευθεί στο διαδίκτυο, στην ιστοσελίδα του Υπουργείου μας, πολλές μέρες πριν να πραγματοποιηθεί η προκήρυξη από τις αρμόδιες υπηρεσίες του Ο.Α.Ε.Δ.. Έτσι θα μπορούν οι ενδιαφερόμενοι να πληροφορούνται, τόσο για το έντυπο της αίτησης, το οποίο αυτοί θα συμπληρώσουν και θα υποβάλλουν στην πρωτοβάθμια επιτροπή, μέσα στην αποκλειστική προθεσμία των τριάντα ημερών από την τελευταία δημοσίευση της προκήρυξης στον Τύπο, όσο και για τα δικαιολογητικά, τα οποία θα πρέπει να συγκεντρώσουν, ώστε να υποβάλλουν στην ίδια επιτροπή, μέσα στην αποκλειστική προθεσμία των δεκαπέντε ημερών από την ανάρτηση της σχετικής πρόσκλησης στο κατάστημα της αρμόδιας υπηρεσίας του Ο.Α.Ε.Δ..
    Σημειώνεται ότι όταν θα πραγματοποιηθεί η προκήρυξη, η προαναφερόμενη απόφαση θα διανέμεται στους υποψήφιους από τις υπηρεσίες του Ο.Α.Ε.Δ. που θα προβούν σε προκήρυξη.
      Οι θέσεις εργασίας που θα συμπεριληφθούν σε κάθε μία από τις δεκατέσσερις προκηρύξεις, έχουν αποσταλεί τμηματικά από την υπηρεσία μας στις αρμόδιες για την προκήρυξη υπηρεσίες του Ο.Α.Ε.Δ..
      Θα συνεχίσω να σας δίνω πληροφορίες στη δευτερολογία μου.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει η κ. Αράπογλου.
      ΔΗΜΗΤΡΑ ΑΡΑΠΟΓΛΟΥ: Πρώτα απ’ όλα, σκέφτομαι αν είναι δυνατόν να περιμένουν τρία χρόνια για να προσληφθούν στο δημόσιο! Δεν μου το ξεκαθαρίσατε ακριβώς. Δεν μου ξεκαθαρίσατε πότε ακριβώς γίνεται ο διαγωνισμός στο δημόσιο τομέα και πότε στον ιδιωτικό. Θα περιμένουν πέντε χρόνια για να γίνει η πρόσληψή τους από τη στιγμή που θα επιτύχουν; Κάνουν αίτηση και περιμένουν; Σκεφτείτε ότι είναι ευπαθείς κοινωνικές ομάδες και έχουν προτεραιότητα.
      Δεν μου απαντήσατε, λοιπόν, σ’ αυτό. Περιμένω μία πιο ξεκάθαρη απάντηση. Αυτό, δηλαδή, είναι το αποτέλεσμα, ότι θα περιμένουν δύο και τρία χρόνια; Αυτό είναι το πρώτο.
      Δεύτερον, αυτές οι ευπαθείς κοινωνικές ομάδες που ίσως έχουν κάποιο ανάπηρο άτομο στην οικογένεια, πώς θα προσληφθούν; Τι θα περιμένουν; Είναι άτομα με ειδικές ανάγκες, είναι άτομα με αναπηρία. Πώς θα εργαστούν; Όλο αυτό το διάστημα των δύο, των τριών, των οκτώ χρόνων, δεν θα έχουν εργασία; Πώς θα συντηρηθούν; Πώς θα ζήσουν; Τι θα γίνει;
      Όπως γράφει εδώ, ακριβώς, στην Εφημερίδα της Κυβερνήσεως, η προκήρυξη αυτών των θέσεων σε κάθε Νομαρχία και σε κάθε Τοπική Αυτοδιοίκηση γίνεται το Μάρτιο κάθε έτους και τοιχοκολλάται στο κάθε Τμήμα, σύμφωνα με το άρθρο 9. Μπορώ να σας το δώσω να το δείτε πώς είναι ακριβώς. Ακόμα, αυτή η προκήρυξη δημοσιεύεται σε δύο ημέρες σε εφημερίδα των Αθηνών.
      Θα ήθελα να το επαναλάβω ακριβώς όπως το γράφει. Η προκήρυξη των θέσεων αυτών για κάθε Νομαρχιακή Αυτοδιοίκηση γίνεται το Μάρτιο κάθε έτους και τοιχοκολλάται στο κατάστημα στο οποίο έχει την έδρα της η επιτροπή του άρθρου 9. Η προκήρυξη αυτή δημοσιεύεται σε δύο ημερήσιες εφημερίδες των Αθηνών και σε μία τοπική εφημερίδα ημερήσια ή εβδομαδιαία. Ανακοίνωση σχετικά με την προκήρυξη μεταδίδεται από τα κρατικά ραδιοτηλεοπτικά Μέσα.
      Τον Απρίλιο κάθε έτους οι ενδιαφερόμενοι να προσληφθούν στις προκηρυσσόμενες θέσεις υποβάλλουν αιτήσεις στις οποίες επισυνάπτονται όλα τα στοιχεία και δικαιολογητικά που απαιτούνται για την εφαρμογή του άρθρου 4. Οι αιτήσεις υποβάλλονται στις οικείες επιτροπές του άρθρου 9, οι οποίες τις προωθούν στις αντίστοιχες περιφερειακές διευθύνσεις του Οργανισμού Τοπικής Αυτοδιοίκησης για να γίνει ο έλεγχος και η μηχανογραφική επεξεργασία των σχετικών στοιχείων και δικαιολογητικών και να συνταχθούν οι πίνακες προσώπων που τοποθετούνται αναγκαστικά.
      Οπότε σ’ αυτές τις ευπαθείς κοινωνικές ομάδες νομίζω ότι πρέπει να δοθεί προτεραιότητα όσον αφορά τις προσλήψεις. Να γίνονται τουλάχιστον το πολύ σ’ ένα χρόνο. Θα περιμένουν, δηλαδή, τρία χρόνια στο δημόσιο τομέα και οκτώ χρόνια στον ιδιωτικό; Δηλαδή, η διαδικασία προσλήψεων γίνεται τελευταία στιγμή; Μέχρι τώρα τι γίνεται; Δεν έχουν αρχίσει ακόμα αυτές οι διαδικασίες προσλήψεων; Αυτό σας ρωτάω. Είναι κάτι πολύ απλό. Τώρα θα αρχίσουν; Δεν έχει ξεκινήσει αυτή η διαδικασία; Αυτό ρωτάω και θέλω μία ξεκάθαρη απάντηση.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρία Καλαντζάκου, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, έχετε πράγματι εντοπίσει –θα το πω πάρα πολύ ειλικρινά- την αχίλλειο πτέρνα αυτού του συστήματος την οποία, βεβαίως, όλοι γνωρίζουμε. Γι’ αυτό και ο ν. 2643 έχει γίνει αντικείμενο κριτικής. Όμως, έχει υπάρξει ένα πολύ σημαντικό εργαλείο. Και αυτό πρέπει να το αναγνωρίσουμε.
      Υπάρχει πράγματι στο σύστημα μία τεράστια γραφειοκρατία που έχει να κάνει με την πολυπλοκότητα και με όλα τα δικαιολογητικά που πρέπει να εξεταστούν. Ειλικρινά, αν δείτε πόσο σύνθετο γίνεται αυτό το θέμα και πόση σημασία έχει να τηρηθεί η διαφάνεια και η δικαιοσύνη σ’ όλο αυτό το σύστημα, θα διαπιστώσετε ότι αυτό είναι το μεγάλο στοίχημα.
      Και γι’ αυτό δεν σας κρύβω ότι στο Υπουργείο Απασχόλησης και Κοινωνικής Προστασίας γίνεται επανεξέταση για την αναμόρφωση της υφιστάμενης νομοθεσίας και είναι ένας από τους προσεχείς πραγματικά στόχους μας. Θέλουμε να δούμε πώς μπορούμε να κινηθούν πιο γρήγορα οι προκηρύξεις ειδικά για τα άτομα με ειδικές ανάγκες, γιατί ο ν.2643/98 δεν καλύπτει μόνο αυτά τα άτομα. Γενικά δεν πρέπει να έχουμε τέτοιες καθυστερήσεις, αλλά σας απαντώ. 
      Συγκεκριμένα για την προκήρυξη του δημοσίου, σας είπα ότι έχει σταλεί για το φύλλο της Εφημερίδας της Κυβερνήσεως. Αυτό σημαίνει ότι γίνεται και μία προετοιμασία και ξεκινούν οι διαδικασίες από την ώρα που αυτό θα πάρει Φ.Ε.Κ.. Όμως, η προετοιμασία γίνεται ήδη από τις υπηρεσίες. 
      Η προκήρυξη τώρα του ιδιωτικού τομέα θα εκδοθεί από τις υπηρεσίες του Ο.Α.Ε.Δ., όταν ολοκληρωθεί ο έλεγχος αυτής και εγκριθεί από την Κεντρική Επιτροπή Εποπτείας και Συντονισμού της εφαρμογής του ν. 2643/1998.
      Η προκήρυξη του ιδιωτικού τομέα απαρτίζεται από δεκατέσσερις επιμέρους προκηρύξεις, οι οποίες καταρτίζονται από ισάριθμες υπηρεσίες του Ο.Α.Ε.Δ. και με τις οποίες καλύπτεται το σύνολο των νομών της χώρας. 
      Η προκήρυξη του ιδιωτικού τομέα, πριν από τη δημοσίευσή της από τις αρμόδιες υπηρεσίες του Ο.Α.Ε.Δ., ελέγχεται διεξοδικά και στη συνέχεια εγκρίνεται από το αρμόδιο κατά το νόμο όργανο το οποίο είναι η Κεντρική Επιτροπή Εποπτείας και Συντονισμού της εφαρμογής αυτού του νόμου.    
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Υφυπουργού)
      Μέχρι σήμερα, η ανωτέρω επιτροπή έχει ελέγξει διεξοδικά έντεκα από τις δεκατέσσερις επιμέρους προκηρύξεις του ιδιωτικού τομέα και απομένει ο έλεγχος τριών ακόμα προκηρύξεων, οι οποίες αναμένεται να αποσταλούν στην Κεντρική Επιτροπή προς έλεγχο από τις αρμόδιες υπηρεσίες του Ο.Α.Ε.Δ.. Υπολογίζουμε ότι αυτή η διαδικασία θα ολοκληρωθεί και ότι θα είμαστε έτοιμοι μέχρι το Νοέμβριο. 
      Σε ό,τι αφορά την ειδική μνεία που κάνατε για την ομάδα ατόμων με αναπηρία από την Κορινθία, θα ήθελα να σας απαντήσω ότι οι προηγούμενες απαντήσεις καλύπτουν και αυτή την ομάδα ατόμων. 
      Κεντρικός στόχος της κυβερνητικής πολιτικής αποτελεί η εξάλειψη των εμποδίων που αντιμετωπίζουν οι άνθρωποι με αναπηρίες σε όλο το εύρος των κοινωνικών δραστηριοτήτων. 
      Είναι απολύτως ξεκάθαρο ότι δεν νοείται πολιτική προώθησης ίσων ευκαιριών, ενίσχυσης της κοινωνικής συνοχής και εμπέδωσης της δικαιοσύνης, εάν δεν θωρακιστούν τα δικαιώματα εργασίας για όλους τους πολίτες και πολύ περισσότερο για πολίτες που καλούνται να διεκδικήσουν τη θέση τους ανήκοντας σε ευαίσθητες κοινωνικές ομάδες. 
      Πάντως, θα ήθελα να σας διαβεβαιώσω ότι αυτό είναι ένα θέμα στο οποίο ειλικρινά έχουμε αποφασίσει να δώσουμε μία ιδιαίτερη έμφαση και να αντιμετωπίσουμε με έναν πιο γρήγορο, σύγχρονο και δίκαιο τρόπο το χειρισμό του των τοποθετήσεων δηλαδή των ατόμων με ειδικές ανάγκες στο δημόσιο και τον ιδιωτικό τομέα. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας «Θέματα Ειδικών Επιδοτήσεων Ανεργίας και άλλες διατάξεις». 
      Η Διάσκεψη των Προέδρων αποφάσισε στη συνεδρίαση της 8 Μαΐου 2008 τη συζήτηση του νομοσχεδίου σε μία συνεδρίαση. Φυσικά, εννοείται ότι θα υπάρχει άνεση χρόνου. 
      Προτείνω, λοιπόν, να συζητηθεί το νομοσχέδιο επί της αρχής, των άρθρων και των τροπολογιών ως μία ενότητα. 
      Πριν δώσω δε το λόγο στον εισηγητή της Πλειοψηφίας κ. Γεώργιο Καρασμάνη, θα ήθελα να σας ενημερώσω ότι για τη συγκεκριμένη συζήτηση έχουν οριστεί ως Κοινοβουλευτικοί Εκπρόσωποι οι κάτωθι: Από τη Νέα Δημοκρατία, ο Βουλευτής Εύβοιας κ. Μαρκόπουλος Κωνσταντίνος, από το Κομμουνιστικό Κόμμα Ελλάδας ο κ. Ζιώγας Ιωάννης. Επίσης, έχουν ορισθεί ως ειδικοί αγορητές οι εξής: Από το ΣΥ.ΡΙΖ.Α. ο κ. Παναγιώτης Λαφαζάνης και από το ΛΑ.Ο.Σ. ο κ. Βαΐτσης Αποστολάτος. 
      Το λόγο έχει ο κ. Καρασμάνης. 
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, η Κυβέρνηση της Νέας Δημοκρατίας τόσο κατά την πρώτη κοινοβουλευτική της θητεία από το Μάρτιο του 2004 όσο και κατά τη δεύτερη εδώ και οκτώ μήνες, έχει διακηρύξει ως προτεραιότητά της την πολιτική της έμπρακτης κοινωνικής ευαισθησίας και ευθύνης απέναντι στην ανεργία, απέναντι, δηλαδή, σ’ αυτή τη σύγχρονη μάστιγα της εποχής που οδηγεί πολλούς συνανθρώπους μας στην κοινωνική περιθωριοποίηση, στον αποκλεισμό και την απόγνωση. 
	Χρησιμοποίησα τον όρο «πολιτική έμπρακτης κοινωνικής ευαισθησίας και ευθύνης» συνειδητά. Με αυτό θέλω να τονίσω ότι η Κυβέρνηση αυτή στηρίζει με συγκεκριμένες πράξεις και με έργο χειροπιαστό τις ευπαθείς κοινωνικές ομάδες. Και σε επίρρωση αυτών που μόλις προανέφερα η Κυβέρνηση αυτή σ’ αυτό το λίγο χρονικό διάστημα των τεσσάρων χρόνων κάνει πράξη τις δεσμεύσεις της.
	Δεν πρέπει να ξεχνάμε ότι ψήφισε το νόμο για τη σύσταση του Ταμείου Κοινωνικής Αλληλεγγύης που αποτελεί πραγματική ασπίδα για πολλές περιοχές, οι οποίες πλήττονται από τη μάστιγα της ανεργίας, αλλά και για κλάδους και για περιοχές, που συνεχώς φθίνουν. 
	Η Κυβέρνηση αυτή συνέστησε με νόμο το Εθνικό Ταμείο Κοινωνικής Συνοχής με πόρους που φθάνουν τα 2.000.000.000 ευρώ και δίνει τη δυνατότητα να δημιουργηθούν προγράμματα στήριξης κοινωνικών ομάδων, των οποίων το εισόδημα βρίσκεται κάτω από τα όρια της φτώχειας. 
	Αυτή η Κυβέρνηση ψήφισε το ν.3460/2006, που δίνει τη δυνατότητα της στήριξης, με ειδική επιδότηση και μηνιαία ενίσχυση, στους απολυόμενους των Κλωστηρίων Νάουσας. Ταυτόχρονα, αυτή η Κυβέρνηση πριν από τριάντα μέρες ψήφισε μια τροπολογία που επεκτείνει αυτήν την ειδική ενίσχυση και στους απολυόμενους των Κλωστηρίων Πέλλας και «AUTO – ΕΒΡΟΣ». Όμως, η Κυβέρνηση αυτή έχει στηρίξει, έχει ενισχύσει και ενισχύει με προγράμματα νέους ελεύθερους επαγγελματίες και νέους επιστήμονες, όπως επίσης και με τα προγράμματα της ολοκληρωμένης παρέμβασης έχει στηρίξει χιλιάδες ανέργους συμπολίτες μας. 
	Όμως, και το νομοσχέδιο που τίθεται σήμερα υπό την κρίση μας αποδεικνύει για άλλη μια φορά αυτήν την κοινωνική ευαισθησία και ευθύνη, όχι με αοριστολογίες, αλλά με στοιχεία για άμεση οικονομική στήριξη συγκεκριμένων ομάδων ανέργων συμπολιτών μας, όπως και των οικογενειών τους. 
	Με τις διατάξεις του νομοσχεδίου, παρατείνεται η ειδική επιδότηση ανεργίας για πέντε χρόνια στους μισθωτούς που απολύθηκαν χωρίς δική τους υπαιτιότητα από τις μεταλλευτικές επιχειρήσεις «ΜΑΚΕΔΟΝΙΚΟΙ ΛΕΥΚΟΛΙΘΟΙ Α.Ε.», «ΜΕΤΑΛΛΕΥΤΙΚΗ – ΕΜΠΟΡΙΚΗ – ΒΙΟΜΗΧΑΝΙΚΗ (Μ.Ε.Β.) Α.Ε.», επιχειρήσεων «ΜΑΡΜΕΤΑΛ» και «ΚΟΙΣΕΛΙΚ». 
	Με το ίδιο σκεπτικό παρατείνεται η επιδότηση ανεργίας για δύο έτη στους μισθωτούς της επιχείρησης «ΠΙΝΔΟΣ Α.Ε.». Όμως, και για τους μισθωτούς της επιχείρησης «ΣΥΝΕΤΑΙΡΙΣΤΙΚΑ ΛΙΠΑΣΜΑΤΑ Α.Ε.», των οποίων η σχέση καταγγέλθηκε, παρατείνεται η επιδότηση ανεργίας για τρία έτη. 
	Παράλληλα, με το ίδιο νομοσχέδιο ρυθμίζονται οι διαδικασίες για την επιτάχυνση υπαγωγής στο καθεστώς της επιδότησης μισθωτών στην εταιρεία «ΕΛΛΕΝΙΤ Α.Ε.». Έτσι, οι μισθωτοί αυτής της εταιρείας, το καθεστώς των οποίων ρυθμίστηκε με το άρθρο 10 του ν.3408/2005 και των οποίων η σύμβαση καταγγέλθηκε ύστερα από αίτησή τους ή μονομερώς από τον εργοδότη ή λύεται λόγω διακοπής της λειτουργίας του εργοστασίου ή πτώχευσης της εταιρείας εντάσσονται στην ειδική επιδότηση ανεργίας, χωρίς κανένα κώλυμα από την εφαρμογή των διατάξεων του ν. 2941/2001. Επίσης, το δικαίωμα ένταξης έχουν όσοι απομακρύνθηκαν από την εταιρεία «ΕΛΛΕΝΙΤ Α.Ε.» την 1η Ιανουαρίου 2004, μετά από καταγγελία της σύμβασής τους. 
	Κυρίες και κύριοι συνάδελφοι, πέρα από την αυταπόδεικτη μέριμνα για οικογένειες που βιώνουν τον εφιάλτη της ανεργίας, προωθούμε και ένα σύνθετο πρόγραμμα με πολλαπλούς στόχους. Την αναβάθμιση του ρόλου των οργανισμών που έχουν ως αποστολή την καταπολέμηση της ανεργίας, την ενίσχυση δράσεων που θα στηρίζουν ενεργά χιλιάδες οικογένειες, την προσφορά καλύτερων υπηρεσιών, τον περιορισμό στο μέγιστο δυνατόν της γραφειοκρατίας. 
	Με το νομοσχέδιο αυτό αναβαθμίζεται ο ρόλος του Οργανισμού Εργατικής Εστίας και ορίζεται οργανισμός δικαιούχος για την υλοποίηση πράξεων και δράσεων στο πλαίσιο του επιχειρησιακού Προγράμματος «ΑΝΑΠΤΥΞΗ ΑΝΘΡΩΠΙΝΟΥ ΔΥΝΑΜΙΚΟΥ 2007-2013». 
	Το πρόγραμμα αυτό στοχεύει προς αυτήν την κατεύθυνση, αλλά και στον επιτυχή συνδυασμό της επαγγελματικής με την κοινωνική και την οικογενειακή ζωή. Δημιουργείται ένα πρόγραμμα που θα στηρίξει με δεκάδες εκατομμύρια ευρώ χιλιάδες εργαζόμενες μητέρες, μέσω μιας ειδικής ενίσχυσης. Έτσι, θα έχουν πρόσβαση σε μονάδες φροντίδας, όπως οι παιδικοί και βρεφονηπιακοί σταθμοί κ.λπ..
      Για τη διοικητική, λοιπόν, υποστήριξη αυτής της νέας αρμοδιότητας του Οργανισμού και για τη ρύθμιση θεμάτων που αφορούν τους όρους, τις προϋποθέσεις για την επιλογή, παρακολούθηση, εκτέλεση, αξιολόγηση και έλεγχο των δράσεων αυτού του προγράμματος συνιστάται η διεύθυνση συντονισμού και παρακολούθησης προγραμμάτων μαζί με τα αρμόδια τμήματά μας. 
      Στο σημείο αυτό θέλω να εκφράσω την έκπληξή μου για το γεγονός ότι υπήρξαν συνάδελφοι στην Επιτροπή Κοινωνικών Υποθέσεων, οι οποίοι αντέδρασαν στη δυνατότητα που παρέχει το άρθρο αυτό, ώστε η Εργατική Εστία να μπορεί να υλοποιεί αυτό το γενναίο πρόγραμμα και ελπίζω σήμερα, στην Ολομέλεια του Σώματος να προσέλθουν με αλλαγμένη τη στάση τους. 
      Κυρίες και κύριοι συνάδελφοι, το νομοσχέδιο αναβαθμίζει τις παρεχόμενες υπηρεσίες για την καλύτερη, ταχύτερη και αποτελεσματικότερη εξυπηρέτηση του πολίτη. Αυτό επιτυγχάνεται με το άρθρο 4, σύμφωνα με το οποίο δίνεται η δυνατότητα ώστε τα έντυπα που αφορούν στο Υπουργείο Απασχόλησης και Κοινωνικής Προστασίας και στους εποπτευόμενους από αυτό οργανισμούς και φορείς, να υποβάλλονται σε ηλεκτρονική μορφή, με τη χρήση σύγχρονων ηλεκτρονικών μεθόδων και δικτυακών υποδομών, αποφεύγοντας έτσι τις σύνθετες γραφειοκρατικές διαδικασίες. 
      Στο πλαίσιο της εφαρμογής των μέτρων υγιεινής και ασφάλειας των εργαζομένων καθιερώθηκε και η ύπαρξη ιατρού εργασίας στις επιχειρήσεις, στα εργοστάσια. Η θητεία αυτών των γιατρών έληξε στις 8 Μαΐου 2008. Ωστόσο, λόγω της έλλειψης ικανού αριθμού γιατρών με τη συγκεκριμένη ειδικότητα, είναι κάτι περισσότερο από πιθανό το ενδεχόμενο να δημιουργηθούν προβλήματα και αναστάτωση τόσο στους εργοδότες και στους εργαζόμενους, όσο και στους ίδιους τους γιατρούς εργασίας, οι οποίοι επί μια πενταετία ασκούν το επάγγελμα και έχουν εισόδημα απ’ αυτή τη δραστηριότητά τους. 
      Συνεπώς, κρίνεται απαραίτητη η παράταση της προθεσμίας άσκησης καθηκόντων ιατρού εργασίας για δυο πλέον έτη, δηλαδή, μέχρι τις 8 Μαΐου του 2010. 
      Ο Ο.Α.Ε.Δ. ως φορέας κοινωνικής προστασίας λειτουργεί πολλές φορές για ορισμένες κατηγορίες ασφαλισμένων και ανέργων ως εργοδότης, με όλες τις νόμιμες υποχρεώσεις που απορρέουν απ’ αυτή τη δράση του, όπως η υποβολή αναλυτικών περιοδικών δηλώσεων. Όμως λόγω της ιδιαιτερότητας των περιπτώσεων που καλύπτει ο Ο.Α.Ε.Δ., όπως παραδείγματος χάριν τις συμπληρωματικές παροχές μητρότητας, τις οποίες μπορεί να διεκδικήσει από τον Ο.Α.Ε.Δ. η εργαζόμενη μητέρα σε χρονικό διάστημα τριών μηνών, ή την πληρωμή ανεξόφλητων αποδοχών από τον Ο.Α.Ε.Δ. προς τον εργαζόμενο, συνεπεία αφερεγγυότητας του εργοδότη, τις οποίες μπορεί να διεκδικήσει ο εργαζόμενος σε χρονικό διάστημα έξι μηνών, μετά τη δικαστική απόφαση που κηρύσσει την επιχείρηση σε πτώχευση. 
      Καθίσταται φανερό πώς η εφαρμογή των προθεσμιών του ν. 2972/2001 για την υποβολή των αναλυτικών περιοδικών δηλώσεων είναι αντικειμενικά αδύνατη. Έτσι, λοιπόν, με το άρθρο 6 του νομοσχεδίου παρατείνεται ειδικά για τον Ο.Α.Ε.Δ. και μόνο για παρόμοιες περιπτώσεις με τις προαναφερθείσες, η υποβολή των αναλυτικών περιοδικών δηλώσεων να μη συνοδεύεται από τις προβλεπόμενες κυρώσεις του ν. 2972/2001. 
      Με το έβδομο άρθρο του παρόντος σχεδίου νόμου η αρμοδιότητα σύστασης και ευθύνη λειτουργίας των Ινστιτούτων Επαγγελματικής Κατάρτισης (Ι.Ε.Κ.) ασκείται αποκλειστικά από τον Ο.Α.Ε.Δ., ενώ τα θέματα που σχετίζονται με τη λειτουργία της εταιρείας «Επαγγελματική Κατάρτιση Α.Ε.», ρυθμίζονται με απόφαση του Υπουργού Απασχόλησης και Κοινωνικής Προστασίας. 
      Με το νομοσχέδιο αυτό δίνεται η δυνατότητα στους εργαζόμενους της βιομηχανίας «Φωσφορικών Λιπασμάτων Α.Ε. Θεσσαλονίκης», των οποίων η σύμβαση καταγγέλθηκε από 4 Δεκεμβρίου 2006 έως 31 Δεκεμβρίου 2007, καθώς και για όσους απολυθούν ή παραιτηθούν σύμφωνα με το ν.3526/2007, να ασφαλίζονται προαιρετικά στο Ταμείο Πρόνοιας Προσωπικού Εταιρειών Λιπασμάτων, το λεγόμενο ΤΑ.Π.Π.Ε.Λ.. Όμως, επειδή οι αποδοχές ορισμένων εργαζομένων, επί των οποίων γίνονται οι κρατήσεις υπέρ του ΤΑ.Π.Π.Ε.Λ., είναι μεγαλύτερες και από την ανώτερη ασφαλιστική κλάση, προτείνεται η ασφάλισή τους στον κλάδο πρόνοιάς τους του ΤΑ.Π.Π.Ε.Λ. να είναι προαιρετική. Να μην έχουν, δηλαδή, απώλεια εισοδήματος, ως προς το ποσό της εφάπαξ παροχής, εάν συνταξιοδοτηθούν κατά τη διάρκεια της επιδότησης. 
      Με το τελευταίο άρθρο δίνεται η δυνατότητα σε εκπαιδευτικούς του Ο.Α.Ε.Δ., που δεν πρόλαβαν ή δεν ενημερώθηκαν, να υποβάλουν τη σχετική αίτηση σύμφωνα με το ν.3552/2007. Τώρα, με το άρθρο αυτό, τους δίνεται η προθεσμία των τριών μηνών για την υποβολή αυτής της αίτησης.
      Κυρίες και κύριοι συνάδελφοι, πέρα από τις ευνοϊκές και ευεργετικές διατάξεις που έχουν σχέση με τους φορείς της κοινωνικής μέριμνας και προστασίας, όπως είναι ο Ο.Α.Ε.Δ. και ο Οργανισμός Εργατικής Εστίας, πιστεύω ότι το νομοσχέδιο αυτό αποτελεί ένα σημαντικό βήμα προς την κατεύθυνση την οποία οφείλει να ακολουθεί απαρέγκλιτα μια σύγχρονη ευνομούμενη πολιτεία, δηλαδή να συνδράμει ουσιαστικά συνανθρώπους μας που χωρίς δική τους υπαιτιότητα βρίσκονται από τη μία στιγμή στην άλλη στην ανεργία και σε τραγικά οικονομικά και κοινωνικά αδιέξοδα και οι ίδιοι και οι οικογένειές τους.
      Το είπα και στην Επιτροπή Κοινωνικών Υποθέσεων, θα το επαναλάβω και σήμερα. Δεν χρειάζεται μεγάλη φαντασία για να συνειδητοποιήσει κάποιος την απόγνωση των ανθρώπων που μετά από δεκαπέντε, είκοσι, είκοσι πέντε, τριάντα χρόνια σκληρής βιοπάλης χάνουν τη δουλειά τους.
      Πιστεύω ότι οι περισσότεροι εξ ημών συνάδελφοι, που εκπροσωπούμε τις εκλογικές μας περιφέρειες, βιώσαμε και βιώνουμε πάμπολλες τέτοιες περιπτώσεις συμπολιτών μας, οι οποίοι μέσα σε μία νύχτα βρέθηκαν στο δρόμο. Και δεν νομίζω να υπάρχει κάποιος που να διαφωνεί με τη φιλοσοφία αυτού του νομοσχεδίου, δηλαδή με την ανάγκη να στηριχθούν όλοι αυτοί οι άνθρωποι μέχρι να βρουν μία άλλη απασχόληση ή τουλάχιστον να θεμελιώσουν τις προϋποθέσεις για τη συνταξιοδότησή τους.
      Δυστυχώς, όμως, στην επιτροπή διαφώνησαν. Ελπίζω να μην το επαναλάβουν και τώρα. 
      Άκουσα από ορισμένους συναδέλφους, στην επιτροπή ότι το νομοσχέδιο αυτό δεν έχει αρχή και τέλος. Εγώ, επιμένω ότι από το πρώτο μέχρι το τελευταίο άρθρο του δίνει άμεσες, χειροπιαστές λύσεις για συνανθρώπους μας και οικογένειες που πλήττονται από την ανεργία. Και αντί να το επικροτούμε ως μία πολιτική κίνηση υψηλής ευαισθησίας και ευθύνης, κάποιοι αναζητούν μία ακόμα ευκαιρία αντιπολιτευτικής πρακτικής με τις γνωστές κορώνες, τον ξύλινο λόγο απέναντι σε ανθρώπους που βιώνουν το δικό τους οικονομικό και κοινωνικό γολγοθά.
      Ειλικρινά, αδυνατώ να κατανοήσω το σκεπτικό συναδέλφων να καταψηφίσουν αυτό το νομοσχέδιο επί της αρχής. Δηλαδή, είναι αντίθετοι με την παράταση της ειδικής επιδότησης ανεργίας στους απολυόμενους των εργοστασίων, που έχουμε προαναφέρει; 
      Μας παρακολουθούν, μας βλέπουν, μας κρίνουν οι ψηφοφόροι μας. Εγώ πιστεύω ότι το νομοσχέδιο αυτό κινείται σε κατευθύνσεις ανθρωπιάς και κοινωνικής αλληλεγγύης. Γι’ αυτό ακριβώς υπερψηφίζω.
      Σας ευχαριστώ.
      ΠΡΟΕΔΡΕΟΥΣΑ (Βέρα Νικολαΐδου): Κι εγώ σας ευχαριστώ, κύριε Καρασμάνη.
      Το λόγο έχει η εισηγήτρια του ΠΑ.ΣΟ.Κ. κ. Αικατερίνη Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, το πρόβλημα της ανεργίας είναι ίσως το πιο ευαίσθητο κοινωνικό ζήτημα. Και κάθε φορά που τίθεται στη Βουλή ένα παρόμοιο θέμα, θα πρέπει να αντιμετωπίζεται με τη μεγαλύτερη υπευθυνότητα και προσοχή. 
      Σήμερα, καλούμαστε να συζητήσουμε ένα νομοσχέδιο που αφορά εν πολλοίς ανθρώπους που βρέθηκαν χωρίς δουλειά και βίωσαν για πολύ μεγάλο χρονικό διάστημα τα δεινά της ανεργίας. Πρέπει να παρατηρήσω ότι το κείμενο αυτό είναι χωρίς αρχή, χωρίς ειρμό και χωρίς μια ενιαία λογική. Διευθετούνται, βεβαίως, ορισμένα ζητήματα. Παραμένει, όμως, ένα τεράστιο κενό.
      Οι κυβερνήσεις της Νέας Δημοκρατίας στα τέσσερα χρόνια που πέρασαν, δεν κατάφεραν να φέρουν ένα νομοσχέδιο με ολοκληρωμένη πρόταση για την προώθηση της απασχόλησης. Το γεγονός αυτό αποδεικνύει ότι το κόμμα που βρίσκεται στην Κυβέρνηση, δεν έχει ούτε άποψη ούτε συγκεκριμένες θέσεις γι’ αυτό το τεράστιο ζήτημα.
	Κυρίες και κύριοι συνάδελφοι, η παράταση των ειδικών επιδοτήσεων ανεργίας για τις περιπτώσεις των ανέργων των επιχειρήσεων, που αναφέρονται στο άρθρο 1 και στο άρθρο 2, αποτέλεσαν αιτήματα των δικαιούχων επί σειρά ετών. Τέσσερα χρόνια περιμένουν για να γίνει αυτή η ρύθμιση και μέχρι σήμερα δεν έχει ικανοποιηθεί. Έτσι υπάρχουν πάρα πολλοί άνεργοι που παραμένουν χωρίς επιδότηση, χωρίς ιατροφαρμακευτική περίθαλψη, χωρίς δυνατότητα συνταξιοδότησης. Παρά τις υποσχέσεις που δίνονταν κατά καιρούς από τους Υπουργούς της Νέας Δημοκρατίας, μέχρι τώρα τίποτα δεν έχει γίνει και οι άνθρωποι αυτοί βίωναν μία συνεχή ανασφάλεια και τεράστια βιοποριστικά προβλήματα. Επίσης δεν είχαν τη δυνατότητα επανένταξης στην αγορά εργασίας. Δεν την είχαν γιατί οι περισσότεροι ήταν μεγάλης ηλικίας και γιατί ζουν σε περιοχές που μαραζώνουν, όπου υπάρχει βιομηχανική κρίση και όπου δεν υπήρξε καμμία προοπτική ανάπτυξης όλα αυτά τα χρόνια.
	Για παράδειγμα, οι πρώην εργαζόμενοι των επιχειρήσεων «ΚΟΙΣΕΛΙΚ» και «ΜΑΡΜΕΤΑΛ» στην Εύβοια βρέθηκαν χωρίς δουλειά και χωρίς πόρους για όλα αυτά τα χρόνια από το 2004 που τελείωσε η επιδότησή τους και χωρίς βέβαια να μπορέσουν να επανενταχθούν σε εργασία λόγω και του μεγάλου της ηλικίας, αλλά και της βιομηχανικής κρίσης της περιοχής. Το ίδιο ισχύει και για τους υπόλοιπους ανέργους που περιλαμβάνονται στις ρυθμίσεις.
	Επιτρέψτε μου όμως μία γενικότερη αναφορά στα ζητήματα της ανεργίας και της οικονομικής κατάστασης που βιώνουν οι εργαζόμενοι τα τελευταία χρόνια σ’ όλη τη χώρα, στην έλλειψη πολιτικών για την αντιμετώπιση των αρνητικών εξελίξεων στη ζωή του οικονομικά ενεργού πληθυσμού της χώρας, στην καλπάζουσα ακρίβεια για την αντιμετώπιση της οποίας η Κυβέρνηση βεβαίως δεν έχει κάνει τίποτα μέχρι σήμερα.
	Αγαπητοί συνάδελφοι, οι οικονομικοί δείκτες που αφορούν τη χώρα μας και την καθημερινότητα του πολίτη είναι απογοητευτικοί. Η χώρα μας από την πρώτη θέση που βρισκόταν το 2003 στην Ευρωπαϊκή Ένωση των δεκαπέντε ως προς το ρυθμό ανάπτυξης βρέθηκε το 2007 στην τέταρτη θέση. Η πορεία σύγκλισης των εισοδημάτων αυτό το διάστημα ανακόπηκε. Το πρόβλημα της ανεργίας τα τελευταία χρόνια αντιμετωπίζεται με αλχημείες και ημίμετρα. Η σκληρή πραγματικότητα είναι ότι μία πολύ μεγάλη μερίδα του πληθυσμού και ιδιαίτερα οι γυναίκες και οι νέοι ζουν καθημερινά τα εργασιακά αδιέξοδα, την ανεργία, την άγρια εκμετάλλευση, ενώ από την άλλη μεριά το εμπόριο ελπίδας και ρουσφετιού οργιάζει. Στις φθίνουσες περιοχές, όπως είναι για παράδειγμα το Μαντούδι στο νομό μου, η κατάσταση είναι ακόμα πιο τραγική. Η μείωση της ανεργίας, που επαίρεται η Νέα Δημοκρατία ότι πέτυχε αυτά τα χρόνια, είναι ένα συμπέρασμα βασισμένο σε μία πολιτική που αύξησε τον αριθμό των μη οικονομικά ενεργών, που αύξησε την απασχόληση της μιας ώρας, τα «STAGE» και την ημιαπασχόληση στο δημόσιο. Αυτοί οι εργαζόμενοι βεβαίως νιώθουν ακόμα περισσότερο το βάρος των επώδυνων στοιχείων της οικονομίας και εξισώνονται ουσιαστικά με τους άνεργους. 
	Αναφέρω μερικά χαρακτηριστικά στοιχεία που έχουν οδηγήσει όλους τους εργαζόμενους σε απόγνωση: Το κόστος διαβίωσης μιας τετραμελούς οικογένειας ξεπερνά σήμερα τα 3.000 ευρώ, ποσό που δεν μπορεί να συμπληρωθεί ακόμα και αν δουλεύουν όλοι στην οικογένεια. Ο πληθωρισμός αγγίζει πλέον το 4,5%, η επίπτωση της αύξησης της τιμής του πετρελαίου στην Ελλάδα είναι διπλάσια από την επίπτωση στις χώρες από τις οποίες υποτίθεται ότι εισάγεται αυτός ο πληθωρισμός, η ακρίβεια στα είδη πρώτης ανάγκης και λαϊκής κατανάλωσης έχει εκτοξευθεί στα ύψη και οι τιμές των βιομηχανικών προϊόντων δυστυχώς στη χώρα μας αυξάνονται με ρυθμούς που ξεπερνούν το 11%, ενώ στην Ευρωζώνη είναι 4,1%. Επιπλέον η μείωση των πραγματικών εισοδημάτων των νοικοκυριών έχει εξωθήσει στον υπερδανεισμό και σήμερα το χρέος των νοικοκυριών έχει σχεδόν τριπλασιαστεί από το 2003 έως το 2007. 
	Όπως είπα και προηγουμένως, αυτά τα προβλήματα βαρύνουν ακόμα περισσότερο τους άνεργους στους οποίους μ’ αυτό το σχέδιο νόμου δίνεται μία παράταση στην επιδότηση της ανεργίας.
	Για τους ανθρώπους αυτούς, όπως και για άλλους ανέργους, όταν ήταν στην κυβέρνηση το ΠΑ.ΣΟ.Κ. είχε φροντίσει να τους στηρίξει στο πλαίσιο της κοινωνικής του πολιτικής. Το 1996 με το ν. 2388 οι μισθωτοί, που απολύθηκαν τότε από τις μεταλλευτικές επιχειρήσεις χωρίς υπαιτιότητά τους, εντάχθηκαν στην ειδική επιδότηση ανεργίας από τη στιγμή που έμειναν άνεργοι.
      Σε αυτόν, αλλά και σε άλλους νόμους, εντάχθηκαν στα προγράμματα ειδικής επιδότησης ανεργίας οι απολυμένοι και άλλων επιχειρήσεων. Με τις παρατάσεις που δόθηκαν μετά και σε άλλους νόμους, όπως ο ν. 3144/2003, η επιδότηση αυτή και τα ασφαλιστικά συνταξιοδοτικά δικαιώματα καλύπτονταν μέχρι τον Αύγουστο του 2004, για όσους συνέχιζαν να παραμένουν στην ανεργία. Από τότε όλες αυτές οι επιδοτήσεις σταμάτησαν. 
      Εδώ θέλω να επισημάνω ότι επί τέσσερα χρόνια κατέθετα διαρκώς τροπολογίες και έκανα συναντήσεις με τους αρμόδιους Υπουργούς για να παραταθεί αυτή η ειδική επιδότηση αλλά ποτέ δεν έγιναν δεκτές από κανέναν Υπουργό. Έρχεστε με πάρα πολύ μεγάλη καθυστέρηση, τέσσερα χρόνια μετά, να παρατείνετε αυτήν την ειδική επιδότηση, χωρίς να αναλογιστείτε όλοι αυτοί οι άνεργοι πώς επιβίωσαν αυτά τα χρόνια, χωρίς ιατροφαρμακευτική περίθαλψη, χωρίς να μπορούν να συνταξιοδοτηθούν, χωρίς τα απαραίτητα για την επιβίωσή τους. Αντίστοιχα προβλήματα  με τους εργαζόμενους των μεταλλευτικών επιχειρήσεων αντιμετώπιζαν οι απολυμένοι της «ΠΙΝΔΟΣ Α.Ε.» και στα Συνεταιριστικά Λιπάσματα, αλλά και της «ΕΛΛΕΝΙΤ». 
      Όσον αφορά στα άρθρα, συμφωνούμε σίγουρα με τις παρατάσεις που προβλέπονται στα άρθρα 1 και 2, απλά επισημαίνω και πάλι την ολιγωρία σας όλα αυτά τα χρόνια. Θέλω να πω ότι σε κάθε περίπτωση χρειάζονται ενεργητικές πολιτικές απασχόλησης. Σε περιοχές που βρίσκονται σε βιομηχανική κρίση και σε φθίνουσα πορεία, η αντιμετώπιση της ανεργίας θα πρέπει να προλαμβάνεται. Δεν αρκεί μόνο η θεραπεία εκ των υστέρων που είναι απαραίτητη, αλλά δεν λύνει το πρόβλημα.
      Όσον αφορά τα επόμενα άρθρα του νομοσχεδίου, θέλω να σημειώσω το εξής: Για το άρθρο 3 με το οποίο ο Οργανισμός Εργατικής Εστίας ορίζεται δικαιούχος υλοποίησης πράξεων στα πλαίσια του Επιχειρησιακού Προγράμματος «Ανάπτυξη Ανθρώπινου Δυναμικού 2007-2013» καθώς και άλλων προγραμμάτων συγχρηματοδοτούμενων από την Ευρωπαϊκή Ένωση, πρέπει να παρατηρήσω ότι τα ερωτήματα που έθεσα και εγώ και άλλοι συνάδελφοί μου στην επιτροπή δεν απαντήθηκαν επαρκώς. Πέρα από το πρόγραμμα για τη λειτουργία δομών για το παιδί και τη στήριξη της εργαζόμενης μητέρας, τα λοιπά προγράμματα δεν αναφέρονται, όπως δεν διευκρινίζεται και πού θα κατανεμηθούν τα χρήματα αυτά και με ποιον τρόπο. Είναι πολύ γενικόλογη η αναφορά στο άρθρο για τις «νέες πράξεις» που αναλαμβάνει ο Οργανισμός Εργατικής Εστίας. 
      Στο άρθρο 4 προβλέπεται η ηλεκτρονική υποβολή εντύπων για το Υπουργείο Απασχόλησης και τους εποπτευόμενους φορείς. Σίγουρα συμφωνούμε. Είναι μια θετική ρύθμιση, θα πρέπει, όμως, να υπάρξει μια ουσιαστική αναβάθμιση τεχνολογική και αναδιοργάνωση, για να υπάρξει και βελτίωση στις παρεχόμενες υπηρεσίες προς τους πολίτες.
      Με το άρθρο 5 δίνεται μια παράταση δύο ετών στη πενταετή προθεσμία που ισχύει για να ασκούν καθήκοντα ιατρού εργασίας στις επιχειρήσεις οι γιατροί που δεν έχουν την ειδικότητα αυτή. Εδώ να επισημάνω ότι το Υπουργείο Υγείας καθυστέρησε πάρα πολύ. Βέβαια, θα μου πείτε ότι έχει διαλυθεί όλο το δημόσιο σύστημα υγείας στη χώρα  και δεν θα ολιγωρούσε γι’ αυτήν τη ρύθμιση η Κυβέρνηση της Νέας Δημοκρατίας και το Υπουργείο Υγείας; Μόλις πριν ενάμιση μήνα το ΚΕ.Σ.Υ. είπε πως θα μπορούν να πάρουν την ειδικότητα του γιατρού εργασίας οι άλλες ειδικότητες και αύξησε και τις θέσεις για τους γιατρούς εργασίας. 
      Εγώ να επισημάνω ότι θα πρέπει να προσλαμβάνονται στις επιχειρήσεις πρώτα οι γιατροί που έχουν την ειδικότητα του γιατρού εργασίας και μετά, εάν δεν καλύπτονται από αυτούς οι θέσεις, να προσφεύγουμε στους γιατρούς που δεν έχουν αποκτήσει ακόμη αυτήν την ειδικότητα. Θα πρέπει οι επιχειρήσεις να είναι σε επικοινωνία με τους Ιατρικούς Συλλόγους. 
      Θέλω να τονίσω, κυρίες και κύριοι συνάδελφοι, ότι η προαγωγή και της υγιεινής και της ασφάλειας στους χώρους εργασίας πρέπει να αποτελεί ένα συστατικό στοιχείο της κοινωνικής πολιτικής.
      Με το άρθρο 6 ο Ο.Α.Ε.Δ. δεν υπόκειται  σε κυρώσεις για μη τήρηση των προθεσμιών που προβλέπονται στο νόμο περί υποβολής αναλυτικών περιοδικών δηλώσεων για κάποιες περιπτώσεις. Και πάλι να κάνω μια παρατήρηση. Δεν επιτρέπεται ο Ο.Α.Ε.Δ. μετά από επτά χρόνια  που έχει μηχανοργάνωση, ακόμη να καθυστερεί να διεκπεραιώσει τις υποχρεώσεις του. 
      Για τις περιπτώσεις των επιδομάτων που αναφέρονται στο άρθρο, η απαλλαγή του Ο.Α.Ε.Δ. από κυρώσεις εκπρόθεσμης υποβολής είναι δικαιολογημένη, όχι, όμως, και η απαλλαγή από τις κυρώσεις σε κάθε περίπτωση εκπρόθεσμης υποβολής. Η ασφάλιση των δικαιούχων παροχών του Ο.Α.Ε.Δ., όπως κάθε ασφαλισμένου, θα πρέπει να γίνεται χωρίς καθυστέρηση.
      Με το άρθρο 7 η αρμοδιότητα για τη σύσταση και η ευθύνη για τη λειτουργία ινστιτούτων επαγγελματικής κατάρτισης θα έρθουν πλέον αποκλειστικά στον Ο.Α.Ε.Δ.. Ο αποχαρακτηρισμός, που είχε γίνει πριν από ένα χρόνο περίπου, των εταιρειών που είχαν την ευθύνη για τα Ι.Ε.Κ. με την υπαγωγή τους στην εποπτεία του Υπουργείου Απασχόλησης είχε δημιουργήσει σοβαρότατα προβλήματα στη λειτουργία των ινστιτούτων και παραμένει το ερώτημα γιατί είχαν αυτονομηθεί και ποιοι εξυπηρετήθηκαν αυτό το διάστημα.
      Η εταιρεία «ΕΠΑΓΓΕΛΜΑΤΙΚΗ ΚΑΤΑΡΤΙΣΗ Α.Ε.» είχε μετατραπεί με νόμο το Μάιο του 2007 σε Δ.Ε.Κ.Ο., ήταν υπό την εποπτεία του Υπουργείου Απασχόλησης, αλλά είχε μια τεράστια δυσλειτουργία και οι εκπαιδευτικοί και οι εκπαιδευόμενοι για περισσότερους από οκτώ μήνες δεν είχαν πληρωθεί. Δεν κατάλαβα τι εποπτεία ήταν αυτή από το Υπουργείο Απασχόλησης σε αυτήν τη Δ.Ε.Κ.Ο. που δημιουργήσατε.
      Με αφορμή, τώρα, τις ρυθμίσεις για τον Ο.Α.Ε.Δ. και την κατάρτιση των εργαζομένων, θέλω να αναφέρω επιγραμματικά τα εξής: Το ΠΑ.ΣΟ.Κ. επιδιώκει την πλήρη κατοχύρωση του δικαιώματος των ανέργων για κατάρτιση και επανακατάρτιση. Ο Ο.Α.Ε.Δ. χρειάζεται ριζική αναδιάρθρωση, ανασυγκρότηση και αποκέντρωση σε περιφερειακό επίπεδο με τη δημιουργία περιφερειακών Ο.Α.Ε.Δ., που να έχουν πλήρη οργανωτική, λειτουργική και οικονομική αυτοδυναμία. Τα ενιαία κέντρα επαγγελματικής κατάρτισης θα πρέπει να είναι συνδεδεμένα με την Τοπική Αυτοδιοίκηση, με τις επιχειρήσεις και με τις τοπικές κοινωνίες.
      Όσον αφορά το άρθρο 8 για την προαιρετική ασφάλιση στο ΤΑ.Π.Π.Ε.Λ. συμφωνούμε. Εξάλλου ήταν και αίτημα των εργαζομένων στη Βιομηχανία Φωσφορικών Λιπασμάτων.
      Στο άρθρο 9 ενσωματώθηκε υπουργική τροπολογία που προβλέπει μια ρύθμιση για τους εκπαιδευτικούς του Ο.Α.Ε.Δ.. Είναι ρουσφετολογικού χαρακτήρα. Η Νέα Δημοκρατία ενδιαφέρεται για τους εκπαιδευτικούς της τριετίας 1990-1993, όπως ενδιαφέρθηκε και για τους αγροφύλακες της περιόδου 1990-1993. Το κάνει για να εξυπηρετήσει κάποιους με μονομερή τρόπο και βέβαια για να αποκομίσει κομματικά οφέλη.
      Υπάρχουν ωρομίσθιοι εκπαιδευτικοί του Ο.Α.Ε.Δ. από την περίοδο του 1988-1989, οι οποίοι κινδυνεύουν και το καλοκαίρι να απολυθούν μετά από τόσα χρόνια. Είχε κατατεθεί από τη μεριά του ΠΑ.ΣΟ.Κ., από τον κ. Βερελή, πριν από ένα χρόνο τροπολογία η οποία δεν έγινε δεκτή.
      Εγώ ζητάω σήμερα, κυρία Υπουργέ, να κάνετε δεκτή και αυτήν την τροπολογία για τους εκπαιδευτικούς, οι οποίοι δεν είναι περισσότεροι από δέκα, της περιόδου 1988-1989, γιατί κινδυνεύουν να μείνουν άνεργοι μετά από τόσα πολλά χρόνια. Όταν κάνετε ρύθμιση για τους εκπαιδευτικούς του 1990-1993, έλεος, προβλέψτε κάτι για τους εκπαιδευτικούς που ήταν πριν από αυτούς.
      Και με την ευκαιρία αυτή θα ήθελα να ρωτήσω ξανά, γιατί δεν μου έχει απαντηθεί, μέσα στο 2007 πόσοι Π.Ε., Τ.Ε. και Δ.Ε. μονιμοποιήθηκαν. Το Υπουργείο έλεγε ότι θα μονιμοποιηθούν περίπου εβδομήντα, εμείς ξέρουμε ότι μέχρι σήμερα έχουν μονιμοποιηθεί περίπου διακόσια ογδόντα.
      Κυρίες και κύριοι συνάδελφοι, το τεράστιο θέμα της ανεργίας, η υγιεινή και η ασφάλεια των εργαζομένων, η επαγγελματική κατάρτιση, οι υποστηρικτικές δομές του κράτους για τον κόσμο της εργασίας, είναι ζητήματα που πρέπει να αντιμετωπίζει μια κυβέρνηση με ένα συνολικό σχέδιο. Απαιτείται συγκεκριμένο σχέδιο, με θέσεις και δράσεις, που να αποφέρει χειροπιαστά αποτελέσματα, που θα βελτιώσει ουσιαστικά τη θέση των εργαζομένων, που θα δίνουν προοπτική στη νέα γενιά για δίκαιη και ασφαλή επαγγελματική και κοινωνική ζωή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυστυχώς τέτοιο σχέδιο και τέτοιες πολιτικές προτάσεις δεν διαθέτει η Νέα Δημοκρατία. Η κατάσταση πάει από το κακό στο χειρότερο.
      Ευχαριστώ.
      Κυρία Πρόεδρε, θέλω να ρωτήσω, να αναφερθώ τώρα στις τροπολογίες ή θα αναφερθούμε μετά;
      ΠΡΟΕΔΡΕΥΟΥΣΑ (Βέρα Νικολαΐδου): Τώρα, κυρία συνάδελφε. Συνεχίστε.
      ΑΙΚΑΤΕΡΙΝΗ ΠΕΡΛΕΠΕ- ΣΗΦΟΥΝΑΚΗ: Έχετε καταθέσει, κυρία Υπουργέ, τρεις τροπολογίες, που πρέπει να πω ότι είναι προς τη θετική κατεύθυνση. Η τροπολογία για την πρακτική άσκηση μαθητών, σπουδαστών και φοιτητών βάζει κανόνες και θα την ψηφίσουμε.
      Με την τροπολογία που ζητάει η Γ.Σ.Ε.Ε. να πληρώνει η Εργατική Εστία το 50% του εφάπαξ στους εργαζόμενους στις συνδικαλιστικές οργανώσεις συμφωνούμε, είναι αίτημα της Γ.Σ.Ε.Ε..
      Και να κάνω ένα σχόλιο: Συμφωνούμε και με την τροπολογία που φέρνετε για την αύξηση των ξεχωριστών ποσοστών για τους τρίτεκνους 
      Θα ήθελα να σας υπενθυμίσω ότι εδώ όλοι οι συνάδελφοι του ΠΑ.ΣΟ.Κ. που είχαμε μιλήσει, όταν είχατε φέρει το νομοσχέδιο για τους τρίτεκνους, είχαμε επισημάνει ότι δεν γίνεται με τα ίδια ποσοστά να συμπεριληφθούν όλοι. Εγώ συγκεκριμένα είχα πει ότι δεν μπορείτε να προσθέτετε καρέκλες στο τραπέζι και να παραμένει το ίδιο καρβέλι, να πρέπει να φάνε δηλαδή οι επιπλέον από το ίδιο καρβέλι, αλλά θα έπρεπε να έχετε αυξήσει τα ποσοστά. Θεωρώ ότι και αυτή είναι  προς τη θετική κατεύθυνση, από τη στιγμή που προβλέπετε ξεχωριστό ποσοστό για τους τρίτεκνους και όχι αυτό το 10% που προβλεπόταν για όλους ανεξαρτήτως. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κυρία συνάδελφε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ζιώγας. 
      ΙΩΑΝΝΗΣ ΖΙΩΓΑΣ: Κυρία Πρόεδρε, κυρίες και κύριοι Βουλευτές, εμείς δεν απευθυνόμαστε –γιατί δεν είναι ζητούμενο- στους ψηφοφόρους μας. Για εμάς, είναι οι εργαζόμενοι, οι άνεργοι και σε αυτούς απευθυνόμαστε. Για αυτούς αγωνιζόμαστε καθημερινά, για τα δικαιώματά τους και κυρίως για τη νεολαία και τις γυναίκες που βρίσκονται στο μάτι του κυκλώνα της αντιλαϊκής πολιτικής όλων των κυβερνήσεων των τελευταίων δεκαετιών. 
      Συμφωνούμε στην εκτίμηση ότι δεν υπάρχει αρχή στο νομοσχέδιο, αλλά είναι μια σειρά από διάσπαρτες διατάξεις. Σε ορισμένες από αυτές θα συμφωνήσουμε, αλλά θα αναπτύξουμε τη δική μας συνολικά λογική, όπως για τα ζητήματα που αφορούν την αντιμετώπιση της ανεργίας και την ειδική επιδότηση των ανέργων από επιχειρήσεις που κλείνουν ή που έχουν ήδη κλείσει. 
      Σε άλλες, όμως, θα διαφωνήσουμε ριζικά, όπως στις διατάξεις για την παράταση της προθεσμίας άσκησης καθηκόντων γιατρού εργασίας -το άρθρο 5- αλλά και για τη λειτουργία των Ι.Ε.Κ. στον Ο.Α.Ε.Δ. που αναφέρεται στο άρθρο 7.  Έχουμε τελείως διαφορετική αντίληψη για τα παραπάνω ζητήματα. 
      Επί της αρχής, λοιπόν, εμείς καταψηφίζουμε το νομοσχέδιο.
      Σχετικά με τα άρθρα 1 και 2 για τις ειδικές επιδοτήσεις ανέργων από τις συγκεκριμένες επιχείρησης που έχουν κλείσει και την παράταση αυτών των ειδικών επιδοτήσεων, δεν μπορούμε να διαφωνήσουμε και δεν διαφωνούμε. Άλλωστε, ως κόμμα είχαμε υπερψηφίσει τις αρχικές αυτές ρυθμίσεις με τους εισηγητές μας τα έτη 2003-2005 στο χώρο αυτόν. 
      Όμως, έχουμε συνολική πρόταση για την αντιμετώπιση της ανεργίας και την έχουμε καταθέσει ως πρόταση νόμου στην παρούσα Βουλή. Η ριζική, κατ’ εμάς, αντιμετώπιση του προβλήματος της ανεργίας μπορεί να γίνει μόνο στο πλαίσιο μιας άλλης οργάνωσης της κοινωνίας, όπου τα βασικά μέσα παραγωγής θα είναι η κοινωνική ιδιοκτησία, με ολόπλευρη στήριξη των παραγωγικών συνεταιρισμών, των μικροπαραγωγών της πόλης και του χωριού, στα πλαίσια ενός εθνικού σχεδιασμού, με κριτήριο πάντα τα συμφέροντα της χώρας και των εργαζομένων. Μόνο σε αυτές τις συνθήκες, που δεν θα υπάρχει το κυνήγι του καπιταλιστικού κέρδους και η εκμετάλλευση ανθρώπου από άνθρωπο, θα δημιουργηθούν συνθήκες για την εξάλειψη της ανεργίας. Αυτός είναι ο δρόμος ανάπτυξης που συμφέρει τη χώρα μας και τους εργαζόμενους. Και για να ανοίξει αυτή η προοπτική, αγωνίζεται καθημερινά το Κομμουνιστικό Κόμμα της Ελλάδας. 
      Εμείς θυμίζουμε τις βασικές πλευρές του νομοσχεδίου που είχαμε καταθέσει στη Βουλή. 
      Πρώτον, επιδότηση του ανέργου για όλο το διάστημα που διαρκεί η ανεργία. 
      Δεύτερον, η επιδότηση της ανεργίας να είναι στο 80% του κατώτερου μισθού που προτείνουμε ως Κομμουνιστικό Κόμμα, δηλαδή στα 1.120 ευρώ από τα 1.400 ευρώ. 
      Τρίτον, ιατροφαρμακευτική περίθαλψη και κάλυψη για όλο το διάστημα της ανεργίας του ανέργου και της οικογένειάς του. 
      Τέταρτον, αναγνώριση ως συντάξιμου όλου του χρόνου, για όσο διαρκεί η ανεργία. 
      Εμείς θα καταψηφίσουμε το άρθρο 3. Θεωρούμε πως οτιδήποτε έχει σχέση με εργατικό δυναμικό πρέπει να είναι στην αποκλειστική αρμοδιότητα του Ο.Α.Ε.Δ. και δεν έχει καμμία αρμοδιότητα ο Οργανισμός Εργατικής Εστίας. Βέβαια, εννοείται ότι διατηρούμε όλες μας τις ενστάσεις για το ρόλο που παίζει σήμερα ο Ο.Α.Ε.Δ. και που δεν εξυπηρετεί τα συμφέροντα των ανέργων και των εργαζομένων. 
      Θα ήθελα να πω ότι εμείς ψηφίζουμε το άρθρο 4.
      Καταψηφίζουμε και καταγγέλλουμε το άρθρο 5, αφού η διαιώνιση της κατάστασης που επικρατεί σήμερα υποβαθμίζει το ρόλο των γιατρών εργασίας, υπονομεύοντας οποιαδήποτε προσπάθεια προστασίας της υγείας και των εργαζομένων. Λιγότεροι από εκατό ειδικευμένοι γιατροί εργασίας τα τελευταία είκοσι χρόνια που θεσμοθετήθηκε αυτή η ειδικότητα υπάρχουν και εργάζονται, όταν οι θεσμοθετημένες ανάγκες σε γιατρούς εργασίας ξεπερνούν σε ιδιωτικό και δημόσιο τομέα τις δύο χιλιάδες θέσεις. 
      Υπάρχουν μόνο είκοσι δύο θέσεις για ειδικότητα ιατρικής της εργασίας και αυτό σημαίνει ότι ολοκληρώνουν την ειδίκευσή τους περίπου πέντε με έξι νέοι γιατροί εργασίας κάθε χρόνο, αφού η αναμονή για ειδικότητα ξεπερνά ακόμη και τα δεκαπέντε χρόνια, γεγονός τουλάχιστον προκλητικό, αν λάβουμε υπ’ όψιν την τεράστια έλλειψη των γιατρών εργασίας, που ακόμη και το Υπουργείο ομολογεί, την ίδια στιγμή που καταγγέλλει υπερπληθώρα γιατρών σε άλλες ειδικότητες. 
      Παράλληλα, η ιατρική της εργασίας ασκείται και από γιατρούς άλλων ειδικοτήτων, ακόμη και από ανειδίκευτους γιατρούς, στο όνομα της έλλειψης των ειδικευμένων, που όμως, έχει υπάρξει φροντίδα στο να συντηρείται. Αυτή η πρακτική έχει τις αναμενόμενες συνέπειες για την ποιότητα των παρεχόμενων υπηρεσιών, αφού ασκούνται παράλληλα και οι άλλες ειδικότητες από τους γιατρούς.
      Με βάση το ν. 3144/2003, τετρακόσιοι περίπου γιατροί άλλων ειδικοτήτων ασκούν σήμερα χρέη γιατρού εργασίας. Έχουν ζητήσει να συνεχίσουν να ασκούν την ιατρική τους εργασία, παραιτούμενοι από την άσκηση της πρώτης τους ειδικότητας και λαμβάνοντας την όποια απαραίτητη συμπληρωματική εκπαίδευση, σύμφωνα με την τελευταία μεταβατική διάταξη. 
      Με ευθύνη όλων των κυβερνήσεων, από το 2003 μέχρι, και σήμερα και χωρίς καμμία αιτιολόγηση, η συμπληρωματική ειδίκευση αυτών των συναδέλφων έχει υπάρξει μέριμνα να μην ξεκινήσει ποτέ.
      Ψηφίζουμε το άρθρο 6, τονίζοντας και επιμένοντας την ανάγκη ο Ο.Α.Ε.Δ. να προβαίνει έγκαιρα και ολοκληρωμένα στις παροχές προς τους εργαζόμενους, τους οποίους καλύπτει.
      Καταψηφίζουμε το άρθρο 7. Έχουμε ριζική διαφωνία για τα Ι.Ε.Κ. και τη λειτουργία τους. Εμείς μιλάμε για την αναγκαιότητα λειτουργίας του ενιαίου δωδεκάχρονου δωρεάν δημόσιου σχολείου και των δίχρονων επαγγελματικών σχολών, που θα ακολουθούν μετά τα δεκαοκτώ χρόνια, μετά τη υποχρεωτική δωδεκάχρονη παρακολούθηση σχολείου. Μετά την ολοκλήρωση των δίχρονων επαγγελματικών σχολών θα εντάσσονται οι απόφοιτοι στην παραγωγική διαδικασία.
      Ψηφίζουμε το άρθρο 8 κι επίσης ψηφίζουμε την τροπολογία για τους εκπαιδευτικούς του Ο.Α.Ε.Δ. –το ένατο άρθρο- με αναφορά στην παρατήρηση που έχει κάνει και ο τότε εισηγητής μας, δηλαδή στην Ολομέλεια της Βουλής, προτείνοντας οι καθηγητές του Ο.Α.Ε.Δ. να υπάγονται στο Υπουργείο Παιδείας.
      Τελειώνοντας, η τροπολογία να μην είναι επιλεκτική για συγκεκριμένο χρονικό διάστημα, αλλά να γενικευτεί χωρίς αποκλεισμούς.
      Κυρία Πρόεδρε, όσον αφορά τις τροπολογίες, θα τοποθετηθούμε στη δευτερολογία.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ειδικός αγορητής του ΣΥ.ΡΙΖ.Α. κ. Παναγιώτης Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε. 
      Δεν υποβαθμίζω ούτε υποτιμώ την παρουσία της κυρίας Υφυπουργού στα έδρανα, αλλά μου προξενεί εντύπωση ότι ούτε στην επιτροπή μας, απ’ ό,τι βλέπω ούτε και σήμερα, μας κάνει την τιμή να είναι παρούσα η αρμόδια Υπουργός, η οποία  έχει άλλωστε και την ευθύνη του νομοθετικού έργου και της νομοθετικής πρωτοβουλίας.
      Το λέω αυτό, διότι συμβαίνουν σημεία και τέρατα αυτήν την περίοδο, τα οποία θα έπρεπε να απασχολήσουν τη Βουλή και, εν πάση περιπτώσει, και η Υπουργός θα μπορούσε να μας δώσει εξηγήσεις, τις οποίες ελπίζω να μας τις δώσει η κυρία Υφυπουργός.
      Το πρώτο που θέλω να θέσω, με αφορμή αυτό το νομοσχέδιο, είναι ποιος κυβερνάει αυτήν τη χώρα. Κυβερνάτε εσείς, μήπως; Γιατί απ’ ό,τι βλέπω οι τραπεζίτες κυβερνούν. Ο κ. Βγενόπουλος κάνει αγωγές και μηνύσεις σε όλη σχεδόν την Αντιπολίτευση και σε όλους σχεδόν τους συνδικαλιστές, με τη φόρα που έχει πάρει. Επιχειρεί μία πρωτοφανή προσπάθεια ποινικοποίησης του πολιτικού λόγου και της πολιτικής κριτικής και θα έλεγα, ακόμη και της πολιτικής καταγγελίας.
Και κάνει και ανώδυνες δηλώσεις υποτίθεται για να διαφοροποιηθείτε από αυτήν την κατάσταση, οι οποίες όμως αντί να μειώνουν, τονίζουν τις πολιτικές ευθύνες σας γι’ αυτές τις απαράδεκτες, πρωτοφανείς, αχαρακτήριστες συμπεριφορές και πρακτικές. 
      Το λέω αυτό γιατί και ένας άλλος τραπεζίτης, διορισμένος από την Κυβέρνηση, ο κ. Τάκης Αράπογλου, Διοικητής της Εθνικής, αποφάσισε εν μια νυκτί να καταργήσει τις συλλογικές συμβάσεις. Περί αυτού πρόκειται. Αποφάσισε να δώσει ο ίδιος, μονομερώς, αυθαίρετα, κατά απαράδεκτο τρόπο, αντισυνδικαλιστικά, αυξήσεις στο προσωπικό της Ε.Τ.Ε.-Δ.Ε.Η., καταργώντας με μία μονοκονδυλιά τη συλλογική σύμβαση, η οποία έπρεπε να υπογραφεί ανάμεσα στην Ο.Τ.Ο.Ε. και τις τράπεζες, κάτι που γινόταν επί χρόνια σ’ αυτήν τη χώρα. Από πού αντλεί αυτό το θράσος ο κ. Τάκης Αράπογλου για να κάνει αυτές τις πρωτοφανείς μεθοδεύσεις, οι οποίες επιχειρούν να διαλύσουν κυριολεκτικά τον ίδιο το θεσμό του συνδικαλιστικού κινήματος; Γιατί η συλλογική σύμβαση είναι ιερή κατάκτηση, είναι η ουσία πάνω στην οποία εδράζεται όλη η δράση του συνδικαλιστικού κινήματος. Και έχουμε την κυρία Υπουργό να κάνει μία δήλωση αποστασιοποίησης από τον κ. Αράπογλου, μάλλον για τα μάτια του κόσμου.
      Οι τραπεζίτες κυβερνάνε; Αυτοί πάνε πλέον να διαμορφώσουν σε αυτή τη χώρα μία νέα πολιτική, οικονομική, κοινωνική και συνδικαλιστική τάξη πραγμάτων; Πού πηγαίνουμε; 
      Προηγουμένως είχα κάνει μία επίκαιρη ερώτηση για τις εισπρακτικές εταιρείες, προς το Υπουργείο Ανάπτυξης. Μου απάντησε ο κ. Βλάχος και περίπου μου εξωράισε το καθεστώς των εισπρακτικών εταιρειών. Αυτά δεν μπορούν να μη συζητούνται σ’ αυτήν την Αίθουσα και δεν μπορείτε να τα προσπερνάτε ελαφρά τη καρδία, με υποτονικές δηλώσεις διαφοροποίησης, για τα μάτια του κόσμου, ενώ η πραγματικότητα βοά και βλέπουμε να διαμορφώνονται νέα πολιτικά, οικονομικά, συνδικαλιστικά και κοινωνικά δεδομένα στη χώρα.
      Είστε μία Κυβέρνηση η οποία, με την πολιτική που ασκείτε, με τη νοοτροπία που έχετε, τις πρακτικές και τις συμπεριφορές σας, στο τέλος θα φέρετε την επιχειρηματική τάξη να είναι υπερκυβέρνηση αυτής της χώρας, να κατευθύνει, στην ουσία, την πορεία αυτής της χώρας και η Βουλή εδώ να ρωτάει και να μην παίρνει απαντήσεις, παρά να βλέπουμε έναν εξωραϊσμό της όλης κατάστασης.
      Μας φέρατε ένα νομοσχέδιο το οποίο, όπως είπα, είναι «πλίνθοι τε και κέραμοι ατάκτως ερριμμένοι». Ο αξιότιμος εισηγητής της Αξιωματικής Αντιπολίτευσης μας είπε ότι έχει αρχή, μέση και τέλος. Απόψεις είναι αυτές, ο καθένας κρίνεται. Μας φέρατε από πάνω και τρεις τροπολογίες, τις οποίες δεν μας τις φέρατε στην επιτροπή, για να τις συζητήσουμε ενιαία. Λέτε: «Μα, δεν είναι τίποτε αυτές οι τροπολογίες». Μα, δεν είναι αν είναι τίποτα σπουδαίο ή πολύ μεγάλο ή λίγο μικρότερο. Είναι η αντίληψη, η μεθόδευση και η λογική που ακολουθούμε. Έτσι νομοθετούμε; Φέρνουμε τρεις υπουργικές τροπολογίες, μετά την επιτροπή, τις βάζουμε στην Ολομέλεια και αντί να τις συζητήσουμε και αυτές χωριστά, τις βάζουμε πακέτο και μας ζητάτε να τοποθετηθούμε επ’ αυτών; Μερικές από αυτές έχουν κρίσιμα θέματα, τα οποία θα έπρεπε να τύχουν μιας διεξοδικής συζήτησης. Υποβαθμίζουμε δηλαδή και τη Βουλή με αυτόν τον τρόπο και το νομοθετικό της έργο ακόμα περαιτέρω, διότι είναι αρκετά υποβαθμισμένη η Βουλή ως προς το ρόλο της.
      Έρχομαι στα του νομοσχεδίου συγκεκριμένα. Άκουσα και το ακούω με έκπληξη, ότι το αίτημα των εργαζομένων που έχουν απολυθεί κατά καιρούς, από μεταλλευτικές επιχειρήσεις, από την «ΠΙΝΔΟΣ», από τα Λιπάσματα στη Δραπετσώνα, είναι να μπουν σε ένα ειδικό καθεστώς επιδότησης ανεργίας. Τόσο πολύ έχουμε χάσει την αίσθηση των εννοιών και των αναγκών των εργαζομένων; Δηλαδή, ένας εργαζόμενος που απολύεται, που είναι σε μεγάλη ηλικία, που έχει πρόβλημα να ζήσει την οικογένειά του, που έχει πρόβλημα να πάρει και σύνταξη, αυτό που ζητάει είναι να μπει σε ένα ειδικό καθεστώς επιδότησης ανεργίας, για να παίρνει ψίχουλα, μπας και εξασφαλίσει έτσι, με τις αλλεπάλληλες διαδοχικές παρατάσεις, μία σύνταξη; 
    Μα, έχουμε τρελαθεί πλέον; Αυτοί οι άνθρωποι δουλειά ζητάνε. Και δεν τη ζητάνε μόνο για τον εαυτό τους και την οικογένειά τους. Τη ζητάνε και για τον τόπο, να είναι χρήσιμοι για τον τόπο, να συνεισφέρουν και αυτοί και να πάμε λίγο καλύτερα. 
    Ακούω εδώ -το άκουσα και από την αξιότιμη εισηγήτρια της Αξιωματικής Αντιπολίτευσης και με παραξένεψε- ότι υπάρχει αίτημα χρόνων απ’ αυτούς τους ανθρώπους για να μπουν σ’ αυτό το ειδικό καθεστώς της ανεργίας. 
    Σας ερωτώ: Τι έχετε κάνει για να βρουν δουλειά αυτοί οι άνθρωποι των μεταλλευτικών επιχειρήσεων, της «ΠΙΝΔΟΣ» των Λιπασμάτων της Δραπετσώνας; Έχει γίνει καμμιά προσπάθεια; 
    Και το λέγω αυτό για τον εξής λόγο: Εδώ συγκεντρώνουμε την προσοχή σ’ αυτές τις τρεις κατηγορίες των απολυμένων από επιχειρήσεις που έχουν κλείσει, ενώ υπάρχουν εκατοντάδες επιχειρήσεις που έχουν κλείσει και έχουν απολύσει κόσμο, είναι δεκάδες χιλιάδες οι μακροχρόνια άνεργοι και μάλιστα μεγάλης ηλικίας, το τραγικότερο απ’ όλα και δεν έχουν πού να βρουν δουλειά. Και σας λέγω: Ποια είναι η πολιτική απασχόλησης που αναπτύσσετε απέναντι σ’ αυτόν τον κόσμο; Ποια είναι η πολιτική να έχουν μια αξιοπρέπεια αυτοί οι άνθρωποι; Και επειδή η αγορά δεν μπορεί να λύσει αυτά τα θέματα, δεν μπορεί να υπάρξει κοινωνική παρέμβαση για να αντιμετωπιστούν τέτοια μείζονα, κρίσιμα θέματα, τα οποία εξευτελίζουν και καταρρακώνουν την αξιοπρέπεια ανθρώπων και οικογενειών; Τι κάνετε για όλα αυτά; 
    Μας φέρνετε και μας παρουσιάζετε ως μεγάλο δώρο ότι μετά από πιέσεις ετών μπαίνουν σε καθεστώς ειδικής επιδότησης ανεργίας για πέντε χρόνια, για δύο έτη, για τρία έτη και δεν μας εξηγείτε πόσους αφορούν αυτές οι ρυθμίσεις. Πόσοι είχαν μείνει χωρίς επιδότηση, ποια είναι η προοπτική έστω για σύνταξη και κυρίως δεν μας έχετε πει τι έχει γίνει για να βρουν δουλειά. Αυτό είναι βασικό. 
    Να σας πω κάτι και για τα Λιπάσματα της Δραπετσώνας. Εδώ υπάρχει απόφαση του Αρείου Πάγου για τους απολυμένους των Λιπασμάτων της Δραπετσώνας ότι δηλαδή οι απολύσεις που έγιναν ήταν παράνομες και καταχρηστικές. Είναι από τις λίγες, αν όχι η μόνη, από τις επιχειρήσεις που υπάγονταν στον ευρύτερο δημόσιο τομέα που όταν απολύθηκαν δεν μετατάχθηκαν σε μια άλλη δουλειά, στον ευρύτερο δημόσιο τομέα, ώστε να συνεχίσουν την εργασία τους με τους ίδιους όρους που είχαν στα Λιπάσματα και τη συνέχεια που είχαν.
    Γράφετε στα παλιά σας τα παπούτσια την απόφαση του Αρείου Πάγου. Αυτό έγινε. Χρόνια γίνεται αυτό, από το 1999. Και ερχόσαστε τώρα και μας λέτε ότι το μέγα επίτευγμα είναι ότι για τρία χρόνια μπαίνουν σε ειδικό καθεστώς επιδότησης της ανεργίας.
    Και ερωτώ: Σε τρία χρόνια –που δεν ζητάνε αυτό και που δεν έπρεπε να κάνετε αυτό- θα βρουν αυτοί δουλειά, θα πάρουν σύνταξη; Αυτοί που δεν θα πάρουν σύνταξη, θα βγουν πάλι στην ελεημοσύνη να ζητούν άλλη μια παράταση, και να χτυπάνε τις πόρτες των Υπουργείων σας και να λένε, βοηθήστε μας, ελεήστε μας, βάλτε μας στην ανεργία να πάρουμε μερικά ψίχουλα και να δούμε μια σύνταξη; Ποια είναι η προοπτική τους; 
    Το ίδιο ισχύει και για το άρθρο 2 που αφορά τους απολυμένους στην «ΕΛΛΕΝΙΤ». Δεν είμαστε βεβαίως αντίθετοι με το να υπαχθούν στην ειδική επιδότηση ανεργίας. Αλλά είμαστε αντίθετοι σε μια αντίληψη, σε μια φιλοσοφία, σε μια λογική η οποία μετέρχεται κάποιων παροχών που δεν αντιμετωπίζουν τα προηγούμενα για να κουκουλώσει καταστάσεις οι οποίες κατά τα άλλα είναι τραγικές και έχουν πολύ ευρύτερη επέκταση στην ελληνική κοινωνία σήμερα και αναφέρομαι όπως είπα, στους μακροχρόνια άνεργους και μάλιστα αυτούς που έχουν κάποια ηλικία. 
    Θα μιλήσω και για το θέμα του Ο.Α.Ε.Δ., άλλο μεγάλο θέμα, για το άρθρο που μας φέρατε ως τροπολογία στην επιτροπή και το ενσωματώσατε τώρα στο νομοσχέδιο, με το οποίο δίνετε τη δυνατότητα να κάνουν αιτήσεις όσοι δεν πρόλαβαν να κάνουν με το άρθρο 6 του τάδε νόμου για να μονιμοποιηθούν. 
      Δεν κατάλαβα. Και σας το είπα. Ούτε καν το σχολιάσατε στην επιτροπή. Ωρομίσθιοι είναι μόνο την περίοδο 1990-1993 λόγω του ότι ήταν τότε η κυβέρνηση του κ. Μητσοτάκη και έχετε μία αλληλεγγύη παραταξιακή με αυτήν την κυβέρνηση; Δεν υπάρχουν άλλοι ωρομίσθιοι που έχουν πρόβλημα στον Ο.Α.Ε.Δ. –αυτό το απαράδεκτο καθεστώς των ωρομισθίων- και που χρειάζονται, γιατί το δικαιούνται, να τύχουν μιας τακτοποίησης; Δεν υπάρχουν μετά το 1993; Αυτοί τι είναι; Παιδιά άλλου θεού ή παιδιά άλλου κόμματος; Δεν ξέρω. 
      Και μιλάμε για πολλά χρόνια: δέκα, δώδεκα, δεκατέσσερα, δεκαοχτώ χρόνια. Ακόμα χειρότερα. Υπήρχαν ωρομίσθιοι και πριν το 1990. Μιλάω για την περίοδο 1988-1989. Είναι οι παλιότεροι εξ αυτών. Τους εξαιρείτε και αυτούς. Από το 1993 και μετά εξαιρούνται, από το 1990 και πιο πριν εξαιρούνται, που είναι και οι παλαιότεροι και πάμε στο 1990-1993. Γιατί αυτή η επιλεκτική λογική; Γιατί συνεχίζεται στον Ο.Α.Ε.Δ. αυτό το απαράδεκτο καθεστώς των ωρομισθίων; Γιατί σε αυτούς οι οποίοι δουλεύουν στον Ο.Α.Ε.Δ. ως ωρομίσθιοι και έχουν προϋπηρεσία, δεν αναγνωρίζεται έστω αυτή η προϋπηρεσία έστω από το Υπουργείο Παιδείας, ώστε αυτοί οι άνθρωποι να έχουν μια προοπτική αύριο, αν τους πετάξετε στο δρόμο, όπως τους έχετε πετάξει τους περισσότερους και δεν έχουν καμμία προοπτική; Γιατί δεν προχωρείτε σε τέτοιου είδους νομοθετικές ρυθμίσεις και αυτό που σας πονάει να μας πείτε είναι ότι παρατείνουμε για είκοσι πέντε άτομα την προθεσμία για να τους μονιμοποιήσουμε και αφήνετε σε εκκρεμότητα όλα τα άλλα θέματα; 
      Έχουμε καταθέσει μια τροπολογία επ’ αυτού, η οποία αφορά λίγους ωρομίσθιους εκπαιδευτικούς της περιόδου 1988-1989. Ελπίζω να κάνετε δεκτή αυτήν την τροπολογία. Είναι το ελάχιστο που μπορείτε να κάνετε σε ένα πλαίσιο γενικότερο. Βεβαίως, δεν φέρνετε αναμόρφωση του Ο.Α.Ε.Δ. και της εκπαίδευσής του. 
      Βεβαίως, είναι και άλλα θέματα τα οποία δεν προλαβαίνω να θίξω, απ’ ό,τι φαίνεται. Εν τάχει θα αντεπεξέλθω! Μας φέρατε την τροπολογία αυτή για την πρακτική άσκηση μαθητών, σπουδαστών, φοιτητών. Δεν κατάλαβα. Φέρνετε μια τροπολογία που λέει το εξής. Άρθρο 1: «Εξουσιοδοτούμε τον Υπουργό να διαμορφώσει το πλαίσιο που θα γίνεται η πρακτική άσκηση μαθητών, σπουδαστών και φοιτητών». Γιατί αυτό το πλαίσιο δεν το φέρνετε εδώ με νόμο για να ξέρουμε πώς θα γίνεται αυτή η περίφημη πρακτική άσκηση μαθητών, σπουδαστών και φοιτητών; Θα πληρώνονται οι άνθρωποι για την άσκηση που κάνουν; Πόσο θα πληρώνονται; Θα δουλεύουν κανονικά; Θα υποκαθιστούν πραγματική εργασία και θα είναι με το 1/3 του μεροκάματου ή το μισό του κατώτερου μεροκάματου χωρίς ασφάλιση, χωρίς ιατροφαρμακευτική περίθαλψη, χωρίς ασφάλεια κινδύνου εργασίας; Πώς θα είναι αυτό το καθεστώς; Γιατί αυτά γίνονται σήμερα. Ζούγκλα! Κυριολεκτικά ζούγκλα! 
      Δεν έπρεπε εδώ να θέσετε τα γενικά πλαίσια; Και εξουσιοδοτείστε από εκεί και πέρα στις λεπτομέρειες τον εκάστοτε Υπουργό να λαμβάνει υπουργικές αποφάσεις. Αυτό είναι κεντρικό θέμα. Διότι προσφέρετε τζάμπα φθηνό εργατικό δυναμικό, μάλιστα νεανικό εργατικό δυναμικό στους εργοδότες, οι οποίοι το εκμεταλλεύονται ασύστολα και ασύδοτα στο όνομα της πρακτικής εξάσκησης. 
      Θα μου πείτε: Δεν εμπιστεύεσαι τον εκάστοτε Υπουργό; Μα, αυτό είναι το θέμα; Αν είναι να εμπιστευθούμε έτσι, να κάνουμε μία γενική εξουσιοδότηση και να τα παραπέμψουμε όλα σε υπουργικές αποφάσεις. Δεν είναι θέμα εμπιστοσύνης ή όχι. Είναι θέμα δημοκρατικής τάξης, πώς νομοθετούμε, πώς διαμορφώνουμε κάποια πλαίσια μέσα από μια συζήτηση, ώστε να λύσουμε προβλήματα και όχι να τα επιδεινώσουμε. 
      Και τελειώνω με αυτό, κυρία Πρόεδρε. Θα αναφερθώ περαιτέρω στη συζήτηση και στα υπόλοιπα άρθρα. Μου κάνει εντύπωση αυτό το οποίο επιχειρείτε με τον Οργανισμό Εργατικής Εστίας. 
      Δικαιούχος, λέει, των προγραμμάτων ανάπτυξης ανθρώπινου δυναμικού. Γιατί; Αλλοιώνετε το σκοπό του Οργανισμού Εργατικής Εστίας; Και μάλιστα βλέπω –δεν μου απαντήσατε σ’ αυτό- ότι δεν είναι μόνο τα συγχρηματοδοτούμενα προγράμματα, αλλά είναι και άλλα προγράμματα και άλλοι πόροι. Πού πάτε; Στην ιδιωτική χρηματοδότηση, στη διαμόρφωση τέτοιων προγραμμάτων, σε Σ.Δ.Ι.Τ.; Τι θα γίνει ο Οργανισμός Εργατικής Εστίας; Σ’ αυτά δεν έχουμε πάρει απαντήσεις.
      Καταψηφίζουμε επί της αρχής το νομοσχέδιο. Υπάρχουν βέβαια ορισμένα άρθρα, που τελικώς θα τα ψηφίσουμε. Στη συνέχεια θα μου δοθεί η ευκαιρία να αναφερθώ σ’ αυτά.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τρεις συνοδοί-δάσκαλοι από το 14ο Δημοτικό Σχολείο Βόλου.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Ο ειδικός αγορητής του ΛΑ.Ο.Σ. κ. Βαΐτσης Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Κυρίες και κύριοι συνάδελφοι, εάν θα έπρεπε να μιλήσω για τη φιλοσοφία αυτού του σχεδίου νόμου, για το οποίο ήδη έχω εκφραστεί στην αρμόδια επιτροπή, θα έλεγα ότι και ως κόμμα εκτός από την προσωπική μου γνώμη είμαστε υπέρ της θέσης, άποψης και πρακτικής ότι το κάτι είναι καλύτερο από το τίποτα. Αυτό, όχι με την έννοια της συμπόνοιας. Δεν αφορά την πολιτική αυτή η έννοια. Το λέω με την έννοια της ανθρώπινης συμπαράστασης και συμπαράταξης στον πόνο τον ανθρώπινο και στην ανάγκη που έχουν κάποιοι άνθρωποι απολυμένοι «δικαιολογημένα» ή άδικα, άνθρωποι οι οποίοι είναι πενήντα και κάτι, αλλά και νεότεροι. Αυτοί οι άνθρωποι δυσκολεύονται στις μέρες μας να επιβιώσουν απλώς. 
      Με τη γενική, λοιπόν, αρχή τοποθετούμαι έτσι. Το σκεπτικό όμως και η φιλοσοφία παρέκει στα άρθρα, για τα οποία ήδη μίλησα και θα μιλήσω όσο πιο επιγραμματικά γίνεται, έχει να κάνει με διορθώσεις και τροποποιήσεις τις οποίες κάνατε και τις οποίες χαιρετίζω. Μιλάω για το θέμα των γιατρών εργασίας. 
      Να τα πάρουμε από την αρχή. Είχα επισημάνει στη συζήτηση που είχαμε για το παρόν νομοσχέδιο, ότι έχουμε ένα νόμο που φέρει τον τίτλο «Παράταση ειδικών επιδοτήσεων και άλλες διατάξεις» στον οποίο λέμε ότι θα ταχθούμε υπέρ, από τη στιγμή που μιλάει για την ανακούφιση κάποιων. Και αυτό ακόμη και αν πρόκειται για ένα σχέδιο νόμου με συρραφή διάσπαρτων διατάξεων, όπως είπαν και άλλοι συνάδελφοι. 
      Το παρόν νομοσχέδιο αποτελεί ένα είδος μερικής λύσης. Όμως είναι προσωρινή ίαση μιας νόσου όπως είναι η ανεργία στις μέρες μας. Αυτό είναι το μείζον θέμα. Δηλαδή, δράττομαι της ευκαιρίας να πω ότι το σχέδιο νόμου είναι καλό, πρέπει να γίνει και το υπερψηφίζουμε. Θα πρέπει όμως μιλώντας γι’ αυτό σήμερα να σκεφτούμε και να ξαναπούμε τι μπορούμε να κάνουμε για να αντιμετωπίσουμε το θέμα της ανεργίας σε σχέση με τον πληθωρισμό που καλπάζει. Το πετρέλαιο έχει φτάσει στα 130 δολάρια και τρέχει. Ακόμη και σε σχέση με όλα τα άλλα δράματα, όπως το διατροφικό, που ενώ ακούγεται ότι μπορεί να μην είναι της παρούσης, είναι κυριολεκτικά. Δηλαδή, αυτήν την ώρα στην αγορά επικρατεί ένα χάος, το οποίο φυσιολογικά και αναμενόμενα θα ακολουθήσει ένα άλλο είδος διαταράξεων οικονομικού τύπου από το οποίο πλήττονται άνθρωποι σαν και αυτούς που ανακουφίζονται ή ευεργετούνται από το παρόν νομοσχέδιο.
      Θεωρώ, λοιπόν, ότι είναι υποχρέωση και προτεραιότητά μας να στηρίξουμε οικονομικά και κοινωνικά, ιδίως όταν πρόκειται για πρώην μισθωτούς, οι οποίοι, όπως είπα και πριν, απολύθηκαν χωρίς υπαιτιότητα και παραμένουν άνεργοι και οι οποίοι αιτούνται αυτών των επιδοτήσεων επί σειρά ετών. Μεγαλύτερη όμως είναι κυριολεκτικά η υποχρέωσή μας να θεωρήσουμε αναξιοπρεπές –επανέρχομαι- το πρόβλημα της ανεργίας ολικά, για να βρεθούν τρόποι αντιμετώπισής της. Η ανεργία, σαν δομικό επακόλουθο των οικονομικών συστημάτων μιας αγοράς ελευθερίας και όχι ελεύθερης και βεβαίως ούτε ωραίας –και πάλι εδώ το λέω με αφορμή αυτό το σκάνδαλο των ορυκτελαίων- αποτελεί επί του παρόντος μια πάγια πραγματικότητα που πλήττει άτομα μεμονωμένα αλλά και οικογένειες στο σύνολό τους και επιτείνεται καθημερινά, δεδομένων των προβλημάτων του πληθωρισμού, της αύξησης δηλαδή των τιμών στα είδη πρώτης ανάγκης, στα βιομηχανικά προϊόντα, της γενικότερης ακρίβειας του πετρελαίου θα ξαναπώ.
      Νομίζω ότι εδώ ατυχώς και άτολμα έχει χαρακτηρισθεί μοιραίο το γεγονός, το αποτέλεσμα των εξωγενών παραγόντων, που λένε ότι είναι εισαγόμενο το πρόβλημα το οικονομικό που υπάρχει στον κόσμο, στους συνανθρώπους μας. Πρέπει όμως, όποια και εάν είναι τελικά η αιτία –που δεν θα το κρίνουμε ολοκληρωτικά σήμερα εδώ- να προσπαθήσουμε να βρούμε λύση και απευθύνομαι σε εσάς, κύριε Υπουργέ. Και η λύση δεν είναι ούτε συνταγές μαγικές ούτε αλχημείες φιλοσοφικής λίθου, ούτε βεβαίως τα ημίμετρα υποαπασχόλησης των «STAGE» και της προσωρινότητας. Είναι η εύρεση ενός αποτελεσματικού και βιώσιμου τρόπου διαχείρισης και πλήρους επίλυσης της κατάστασης, ώστε να μη χρειάζεται πλέον νομοσχέδιο παράτασης ειδικών επιδοτήσεων για ανέργους. Αυτή είναι η φιλοσοφία μας.
      Για εμάς ο σχεδιασμός αυτός έγκειται σε τρία επίπεδα. Πρώτον, είναι μέτρα άμεσης ανακούφισης των πληττομένων, δημιουργία των προϋποθέσεων για βιώσιμη πραγματική ανάπτυξη μετά και κατ’ επέκταση δημιουργία θέσεων δουλειάς, εργασίας, παραγωγικές επενδύσεις. Και στα τρία αυτά επίπεδα θεωρούμε ότι απαιτείται κρατική παρέμβαση με καλύτερη ποιότητα και σε μεγαλύτερη έκταση από αυτή που υπάρχει σήμερα.
      Εγώ, κύριε Υπουργέ, δεν έχω απορίες για το ποιος κυβερνά στον τόπο αυτόν. Είτε ευλογημένη, είτε επάρατος είτε ό,τι θέλετε, κυβερνάει η Κυβέρνηση η νόμιμη και θεωρώ ότι έχει τη δυνατότητα να κάνει πράγματα σε πολλά κακώς κείμενα και νομίζω ότι είναι συναντίληψη τούτο. Ως προς τα μέτρα όμως της άμεσης ανακούφισης όλων αυτών που πλήττονται και που μας απασχολούν σήμερα, θεωρώ πως μια καλή λύση θα ήταν εάν η πολιτική επιδότηση  των ανέργων, που υπάρχει σήμερα, μετεξελίσσονταν σε επιδοτούμενη εργασία τους για αντίστοιχα με σημερινά χρονικά διαστήματα, είτε με την προσωρινή κάλυψη κενών του ευρύτερου δημόσιου τομέα είτε με την κάλυψη εποχιακών αναγκών προσωπικού μεγάλων επιχειρήσεων. Το μέτρο αυτό μπορεί επιπλέον να επεκταθεί για μεγαλύτερο χρονικό διάστημα στις περιπτώσεις ανέργων στην προ συνταξιοδοτική ηλικία, με την παροχή κλιμακούμενων φορολογικών και άλλων κινήτρων σε όσες επιχειρήσεις καλύπτουν 20% και άνω των προσλήψεών τους από ανέργους αυτής της κατηγορίας. Είναι μια καλή ιδέα, πρόταση και σκέψη, η οποία σαν πράξη θα κάνει πολύ καλό. 
      Στηριζόμενος λοιπόν σ’ αυτή τη βάση θα σχολιάσω τρέχοντας τα επιμέρους άρθρα του εν λόγω σχεδίου νόμου. Με αφορμή τα άρθρα 1 και 2, που επεμβαίνουν μεν στις προϋπάρχουσες διατάξεις, αφορούν δε το κρίσιμο ζήτημα της ενίσχυσης των εργαζομένων που πλήττονται από τις συνέπειες της αναδιάρθρωσης επιχειρήσεων, καθίσταται αναγκαία η έγκαιρη αντιμετώπιση των προβλημάτων που υπάρχουν σε περιοχές με βιομηχανική κρίση, έτσι ώστε να προλαμβάνεται και όχι να θεραπεύεται απλώς η απώλεια της εκάστοτε θέσης δουλειάς. Με την ίδια λογική, επιτακτική είναι επίσης και η ενιαία ρύθμιση των σχετικών περιπτώσεων χωρίς αδικαιολόγητες διαφοροποιήσεις. 
      Το αναφερόμενο σε ρυθμίσεις θεμάτων Οργανισμού της Εργατικής Εστίας άρθρο 3 είχα πει ότι πρέπει να γίνει πιο συγκεκριμένο και λεπτομερές, αναφορικά με το τι είναι ακριβώς αυτά τα επιχειρησιακά προγράμματα και που θα πάνε όλα αυτά τα πάρα πολλά χρήματα, γιατί είχα πει πως πρέπει να είμαστε απολύτως σίγουροι ότι υπάρχουν μόνο καθαρά χέρια πίσω από τα τόσα χρήματα. Ήταν πολύ γενικό αυτό που αναφερόταν και έχρηζε περαιτέρω διευκρινήσεων. Κάποιες τις έχω πάρει και γι’ αυτό επικροτώ και συγχαίρω. 
      Το άρθρο 4 προβλέπει την ηλεκτρονική υποβολή εντύπων στο Υπουργείο Απασχόλησης και Κοινωνικής Προστασίας και τους εποπτευόμενους από αυτό οργανισμούς και φορείς. Με αφορμή αυτή τη ρύθμιση, που κινείται σίγουρα σε θετική κατεύθυνση, δεδομένου ότι βιώνουμε την εποχή των ηλεκτρονικών μέσων και η ηλεκτρονική γραφειοκρατική διεκπεραίωση αποτελεί όντως σημαντικό βήμα, πρέπει να τονιστεί η ανάγκη αντιμετώπισης των ουσιαστικών ζητημάτων, της τεχνολογικής αναβάθμισης και της λειτουργικής αναδιοργάνωσης, με στόχο τη βελτίωση των υπηρεσιών που παρέχουν οι δημόσιοι φορείς και την καλύτερη και ταχύτερη εξυπηρέτηση του Έλληνα πολίτη, που νομίζω ότι είναι ένα γενικότερο ζήτημα-πρόβλημα και πρέπει να κάνουμε ό,τι καλύτερο. 
      Σχετικά με το σημαντικότατο άρθρο 5 και την παράταση προθεσμίας άσκησης καθηκόντων, όπου έλαβα και αυτή τη προσθήκη για την παράταση για τους γιατρούς κοινωνικής απασχόλησης, δηλαδή γιατρούς καθηκόντων ιατρού εργασίας, είναι πανθομολογούμενο ότι η παράταση αυτή είναι απολύτως χρήσιμη και μακάρι να ήταν μεγαλύτερη, δεδομένου του μικρού αριθμού γιατρών –εκατό, τα τελευταία είκοσι χρόνια στο σύνολο- με την ειδικότητα της ιατρικής αυτής και του πολύ περιορισμένου –επαναλαμβάνω- αριθμού θέσεων ειδικευομένων στην ιατρική εργασίας κατ’ έτος. 
      Η προαγωγή της υγιεινής και ασφάλειας στο χώρο δουλειάς συνδέεται  άμεσα με τη συνολική στρατηγική για την ανάπτυξη και την απασχόληση και πρέπει να αποτελεί σημαντική πτυχή της κοινωνικής πολιτικής σας. Υπ’ αυτή την έννοια, η απασχόληση του γιατρού εργασίας στις υπόχρεες επιχειρήσεις προφανώς συνιστά ένα πολύ σημαντικό παράγοντα για την εξασφάλιση των απαραίτητων συνθηκών υγιούς και αποδοτικής εργασίας. 
      Και ενώ η σχετική νομοθεσία, για την ασφάλεια και την υγιεινή όλων αυτών που δουλεύουν, έχει θεσπιστεί εδώ και είκοσι περίπου χρόνια, είναι ακόμα απορίας άξιο το γεγονός ότι εμμένουν τα προβλήματα και οι ελλείψεις τέτοιων γιατρών, παρατήρηση που σημειώνει και η ίδια η αιτιολογική έκθεση. Οι στερήσεις τούτες θα πρέπει να έχουν καλυφθεί, δεδομένου ότι αφορούν τα υψίστης σημασίας θέματα ασφάλειας και υγείας. 
      Προκειμένου δε για τούτα τα δύο θέματα, είναι αναγκαία η παράταση της ισχύουσας σήμερα προθεσμίας, θεωρούμενη βέβαια ως έσχατη λύση, δεδομένου ότι διαιωνίζει και δεν λύνει απόλυτα τα υφιστάμενα προβλήματα. Για την ουσιαστική επίλυση του ζητήματος, κρίνω πως χρειάζονται καθορισμένοι και συγκεκριμένοι στόχοι, συγκεκριμένα μέτρα και σαφής και ουσιαστικός σχεδιασμός.
Μέσω αυτών είναι βέβαιο ότι μπορεί να επιτευχθεί οριστική αντιμετώπιση χρόνιων προβλημάτων αυτής της ειδικότητας της Ιατρικής μετά το πέρας της νέας παράτασης.
      Συγκεκριμένα, χρειάζονται περισσότεροι γιατροί εργασίας. Πρέπει να απασχοληθούν πλήρως και άμεσα τυχόν άνεργοι ή υποαπασχολούμενοι γιατροί τούτης της ειδικότητας, να αυξηθούν οπωσδήποτε οι θέσεις ειδικευομένων γιατρών και οι θέσεις ειδικότητας να αντιστοιχούν στις ανάγκες των επιχειρήσεων.
      Τέλος –και το κυριότερο- πρέπει να εκπαιδευθούν περισσότεροι γιατροί εργασίας ώστε να μπορούν να ανταποκριθούν στο πολύ σημαντικό τούτο έργο.
      Σχετικά με το άρθρο 5, επιγραμματικά θα πω ότι απαιτείται μια πάγια και συνολική αντιμετώπιση του ζητήματος των οφειλόμενων ασφαλιστικών εισφορών χωρίς επιμέρους ρυθμίσεις. 
      Τέλος, σχετικά με το άρθρο 7, βάσει του οποίου δίδεται στον Ο.Α.Ε.Δ. η αρμοδιότητα να συνιστά και να έχει την ευθύνη λειτουργίας ινστιτούτων επαγγελματικής κατάρτισης, χρειάζονται σαφώς περισσότερες διευκρινίσεις αναφορικά με τους λόγους που επιβάλλουν την αλλαγή αυτή, καθιστώντας την αναγκαία. Γενικότερα πάντως η πολυδιάσπαση που υπάρχει στο πεδίο της κατάρτισης θα πρέπει να αντιμετωπιστεί επιτέλους με την ανάθεση αρμοδιοτήτων σ’ έναν ενιαίο φορέα στη βάση ενός εθνικού σχεδιασμού και σε συνδυασμό με τις ανάγκες της αγοράς εργασίας. 
      Κλείνω λέγοντας ότι το θέμα της έκτασης της ανεργίας των συνανθρώπων μας, των συμπολιτών μας, είναι ένα θέμα στο οποίο οι περισσότεροι από μας έχουμε βαρύ μερίδιο ευθύνης, πόσω μάλλον η Κυβέρνηση. Γι’ αυτό το λόγο απαιτούνται λεπτότατοι χειρισμοί, προσεκτικότατοι στα θέματα των επιδοτήσεων και των όποιων μέτρων θα μπορούσαν να ανακουφίσουν απ’ όλες τις απόψεις τους πληττόμενους αυτούς Έλληνες και να ωφελήσουν το σύνολο της κοινωνίας, διασφαλίζοντας έτσι το βασικό ζητούμενο: την κοινωνική συνοχή, την ασφάλεια που πρέπει να νιώθουν, την προστασία από τη μέριμνα για το καλό όλων μας.
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ.
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε.
      Νομίζω ότι θα είμαι αρκετά σύντομος διότι ο εισηγητής μας κ. Λαφαζάνης εξέθεσε με σαφήνεια τις θέσεις μας πάνω στο θέμα, στις ρυθμίσεις του νομοσχεδίου, αλλά και στο γενικότερο πρόβλημα της ανεργίας και των οικονομικών πολιτικών της Κυβέρνησης. 
      Εγώ θα κάνω τρεις παρατηρήσεις με ευκαιρία τη συζήτηση αυτού του νομοσχεδίου.
      Η πρώτη παρατήρηση είναι ότι με στρεβλές, ανεπαρκείς ρυθμίσεις, όπως αυτές που περιλαμβάνονται στο νομοσχέδιο -άσχετα αν ελάχιστες απ’ αυτές μπορεί να έχουν θετικό χαρακτήρα- δεν αντιμετωπίζεται το μεγάλο πρόβλημα της ανεργίας. Πρέπει να σημειώσουμε για μια ακόμη φορά ότι η Ελλάδα είναι μία από τις τελευταίες χώρες σε σχέση με το ποσοστό σε δαπάνες του προϋπολογισμού για κοινωνικές παρεμβάσεις -ανάμεσα στις οποίες και η ανεργία- ανάμεσα στις είκοσι πέντε χώρες της Ευρωπαϊκής Ένωσης και να τονίσουμε ότι η κατάσταση φθάνει σε ακραία όρια σε σχέση ειδικά με τους νέους. Και με τις γυναίκες, αλλά θα έλεγα ότι εκεί που βλέπουμε μια υπερβολική ακρότητα είναι στα θέματα των νέων όπου νομίζω ότι μπορούμε να μιλήσουμε πια για μια καινούργια γενιά, η οποία δεν έχει ασφάλιση, της οποίας τα δικαιώματα καταπατούν εν ψυχρώ οι εργοδότες, η οποία πληρώνεται κάτω από το νόμιμο, αν θέλετε, χαμηλότερο μισθό των συλλογικών συμβάσεων και η οποία πιστεύω ότι διαμορφώνει μια κοινωνική κατάσταση της Ελλάδας που δεν της αξίζει. 
      Θα έλεγα, σε σχέση με αυτό, ότι πρέπει να δούμε τη γενικότερη προσπάθεια που γίνεται από ισχυρά τμήματα του οικονομικού κατεστημένου να καταργήσουμε κεκτημένα δικαιώματα του κοινωνικού κράτους και που είναι από τους βασικούς πυλώνες του κοινωνικού κράτους, όπως η απόφαση του Διοικητή της Εθνικής Τράπεζας κ. Αράπογλου να αγνοήσει τις συλλογικές συμβάσεις, να αγνοήσει τις διαδικασίες ανάμεσα στην ΟΤΟΕ και στις τράπεζες και να προχωρήσει σε δικιά του πολιτική, σε σχέση με τις αυξήσεις, καταπατώντας έναν από τους πυλώνες του κοινωνικού κράτους που είναι οι συλλογικές συμβάσεις.
      Και ειλικρινά απορούμε. Ποιος κυβερνά την Ελλάδα; Την κυβερνά η πολιτική Κυβέρνηση της Νέας Δημοκρατίας ή την κυβερνούν οι μεγάλες οικονομικές δυνάμεις, οι οποίες μπορούν και υπαγορεύουν και εξασφαλίζουν τη στήριξη, την ανοχή και τη σιωπή της Νέας Δημοκρατίας; 
      Το δεύτερο σημείο που θα ήθελα να αναφέρω έχει σχέση με το ότι η ανεργία σήμερα παράγεται σε εκτεταμένο βαθμό μέσα στον αγροτικό κόσμο. Το λέω αυτό και εκ μέρους του ΣΥ.ΡΙΖ.Α., εκ μέρους της Κοινοβουλευτικής Ομάδας, αλλά και ως Βουλευτής Ηρακλείου, όπου σήμερα έχουμε μια μεγάλη κρίση, η οποία δεν δείχνει και ορατή δυνατότητα εξόδου σε παραδοσιακές παραγωγές, όπως είναι η αμπελοκαλλιέργεια, η ελαιοκαλλιέργεια και δεν υπάρχει καμμία παρέμβαση από μέρους της Κυβέρνησης. 
      Και το συνδυάζω αυτό το θέμα με το μεγάλο σκάνδαλο που παρουσιάστηκε σε σχέση με τη νοθεία των ηλιέλαιων και των άλλων σπορέλαιων. Και το μεγάλο ερώτημα είναι το εξής: Όταν έχουμε ένα σκάνδαλο, το οποίο έχει παρουσιαστεί και σε άλλες χώρες της 	Ευρώπης –στην Ελλάδα βρήκε ορθάνοικτες τις θύρες, διότι για μια σειρά λόγους δεν έγιναν οι έλεγχοι, οι οποίοι έπρεπε να γίνουν σε σχέση με τη διακίνηση των σπορέλαιων- γιατί δεν παίρνουμε κάποια μέτρα άμεσα, πρακτικά και εύκολα, σχετικά με την προώθηση, τη διακίνηση, την προβολή και τον έλεγχο του ελαιολάδου; 
      Γιατί αφήνουμε –για παράδειγμα- στις μεγάλες αλυσίδες σούπερ μάρκετ να έχουν τα δικά τους μπουκάλια με ελαιόλαδο, χωρίς να ξέρει κανείς από πού προέρχονται; Είναι τυνησιακό ελαιόλαδο; Είναι ελληνικό ελαιόλαδο; Είναι ιταλικό ελαιόλαδο; Είναι τουρκικό ελαιόλαδο; Κανείς δεν το ξέρει. Δεν υπάρχει κάποιος έλεγχος! Και αυτό όχι μόνο απειλεί τον καταναλωτή, αλλά την ίδια στιγμή δεν συμβάλλει στη δυνατότητα που υπάρχει για την ανόρθωση της ελαιοκαλλιέργειας.
      Γι’ αυτό εμείς, ως Συνασπισμός Ριζοσπαστικής Αριστεράς, προτείνουμε σήμερα, σε σχέση και με το μεγάλο αυτό σκάνδαλο που παρουσιάστηκε με το ηλιέλαιο και με όλα τα μέτρα που πρέπει να παρθούν, να έλθει άμεσα νομοσχέδιο που να υποχρεώνει όλες τις εταιρείες τυποποίησης να αναγράφουν υποχρεωτικά, όπως ακριβώς έχει γίνει στην Ιταλία, τη σύσταση του ελαιολάδου που τυποποιούν, διότι –όπως είναι γνωστό- εξαιρούνται σήμερα όλες οι εταιρείες που δεν έχουν το σήμα «EL» και κυρίως οι φασόν εταιρείες που τυποποιούν ελαιόλαδο για τα γνωστά φθηνά σούπερ μάρκετ, αλυσίδες, discount κ.λπ.. Και περιμένουμε μια απάντηση εκ μέρους των αρμοδίων Υπουργών της Κυβέρνησης.
      Το τρίτο σημείο που θα ήθελα να αναφέρω και είναι σημαντικό κατά τη γνώμη μου είναι ότι ενώ υπάρχει αυτή η έλλειψη μιας κοινωνικής παρεμβατικότητας και ενός προσανατολισμού πόρων για την επίλυση αυτών των προβλημάτων, βλέπουμε να κατασπαταλάται το δημόσιο χρήμα και η δημόσια περιουσία. 
      Θα έλεγα ότι ίσως η πιο ακραία περίπτωση, την οποία βιώνουμε –και θέλω να ελπίζω ότι τελικά δεν θα ευοδωθεί- είναι η πώληση του Ο.Τ.Ε. στη «DEUTSCHE TELEKOM» μέσα από διαδικασίες, οι οποίες είναι σκοτεινές, αδιαφανείς και όπου επιθετικά κεφάλαια –καταγωγής Ντουμπάι, αλλά και με ελληνική παρουσία- έπαιξαν έναν πολύ μεγάλο ρόλο.
      Εμείς, στην Κοινοβουλευτική Ομάδα του ΣΥ.ΡΙΖ.Α., προχθές δώσαμε το πόρισμα του Εισαγγελέα κ. Πεπόνη, σε σχέση με τα θέματα των ομολόγων και ειδικά με το Ταμείο των Ξενοδοχοϋπαλλήλων, όπου ανάμεσα στα άλλα ζητούνταν η παραπομπή του Προέδρου της «MARFIN» του κ. Βγενόπουλου για κακουργηματικές πράξεις, όπως είναι η απιστία και η ηθική αυτουργία στη νομιμοποίηση χρημάτων από εγκληματικές δραστηριότητες. 
      Δεν είναι αστεία πράγματα αυτά. Ο κεντρικός μεσολαβητής, ο ενδιάμεσος, ο κουμπάρος στο γάμο του Ο.Τ.Ε. με τη «DEUTSCHE TELEKOM» να κατηγορείται στο πόρισμα του εισαγγελέα για αυτές τις κακουργηματικές πράξεις. Ουδεμία απάντηση από την Κυβέρνηση. Ουδεμία ανταπόκριση. Το μόνο που είχε γίνει είναι ότι αυτό το πόρισμα είχε αποκρυβεί με κάθε τρόπο.
      Στη συζήτηση που θα γίνει την Τρίτη, αν δεν κάνω λάθος, σε σχέση με την Εξεταστική Επιτροπή για τα ομόλογα, θα είναι ένα από τα ζητήματα που θα θέσουμε. Πιστεύω ότι θα το θέσουν και τα άλλα κόμματα της Αντιπολίτευσης. Θέλουμε μία απάντηση, γιατί αυτό το πόρισμα έχει μείνει στο αρχείο και πως θα κινητοποιηθεί, θα ενεργοποιηθεί πάλι για να ξεκινήσει πάλι η προανάκριση.
      Όμως, δεν αρκεί αυτό. Διότι, δυστυχώς, όπου και να αγγίξεις την υπόθεση του Ο.Τ.Ε., τα χέρια σου λερώνονται.
      Σήμερα, θα ήθελα να καταθέσω στο Κοινοβούλιο και να τη δώσω για τα Πρακτικά, την απόφαση του Πειθαρχικού Συμβουλίου του Δικηγορικού Συλλόγου Αθήνας του 2007, επί της πειθαρχικής υποθέσεως κατά του εγκαλουμένου δικηγόρου Βγενοπούλου Ανδρέου.
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αφού αναφέρει όλο το νομικό σκεπτικό του, το Πειθαρχικό Συμβούλιο του Δικηγορικού Συλλόγου καταλήγει ότι ο εγκαλούμενος υπαιτίως παρέλειψε να δηλώσει τις παράλληλες δραστηριότητες, ασυμβίβαστες με το επάγγελμα του δικηγόρου, όπως ενεργή εκτελεστική θέση σε μεγάλες ανώνυμες εταιρείες, στον Δικηγορικό Σύλλογο Αθηνών τα έτη 2004, 2005 και 2006. Και δεν έπαυσε, όπως εκ της διατάξεως της παραγράφου 6, άρθρου 63 υποχρεούται, αλλά εξακολουθεί να ασκεί παρανόμως τη δικηγορία.
      Αυτή η συμπεριφορά του εγκαλουμένου αντιβαίνει στις διατάξεις των άρθρων 45 και 63 του Κώδικα Δικαιοσύνης, συνεκτιμωμένης δε και της επιμελούς και σταθεράς αποκρύψεως των παραλλήλων αυτών δραστηριοτήτων από τις ετήσιες δηλώσεις του προς το Δικηγορικό Σύλλογο Αθηνών, αντίκειται και στη διάταξη του άρθρου 45 του Κώδικα Δικαιοσύνης, η οποία επιβάλλει στους δικηγόρους να συμπεριφέρονται με αξιοπρέπεια.
      Και βλέπουμε ότι παράγοντες της οικονομικής ζωής, οι οποίοι από τη μια, κατηγορούνται και ζητείται η δίωξή τους για κακουργηματικές πράξεις, από την άλλη, υφίστανται πειθαρχικές ποινές από το Δικηγορικό Σύλλογο: Τετράμηνη παύση το 2007 της άσκησης του δικηγορικού λειτουργήματος, γιατί δεν φέρονται με αξιοπρέπεια που αρμόζει στο δικηγόρο, διότι αποκρύβουν συνειδητά και επιμελώς άλλες δραστηριότητές τους.
      Αυτοί ήταν που θεμελιώνουν αυτή τη σύμβαση ανάμεσα στον Ο.Τ.Ε. και τη «DEUTSCHE TELEKOM». Εγώ θέλω να πω: Κρίμα, κρίμα, κρίμα και ότι αντί να δει την ανεργία και τα τμήματα εκείνα της κοινωνίας που χρειάζονται στήριξη, δυστυχώς, η Κυβέρνηση εμπλέκεται συνεχώς με όλη αυτή τη νέα επιθετική πλουτοκρατία, με όλα αυτά τα στοιχεία στην οικονομική ζωή της κλεπτοκρατίας, που οδηγούν τη χώρα στο αδιέξοδο.
      Εμείς καλούμε την Κυβέρνηση, για να διασωθεί η δημόσια περιουσία, αλλά και για να προστατεύσει και τον εαυτόν της, σε μια υπόθεση η οποία είναι σκοτεινή και η οποία πέραν της «MIG» και του κ. Βγενόπουλου, έχει και άλλες διαστάσεις και άλλων κουμπάρων που ενδεχομένως μεσολάβησαν, όσο έχει καιρό ακόμα, σε μια υπόθεση που τρέμει να παρουσιάσει τη σύμβαση, τη συμφωνία που έγινε ακόμη και από τους Βουλευτές της Συμπολίτευσης -ακόμη και ο Υπουργός Εθνικής Άμυνας δεν την ήξερε- σε μια υπόθεση που μας εξαπατά και μας κοροϊδεύει, για τη δική της αυτοπροστασία, να κάνει 180 μοίρες στροφή προς τα πίσω.
      Ευχαριστώ πολύ.
(Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας κ. Μαρκόπουλος.
    ΚΩΝΣΤΑΝΤΙΝΟΣ ΓΕΙΤΟΝΑΣ: Για ομιλία; 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Για ομιλία. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Βουλευτές δεν έχουν μιλήσει.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Αγαπητοί συνάδελφοι, νομίζω ότι εκ του Κανονισμού, οι Κοινοβουλευτικοί Εκπρόσωποι έχουν δικαίωμα να πάρουν το λόγο. 
    ΠΡΟΕΔΡΕΥΟΥΣΑ (Βέρα Νικολαΐδου): Έχετε αυτό το δικαίωμα. Παρακαλώ. 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Και επειδή μίλησε ο Πρόεδρος της Κοινοβουλευτικής Ομάδας του ΣΥ.ΡΙΖ.Α., θεωρώ επιβεβλημένο να δώσω ορισμένες εξηγήσεις και να πω μερικά πράγματα, σε ό,τι αφορά την Κυβέρνηση και την Κοινοβουλευτική Ομάδα της Νέας Δημοκρατίας.
    Θα ξεκινήσω από το τελευταίο, σχετικά με την αποκρατικοποίηση του Ο.Τ.Ε.. Δεν θέλω να μπω στη διαδικασία των δικαστικών διώξεων ένθεν και ένθεν και δεν θέλω να πιστεύω ότι η πολιτική δράση των κομμάτων, αλλά και του καθενός από μας σ’ αυτή την Αίθουσα, είναι δυνατόν να δικαιώσει αυτό που καμιά φορά χαριτολογώντας λέμε ότι είμαστε ένας λαός δικομανής. 
    Η αξιοπρέπεια του καθενός, το δικαίωμά του να υπερασπίζεται τον εαυτό του, τα ανθρώπινα δικαιώματα τα οποία απολαμβάνουν όλοι οι πολίτες, αλλά και οι Βουλευτές και τα κόμματα σ’ αυτή την Αίθουσα και σ’ αυτή τη δημοκρατία στην οποία ζούμε και ανταγωνιζόμαστε για να προσφέρουμε σ’ αυτόν τον τόπο, δεν είναι δυνατόν να μας δώσει, ενδεχομένως, το δικαίωμα να προχωρήσουμε σε μια τέτοια διαδικασία μηνύσεων και διώξεων ένθεν και ένθεν.
    Εμείς έχουμε δηλώσει εξ αρχής -και προσωπικά το πιστεύω ακράδαντα αυτό- ότι οι πολιτικές αναμετρήσεις και οι ιδεολογικές διαφορές δεν λύνονται στις δικαστικές αίθουσες και κυρίως δεν είναι δυνατόν τα κόμματα να χρησιμοποιούν, ενδεχομένως, κακές εναντίον τους ενέργειες δικαστικών διώξεων για να βγουν στην πρώτη γραμμή της πολιτικής αναμέτρησης. Υπάρχουν άλλοι τρόποι. Αλλά εν πάση περιπτώσει, αυτά θα τα κρίνει ο ελληνικός λαός. Εμείς απλώς εδώ προσφέρουμε τη δική μας άποψη. 
    Σε ό,τι αφορά, όμως, την Κυβέρνηση και σε ό,τι αφορά τη μεγάλη αυτή μεταρρύθμιση του Ο.Τ.Ε. και σε ό,τι αφορά αυτά τα οποία λέγονται για τη δημόσια περιουσία που τελικά αποδείχτηκε ότι δεν ήταν δημόσια περιουσία, αλλά σε ένα πολύ μικρό μέρος και επειδή τελικά κατηγορείται η Κυβέρνηση για ένα 3%, γιατί περί αυτού ομιλούμε, έχουμε να πούμε τα εξής.
    Η μεγαλύτερη περιουσία την οποία έχει να απολαύσει ο ελληνικός λαός σε ό,τι αφορά τις τηλεπικοινωνίες είναι οι φθηνές υπηρεσίες, οι σύγχρονες υπηρεσίες, η δυνατότητα που έχουμε να δώσουμε στην επιχειρηματικότητα, στη δράση, στις σπουδές των νέων ανθρώπων μέσα από το διαδίκτυο, μέσα από τις οπτικές ίνες, μέσα από τα ευρυζωνικά δίκτυα, μέσα από τις υπηρεσίες ενός τηλεπικοινωνιακού οργανισμού. 
    Τι έχουμε σήμερα; Έχουμε τον λιγότερα σύγχρονο, τον πιο ακριβό, τον πιο αργό τηλεπικοινωνιακό οργανισμό της Ευρώπης. Και παρακαλώ πάρα πολύ, όποιος έχει αντίρρηση να καταθέσει, διότι υπάρχουν και πίνακες με τιμές.
    Τι επιθυμούμε; Επιθυμούμε ένα στρατηγικό επενδυτή, όπως επιθυμούσε και η προηγούμενη κυβέρνηση. Τώρα αν διαφοροποιούμεθα για το 2% και το 3% και το πώς θα το κάνουμε αυτό, μπορεί να αποτελέσει αντικείμενο συζήτησης, αλλά δεν διαφοροποιούμεθα με κάτι διαφορετικό.
    Σε ό,τι αφορά τα κεφάλαια του Ντουμπάϊ ή τα ξένα κεφάλαια, έχω να διαπιστώσω ότι οποτεδήποτε γίνεται μια προσπάθεια επένδυσης, από οπουδήποτε και αν γίνεται, από ένα κομμάτι της Αριστεράς εμφανίζεται μια αντίσταση. Έχουμε μπλέξει τους όρους της επιχειρηματικότητας με τους όρους της πλουτοκρατίας και τους όρους της κλεπτοκρατίας. Είναι καλό να τα διαφοροποιούμε. Είναι κακό να τα μαζικοποιούμε. Είναι πολύ κακό για την πολιτική να τα ομογενοποιούμε και μετά να βγαίνουμε από μια κολυμβήθρα του Σιλωάμ, εμβαπτισμένοι σε ένα αριστερό προσωπείο, ευρωπαϊκό μεν, αλλά από την άλλη πλευρά αντίθετο με τις ευρωπαϊκές προδιαγραφές, να τα συνθέτουμε όλα αυτά και να προσπαθούμε να βγάλουμε ένα θολό μήνυμα προς την κοινωνία. Και μέσα απ’ αυτό το θολό μήνυμα να προσπαθούμε να κατηγορήσουμε την Κυβέρνηση, η οποία δεν κάνει τίποτε άλλο, παρά τηρεί απαρέγκλιτα, ακριβώς, τους όρους του παιχνιδιού που έχει καθοριστεί στην Ευρωπαϊκή Ένωση με τη συμφωνία όλων μας. 
    Τι έκανε η Νέα Δημοκρατία στην περίπτωση της επιθετικής αγοράς εκ μέρους μιας εταιρείας που δεν είχε καμμιά εμπειρία σε τηλεπικοινωνιακό αγαθό και προσφορές αντίστοιχων υπηρεσιών; Το σταμάτησε με μια τροπολογία σ’ αυτή την Αίθουσα. Και αντί τότε να στηρίξετε αυτή την Κυβέρνηση, χλευάζατε αυτή την τροπολογία, λέγοντας τάχα ότι πηγαίνουμε κόντρα στις προδιαγραφές, τους νόμους της Ευρωπαϊκής Ένωσης. 
    Και ενώ το έκανε αυτό για να προσφέρει και προσέφερε -και παρακαλώ να δείτε την ιστορία και θα δείτε ότι ακριβώς το ίδιο πράγμα έγινε στον Οργανισμό Τηλεπικοινωνιών της Ιταλίας, με την «ΟLIVETTI», όπου σταμάτησε η ιταλική κυβέρνηση, διότι η αντίστοιχη εταιρεία δεν είχε τη δυνατότητα να προσφέρει τηλεπικοινωνιακές υπηρεσίες, δεν είχε καμμία εμπειρία από τη δράση των κεφαλαίων της- εσείς εδώ ήλθατε να αντιπαρατεθείτε με αυτό το οποίο έκανε η Κυβέρνηση.
    (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Θα κριθεί, βέβαια, η ιστορία του Ο.Τ.Ε. και θα συζητηθεί στη Βουλή. Για να μην παραμένουν, όμως, εντυπώσεις σ’ αυτήν την Αίθουσα, θέλω να πω σε ό,τι αφορά τον Υπουργό Εθνικής Άμυνας, επειδή έγινε χθες η συζήτηση στην αντίστοιχη Επιτροπή, ότι ο Υπουργός Εθνικής Άμυνας δεν συμμετείχε για τον απλούστατο λόγο ότι δεν συμμετέχει στην Επιτροπή Αποκρατικοποιήσεων της Κυβέρνησης.
      Είναι πολύ απλές οι απαντήσεις μερικές φορές, αλλά είναι και πολύ περίεργο γιατί προσπαθούμε να δημιουργήσουμε εντάσεις και ψεύτικες απατηλές εικόνες σ’ αυτήν την Αίθουσα.
      Σε ό,τι αφορά το ελαιόλαδο, η Κυβέρνηση, ο ΕΦΕΤ, όλες οι υπηρεσίες και όλες οι εταιρείες έλαβαν την πρώτη νότα στις 23 Απριλίου, η οποία δεν αφορούσε την Ελλάδα, αλλά αφορούσε άλλες χώρες, όπως την Ιταλία, τη Γαλλία, την Ισπανία, ως προς την πιθανότητα εισαγωγής από τρίτες χώρες εκτός Ευρωπαϊκής Ένωσης νοθευμένου ηλιελαίου. Έλαβε νότα στις 6 Μαΐου για την Ελλάδα με αποκλειστική ιδιαιτερότητα την απαγόρευση εισόδου φορτίων στη χώρα μετά τις 13 Μαΐου, το οποίο και το έπραξε. Και δεν καταλαβαίνω γιατί δημιουργούμε εντυπώσεις και πάλι για κάτι το οποίο έγινε.
      ΚΩΝΣΤΑΝΤΙΝΟΣ ΓΕΙΤΟΝΑΣ: (Δεν ακούστηκε)
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Από τις 13 Μαΐου, λοιπόν, όλα τα πλοία που μπήκαν στην Ελλάδα, κύριε Γείτονα, όχι μόνο πιάστηκαν, αλλά ο Ε.Φ.Ε.Τ. πήρε την απόφαση να αποσύρει και εκείνες τις γραμμές και τις ποσότητες του ηλιελαίου που δεν περιλαμβάνονταν στην ντιρεκτίβα της Ευρωπαϊκής Ένωσης, η οποία εντολή της Ευρωπαϊκής Ένωσης δεν είναι εντολή κινδύνου της δημόσιας υγείας, αλλά είναι irregulation, δηλαδή παράνομης εισαγωγής φορτίου χωρίς όμως το συναγερμό της δημόσιας υγείας. Ο συναγερμός δημόσιας υγείας έγινε με συμβούλιο αντίστοιχων Υπουργών στην περίπτωση της διοξίνης του Βελγίου και στην περίπτωση της νόσου των πουλερικών. 
      Αυτά τα λέω για να μπουν τα πράγματα στη θέση τους. Ασφαλώς, κανείς δεν είναι ευχαριστημένος γι’ αυτό που έγινε. Ασφαλώς είναι ανάγκη να συζητήσουμε σ’ αυτήν την Αίθουσα τι περισσότερο πρέπει να κάνουμε απ’ αυτά τα οποία έχουν ήδη γίνει. Και ασφαλώς πρέπει να δηλώσουμε σ’ αυτήν την Αίθουσα ότι ο Ε.Φ.Ε.Τ. δημιουργήθηκε από το ΠΑ.ΣΟ.Κ., τον παραλάβαμε με δύο κέντρα, ένα στην Αθήνα και ένα στη Θεσσαλονίκη, προσθέσαμε άλλα δύο κέντρα με προσωπικό δεκαπέντε και είκοσι ατόμων και στη Θεσσαλία και στην Ήπειρο και ετοιμάζει ο Ε.Φ.Ε.Τ. άλλα δύο στα νησιά του Αιγαίου και στην Πελοπόννησο.
      Αυτά τα λέω γι’ αυτούς που μιλάνε για την υποβάθμιση των δραστηριοτήτων του Ε.Φ.Ε.Τ.. Πρέπει σ’ αυτήν την Αίθουσα να ακούμε την αλήθεια και να την ασπαζόμαστε. Και να θέλουμε να αντιπαρατεθούμε στην αλήθεια, παρακαλώ να το κάνουμε με επιχειρήματα και χωρίς κορώνες, όχι για μας, αλλά γι’ αυτούς που μας ακούνε, δηλαδή τους πολίτες αυτής της χώρας, από τους οποίους ζητάμε να βγάλουν τα συμπεράσματά τους.
      Θα ήθελα να πω δύο λόγια για το νομοσχέδιο, το οποίο έχουμε σήμερα προς ψήφιση. Θεωρώ ότι είναι ένα νομοσχέδιο που όχι απλώς κινείται σε θετική κατεύθυνση, αλλά καταδεικνύει το κοινωνικό πρόσωπο του κράτους. Και δεν δέχομαι –δεν δεχόμαστε- την κατηγορία ότι είναι ατάκτως ερριμμένα άρθρα και διατάξεις, για τον απλούστατο λόγο ότι επιλύει προβλήματα εντελώς διαφορετικά μεταξύ τους. Όμως, αντί να συζητήσουμε ότι τα επιλύει, κατηγορούμε την Κυβέρνηση ότι δεν είναι ολοκληρωμένο.
      Δεν μπορεί να είναι ολοκληρωμένο, κυρίες και κύριοι συνάδελφοι, ένα νομοσχέδιο το οποίο ασχολείται με εντελώς διαφορετικά πράγματα. Και δεν είναι δυνατόν να περιμένουμε ένα ολοκληρωμένο νομοσχέδιο για ολόκληρη την ιστορία της Εργατικής Εστίας, για παράδειγμα, όταν θέλουμε να διορθώσουμε αυτή τη στιγμή ένα συγκεκριμένο πράγμα. Και τι θέλουμε να κάνουμε; Να δώσουμε στην Εργατική Εστία τη δυνατότητα να χρησιμοποιήσει ευρωπαϊκά χρήματα. Δεν θέλουμε να χρησιμοποιήσει ευρωπαϊκά χρήματα; Δεν είναι δημόσιος οργανισμός; Δεν ελέγχεται από τη Βουλή;
       Γιατί τότε δημιουργούμε όλη αυτήν την εικόνα και τα προσκόμματα για κάτι το αυτονόητο; Γιατί δημιουργούμε προσκόμματα και αντιρρήσεις για την ιστορία ότι καταργείται η ανώνυμος εταιρεία του Υπουργείου Απασχόλησης σχετικά με τα ινστιτούτα κατάρτισης; Τη θέλετε; Αν τη θέλετε ως ανώνυμη εταιρεία, γιατί διαφωνούσατε με εκείνη που πραγματικά προσέφερε υπηρεσίες και ιδρύσαμε την «Η.ΔΙ.Κ.Α. Α.Ε.» που αντικατέστησε το «ΚΕΠΥΟ»; Πότε θέλετε ανώνυμες εταιρείες και πότε δεν τις θέλετε;
      Εμείς, λοιπόν, λέμε ότι τις θέλουμε όταν αυτές οι ανώνυμες εταιρείες έχουν να δώσουν ουσιαστικές υπηρεσίες και θέλουμε να τις βγάλουμε από τη σφιχτή μέγγενη του δημόσιου λογιστικού. Και δεν τις θέλουμε, όταν έχουν να κάνουν το ρόλο των συμβούλων, γιατί συμβούλους και τήρηση συγκεκριμένων κανόνων τηρεί το κράτος και όχι οι ανώνυμες εταιρείες.
      Τέλος, γενικότερα σαν θέση της Νέας Δημοκρατίας θέλουμε να πούμε το εξής: Δεν είναι θέση μας η επιδότηση της ανεργίας. Την κάνουμε όταν κρίνουμε ότι πρέπει να γίνει. Και ασφαλώς πρέπει να την κάνουμε, για να απαλύνουμε τον πόνο συγκεκριμένων κοινωνικών ομάδων. 
      Η επιδότηση της εργασίας είναι η λύση της ανεργίας. Ζητάτε σ’ αυτή την Αίθουσα νομοσχέδιο το οποίο λέει ότι θα προσφέρει στην προώθηση της απασχόλησης. Κανένα νομοσχέδιο δεν προσφέρει θέσεις εργασίας, εκτός από το δημόσιο τομέα. 
      Σε ό,τι αφορά την προώθηση της απασχόλησης, έχουν περάσει δεκάδες νομοσχέδια επί κυβερνήσεως Νέας Δημοκρατίας τα οποία έχουν να κάνουν με την προώθηση της απασχόλησης. Τέτοια είναι η προώθηση της μερικής απασχόλησης που δημιούργησε θέσεις εργασίας, όπως είναι ο αναπτυξιακός νόμος που δημιουργεί και διευκολύνει την επιχειρηματικότητα, όπως είναι η επιδότηση της ανεργίας των ανέργων για να δημιουργήσουν δικές τους δουλειές με επιδότηση από τον Ο.Α.Ε.Δ., όπως είναι το νομοσχέδιο για τη γυναικεία επιχειρηματικότητα, όπως είναι η δυνατότητα των επιμελητήριων που είναι νομικά πρόσωπα δημοσίου δικαίου στο να στηρίξουν αυτή την επιχειρηματικότητα. Ακόμα και τα «STAGE», ακόμα και αυτή η ευρωπαϊκή δράση με ευρωπαϊκά χρήματα, την οποία κατηγορείτε -που ουσιαστικά είναι κατάρτιση και απόκτηση δεξιοτεχνίας σε ανθρώπους οι οποίοι δεν είχαν τη δυνατότητα να το κάνουν αυτό- ακόμα και αυτό προωθεί ουσιαστικά την απασχόληση.
      Να, λοιπόν, νομοσχέδια τα οποία έχουν περάσει και τα περισσότερα από τα οποία δεν τα έχετε ψηφίσει ή έχετε κάνει σκληρή κριτική γι’ αυτά και τα οποία σήμερα έχουν προσφέρει πολλές πολλές πολλές χιλιάδες θέσεων εργασίας. Και ασφαλώς, μ’ αυτό τον τρόπο έχει πέσει δύο μονάδες η ανεργία στην Ελλάδα. Θέλουμε να πέσει παραπάνω. Εδώ είμαστε να συζητήσουμε και να συναινέσουμε. Όμως, δεν μπορούμε να μηδενίζουμε. Δεν μπορούμε να μιλάμε για άθλια εκμετάλλευση του ιδιωτικού τομέα προς τους εργαζόμενους, όταν γνωρίζουμε ότι οι τέσσερις στους πέντε εργαζόμενους στον ιδιωτικό τομέα εργάζονται.    
      Ζούμε σε μία άθλια χώρα; Ζούμε σε μία δυστυχισμένη κοινωνία; Γιατί δημιουργούμε αυτές τις εικόνες και φτιάχνουμε αυτά τα μηνύματα; Υπάρχει ζήτημα ανεργίας και κυρίως υπάρχει ζήτημα ανεργίας στους πτυχιούχους, κάτι που έχουμε συζητήσει σ’ αυτή την Αίθουσα. Διότι ο πτυχιούχος με τα μεταπτυχιακά του έχει δώσει μεγάλο κομμάτι από τη ζωή του -και αυτός και η οικογένειά του- και πρέπει να του δημιουργήσουμε θέσεις εργασίας. 
      Όμως, το πλέγμα μέσα από το οποίο θα δημιουργήσουμε θέσεις εργασίας είναι πολλές συντονισμένες και διαφορετικές πολιτικές δράσεις. Πολιτικές δράσεις οι οποίες θα έρθουν να διορθώσουν τα κακώς κείμενα μιας κοινωνίας η οποία όλα αυτά τα χρόνια έζησε με τρία μηνύματα. 
      Το πρώτο είναι το μήνυμα της εξυπηρέτησης, το οποίο κάνουμε μεγάλο αγώνα να το βγάλουμε από το DNA των Ελλήνων πολιτών. Και δεν φταίνε αυτοί που το έχουν. Άλλες κυβερνήσεις και προηγούμενες δεκαετίες είναι αυτές που τον «πότισαν» μ’ αυτό το μήνυμα. 
      Δεύτερον, το μήνυμα ότι η μόνη σίγουρη δουλειά είναι ο δημόσιος τομέας, ένας δημόσιος τομέας που είναι ο μεγαλύτερος σε ολόκληρη την Ευρώπη. «Άρρωστο» τον λέμε σ’ αυτή την Αίθουσα -και συμφωνούμε όλοι σ’ αυτό- διότι δεν μπορούμε να συνδυάσουμε και να οργανώσουμε έναν τόσο μεγάλο δυσκίνητο δημόσιο τομέα. 
      Και τρίτον, η διαρκής εκπαίδευση των εργαζομένων, των ανέργων και όλων ημών σε μια κοινωνία η οποία προχωράει με μεγάλες ταχύτητες ως προς την τεχνολογία και την οποία πρέπει να ακολουθούμε και εμείς κατά πόδας. Και σ’ αυτόν τον τομέα, το συγκεκριμένο Υπουργείο, οι εποπτευόμενοι οργανισμοί κάνουν πολύ μεγάλη προσπάθεια και αξίζουν συγχαρητήρια γι’ αυτό. 
      Θέλω να πιστεύω ότι το Υπουργείο και η πολιτική ηγεσία θα συνεχίσουν με το ίδιο πνεύμα κοινωνικής προσφοράς και κοινωνικής ευαισθησίας απέναντι στα μεγάλα προβλήματα που εμφανίζει ο χώρος της εργασίας στην Ελλάδα. 
      Και θέλω να πιστεύω ότι οι ιδεολογικές μας διαφορές δεν θα μας εμποδίσουν να συναινέσουμε σ’ αυτή την Αίθουσα. Δεν θα μας εμποδίσουν να συναινέσουμε ότι το αγαθό της εργασίας είναι ιερό, ότι ο τρόπος που πρέπει να το προσφέρουμε στους Έλληνες πολίτες είναι πολύ συγκεκριμένος και ότι η εργασία δεν έχει ιδεολογικό χρώμα. 
      Αντίθετα, η ανεργία έχει μια ανησυχία και, αν το θέλετε, μια έκφραση αηδίας προς ένα πολιτικό σύστημα που μέχρι τώρα του προσφέρει φιλονικίες και έριδες, αλλά, ενδεχομένως, ο άνεργος να αισθάνεται ότι δεν του προσφέρει το δικαίωμα της εργασίας. 
      Σας ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Σας ευχαριστούμε. 
      Το λόγο έχει ο κ. Βαγιωνάς Βουλευτής Χαλκιδικής. 
      ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, κυρία Υπουργέ, κανείς δεν υποστηρίζει ότι το παρόν σχέδιο νόμου λύνει το πρόβλημα της ανεργίας στην Ελλάδα. Όμως, κύριε Εκπρόσωπε του ΣΥ.ΡΙΖ.Α., δεν είναι δυνατόν να καταψηφίζετε τέτοια σχέδια νόμου που ανακουφίζουν δεκάδες χιλιάδες οικογένειες. 
	Δεν θα επεκταθώ περισσότερο στο παρόν νομοσχέδιο, κυρία Υπουργέ, διότι και ο Κοινοβουλευτικός Εκπρόσωπος με κάλυψε σε πολλά θέματα που ήθελα να αναφερθώ. Έτσι, θα διαθέσω το λίγο χρόνο που δίνεται, για να υπερασπιστώ μια ομάδα μεταλλωρύχων ή μάλλον εργαζομένων στα Μεταλλεία Κασσάνδρας «TVX HELLAS» και για να μάθει η Αίθουσα ότι οι άνθρωποι αυτοί είναι κατάφωρα αδικημένοι. 
	Θα πω, λοιπόν, το ιστορικό: Τέλος του 2003 τα μεταλλεία αυτά έκλεισαν και άφησαν στους δρόμους διακόσιους εβδομήντα πέντε εργαζόμενους. Αμέσως μπήκαν σε πρόγραμμα επανακατάρτισης και επανειδίκευσης με το ν. 3220/2004. Από εκεί και πέρα υπάρχει ένας μαραθώνιος. Οι διακόσιοι εβδομήντα πέντε εργαζόμενοι χωρίστηκαν σε δυο κατηγορίες. Η μία ήταν η κατηγορία των «υπογειτών», που μπήκαν σε άλλο πρόγραμμα, σε πρώιμη συνταξιοδότηση ως εργαζόμενοι σε επικίνδυνα και ανθυγιεινά. Και όταν λέμε «υπογείτες» εννοούμε ανθρώπους που δουλεύουν πεντακόσια μέτρα κάτω από τη γη. Αυτοί ήταν εκατόν σαράντα πέντε τον αριθμό. Εναπέμειναν εκατόν τριάντα επιφανειακοί εργαζόμενοι. Και το περίεργο, που δεν ξέρει κανείς πώς έγινε, είναι ότι χωρίστηκαν σε δύο κατηγορίες: σε αμνούς και ερίφια. Οι μεν εβδομήντα πέντε έπαιρναν το ένσημο ασφάλειας –και το παίρνουν- και την ασφάλιση –επικουρική και κύρια- και την ασφάλεια νοσηλείας. Οι άλλοι πενήντα τέσσερις δεν τα παίρνουν. Παίρνουν μόνο τα χρήματα της επιδότησης, το ένσημο νοσηλίου, αλλά δεν παίρνουν το ασφαλιστικό ένσημο της επικουρικής και της κύριας ασφάλισης. 
	Απ’ αυτούς, λοιπόν, τους εκατόν τριάντα που χωρίστηκαν σε δύο κατηγορίες σήμερα, μετά από τέσσερα χρόνια του προγράμματος, έχουν μείνει σαράντα τέσσερις στη μια κατηγορία και πενήντα πέντε στην άλλη. Όλη αυτή τη διάρκεια των τριών ετών έχουν γίνει πολλές μελέτες. Έχω επίσημα στοιχεία από την ΑΝ.ΕΤ.ΧΑ. ότι σύμφωνα με τα στοιχεία αυτά, το κόστος του προγράμματος υπερκαλύπτεται για όλους αυτούς τους ανθρώπους που είναι σήμερα μόνο σαράντα τέσσερις. 
	Επίσης, πάρθηκε ομόφωνη απόφαση του νομαρχιακού συμβουλίου, μετά από ερώτηση δική μου, για λόγους ισονομίας προς τον Υπουργό Εθνικής Οικονομίας, διότι κωλύεται κάποιος ειδικός επίτροπος στο άρθρο 47 του ν. 3220/2004. Παραδείγματος χάριν, εργαζόμενοι στη «SOFTEX», εργαζόμενοι στους γεωργικούς συνεταιρισμούς Χανίων παίρνουν το ένσημο ασφάλισης με άλλον επίτροπο, ενώ οι μεταλλωρύχοι, οι επιφανειακοί εργάτες της Χαλκιδικής δεν το παίρνουν. Επαναλαμβάνω, λοιπόν, ότι οι εβδομήντα πέντε άνθρωποι το 2004 παίρνουν το ένσημο αυτό και οι σαράντα τέσσερις σημερινοί δεν το παίρνουν. Άρα, οικονομικό κόστος δεν υπάρχει. Γιατί το πρόγραμμα το εξασφαλίζει. Αυτή είναι η ιστορία των μεταλλωρύχων. 
	Και στην επιτροπή μας, που έγινε προχθές, όταν συζητήθηκε αυτό το νομοσχέδιο, όχι μόνος, αλλά οι τρεις Βουλευτές Χαλκιδικής –οι δύο κυβερνητικοί και ο έτερος της Αντιπολίτευσης- καταθέσαμε μια τροπολογία του άρθρου 47 του ν. 2230, για να καλυφθεί το Υπουργείο και ο επίτροπος να χορηγήσει τα ένσημα ασφάλισης σε αυτούς τους ανθρώπους, να μην αισθάνονται οι ίδιοι ως άνθρωποι ενός κατώτερου Θεού και να απονεμηθεί η ισονομία που επιβάλλει ο νόμος. 
	Σας ευχαριστώ πολύ. 
	Πρόεδρε, ήμουν σύντομος. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Αναστάσιος Νεράντζης): Το εκτιμούμε ιδιαιτέρως, κύριε συνάδελφε, και ελπίζω να σας μιμηθεί και ο αμέσως επόμενος ομιλητής, ο κ. Γείτονας. 
    	Ορίστε, κύριε συνάδελφε, έχετε το λόγο. 
    	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, εγώ θα ασκήσω τα δικαιώματά μου, όπως προβλέπονται από τον Κανονισμό. 
    	ΠΡΟΕΔΡΕΥΩΝ (Αναστάσιος Νεράντζης): Να τα ασκήσετε. 
    	ΚΩΝΣΤΑΝΤΙΝΟΣ ΓΕΙΤΟΝΑΣ: Μάλιστα, θα ήθελα να κάνω και μια επισήμανση στο Προεδρείο, με όλο το σεβασμό. 
    	ΠΡΟΕΔΡΕΥΩΝ (Αναστάσιος Νεράντζης): Να έχετε υπ’ όψιν σας ότι ο χρόνος καταγράφεται. Μην επικαλεστείτε τις οδηγίες «προς τους ναυτιλομένους». 
    ΚΩΝΣΤΑΝΤΙΝΟΣ ΓΕΙΤΟΝΑΣ: Το Προεδρείο θα πρέπει να εφαρμόζει τον Κανονισμό, έτσι ώστε να μην φαλκιδεύονται δικαιώματα που δίνει ο Κανονισμός στους Βουλευτές. 
    Από την ώρα που μίλησε ο Πρόεδρος της Κοινοβουλευτικής Ομάδας του ΣΥ.ΡΙΖ.Α. και έκρινε ότι έπρεπε να απαντήσει ο Κοινοβουλευτικός Εκπρόσωπος της Νέας Δημοκρατίας, η σωστή ερμηνεία του Κανονισμού θα ήταν να απαντήσει με πεντάλεπτη παρέμβαση. Από την ώρα, όμως, που έκανε ομιλία, τότε κακώς δεν δώσατε το λόγο στον Κοινοβουλευτικό Εκπρόσωπο του ΛΑ.Ο.Σ.. Αλλά όλο αυτό σημαίνει, όπως είπα, φαλκίδευση του σχετικού άρθρου που ορίζει ότι στο νομοσχέδιο, μετά τους εισηγητές μιλούν έξι Βουλευτές. Και αν ο Υπουργός ακόμα, ο οποίος από το Σύνταγμα παίρνει το λόγο όποτε τον ζητήσει, θέλει να παρέμβει σε αυτό το διάστημα, προσδιορίζεται ότι η πρώτη παρέμβαση είναι πεντάλεπτη. Υπ’ αυτήν την έννοια το επισημαίνω και παρακαλώ το Προεδρείο σε συνεννόηση και με τον κύριο Πρόεδρο να ξεκαθαρίσει το θέμα, έτσι ώστε να μπορούμε από εδώ πέρα να προχωρούμε ομαλά, χωρίς να χάνουμε χρόνο, να έχουμε τριβές πάνω στην εφαρμογή του Κανονισμού.
    Ο αξιότιμος Κοινοβουλευτικός Εκπρόσωπος της Νέας Δημοκρατίας, ούτε λίγο ούτε πολύ, μας είπε ότι δεν συνέβη τίποτα με το διατροφικό σκάνδαλο. Έτσι μας είπατε. Τότε, πρώτον, ερωτώ γιατί χάσατε τη μπάλα. Ψάχνετε ακόμα για τις ποσότητες του επιμολυσμένου ηλιελαίου, αποσύρατε στα τυφλά. Δεύτερον, γιατί απολύσατε τον πρόεδρο του Ε.Φ.Ε.Τ.. Προφανώς για να συγκαλύψετε και ευθύνες της Κυβέρνησης. Και δεν πιστεύω να ισχυρίζεστε και εσείς κύριε συνάδελφε ότι δεν είναι επικίνδυνο. Άκουσα τον κ. Φώλια να λέει, θα έτρωγε «πάρα πολύ» ηλιέλαιο. Να του πείτε, κύριε συνάδελφε, να προσέχει γιατί ίσως χρειαστεί «να αλλάξει λάδια» μια και είναι σφόδρα επιμολυσμένο. Δεν δείχνει ευαισθησία για τη δημόσια υγεία η Κυβέρνηση.
    Εγώ δεν άκουσα αυτές τις ημέρες να τοποθετηθεί ο υπεύθυνος κατά το Σύνταγμα αρμόδιος για τα θέματα δημόσιας υγείας, ο Υπουργός Υγείας. Άφαντος ο Υπουργός Υγείας! Όπως είναι άφαντος και στον προσδιορισμό των όρων για την ειδικότητα του γιατρού εργασίας και αναγκαζόμαστε σήμερα να δώσουμε παράταση. Πού είναι, λοιπόν, η ευαισθησία της Κυβέρνησης, κύριε συνάδελφε; Πού είναι η πρόνοια για προστασία της δημόσιας υγείας και για την υγιεινή και ασφάλεια των εργαζομένων; 
    Έρχεται σήμερα παράταση –για να ξεκινήσω από αυτό και να έλθω στο νομοσχέδιο- για άλλα δύο χρόνια για τους γιατρούς εργασίας. Να μπορούν να ασκήσουν δηλαδή καθήκοντα γιατρού εργασίας μη ειδικευμένοι. Γιατί; Γιατί καθυστερήσαμε τέσσερα χρόνια, κυρία Υπουργέ; Μπορείτε να μου πείτε; Γιατί δεν αυξήθηκαν οι θέσεις ειδικευομένων γιατρών εργασίας σε όλο αυτό το διάστημα; Γιατί δεν βγήκαν από το Κ.Ε.Σ.Υ. οι αποφάσεις βγήκαν πριν από ενάμιση μήνα με τους  όρους και προϋποθέσεις για την εκπαίδευση των γιατρών; Ψηφίσθηκε ο αρχικός νόμος, ο νόμος του 1985, για τους γιατρούς εργασίας. Στη συνέχεια ο νόμος του 2003 έδινε πέντε χρόνια δυνατότητα σε γιατρούς που δεν είχαν την ειδικότητα, δηλαδή ήταν χωρίς ειδικότητα ή είχαν άλλη ειδικότητα, να ασκήσουν καθήκοντα ιατρού εργασίας και προσδιόριζε ότι οι θέσεις ειδίκευσης ιατρών εργασίας να αυξηθούν για να μπορέσουμε να έχουμε τον απαιτούμενο αριθμό. Και μάλιστα ρύθμιζε ότι όσοι κατ’ εξαίρεση ασκήσουν τα καθήκοντα του γιατρού εργασίας, με ειδικό πρόγραμμα εκπαίδευσης, θα αποκτήσουν την ειδικότητα γιατρού εργασίας. Και δεν συνέβη για χρόνια τίποτα απ’ αυτά. Είναι αυτό ενδιαφέρον για την υγιεινή και την ασφάλεια των εργαζομένων, για τη δημόσια υγεία; Να, λοιπόν, δύο άμεσα παραδείγματα, όχι ευαισθησίας αλλά αναλγησίας της Κυβέρνησης της Νέας Δημοκρατίας. 
    Και για να κλείσω με το άρθρο 5, κυρία Υπουργέ θα ήθελα να πω, ότι δίνετε παράταση δύο χρόνων. Στα δύο χρόνια αλήθεια θα καλύψουμε τις ανάγκες; Και αν μπορείτε, σας επιτρέπω τη διακοπή, αν έχετε τα στοιχεία, να μου δώσετε πόσους γιατρούς εργασίας έχουμε σήμερα ειδικευμένους και ποιες είναι οι ανάγκες. Δεν ξέρω, εάν έχετε τα στοιχεία να μου τα δώσετε και τώρα αυτήν τη στιγμή, για να δούμε τι πρόβλημα έχουμε μπροστά μας. Δύο χρόνια δεν παρατείνετε το υπάρχον καθεστώς  με το άρθρο; Να δούμε αν τα δύο χρόνια της παράτασης αρκούν. Ή θα έρθουμε πάλι να δώσουμε μια νέα παράταση; Και πάει λέγοντας…
     Και μην παίρνετε στα αστεία το θέμα των ιατρών εργασίας. Παίζουν σημαντικό ρόλο γιατί επιβλέπουν τα μέτρα προστασίας, υγιεινής και ασφάλειας των εργαζομένων. Και ξέρουμε ότι και προβλήματα στην υγεία των εργαζομένων έχουμε, διότι δεν τηρούνται όροι υγιεινής ιδιαίτερα σήμερα στην εποχή του ανταγωνισμού, του εξοντωτικού για τον άνθρωπο εργαζόμενο. Στην εποχή επίσης που οι επιθεωρήσεις εργασίας είναι υποστελεχωμένες και δεν κάνουν τη δουλειά τους και τα εργατικά ατυχήματα λόγω μη λήψης μέτρων αυξάνονται επικίνδυνα. 
     Να το δείτε αυτό, κυρία Υπουργέ. Δεν ξέρω αν φθάνουν τα δύο χρόνια. Πρέπει να λάβουμε μέτρα. Να έρθει και ο Υπουργός Υγείας επιτέλους να δώσει εξηγήσεις γιατί δεν μπόρεσε επί πέντε χρόνια το Κ.Ε.Σ.Υ. να καθορίσει αυτούς τους όρους και προϋποθέσεις, με βάση τους οποίους θα μπορούσαν να εκπαιδευτούν και να πάρουν την ειδικότητα πολύ περισσότεροι από τους ασχολουμένους γιατρούς.
     Και θα τελειώσω με τις διατάξεις του νομοσχεδίου που αφορά στην παράταση των ειδικών επιδοτήσεων. Είπε ο εισηγητής της Νέας Δημοκρατίας επί λέξει: «η Κυβέρνηση στηρίζει τις ευαίσθητες κοινωνικές ομάδες». Θα μπορούσα να σας πω ότι το αντίθετο συμβαίνει. Και εν προκειμένω με καθυστέρηση τεσσάρων χρόνων έρχεστε να παρατείνετε ειδικές επιδοτήσεις σε συγκεκριμένους ανέργους, συνήθως μεγάλης ηλικίας, σε φθίνουσες περιοχές. Και έρχεστε και το κάνετε με πολύ καθυστέρηση. Πέραν του ότι όχι μόνο δεν στηρίζετε γενικά τις ευαίσθητες κοινωνικές ομάδες όπως διατείνεσθε, αλλά ουσιαστικά με την πολιτική σας κάνατε τα 2/3 της ελληνικής κοινωνίας ευαίσθητες κοινωνικές ομάδες. Καθημερινά τα φτωχά νοικοκυριά γίνονται φτωχότερα και τα μεσαίου εισοδήματος νοικοκυριά σήμερα αντιμετωπίζουν προβλήματα επιβίωσης. Αυτή είναι η πολιτική σας που πλήττει τους περισσότερους με την ακρίβεια, την εισοδηματική πολιτική της λιτότητας και με την ανεργία.
     Άκουσα ότι μειώσατε την ανεργία. Που; Στα χαρτιά; Πως μειώσατε την ανεργία; Με αλχημείες στην καταγραφή και λογαριάζοντας προγράμματα όπως τα «STAGE»; Αυτός είναι ο στόχος; Με «μπαλαμούτια» να κοροϊδεύουμε τους νέους; Είπε ο Κοινοβουλευτικός Εκπρόσωπος της Νέας Δημοκρατίας ότι η εργασία δεν έχει χρώμα. Νομίζω ότι κάπως έτσι το είπε. Ασφαλώς δεν έχει χρώμα η εργασία. Είναι αξία που αφορά τον κάθε άνθρωπο, όπου κι αν ανήκει, όποια κι αν είναι τα πολιτικά του φρονήματα. Και ιδιαίτερα αφορά τους νέους και δεν είναι μόνο το εισόδημά τους. Για φανταστείτε ένα νέο ο οποίος έχει σπουδάσει, ο οποίος θέλει να δημιουργήσει και δεν μπορεί ακριβώς να βρει εργασία. Η εργασία ολοκληρώνει τον άνθρωπο. 
     Δεν έχει, λοιπόν, χρώμα, κύριοι συνάδελφοι η εργασία. Αλλά η πολιτική για την εργασία έχει χρώμα. Και το χρώμα της δικής σας της πολιτικής δεν προάγει ουσιαστικά τις θέσεις απασχόλησης, δεν προάγει την εργασία, δεν προ….. την ανασυγκρότηση στις φθίνουσες περιοχές. Το αναφέραμε και αυτές τις μέρες στη συζήτηση για το χωροταξικό στην Επιτροπή Οικονομικών Υποθέσεων. Είναι μια πολιτική, η οποία οδηγεί –και θα το δούμε έντονα- σε δομική κρίση την οικονομία. Επιβραδύνεται η ανάπτυξη, αυξάνεται ο πληθωρισμός, ανοίγει η ψαλίδα των εισοδημάτων, αυξάνεται η ανεργία και προμηνύονται πραγματικά άσχημες μέρες για τους πολλούς. 
     Είναι καιρός αυτή η πολιτική σας με απόφαση του ελληνικού λαού, και θα έρθει αυτή η ώρα, να πάει στο περιθώριο.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Γείτονα.
    Το λόγο έχει ο Βουλευτής του Λαϊκού Ορθόδοξου Συναγερμού κ. Κυριάκος Βελόπουλος.
    ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, πριν μερικούς μήνες, όταν έθεσα υποψηφιότητα στο Ελληνικό Κοινοβούλιο ως υποψήφιος Βουλευτής, θεωρούσα ότι το Κοινοβούλιο είναι η υπέρτατη αρχή, είναι η λογική όπου οι σώφρονες και οι λογικοί έρχονται εδώ για να καταθέσουν απόψεις. Δεν πίστευα ότι είναι χώρος όπου ο κάθε showman, ο οποίος έρχεται εδώ για την τηλεόραση, να κάνει το κομμάτι του, μπορεί να λέει ό,τι θέλει, ό,τι ώρα και στιγμή να έρχεται να μιλά για τον Ο.Τ.Ε. και για να φεύγει. Και αναφέρομαι στον κ. Αλαβάνο. Το Κοινοβούλιο δεν είναι χώρος για showmen. Δεν είναι δυνατόν να έρχεται εδώ ο κ. Αλαβάνος, να μας μιλά επί παντός επιστητού, να έχει μια εμμονή με τον Βγενόπουλο, με τον Ο.Τ.Ε. κάθε μέρα για να παίζουν τα κανάλια στις ειδήσεις τη δική του παρουσία. Ενώ μιλάμε για επιδοτήσεις, μιλάμε για ανεργία. Έρχεται κάθε μέρα και κάνει ακριβώς το ίδιο και φεύγει.
Αν αυτό λέγεται καινούργιο και προοδευτική συμπεριφορά, αν αυτό λέγεται δημοκρατική συμπεριφορά, έχουμε μία άλλη άποψη ως κόμμα. Πρέπει να σταματήσει αυτή η ιστορία του κ. Αλαβάνου κάθε μέρα να έρχεται εδώ, να μας έχει περιθωριοποιήσει, ειλικρινά, γιατί έχει εμμονή με τον κ. Βγενόπουλο και με τον Ο.Τ.Ε. και να αναφέρεται συνεχώς στον Ο.Τ.Ε.. Γιατί τα μέσα μαζικής ενημέρωσης που έχουν μία ιδιότυπη ασυλία στο Συνασπισμό φιλοξενούν καθημερινά τις δηλώσεις του, γιατί είναι ο showman του Κοινοβουλίου.
(Χειροκροτήματα από την πτέρυγα του Λαϊκού Ορθόδοξου Συναγερμού)
	Κάποια στιγμή το σόου τελειώνει και αρχίζει επιτέλους η εφαρμογή εκείνου του πολιτικού λόγου, του καινούργιου λόγου που είναι και επικριτικός και επιδοκιμαστικός και αποδοκιμαστικός, όταν χρειάζεται. Ας σταματήσει αυτό το θέατρο του παραλόγου. Δεν μπορώ να το καταλάβω. Έρχεται την κατάλληλη στιγμή για την τηλεόραση, μιλάει για να τον μεταδώσουν το μεσημέρι και το βράδυ και τελείωσε το Κοινοβούλιο. Δεν είναι έτσι το Κοινοβούλιο. Τι να κάνουμε; Ζητώ συγγνώμη, αλλά κάποια στιγμή πρέπει να σοβαρευτούμε εδώ μέσα. Δεν είναι σοβαρός πολιτικός λόγος αυτός.
	Επίσης υπάρχει η ιστορία με τις διαδηλώσεις των πανεπιστημίων. Από το πρωί ακούω ανθρώπους του Συνασπισμού να ομιλούν για τους αγώνες των φοιτητών. Ποιους αγώνες; Των τριάντα φασιστοειδών που πήγαν και πήραν τις κάλπες από το Τ.Ε.Ι. ή από το πανεπιστήμιο για να μην εκλέξουν πρυτάνεις; Αυτοί είναι οι αγώνες, αυτή η καλποθηρία;
	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε συνάδελφε, ελάτε στο θέμα μας. Είστε εντελώς εκτός θέματος.
	ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, και ο Πρόεδρος του Συνασπισμού ήταν εκτός θέματος, όμως δεν τον διέκοψε κανείς. Ας μην διακατεχόμεθα από αριστεροφοβία. 
	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, επανέλθετε στο θέμα μας. 
      ΚΥΡΙΑΚΟΣ ΒΕΛΟΠΟΥΛΟΣ: Μη φοβάστε την Αριστερά. Δεν είναι Αριστερά οι κύριοι. Οι κύριοι έχουν δεξιά τσέπη, αριστερά συμπεριφορά. Κάποτε θα πρέπει να το καταλάβουμε και θα το ακούνε εδώ μέσα για να τελειώνει αυτή η ιστορία.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Άλλο οι αγώνες για τη δημοκρατία, άλλο οι αγώνες για το μαθητή, το φοιτητή, το σπουδαστή και άλλο να κλέβουμε τη λογική του αλλουνού.
      Ας πάμε στις επιδοτήσεις. Γενική Γραμματεία Εθνικής Στατιστικής Υπηρεσίας Ελλάδος, Υπουργείο Οικονομικών. Εγώ δεν ομιλώ χωρίς επιχειρήματα, ομιλώ με τα επιχειρήματα της Κυβερνήσεως. Ακούστε, για να καταλάβουν κάποιοι εδώ μέσα τι σημαίνει να είσαι φτωχός, γιατί η αλήθεια είναι ότι δεν το έχουμε καταλάβει εδώ μέσα. Ζούμε σ’ έναν γυάλινο κόσμο. Διαβίωση σε σκοτεινά δωμάτια: Το 7% του συνολικού πληθυσμού μένει σε σκοτεινά δωμάτια. Φτωχός πληθυσμός: Το 9% δεν έχει ρεύμα στο σπίτι του. Δυσκολίες ανταπόκρισης στην πληρωμή πάγιων λογαριασμών, ρεύμα, τηλέφωνο κ.λπ., 28%. Ο φτωχός πληθυσμός, 46%. Είναι νούμερα του Υπουργείου αυτά, δεν είναι δικά μας. Μπορώ να σας τα προσκομίσω κιόλας, είναι στην ιστοσελίδα, τα βρήκα χθες.
      Συνθήκες στέγασης: Υγρασία στην οροφή, στους τοίχους, σάπια κουφώματα. Από το σύνολο του πληθυσμού των Ελλήνων, το 21% ζει σε τέτοια σπίτια. Ο φτωχός, 31%. Τριάντα ένας στους εκατό φτωχούς ζουν με υγρασία στην οροφή, στους τοίχους και με σάπια κουφώματα. Οικονομική αδυναμία για ικανοποιητική θέρμανση: Το 18% του συνόλου του πληθυσμού δεν μπορεί να εξοικονομήσει χρήματα για να έχει ζεστό χειμώνα. Ο φτωχός πληθυσμός, 34%. Επαναλαμβάνω ότι αυτά είναι δικά σας στοιχεία, δεν είναι δικά μου. Είναι από το Υπουργείο Οικονομίας και Οικονομικών. 
      Έλλειψη λουτρού: Το 3% των Ελλήνων δεν έχει λουτρό, 7% του φτωχού πληθυσμού δεν έχει λουτρό. Το καταλαβαίνουμε αυτό; Και μιλάμε για επιδόματα; Μπορείς να επιδοτήσεις την αξιοπρέπεια των ανθρώπων; Μπορείς να επιδοτήσεις το όνειρο και την ελπίδα των νέων παιδιών; Δεν μπορείς. Το βλέπουμε καθημερινά. 
      Έλλειψη εσωτερικής τουαλέτας: Το 11,3% του φτωχού πληθυσμού δεν έχει τουαλέτα. Το καταλαβαίνουμε αυτό; Το 4,1% του συνολικού πληθυσμού της Ελλάδος δεν έχει τουαλέτα. Βλέπω νέα παιδιά και αναρωτιέμαι, αυτά τα παιδιά σε ποιο κόσμο ήλθαν. Της δεκαετίας του ’40 και του ’50 που είχαμε κατοχή, με την ακρίβεια, με όλα εκείνα τα φαινόμενα της ανέχειας και της έλλειψης βασικών όρων διαβίωσης; Αυτή είναι η πραγματικότητα και όχι τα σόου κάποιων εδώ μέσα. 
      Ας πάμε σε άλλα στοιχεία. Δεν μιλώ για τηλεοράσεις. Πλυντήριο ρούχων: Το 9,2% του φτωχού πληθυσμού δεν έχει πλυντήριο ρούχων, κυρία Υπουργέ. Αυτά δεν τα λέω εγώ, τα λέτε εσείς, το Υπουργείο. Σόμπα καυσοξύλων έχει το 8% των Ελλήνων. Δικά σας είναι τα στοιχεία αυτά, δεν είναι δικά μου. 
      Για ποια επιδόματα να μιλήσω, για τι πράγμα να συζητήσω; Τι να πω και τι να δεσμευτώ ότι μπορεί να κάνουμε εδώ μέσα, όταν αυτά τα αυτονόητα, που θεωρητικά τα επιλύσαμε πριν από δεκαετίες επανέρχονται τάχιστα στη σημερινή ελληνική κοινωνία;
Τι θα βγούμε να πούμε έξω; Ότι εντάξει, προσπαθούμε; Δεν προσπαθείτε αρκετά. Αυτό είναι το πρόβλημα. Δεν προσπαθείτε όσο πρέπει. Αυτό είναι το πρόβλημα. 
     Και θα σας το πω διαφορετικά. Πουλάτε τον Ο.Τ.Ε. για ένα αντίτιμο -δεν ξέρω αν είναι πινακίου φακής- και τα χρήματα αυτά, τα 500.000.000 ευρώ, ξέρετε πού πηγαίνουν; Στις τρύπες των δημοσίων ελλειμμάτων που εσείς, αλλά και οι άλλοι κάνατε. Δεν θα πάνε σε έργα υποδομής και ανάπτυξης, ώστε να έχει δουλειά ο νέος, ώστε να έχει προοπτική και μέλλον. Θα πάνε πάλι για να μπαλώσουμε τις τρύπες, όχι για να κάνουμε κάτι καλύτερο. Το δημόσιο έλλειμμα της χώρας είναι 247.000.000.000 ευρώ. Μιλάμε για δυσθεώρητα νούμερα. Είναι νούμερα που δεν λογίζονται στον εγκέφαλό μας εύκολα. 
     Θα σας πω και το άλλο, γιατί λέω ότι δεν προσπαθείτε. Εδώ ταΐζετε τον ελληνικό λαό με ηλιέλαιο και λέτε ότι είναι «μη κανονικό». Δηλαδή, δεν τολμούμε ότι είναι και επικίνδυνο, λέμε «μη κανονικό». Δεν είναι εσκεμμένο το φάουλ, έγινε χωρίς δόλο.
     Επίσης, να πω στον Υπουργό κ. Φώλια, τον οποίο εκτιμώ απεριόριστα, ότι αυτός μπορεί να τρώει όσο λάδι  θέλει, είτε ορυκτέλαιο είτε λιπαντικό. Ας φάει όσο θέλει, δεν έχω πρόβλημα εγώ, αλλά ο ελληνικός λαός δεν τρώει «κουτόχορτο». Δεν είναι δυνατόν να τρώμε «κουτόχορτο». Έχει και όρια ο παραλογισμός και η λογική να βαφτίζουμε λέξεις όπως μας βολεύει, για να μπορούμε να δυσκολέψουμε τη κατανόηση του Έλληνα πολίτη γι’ αυτό που θέλουμε να πούμε. Ο Θουκυδίδης έλεγε και όριζε ουσιαστικά: «Αλλάζω το νόημα των λέξεων, για να περάσω όποιο μήνυμα θέλω». Αυτό κάνει ο Υπουργός. 
     Λέει ότι τρώει όσο λάδι θέλει. Μη μου πείτε ότι τρώει σπορέλαιο ο Υπουργός. Έχω τις επιφυλάξεις μου, γιατί τον γνωρίζω προσωπικά από τη Βόρεια Ελλάδα. Τρώει στα καλύτερα μαγαζιά τα καλύτερα ελαιόλαδα, προσέχει τη διατροφή του. Σαφώς και ο φτωχός ελληνικός λαός έφαγε το σπορέλαιο. Σαφώς και έφαγε το δηλητήριο αυτό. Κουτόχορτο δεν τρώει, όμως. Και δυστυχώς, δεν κάναμε τίποτε για να τον προστατέψουμε. 
     Και δεν παραιτήθηκε ο συγκεκριμένος κύριος από τον Ε.Φ.Ε.Τ., τον παραιτήσατε. Αυτό σημαίνει ότι έχετε ενοχές. Αυτό είναι κάτι, κύριε Υπουργέ. Έχετε ενοχές. Κάτι είναι και αυτό. Τουλάχιστον κάτι κάνατε, παραιτήσατε έναν, αν και κατά τη δική μου άποψη έπρεπε να παραιτηθούν Υπουργοί. Στη Σουηδία και στη Νορβηγία, κάποιος δεν πλήρωσε 200 ευρώ σε μία κοπέλα που δούλευε σπίτι του και παραιτήθηκε Υπουργός. Εδώ για να παραιτηθεί Υπουργός πρέπει να γίνει πόλεμος και επί ΠΑ.ΣΟ.Κ. στον παρ’ ολίγο πόλεμο των Ιμίων δεν παραιτήθηκε κανένας, για να καταλάβετε τη λογική τη δική μας και τη λογική των άλλων κρατών που θεωρούνται ευρωπαϊκά. 
     Να πάμε λίγο και στη λύση του προβλήματος. Έχουμε νέα παιδιά και θέλω από καρδιάς να τους πω το εξής: Μπορεί να χρωστάμε 247.000.000.000 ευρώ. Αυτό είναι μια πραγματικότητα, την οποία δέχομαι εγώ. Χρωστάει η Ελλάδα 247.000.000.000 ευρώ. Πώς μπορούμε να ανακάμψουμε; 
     Θα σας διαβάσω κάτι, το οποίο το έχω πει χιλιάδες φορές εδώ μέσα και θα το πω μία ακόμη φορά. Αντίγονος; «Ιστοριών παραδόξων συναγωγή». «Έχει ποιήσει δε κάποια εκλογή εκ των παραδόξων και ο Κυρηναίος Καλλίμαχος λέγει πως ο Εύδοξος ο Κνίδιος ιστορεί πως το ιερόν όρος της Θράκης, κοντά στο Θρακικό Πέλαγος, επιπλέει κατά καιρούς υγρή άσφαλτος». Οι αρχαίοι Έλληνες είχαν βρει το πετρέλαιο στο Αιγαίο. 
     Θα το πω ακόμη μία φορά. Υπάρχει πετρέλαιο στο Αιγαίο, υπάρχει πετρέλαιο στο Ιόνιο. Ο Πλίνιος Βιτρούβιος μιλάει για τη Θεσσαλία και τη Πιερία, μιλάει για τον Πηνειό, μιλάει για τη Ζάκυνθο. Υπάρχει πετρέλαιο. Επιτέλους, μία κυβέρνηση να κάνει εξόρυξη πετρελαίου από το Αιγαίο, από το Ιόνιο έστω, από τα Πιέρια όρη. Υπάρχει πετρέλαιο. Υπάρχουν παραπομπές.
     ΙΩΑΝΝΗΣ ΚΟΥΤΣΟΥΚΟΣ: Και από το Κατάκωλο. 
     ΚΥΡΙΑΚΟΣ ΒΕΛΟΠΟΥΛΟΣ: Και από το Κατάκωλο και από το Κερί της Ζακύνθου. 
     Ο Υπουργός σας κ. Σαλαγκούδης στις 10 Αύγουστο του 2004 είπε ότι η Ελλάδα είναι γεμάτη από πετρέλαιο. Ο Σαλαγκούδης ανήκει πλέον στην ιστορία, ως Υπουργός. Τα πετρέλαια παραμένουν εκεί. Κάντε εξόρυξη επιτέλους, γιατί με STAGE, με δουλοπάροικους, με είλωτες και με επιδοτήσεις δεν επιδοτείς αξιοπρέπεια, δεν επιδοτείς τον άνθρωπο και την ίδια τη σοβαρή του συμπεριφορά, επιδοτείς απλά για να επιδοτείς και να λες ότι κάνεις τη δουλειά σου. 
     Θα πω και κάτι άλλο. Με επιδοτήσεις δεν δίνεις λύσεις, απλά δίνεις ασπιρίνη στη γάγγραινα και τη νόσο της ανεργίας. Αυτή είναι η πραγματικότητα. Δώστε λύση στον ελληνικό λαό. Δώστε αυτό που του λείπει και του πήραμε όλοι μας, το χαμόγελο, και την αξιοπρέπεια που του έκλεψαν κάποιοι άλλοι. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
σαράντα επτά μαθητές και μαθήτριες και τέσσερις συνοδοί δάσκαλοι από το 1ο Δημοτικό Σχολείο Αγρινίου. 
         Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει η Βουλευτής του ΠΑ.ΣΟ.Κ. κ. Εύη Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, εγώ θα επανέλθω στα εργασιακά θέματα και θα επιμείνω σε αυτά.
      Γιατί αυτό που έχει δει επί τέσσερα χρόνια τώρα, κυρία Υπουργέ, ο κόσμος της εργασίας είναι η σύνθλιψη των δικών του δικαιωμάτων, η ανέχεια, οι αυξημένοι έμμεσοι φόροι, όπως ο Φ.Π.Α., η αυξημένη ακρίβεια. Και πραγματικά, η πολιτική σας τέσσερα χρόνια τώρα όχι μόνο δεν μας έχει δώσει ένα συγκεκριμένο και συγκροτημένο σχέδιο για την προώθηση θέσεων εργασίας, για την προώθηση της απασχόλησης, αλλά βεβαίως έχει συστηματικά καταστρατηγήσει τα δικαιώματα των εργαζομένων και το ύψιστο και ιερό για τη δημοκρατία δικαίωμα της συλλογικής διαπραγμάτευσης.
      Και αρχίζω απ’ αυτό, κυρία Υπουργέ. Οι συλλογικές διαπραγματεύσεις στη χώρα μας εδώ και τέσσερα χρόνια δέχονται συνεχώς πλήγματα. Οι συλλογικές διαπραγματεύσεις δεν είναι μόνο κατοχύρωση της δημοκρατίας για τις εργασιακές σχέσεις, αλλά είναι ουσιαστικότατο ζήτημα και για την παραγωγικότητα της εργασίας, για την ανταγωνιστικότητα των επιχειρήσεων στην Ελλάδα.
      Όπως είπα, αρχίζοντας από το νόμο 3385/2005, ο οποίος έκανε φτηνές τις υπερωρίες, αλλά καταστρατήγησε τα δικαιώματα των διμερών σχέσεων στο επίπεδο της επιχείρησης και μας πήγε πίσω στην εποχή του ’50 στις εργασιακές σχέσεις, περάσαμε στους εργαζόμενους δύο ταχυτήτων με το αντισυνταγματικό νομοσχέδιο – νόμο σήμερα για τις Δ.Ε.Κ.Ο.- το οποίο επιβάλατε, στην καταστρατήγηση των δικαιωμάτων των απλών ανθρώπων, οι οποίοι κάνουν μια αίτηση για εργασιακή εμπειρία από τα περίφημα STAGE, τα οποία χωρίς διαδικασίες, χωρίς καμμία διαφάνεια, χωρίς κριτήρια, χωρίς δυνατότητα ένστασης από πλευράς του δικαιούμενου, τα έχετε μετατρέψει σε εμπόριο ελπίδας για τους νέους.
      Άρα, η πολιτική σας είναι διπλή. Από τη μία περιορίζετε και καταστρατηγείτε τα δικαιώματα των εργαζομένων και από την άλλη συμπιέζετε τα λαϊκά στρώματα μέσα από την δική σας φορολογική πολιτική, αλλά δυστυχώς και με την υπόθαλψη της ακρίβειας. Διότι εσείς είστε αυτοί, που δυστυχώς, στην ουσία, μέσα από την απελευθέρωση των ναύλων, μέσα από τις αυξήσεις στις Δ.Ε.Κ.Ο. στα τιμολόγια, μέσα από τις αυξήσεις στα διόδια επιβάλλετε έναν γύρο ακρίβειας, ο οποίος βεβαίως υποβοηθείται και από τις διεθνείς εξελίξεις στην τιμή του πετρελαίου.
      Όμως, πρόσφατα έχει δεχθεί ο κόσμος της εργασίας σειρά πληγμάτων, στις συλλογικές διαπραγματεύσεις. Ο κ. Αράπογλου προχώρησε στο ανήκουστο, μόνος του να εξαγγείλει αυξήσεις στους μισθούς των υπαλλήλων των Εθνικής Τράπεζας και μάλιστα αυξήσεις, οι οποίες είναι κατώτερες από αυτές της εθνικής γενικής συλλογικής σύμβασης εργασίας.
      Δεν είναι όμως αυτό το ζητούμενο. Το ζητούμενο είναι ότι προχώρησε μονομερώς. Διορισμένος Διοικητής της Εθνικής Τραπέζης από την Κυβέρνηση προχώρησε μονομερώς σε αυξήσεις μισθών. Και είχαμε προηγούμενα κρούσματα, κυρία Υπουργέ. Και κάνατε πως δεν βλέπατε και δεν ακούγατε. Γιατί λίγες βδομάδες πριν η Ο.Τ.Ο.Ε. κάλεσε για τις εξουσιοδοτήσεις τους τραπεζίτες στο διάλογο και τρεις τράπεζες, οι δύο εκ των οποίων έχουν διορισμένους από εσάς Διοικητές, αρνήθηκαν να στείλουν εξουσιοδοτήσεις. Ήταν το προανάκρουσμα του κ. Μηλιάκου και του κ. Αράπογλου.
      Και ήρθε προχθές ο κ. Αράπογλου να δώσει το τελικό χτύπημα και να πει: «Εγώ προχωρώ μονομερώς». Λες και δεν υπάρχει δημοκρατία και Σύνταγμα σε αυτή τη χώρα, λες και δεν υπάρχει Κυβέρνηση, η οποία στα λόγια κόπτεται ότι τα διαφυλάσσει. Σε ποια λόγια δηλαδή, που κι εδώ δεν έχετε μπούσουλα. Διγλωσσία κι εδώ.
      Δεν μου λέτε, εσείς προφανώς θα στηρίξετε την Υπουργό σας, κυρία Υφυπουργέ. Διότι η Υπουργός σας βγήκε χθες και είπε ότι καλό είναι οι εργασιακές σχέσεις να διέπονται από συνεργασία. Έκανε μία, έστω ήπια δήλωση. Τόση μπόρεσε, τόση τόλμησε, δεν φταίει η ίδια, φταίει το ευρύτερο κλίμα της Κυβέρνησης και πάλι καλά που βγήκε η κυρία Υπουργός και είπε αυτό.
      Και βγήκε μετά ο Κοινοβουλευτικός Εκπρόσωπος κ. Αντώναρος και την «άδειασε». Πώς την άδειασε; Του ζητήθηκε να πάρει θέση. Του ζητήθηκε να πάρει θέση επί του προκειμένου και αρνήθηκε και λέει: «Αυτό δεν εμπίπτει, είναι θέμα διμερές».
      Ποιο είναι το διμερές; Το αν θα γίνουν ή δεν θα γίνουν οι διαπραγματεύσεις σε αυτή τη χώρα, αν θα εφαρμόζονται οι νόμοι ή αν μονομερώς ο κάθε διοικητής, ο διορισμένος μάλιστα από σας, θα βγαίνει και θα εξαγγέλλει αυξήσεις; Αύριο θα εξαγγείλει μειώσεις, γιατί έτσι θέλει, κυρία Υπουργέ; Αύριο θα αλλάξει τις συνθήκες εργασίας στην Εθνική Τράπεζα ή σε άλλες τράπεζες, γιατί έτσι θέλει; Αυτό είναι το κράτος του δικαίου, το οποίο υπερασπίζεστε; Αυτές είναι οι εργασιακές σχέσεις τις οποίες θέλετε; Είναι ανήκουστο αυτό. Αυτό που συμβαίνει σε αυτήν τη χώρα με αυτήν την Κυβέρνηση είναι ανήκουστο.
    Θέλω μία θέση από εσάς, κυρία Υφυπουργέ. Είστε με τον κ. Αντώναρο ή με την κ. Πετραλιά; Με ποιον από τους δύο είστε, κυρία Υφυπουργέ; 
    Βεβαίως, κύριοι συνάδελφοι, εμείς ψηφίζουμε, όπως είπε και η εισηγήτριά μας, αυτές τις ειδικές επιδοτήσεις όχι γιατί πιστεύουμε ότι αυτές καθαυτές λύνουν το πρόβλημα της ανεργίας, αλλά γιατί μετά από τέσσερα χρόνια καθυστέρηση και για εργαζομένους, οι οποίοι τότε απολύθηκαν λόγω κλεισίματος των επιχειρήσεων ή προβλημάτων σε αυτές τις επιχειρήσεις στις φθίνουσες περιοχές, πιστεύουμε ότι θα έπρεπε σε αυτούς τους εργαζόμενους να συνεχίζει να δίδεται η επιδότηση της ανεργίας. Δεν το πράξατε επί τέσσερα χρόνια, το πράττετε έστω και τώρα. Κάναμε ερωτήσεις, καταθέταμε τροπολογίες, λέγαμε «κάντε το», και έλεγαν οι προηγούμενοι Υπουργοί «θα το κάνουμε», χωρίς να κάνουν οτιδήποτε. Εσείς έρχεστε τώρα και το κάνετε και καλώς. Και αυτό εμείς το επισημαίνουμε ως υπεύθυνη Αντιπολίτευση. Γιατί πολλά λόγια μπορεί να πει κάποιος στον αέρα, αλλά εμείς, ως Αξιωματική Αντιπολίτευση, είμαστε υπεύθυνη δύναμη κριτικής και στήριξης, εκεί που πρέπει. 
    Άρα, λοιπόν, στηρίζουμε αυτές τις διατάξεις για τις ειδικές επιδοτήσεις ανεργίας και δεν θα μπορούσαμε να κάνουμε αλλιώς, γιατί, όπως είπε πολύ σωστά η εισηγήτρια του ΠΑ.ΣΟ.Κ., αφορούν ανθρώπους τους οποίους είχατε αφήσει τέσσερα χρόνια χωρίς καν ιατροφαρμακευτική περίθαλψη.
    Βεβαίως, επισημαίνουμε ότι αυτό που χρειάζεται και για το οποίο σας καταθέσαμε πρόταση είναι ένα σχέδιο συνολικό για την προώθηση της εργασίας και της ανάπτυξης σε φθίνουσες περιοχές. Ένα σχέδιο το οποίο θα συνδέει από τη μία στοχευμένες επενδύσεις σε περιοχές που έχουν κρίση ή όπου έχουμε κλείσιμο εργοστασίων -κάποιες απ’ αυτές αναφέρονται και στις ειδικές επιδοτήσεις- αλλά από την άλλη, θα πρέπει να συνδυάζεται με συγκεκριμένα μέτρα προώθησης της απασχόλησης και ταυτόχρονα με επιδότηση της κοινωνικής εργασίας και όχι με καθεστώς προσυνταξιοδότησης. Δηλαδή, θα είναι μία πλειάδα μέτρων, η οποία θα δίνει τη δυνατότητα στον άνθρωπο που απολύεται στην ηλικία των σαράντα ή πενήντα ετών και έχει μπροστά του ζωή, που μπορεί πραγματικά να προσφέρει, μέσα από την κοινωνική εργασία να το κάνει και να μην τον συνταξιοδοτήσει πολύ νωρίς. Σε αυτούς που μπορούν και πρέπει να μπουν στην παραγωγή ξανά θα δώσει ευκαιρίες μέσα από τα αναπτυξιακά προγράμματα και την ειδική επιδότηση προγραμμάτων απασχόλησης σε αυτόν τον τόπο.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Αντί να δούμε αυτό, βλέπουμε έστω αυτά τα μπαλώματα, τα οποία για τις επιμέρους περιοχές και τα ζητήματα που αφορούν, τα ψηφίζουμε. Όμως, αυτό που χρειάζεται η χώρα είναι ένα συνολικό σχέδιο για την ανεργία στις φθίνουσες περιοχές σε σχέση με την ανάπτυξη αυτών των περιοχών και βεβαίως, κάποιο πλάνο για την απασχόληση συνολικότερα. Μέσα σ' αυτό το πλάνο θα πρέπει να υπάρχει και ένας σχεδιασμός για το πώς οι δομές, οι υπηρεσίες για τη φροντίδα των παιδιών και των ηλικιωμένων θα πρέπει να αναπτυχθούν.
    Στο νομοσχέδιο αυτό έχουμε μία ρύθμιση, η οποία απλώς δίδει στην Εργατική Εστία το δικαίωμα να μπορεί να υλοποιεί προγράμματα από το Κοινοτικό Πλαίσιο Στήριξης. Ταυτόχρονα, όμως, έχουμε πρόσφατα καταγγελίες και από την Κεντρική Ένωση Δήμων και Κοινοτήτων Ελλάδος και από άλλους φορείς ότι οι κοινωνικές υπηρεσίες, όπως τα κέντρα δημιουργικής απασχόλησης παιδιών, το πρόγραμμα «Βοήθεια στο Σπίτι» για τους ηλικιωμένους, οι παιδικοί σταθμοί κινδυνεύουν να κλείσουν, γιατί η Κυβέρνηση δεν φρόντισε να δώσει τέτοιο πλαίσιο και διαδικασίες στις επιχειρήσεις κοινωφελούς χαρακτήρα των Ο.Τ.Α., ώστε να μπορέσουν να διατηρήσουν αυτές τις κοινωνικές υπηρεσίες για τις οικογένειες. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Ολοκληρώνω, κύριε Πρόεδρε, σε μισό λεπτό.
    Άρα, λοιπόν, τι πάτε να κάνετε; Εμείς δεν θα είχαμε αντίρρηση και η Εργατική Εστία, ενδεχομένως, να χρηματοδοτήσει παράλληλα και προγράμματα βρεφονηπιακής φροντίδας. Όμως, δεν μπορούμε να σας δώσουμε την έγκρισή μας, διότι φοβόμαστε πάρα πολύ ότι αυτή η δυνατότητα στην Εργατική Εστία στην ουσία θα κλείσει την πόρτα στη δυνατότητα συνέχισης και επέκτασης των προγραμμάτων των δήμων για βρεφονηπιακούς σταθμούς, για κέντρα δημιουργικής απασχόλησης παιδιών και για προγράμματα «Βοήθεια στο Σπίτι», κάτι που ενδεχομένως δεν αφορά την Εργατική Εστία εν προκειμένω, αλλά το θέτω συνολικά, γιατί είναι ένα ζήτημα πάρα πολύ σημαντικό. 
    ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ. Έχετε δύο λεπτά υπέρβαση.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Γι’ αυτόν το λόγο το ΠΑ.ΣΟ.Κ. δεν μπορεί να δώσει το «πράσινο» φως. Θα το κάνετε μόνοι σας και θα έχετε όλη την ευθύνη, εάν κλείσουν οι βρεφονηπιακοί σταθμοί, τα προγράμματα «Βοήθεια στο Σπίτι» και τα προγράμματα για τη δημιουργική απασχόληση παιδιών σε όλη τη χώρα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του Λαϊκού Ορθόδοξου Συναγερμού στη Β΄ Περιφέρεια Πειραιά, κ. Δήμητρα Αράπογλου.
      ΔΗΜΗΤΡΑ ΑΡΑΠΟΓΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το παρόν πολύ σημαντικό νομοσχέδιο, για την επιδότηση της ανεργίας, θα ήθελα να βασιστώ σε ορισμένα κομμάτια, αφού πρώτα πω ότι το κόμμα μας υποστηρίζει αρχικά το σκεπτικό του νομοσχεδίου. Θα ήθελα, όμως, να αναφερθώ σε ορισμένα άρθρα, τα οποία νομίζω ότι χρειάζονται περισσότερες ρυθμίσεις και παρεμβάσεις που πρέπει να γίνουν, για να στηριχθούν οι άνεργοι.
      Θα ήθελα, λοιπόν, να βασιστώ περισσότερο στο άρθρο 2, το οποίο αναφέρεται στις ρυθμίσεις των πρώην εργαζομένων της Ανώνυμης Εταιρείας «ΕΛΕΝΙΤ». Η Ένωση, λοιπόν, Εργατοτεχνιτών και Υπαλλήλων του συγκεκριμένου εργοστασίου διαμαρτύρονται. Για ποιο λόγο; Διαμαρτύρονται για τη μη εφαρμογή του άρθρου 10 του ν. 3408/2005, για τη μη ειδική επιδότηση ανεργίας στους είκοσι επτά εργαζόμενους, οι οποίοι απολύθηκαν από τη συγκεκριμένη εταιρεία, η οποία εδρεύει στη Θεσσαλονίκη. Οι εργαζόμενοι, όμως, που απολύθηκαν, αργότερα  πήραν αυτήν την ειδική επιδότηση. Ο νόμος αυτός ψηφίστηκε, για να καλύψει τους εργαζόμενους που είχαν απολυθεί την 1η Ιανουαρίου του 2004, που δεν είχαν συμπληρώσει τις προϋποθέσεις για συνταξιοδότηση και που στη συγκεκριμένη περίπτωση ο Ο.Α.Ε.Δ. έχει αρνηθεί την καταβολή αυτού του ειδικού επιδόματος. Σκεφθείτε, λοιπόν, ότι οι εργαζόμενοι αυτοί έχουν χάσει τη δουλειά τους εξαιτίας της απαγόρευσης από την πολιτεία της λειτουργίας εργοστασίου παραγωγής αμιάντου. Αλλά αυτοί, οι πρώην εργαζόμενοι, δεν έχουν στηριχθεί οικονομικά.
      Με απόφαση του Υπουργείου Απασχόλησης, με αριθμό 32321/2008, για έκτακτη οικονομική ενίσχυση 3000 ευρώ, για δεκαπέντε μόνο ανέργους, την έλαβαν από αυτούς μόνο οι δεκατρείς, πρώην εργαζόμενοι. Αυτό το ποσό θα συμψηφιστεί με το ποσό της ειδικής επιδότησης, αλλά μέχρι τώρα δεν έχει αρχίσει να καταβάλλεται. 
      Φυσικά θα μου πείτε ότι αυτό είναι κάτι περασμένο, ότι υπάρχει μία αδυναμία στην εφαρμογή αυτού του συγκεκριμένου νόμου. Υπάρχει δηλαδή μία αδυναμία εφαρμογής του άρθρου 10, του συγκεκριμένου νόμου; Οι  πρώην εργαζόμενοι, δηλαδή, δεν έχουν δικαίωμα να πάρουν το επίδομα αυτό, από τη στιγμή που δεν βρίσκονται στην εργασία τους; Τι πρέπει να γίνει γι’ αυτό το συγκεκριμένο σύνολο ανθρώπων; Δεν θα πρέπει να υποστηρίξουμε και αυτούς τους άνεργους;
      Ο στόχος μας είναι να μειώσουμε την ανεργία, έτσι δεν είναι; Αρχικά, όμως, πώς θα τους υποστηρίξουμε αυτούς τους ανθρώπους που έχουν χάσει την εργασία τους; Τι πρέπει να κάνουμε; Τελικά, αυτή η ειδική επιδότηση σε ποιους θα δοθεί; Πρέπει να πάρουμε οπωσδήποτε κάποια συγκεκριμένα μέτρα για την αντιμετώπιση της ανεργίας και  για τη στήριξη των ανθρώπων, οι οποίοι έχουν χάσει την εργασία τους.
      Για το άρθρο 6, επίσης, θα ήθελα να κάνω μία αναφορά για την υποβολή των αναλυτικών περιοδικών δηλώσεων από τον Ο.Α.Ε.Δ.. Στο συγκεκριμένο άρθρο αναφέρεται ότι ο Ο.Α.Ε.Δ., ως φορέας κοινωνικής προστασίας, καλύπτει τους ασφαλισμένους του των ειδικών επιδοτήσεων για τους κινδύνους της ανεργίας, της μητρότητας, της αποκτήσεως τέκνων, της στρατεύσεως και της αφερεγγυότητας του εργοδότη. 
      Πρέπει, λοιπόν, να εφαρμοστεί αυτή η νομοθεσία. Πολλοί εργοδότες είναι αφερέγγυοι, όπως αναφέρει και εδώ το άρθρο. Οι εργαζόμενοι, όμως,  λόγω της αφερεγγυότητας των εργοδοτών, στηρίζονται από τον Ο.Α.Ε.Δ.;
      Στο θέμα της μητρότητας, στηρίζονται οι μητέρες από τον Ο.Α.Ε.Δ.; Σκεφθείτε και το πρόβλημα της υπογεννητικότητας που υπάρχει στην Ελλάδα. Ο Ο.Α.Ε.Δ. συμβάλλει στο να λυθεί αυτό το πρόβλημα; Πρέπει να στηριχθούν, λοιπόν, όλες αυτές οι κατηγορίες εργαζομένων. 
      Επίσης, στον Ο.Α.Ε.Δ. υπάγονται και κάποιες επαγγελματικές σχολές, οι εργαζόμενοι όμως σε αυτές τις επαγγελματικές σχολές έχουν μείνει απλήρωτοι για τέσσερις και πέντε μήνες. Τι θα συμβεί με αυτούς τους ανθρώπους; Απλήρωτοι επί τέσσερις με πέντε μήνες, πώς θα υποστηρίξουν αυτοί οι άνθρωποι την οικογένειά τους; Πρέπει, λοιπόν, η καταβολή αυτών των αμοιβών να είναι τακτική, κάθε μήνα, όπως άλλωστε το δικαιούνται. Γι’ αυτές, λοιπόν, τις αναλυτικές δηλώσεις που σας ανέφερα πριν, θα γίνονται αυτές οι υποβολές. 
      Εδώ πέρα αναφέρεται ότι οι προθεσμίες δεν μπορούν να τηρηθούν. Πότε ακριβώς, λοιπόν, οι εργαζόμενοι θα πάρουν τα χρήματά τους; Νομίζω ότι πρέπει να γίνουν ρυθμίσεις οι οποίες θα υποστηρίζουν πραγματικά τους εργαζόμενους στον Ο.Α.Ε.Δ..
      Όσον αφορά το άρθρο 7, για τη λειτουργία Ι.Ε.Κ. από τον Ο.Α.Ε.Δ., αυτό που θα ήθελα να πω είναι ότι εκεί υπάρχουν κάποιες σχολές του Ο.Α.Ε.Δ., όπου συμμετέχουν και κωφοί σπουδαστές, οι οποίοι εκπαιδεύονται σε διάφορα επαγγέλματα, όπως για παράδειγμα η σχολή της Αθήνας, που εδρεύει στην περιοχή του Γαλατσίου. Είναι μία σχολή του Ο.Α.Ε.Δ.. Εκεί υπάρχουν διάφοροι εκπαιδευόμενοι, αλλά οι υπάλληλοι που εργάζονται σε αυτές τις σχολές, που είναι το προσωπικό το οποίο εκπαιδεύει αυτούς τους μαθητές, μέχρι τώρα δεν έχει πληρωθεί. Έχω μία απορία: Τι θα γίνει με αυτούς τους ανθρώπους;
      Το ίδιο συμβαίνει και στην Αργυρούπολη, στο Κ.Ε.Ε.Σ.Ε., το οποίο εδρεύει στο Δήμο της Αργυρούπολης. Εκεί, υπήρχε μία σχολή κωφών, η οποία ήταν ενταγμένη στο Δήμο της Αργυρούπολης. Η προγραμματική σύμβαση είχε συναφθεί από τη Νομαρχία της Αθήνας, από το Υπουργείο Πρόνοιας και τον Ο.Α.Ε.Δ.. Ήταν μία σχολή επαγγελματικής κατάρτισης. Αυτή η σχολή έχει κλείσει. Για ποιο λόγο δεν υπογράφει ο Ο.Α.Ε.Δ. την προγραμματική σύμβαση; Αυτή η σχολή απασχολούσε αρκετούς υπαλλήλους, οι οποίοι έχουν να πληρωθούν περίπου δυόμισι χρόνια, σχεδόν από τότε που έκλεισε. 
      Αυτή η σχολή εκπαιδεύει ως επί τω πλείστον κωφούς μαθητές και νομίζω ότι ήταν μία πάρα πολύ σημαντική εστία για τους κωφούς, διότι τους έδινε τα εφόδια για ένα συγκεκριμένο επάγγελμα. Για να ανοίξει το Κ.Ε.Ε.Σ.Ε. της Αργυρούπολης πρέπει να υπογράψει ο Ο.Α.Ε.Δ. την προγραμματική σύμβαση. Μέχρι τώρα δεν έχει γίνει αυτό. Ενώ όλοι οι υπόλοιποι φορείς που σας ανέφερα, όπως το Υπουργείο Πρόνοιας, η Νομαρχία, ο Δήμος, το έχουν εγκρίνει, αυτή η προγραμματική σύμβαση δεν υπογράφηκε ακόμα. Ο Διοικητής του Ο.Α.Ε.Δ. ακόμα δεν την έχει υπογράψει. Πού θα πάνε λοιπόν τα κωφά παιδιά; Ποιο είναι το εκπαιδευτικό και επαγγελματικό μέλλον τους; 
      Τι σημαίνει αυτό; Ότι στο μέλλον θα έχουμε περισσότερη ανεργία. Δεν υπάρχει εκπαίδευση, άρα θα υπάρχει περισσότερη ανεργία, διότι δεν υπάρχει στήριξη. 
      Πρέπει, λοιπόν, τα άρθρα που ψηφίζονται να εφαρμόζονται, έτσι ώστε να υποστηρίζουμε τους νέους ανθρώπους, να υπάρχει συνοχή, να ανοίγουν οι πόρτες για το μέλλον των νέων παιδιών.
      Θα ήθελα, λοιπόν, να γίνουν κάποιες πιο ουσιαστικές ρυθμίσεις για τη σωστή λειτουργία και για την καλυτέρευση όλων αυτών των ανθρώπων και να μην υπάρχουν αυτές οι καθυστερήσεις στις αμοιβές τους.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Αράπογλου.
      Το λόγο έχει ο Βουλευτής του ΠΑ.ΣΟ.Κ. κ. Ιωάννης Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, θα ξεκινήσω με μία ερώτηση. Έγινε ανασχηματισμός και δεν το πήραμε χαμπάρι; Ξέρετε εσείς τίποτε περί αυτού;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Γιατί το λέτε αυτό τώρα;
      ΠΡΟΕΔΡΕΥΩΝ (Αναστάσιος Νεράντζης): Εκείνο που ξέρω εγώ είναι ότι τρώτε το χρόνο σας με ευφυολογήματα, τα οποία θα σας φέρουν σε δύσκολη θέση στο τέλος. 
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, έχω την αίσθηση ότι πρέπει εσείς να προστατεύετε περισσότερο από εμένα τη λειτουργία του Κοινοβουλίου και να απαιτείτε στη συζήτηση των νομοσχεδίων να παρευρίσκονται οι Υπουργοί.
      ΠΡΟΕΔΡΕΥΩΝ (Αναστάσιος Νεράντζης): Πού το βρήκατε αυτό γραμμένο, κύριε συνάδελφε; Επειδή ακούγεται πολύ συχνά, διαβάστε τον Κανονισμό και το Σύνταγμα να δείτε το αλληλέγγυο, το ανεύθυνο και το ισότιμο Υπουργών και Υφυπουργών. Παρακαλώ, να τελειώσει αυτή η ιστορία. Η Κυβέρνηση επιλέγει την εκπροσώπησή της και απολαμβάνει της εμπιστοσύνης της το κάθε μέλος αυτής. Σας παρακαλώ, προχωρήστε επί της ουσίας. 
      ΓΙΑΝΝΗΣ ΚΟΥΤΣΟΥΚΟΣ: Μην απολογείστε εσείς για την Κυβέρνηση …
      ΠΡΟΕΔΡΕΥΩΝ (Αναστάσιος Νεράντζης): Δεν απολογούμαι καθόλου. Δεν σας αναγνωρίζω το δικαίωμα να με εγκαλέσετε, για να απολογηθώ.
      ΓΙΑΝΝΗΣ ΚΟΥΤΣΟΥΚΟΣ: Είναι άλλος ο ρόλος σας, κύριε Πρόεδρε, και δεν μπορεί να μας φέρνετε κρίσιμα ζητήματα να τα περνάμε με τροπολογίες της Παρασκευής και να επιτρέπετε να απουσιάζουν συστηματικά οι Υπουργοί. Σας παρακαλώ πάρα πολύ!
      ΠΡΟΕΔΡΕΥΩΝ (Αναστάσιος Νεράντζης): Για να μην λέγονται αβάσιμα πράγματα: Πριν δεκαπέντε ημέρες έχει κατατεθεί η τροπολογία, δεν είναι της Παρασκευής. Παρακαλώ, να το δείτε. 
      ΓΙΑΝΝΗΣ ΚΟΥΤΣΟΥΚΟΣ: Επιτρέψτε μου, λοιπόν, αυτή την παρατήρηση, ως Βουλευτής: Θεωρώ ότι πρέπει να αντιμετωπίζεται το Κοινοβούλιο από την Κυβέρνηση με τον ανάλογο τρόπο.. Γιατί το λέω αυτό; Δεν έχω τίποτα με την αγαπητό, φίλτατο συνάδελφο, κ. Λουκουρέντζο, είμαστε και οι δύο από την καρδιά της Πελοποννήσου. Η δική μου καταγωγή, σας γνωρίζω, κύριε Πρόεδρε, είναι Αρκαδική. Το λέω αυτό, γιατί την ώρα που ο τόπος βιώνει σοβαρότατα προβλήματα που πλήττουν τις πιο αδύναμες ομάδες, με την ανεργία στα ύψη και την ακρίβεια, το Υπουργείο Απασχόλησης και Κοινωνικής Προστασίας θα έπρεπε αντί ρυθμίσεων, που θα μπορούσε να τις είχε κάνει με απλές τροπολογίες εδώ και τέσσερα χρόνια, όπως ζητάνε όλοι οι Βουλευτές των ενδιαφερόμενων περιοχών, να μας φέρνει σοβαρές νομοθετικές παρεμβάσεις γι’ αυτά τα ζητήματα. 
      Πρέπει να σας πω ότι σήμερα, με ευθύνη της Κυβέρνησης, του Υπουργείου Απασχόλησης, ο Ο.Α.Ε.Δ. έχει μετατρέψει τα προγράμματα απόκτησης εργασιακής εμπειρίας, τα γνωστά STAGE, σε θερμοκήπια για την καλλιέργεια ζιζανίων της κομματικοκρατίας, της αναξιοκρατίας και της ημετεροκρατίας. Έχουν γίνει αυτά τα προγράμματα ένα εκκολαπτήριο αμβλυμμένων συνειδήσεων που υποτάσσουν νέους μπροστά στο φάσμα της ανεργίας σε κομματικές σκοπιμότητες και επιλογές. Και δεν μπορεί να συζητούμε εδώ για ειδικά προγράμματα και να μην συζητάμε αυτό το μείζον θέμα. Γι’ αυτό τα λέω αυτά. Γιατί θέλει μία απάντηση και την απάντηση αυτήν δεν μπορεί να τη δώσει ο κ. Λυκουρέντζος, τον οποίο εκτιμώ ιδιαιτέρως. 
      Αγαπητοί συνάδελφοι, έρχομαι στο ρόλο του Υπουργείου, το οποίο είχε παλαιότερα τον τίτλο «Υπουργείο Εργασίας» και αυτό είχε έναν συμβολισμό, ότι ήταν συντεταγμένο αυτό το Υπουργείο να υπερασπίζει τις δυνάμεις εργασίας και τις κατακτήσεις τους μέσα από αγώνες και προσπάθειες πολλών ετών, όταν διαμορφώνονταν οι κατάλληλοι συσχετισμοί σε πολιτικό και κοινωνικό επίπεδο. Φροντίσατε να αλλάξετε τον τίτλο, αλλά έχω την αίσθηση ότι ο στόχος σας δεν ήταν να αλλάξετε τον τίτλο, ο στόχος σας ήταν να αλλάξετε την πολιτική του Υπουργείου, διότι την προηγούμενη τετραετία και στις αρχές αυτής, μας έχετε φέρει μία σειρά νομοθετήματα, τα οποία καταστρατηγούν το ωράριο, τις συλλογικές διαπραγματεύσεις, ό,τι δηλαδή έχει να κάνει με τις εργασιακές σχέσεις. 
      Και έρχεσθε από το Βήμα αυτό, στην ερώτηση των συναδέλφων τι θέση παίρνετε απέναντι στην πολιτική Αράπογλου στην Εθνική Τράπεζα, να πείτε το πρωτοφανές ότι ο κ. Αράπογλου είναι Πρόεδρος μιας ανώνυμης εταιρείας και απολογείται στο Διοικητικό Συμβούλιό της, ενώ ο κ. Βουρλούμης δεν είναι Πρόεδρος μιας άλλης εταιρείας που μπορεί να αποφασίσει να πουλήσει, αλλά επειδή εκεί υπάρχει και ο εισαγγελέας θα μας φέρετε στη Βουλή τη διαδικασία της εκποίησης της περιουσίας, με δύο μέτρα και δύο σταθμά. Όπως δηλαδή, σας βολεύει. Γιατί η εκτίμησή μου είναι ότι ο κ. Αράπογλου εκτός από τη νεοσυντηρητική σας πολιτική εξυπηρετεί και ξένα συμφέροντα. Δεν ξέρω τα συμφέροντα ποιων τραπεζιτών εξυπηρετεί, που θέλουν να σπάσουν το σύστημα των συλλογικών διαπραγματεύσεων στην Ελλάδα και να αλώσουν το τραπεζικό σύστημα, αλλά η αίσθησή μου είναι ότι είναι μεσάζων σαν τον κ. Βγενόπουλο, που βάζετε τους επιχειρηματίες λαγούς για να περνάνε τις πολιτικές σας. Και θέλω μία απάντηση γι’ αυτό.
      Έρχομαι τώρα, μια και συζητάμε για τα προγράμματα του Ο.Α.Ε.Δ., να σας καλέσω, κύριε  Υφυπουργέ, να μου απαντήσετε αν γνωρίζετε τι δήλωσε ο Πρωθυπουργός Κώστας Καραμανλής στις 22.9.2007 όταν επισκέφτηκε την Ηλεία. Δήλωσε μεταξύ άλλων: «Προχωρούν ταχύτατα οι διαδικασίες για έξι χιλιάδες προσλήψεις μέσω Ο.Α.Ε.Δ. που θα βοηθήσουν στα έργα αποκατάστασης των ζημιών». Και πρέπει να πω ότι κάναμε εκτεταμένη συζήτηση στη Νομαρχία της Ηλείας όπου και εγώ και άλλοι συνάδελφοι της Νέας Δημοκρατίας έθεσαν στον Πρωθυπουργό το ζήτημα ότι μετά τις αλχημείες που κάνατε για να μειώσετε την ανεργία και βγάλατε τα παιδιά των αγροτών από τον Ο.Α.Ε.Δ., για να έχει αντίκρυσμα αυτό το πρόγραμμα θα πρέπει να κάνετε ρύθμιση με τροπολογία, ώστε τα παιδιά των πυρόπληκτων αγροτών να μπορούν κατά προτεραιότητα να μπουν σε αυτό το πρόγραμμα. Και πρέπει να σας πω ότι είχε «ευήκοον ους» ο Πρωθυπουργός σε αυτήν τη συζήτηση.
      Σας καλώ, λοιπόν, να μας πείτε, αν γνωρίζετε τις δηλώσεις. Αν δεν τις γνωρίζετε, σας τις καταθέτω στα Πρακτικά να τις μάθετε και να μας πείτε πόσες από τις δυο χιλιάδες θέσεις που αναλογούσαν στην Ηλεία έχουν γίνει πράξη γιατί κόψατε τα κονδύλια και έμεινε μία ανεκπλήρωτη ακόμη υπόσχεση αυτή όπως και τόσες άλλες.
      Να σας κάνω και μία άλλη ερώτηση που αφορά ένα ειδικό θέμα, μια και προηγήθηκε η κ. Αράπογλου και έθεσε τα ζητήματα των ατόμων με ειδικές ανάγκες.
      Πάρα πολλοί δήμοι στις πυρόπληκτες περιοχές, μεταξύ των οποίων και ο δήμος Αμαλιάδας, είχε ειδικό πρόγραμμα τετραετούς απασχόλησης για τα άτομα με ειδικές ανάγκες. Και μπροστά στην έκτακτη κατάσταση που αντιμετωπίζουν οι δήμοι και στην έλλειψη χρηματοδότησης, σας ζητάμε να βρείτε τρόπους να τους καλύψετε τη δαπάνη να συνεχίσουν αυτό το πρόγραμμα. Και μας απαντάτε περί άλλων.
      Άρα λοιπόν, η συζήτησή μας είναι πάρα πολύ συγκεκριμένη και σοβαρή, πέρα από τα ζητήματα που φέρατε εδώ με καθυστέρηση τεσσάρων ετών για να λύσετε και θέλουν απαντήσεις. Και αυτές τις απαντήσεις τις περιμένουμε.
      Ευχαριστώ, κύριε  Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Κουτσούκος καταθέτει για τα Πρακτικά το προαναφερθέν έγγραφο με τις δηλώσεις του κυρίου Πρωθυπουργού, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Χάιδος.
      ΧΡΗΣΤΟΣ ΧΑΪΔΟΣ:  Κύριοι συνάδελφοι, η ανεργία είναι το μείζον κοινωνικό πρόβλημα της πατρίδας μας σήμερα. Αποτελεί μάστιγα για τους νέους ανθρώπους. Μαζί με την ακρίβεια και την υπερχρέωση προκαλεί απελπισία, φέρνει εξαθλίωση και οδηγεί στο περιθώριο μεγάλα τμήματα του ελληνικού λαού και δυστυχώς η ανεργία αυξάνεται. Καθημερινά κλείνουν επιχειρήσεις, ενώ περιορίζονται δραστηριότητες στη χώρα μας. 
      Η κτηνοτροφία δοκιμάζεται, το βαμβάκι, ο καπνός και πολλά άλλα προϊόντα εγκαταλείπονται. Έτσι μειώνεται η εγχώρια παραγωγή και αντ’ αυτής γίνονται ανεξέλεγκτες εισαγωγές ακόμη και επικίνδυνων για την υγεία προϊόντων. Το ζήσαμε με το ηλιέλαιο αυτές τις μέρες. Και ενώ όλα αυτά συμβαίνουν και τα γνωρίζουν και τα υφίστανται όλοι, η Κυβέρνηση με τερτίπια παρουσιάζει εικονικά την ανεργία μειωμένη και προσπαθεί να την αντιμετωπίσει εκ των ενόντων, εκ των υστέρων και περιπτωσιολογικά. Την αντιμετωπίζει με αδιαφανείς διαδικασίες και με ρουσφετολογικές μεθόδους, όπως κάνατε και με την ένταξη των ανέργων στα προγράμματα STAGΕ. 
      Πώς γίνονταν παλιά; Υπήρχε τριμελής επιτροπή, ένας από τον Ο.Α.Ε.Δ., ένας από το εργατικό κέντρο, ένας από την επιχείρηση που επρόκειτο να καταρτιστεί ο άνεργος, ενώ σήμερα δεν υπάρχει καμμιά επιτροπή.
      Προκηρύσσονταν, δημοσιοποιούνταν τα προγράμματα. Σήμερα δεν γνωρίζει κανένας ποιες είναι οι θέσεις. Και απ’ αυτήν τη λογική δεν ξεφεύγει και το νομοσχέδιο που συζητούμε σήμερα. Διευθετεί αποσπασματικά και περιπτωσιολογικά ζητήματα τελείως διαφορετικά μεταξύ τους και σε σχέση με την ειδική επιδότηση της ανεργίας των ανέργων, πρώην εργαζομένων σε συγκεκριμένες επιχειρήσεις που έκλεισαν και από τις οποίες απολύθηκαν. 
      Είναι θετικές η καθεμία ξεχωριστά αυτές οι ρυθμίσεις, έστω και αν κάποιες έρχονται καθυστερημένα. Το ερώτημα όμως που προκύπτει είναι, γιατί μετά από τέσσερα χρόνια στην Κυβέρνηση δεν θεσπίζεται ένα ενιαίο πλαίσιο κανόνων ενίσχυσης και στήριξης των ανέργων και των περιοχών της πατρίδας μας. Με αυτόν τον τρόπο και με παλιότερες ρυθμίσεις για κάποιες περιοχές δίνετε την εντύπωση ότι κάνετε χάρες, ότι συναλλάσσεστε λέγοντας «εσύ πάρε, εσύ όχι, εσύ δώσε» κατά τρόπο απαράδεκτο, αξιοποιώντας ανάλγητα το δικαίωμα των ανέργων στη στήριξη και την απασχόληση.
      Θέτω το ερώτημα που έθεσε και ο συνάδελφος της Πλειοψηφίας. Γιατί όχι αυτοί οι άνεργοι των συγκεκριμένων επιχειρήσεων και όχι οι άνεργοι μεταλλωρύχοι των μεταλλείων της Κασσάνδρας της Χαλκιδικής; Και πολλά τέτοια «γιατί» θα παραμένουν αναπάντητα, αν δεν υπάρχει ένα ενιαίο πλαίσιο. Το επισημαίνει και η Ο.Κ.Ε. αυτό, παρατηρώντας ότι υπάρχει η αναγκαιότητα έγκαιρης αντιμετώπισης των προβλημάτων που υπάρχουν στις περιοχές με βιομηχανική κρίση, έτσι ώστε να προλαμβάνονται και όχι να θεραπεύονται η απώλεια της θέσης εργασίας και τα εξ αυτής προβλήματα. Επίσης, τονίζεται στην ίδια έκθεση η αναγκαιότητα ενιαίας ρύθμισης των σχετικών περιπτώσεων χωρίς αδικαιολόγητες διαφοροποιήσεις.
       Αποσπασματικές και πρόχειρες, όμως, είναι και κάποιες από τις λοιπές διατάξεις, όπως αυτή που αφορά τους γιατρούς εργασίας στο άρθρο 6, όπου δεν έγινε τίποτα μέχρι τώρα. Απλώς τώρα διαπιστώνεται ότι υπάρχει η αδυναμία κάλυψης των θέσεων και προχωρούμε σε αυτήν την αποσπασματική και πρόχειρη ρύθμιση, όπως και με τα Ι.Ε.Κ. του Ο.Α.Ε.Δ., που αναφέρονται στο άρθρο 7. Δεν θα έπρεπε να υπάρχει ενιαία πολιτική στον τομέα της επαγγελματικής κατάρτισης; Το επισημαίνει, επίσης και αυτό η Ο.Κ.Ε.. 
      Τέλος, ρουσφετολογική είναι και η ρύθμιση-τροπολογία που έγινε άρθρο, συγκεκριμένα το ένατο, για την τακτοποίηση αριθμού εκπαιδευτικών του Ο.Α.Ε.Δ. μέσω της οποίας επιδιώκεται η εξυπηρέτηση κάποιων ημετέρων που δεν επωφελήθηκαν από την παλαιότερη ρύθμιση του 2007. Γιατί αυτή η μονομερής αντιμετώπιση για τους εργαζόμενους στον Ο.Α.Ε.Δ., τους εργαζόμενους εκπαιδευτικούς την περίοδο 1990-1993; Γιατί δεν εφαρμόζετε ενιαίους κανόνες; Γιατί εξαιρείτε παλιότερους από αυτούς, τους πριν από το 1989 που δεν κατόρθωσαν να νομιμοποιηθούν; Γιατί δεν κάνετε δεκτή την τροπολογία που καταθέσαμε για την άρση αυτής της αδικίας; Με αυτόν τον τρόπο, όχι μόνο δεν πείθετε ότι προσπαθείτε δίκαια και σωστά να αντιμετωπίσετε το πρόβλημα της ανεργίας, αλλά αντιθέτως, φαίνεται ότι χρησιμοποιείτε και αυτό το ευαίσθητο ζήτημα για κομματικές σκοπιμότητες και για να συναλλαγείτε με κάποιους από αυτούς που σας έχουν ανάγκη. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Απόστολος Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητοί συνάδελφοι, συζητάμε ένα θέμα ιδιαίτερης σημασίας για μεγάλο μέρος της ελληνικής κοινωνίας. Η ανεργία κτυπά τον πυρήνα της κάθε οικογένειας, είτε με τη μορφή της αδυναμίας του νέου να μπει στην παραγωγική διαδικασία είτε τη γυναίκα, η οποία όλο και περισσότερο δυσκολεύεται να μπει και αυτή στην παραγωγική διαδικασία. Και πάνω απ’ όλα αφορά ένα μεγάλο κομμάτι σε μεγάλη ηλικία που βγαίνει εκτός παραγωγικής και εργασιακής διαδικασίας και οδηγείται αναγκαστικά στα όποια προγράμματα του παρουσιάζει το κράτος και ταυτόχρονα σε αδιέξοδα, σε απελπισία. Χάνει την αυτοπεποίθησή του, βλέπει την κοινωνία και την αδυναμία της πολιτείας να του δώσει διέξοδο και περιορίζεται εκλιπαρώντας να πάρει το αυτονόητο, να ενταχθεί σε κάποιο ειδικό πρόγραμμα. 
    Και αυτό όχι μόνο απλά περιορίζεται, αλλά εκλιπαρεί και ταπεινώνεται. Νομίζω ότι αυτό είναι ένα μεγάλο θέμα που αφορά τη δημοκρατία μας και το ίδιο το πολιτικό μας σύστημα. Πρέπει να έχουμε τη δυνατότητα και την ικανότητα ως πολιτικές και ως κόμματα και πάνω από η Κυβέρνηση να βγει έξω από τη λογική των μικροδιευθετήσεων, για να μην αναπαράγει ένα κακώς εννοούμενο πελατειακό σύστημα σε μία κρίσιμη μάζα της ελληνικής κοινωνίας, που το σύστημα την έχει οδηγήσει σε αδιέξοδο. 
    Λέτε, αγαπητοί συνάδελφοι, ότι η ανεργία έχει μειωθεί. Το ερώτημα είναι, πώς το 12% από το φαινόμενο της φτώχειας, δηλαδή από το 22% προέρχεται από ανθρώπους που έχουν εργασία. Αν κάνουμε ένα σοβαρό υπολογισμό για να δούμε πώς σήμερα μειώνεται η ανεργία, θα πρέπει να δούμε ότι το μεγάλο μέρος οφείλεται στα προγράμματα τα οποία δεν έχουν κανένα μέλος. Δεν κάνουν κατάρτιση. Απλά παγιδεύουν για τέσσερις, πέντε και έξι μήνες τον άνεργο και τον οδηγούν πάλι σε έναν κύκλο αδιεξόδου.
    Το δε μείζον θέμα, κυρία Υπουργέ, είναι το κομμάτι που αφορά τα προγράμματα STAGE όχι μόνο για τον ευτελισμό της πολιτικής, όχι μόνο για την αδιαφάνεια. Είναι ντροπή σήμερα να οδηγείται ο νέος άνθρωπος στα βουλευτικά γραφεία. Να μη γνωρίζει εάν υπάρχει πρόγραμμα, ποια υπηρεσία παίρνει, ποιος διαγωνισμός είναι, με ποια κριτήρια μπορεί να μπει σε ένα πρόγραμμα STAGE. Είναι ντροπή για το ίδιο το Υπουργείο αλλά και για τον πολιτικό κόσμο. Εγώ, ειλικρινά, ντρέπομαι ως πολιτικός. Εσείς που κάθε μέρα έχετε αυτήν τη νεολαία, να εκλιπαρεί και να ταπεινώνεται, να μπει σ’ ένα πρόγραμμα, που δεν θα έχει ασφάλιση, που δεν θα έχει κανένα εργασιακό δικαίωμα, που θα φάει δεκαοκτώ μήνες μέσα στην υπηρεσία που θα δουλέψει και ταυτόχρονα να έχει δεύτερη κοροϊδία, δηλαδή αυτό που ακούγεται ότι όσοι δουλεύουν στα προγράμματα STAGE, η Κυβέρνηση ετοιμάζει νομοσχέδιο να τους μονιμοποιήσει …
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ποιος το είπε αυτό; 
    ΑΠΟΣΤΟΛΟΣ ΚΑΤΣΙΦΑΡΑΣ: Παντού κυκλοφορεί αυτό, κυρία Υπουργέ.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Και εγώ το έχω ακούσει αλλά δεν είναι αλήθεια. 
    ΑΠΟΣΤΟΛΟΣ ΚΑΤΣΙΦΑΡΑΣ: Μακάρι, αλλά πολλές φορές, αυτό αναπαράγεται από το πολιτικό σύστημα, που τροφοδοτείται και από την Κυβέρνηση.
    Σήμερα το μεγαλύτερο μέρος της νεολαίας μας, ταπεινωμένο οδηγείται μέσα στα βουλευτικά γραφεία της Κυβέρνησης και ταυτόχρονα είναι παγιδευμένο και υπονομεύει το δημόσιο ασφαλιστικό σύστημα, γιατί είναι όλοι ανασφάλιστοι. Οι ίδιοι χάνουν από το ασφαλιστικό δικαίωμα στο μέλλον, μόρια δεν παίρνουν. Νομίζω ότι αυτά τα δυο ζητήματα και τα προγράμματα STAGE, που είναι η μεγαλύτερη προσβολή από τον πολιτικό κόσμο σήμερα, πρέπει να σταματήσουν. Βρείτε άλλους τρόπους με διαφάνεια, με δυνατότητα εκεί που θα πάει ο άλλος, να έχει ένα συγκριτικό στοιχείο για να συνεχίσει την εργασία του. Είναι αδιανόητο σήμερα να μην υπάρχουν καρέκλες αδειανές ή να θέλουν πολλές νέες καρέκλες σε κάθε δημόσια υπηρεσία. Σε κάποιες υπηρεσίες είναι τραγικό. Ιδιαίτερα στους Ο.Τ.Α. είναι τραγικό αυτό που έχει γίνει. 
    Παράλληλα, κυρία Υπουργέ, εάν παρακολουθήσουμε λίγο το δείκτη των επενδύσεων για την ανάπτυξη που θα φέρει θέσεις εργασίας και εισόδημα, προκειμένου να αντιμετωπίσουμε το μεγάλο πρόβλημα της ανεργίας και της υποαπασχόλησης, θα δούμε ότι σήμερα δεν υπάρχει πολιτική στον τομέα της ανάπτυξης. Θα σας δώσω μόνο δυο στοιχεία. Οι ξένες επενδύσεις που έρχονται στη χώρα μας, μειώθηκαν με δραματικό τρόπο το 2007. Μόνο 1.400.000.000 θα είναι οι ξένες επενδύσεις το 2007 στη χώρα μας, όταν το 2006 ήταν 4.100.000.000.
      Καταλαβαίνετε ότι είχαμε μία μείωση τριπλάσια, που επηρεάζει άμεσα την παραγωγική μας διαδικασία. Εάν δε αυτό το συγκρίνετε με τις μεγάλες απώλειες που έχουμε ως χώρα και ως παραγωγική διαδικασία, από επιχειρήσεις που φεύγουν για το εξωτερικό, σύμφωνα και αυτό με τα επίσημα στοιχεία της Ευρωπαϊκής Ένωσης που ανακοινώθηκαν μόλις προχθές, 4,5  δισεκατομμύρια ευρώ περίπου θα επενδυθούν από ελληνικές επιχειρήσεις σε άλλες χώρες. Τι σημαίνει αυτό; Σημαίνει ότι δεν έχουμε ένα σοβαρό και ελκυστικό οικονομικό περιβάλλον.
      Αυτός όμως που διαμορφώνει το οικονομικό περιβάλλον και το παραγωγικό και το αναπτυξιακό, είναι πρωτίστως η Κυβέρνηση με τις πολιτικές της και τα προγράμματά της. Ο αναπτυξιακός νόμος, που παρ’ ότι εκεί μέσα έχουν ενταχθεί πάρα πολλές διαδικασίες, σήμερα ακόμη τρία χρόνια μετά, ελάχιστες επιχειρήσεις έχουν ολοκληρώσει τα επενδυτικά τους σχέδια και βρίσκονται σε παραγωγική λειτουργία.
      Κύριε Υπουργέ, χρειάζεται μία άλλη πολιτική για τη χώρα μας, για τον εργαζόμενο, για το νεολαίο, και πρωτίστως, χρειάζεται ένα άλλο πλαίσιο με κανόνες και ένα αξιακό μέρος, που θα σέβεται την αξιοπρέπειά του και θα γνωρίζει εκ των προτέρων τι μπορεί να του δώσει το επίσημο κράτος. 
      Μιλάτε για τις σχολές του ΟΑΕΔ. Ωραία, καταργείτε την εταιρεία. Εσείς την είχατε φτιάξει πριν από ένα χρόνο. Αλήθεια η περιουσία της συγκεκριμένες εταιρείας επαγγελματικής κατάρτισης πού θα πάει; Γιατί δεν τα προβλέπετε στο συγκεκριμένο νομοσχέδιο; Αλήθεια γιατί μονιμοποιείτε μόνο τους «ημέτερους» καθηγητές που βρίσκονται σε εκκρεμότητα; Μιλάμε για ένα μικρό αριθμό. Οι άλλοι καθηγητές πώς νοιώθουν από αυτήν την πολιτική σας; Μετράτε πόσοι είναι οι δικοί σας, αν είναι στην περίοδο τη δική σας και τους μονιμοποιείτε, ενώ τους άλλους τους αγνοείτε παντελώς. Ψάξτε λίγο έχετε αιτήματα. 
      Σε  ό,τι αφορά συνολικά τον Ο.Α.Ε.Δ., κυρία Υπουργέ, και κλείνω με αυτό. Νομίζω ότι χρειάζεται μια άλλη ολοκληρωμένη πολιτική για το συγκεκριμένο οργανισμό. Είναι έγκλημα σήμερα στη χώρα μας, που έχουμε τόσο μεγάλα προβλήματα, που η νεολαία ζητάει αξιοκρατία και διαφάνεια, εμείς να μην έχουμε κανόνες και πολιτικές ενεργητικές τέτοιες, που θα προετοιμάζουν το νέο, θα κάνουν κατάρτιση και θα μπορούν να του δίνουν εφόδια να ξαναμπεί στην παραγωγική διαδικασία.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Επειδή υπάρχουν και άλλοι εγγεγραμμένοι ομιλητές και εξάλλου δεν έχουν μιλήσει, ούτε η Υπουργός, ούτε οι Κοινοβουλευτικοί Εκπρόσωποι, προτείνω στο Σώμα το εξής: Να μιλήσει εκ των εγγεγραμμένων ομιλητών και ο κ. Αμοιρίδης, να υποστηρίξει για ένα πεντάλεπτο την τροπολογία του ο κ. Λυκουρέντζος, ο οποίος ούτως ή άλλως κωλύεται να είναι τη Δευτέρα, και να διακόψουμε για τη Δευτέρα, κατά τη συνεδρίαση της οποίας θα μιλήσει η κυρία Υφυπουργός και οι Κοινοβουλευτικοί Εκπρόσωποι και θα δευτερολογήσουν οι συνάδελφοι. Αλλιώς θα πρέπει η σημερινή συνεδρίαση να παραταθεί έως τις 5-6 η ώρα το απόγευμα σήμερα. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, οι άλλοι Κοινοβουλευτικοί Εκπρόσωποι έχουν πάρει το λόγο και παρακαλώ πάρα πολύ να πάρω και εγώ το λόγο σήμερα. 
      ΠΡΟΕΔΡΕΥΩΝ (Αναστάσιος Νεράντζης):  Δεν έχουν πάρει  οι άλλοι Κοινοβουλευτικοί Εκπρόσωποι το λόγο. Δεν έχει πάρει ο κ. Ροντούλης το λόγο. Υπάρχουν δευτερολογίες και έτσι, λοιπόν, πρακτικά, θα παραταθεί η συνεδρίαση μέχρι της 5ης απογευματινής, αν και το Σώμα είναι καταπονημένο και δυνατότητα εναλλαγής στο Προεδρείο δεν υπάρχει. Γι’ αυτόν το λόγο, έκαμε αυτήν την πρόταση. Άλλωστε, είναι πολύ πιο χρήσιμο να μιλήσετε ευθύς μετά την Υπουργό. Τώρα δεν πρόκειται να μιλήσει η κυρία Υφυπουργός. Θα μιλήσει ο κ. Λυκουρέντζος για την τροπολογία. Τι νόημα θα έχει, λοιπόν, να μιλήσετε τώρα; 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε πολύ, αλλά επιτρέψτε μου να ορίσω εγώ πότε θα ζητήσω το λόγο, σύμφωνα με τον Κανονισμό της Βουλής. 
      ΠΡΟΕΔΡΕΥΩΝ (Αναστάσιος Νεράντζης):  Βεβαίως, αλλά όχι να ορίσετε, να ζητήσετε. Αυτό το δικαίωμα έχετε και όχι να ορίσετε!
      ΧΡΗΣΤΟΣ ΠΑΠΟΥΤΣΗΣ: Περί αυτού πρόκειται …
      ΠΡΟΕΔΡΕΥΩΝ (Αναστάσιος Νεράντζης):  Όχι δεν πρόκειται περί αυτού. Άλλο να ορίσετε, άλλο να ζητήσετε. Να ζητήσετε, πράγματι, εσείς το έχετε το δικαίωμα και προφανώς δεν υπάρχει καμμία αντίρρηση από το Προεδρείο, όσον αφορά αυτό. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ που μου αναγνωρίζετε το δικαίωμα να ζητήσω το λόγο …
      ΠΡΟΕΔΡΕΥΩΝ (Αναστάσιος Νεράντζης):  Το έχετε εκ του Κανονισμού και δεν χρειάζεται να σας το αναγνωρίσω εγώ!
      ΧΡΗΣΤΟΣ ΠΑΠΟΥΤΣΗΣ: … όπως έκανα μόλις προηγουμένως, πριν κάνετε την παρατήρησή σας!
      Λοιπόν, ως εκ τούτου, κύριε Πρόεδρε, εγώ σας ζητώ το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, το λόγο παρακαλώ.
      Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, συμφωνούμε απολύτως με την πρότασή σας, διότι πρόκειται για ένα πάρα πολύ σημαντικό νομοσχέδιο.
      Οι τροπολογίες επίσης είναι πάρα πολύ σημαντικές. Θα υπάρξουν και δευτερολογίες και τριτολογίες Kοινοβουλευτικών Eκπροσώπων. Άρα, λοιπόν, είμαστε  πλήρως αλληλέγγυοι με την πρότασή σας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Ροντούλη.
      Να ακούσουμε τη Νέα Δημοκρατία και θα ακούσουμε την Κυβέρνηση στο τέλος. Δεν αποφασίζω εδώ εγώ ούτε ο κ. Παπουτσής. Προφανώς το έθεσα υπ' όψιν της Βουλής. 
      Ο κ. Μαρκόπουλος έχει το λόγο. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Παρά το γεγονός ότι έκανα χρήση της πρωτολογίας μου, επειδή μίλησε ο αξιότιμος Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, θεωρώ ότι πράγματι η συζήτηση των τροπολογιών, καθώς επίσης και η οποιαδήποτε ανταλλαγή απόψεών μας μετά την ομιλία της κυρίας Υπουργού είναι πιο –θα έλεγα- σωστή και ενδεχομένως και πιο χρήσιμη. Επομένως εγώ θα συμφωνήσω με την πρόταση του Προεδρείου. 
      ΠΡΟΕΔΡΕΥΩΝ (Αναστάσιος Νεράντζης): Κύριε Ζιώγα, έχετε το λόγο. 
      ΙΩΑΝΝΗΣ ΖΙΩΓΑΣ: Να συνεχίσουμε, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ο Συνασπισμός δεν είναι εδώ. Αποφασίζουμε, λοιπόν, κατά πλειοψηφία. 
      Για να τοποθετήσω σωστά τα πράγματα, διότι ο κ. Παπουτσής έχει κάνει μία παρανόηση ίσως, θέλω να πω το εξής. Εδώ δεν σας αφαιρείτε η δυνατότητα να μιλήσετε όποτε θέλετε εσείς. Εδώ μιλάμε για διακοπή της συνεδριάσεως. Άρα, λοιπόν, δεν λέει κανείς να αφαιρεθεί το δικαίωμα ή να αποστερηθείτε. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Μισό λεπτό, κύριε Παπουτσή. Δεν τελείωσα, σας παρακαλώ. Γιατί έχετε τέτοια σπουδή; Τον λόγο τον έχετε, ούτως ή άλλως! Το πρόβλημα είναι η διάρκεια της συνεδριάσεως, όχι το δικαίωμα περί την αγόρευση. Αυτό το έχετε, ούτως ή άλλως, αναμφισβήτητα. 
      Κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, συνηθίζω να παρακολουθώ με πολύ μεγάλο σεβασμό τις ανακοινώσεις του Προεδρείου. Η συνάδελφός σας, λοιπόν, κυρία Πρόεδρος, κατά την έναρξη της συνεδριάσεως σήμερα το πρωί, ανακοίνωσε ότι η συζήτηση θα πραγματοποιηθεί σε μία συνεδρίαση, σύμφωνα με την απόφαση της Διάσκεψης των Προέδρων. 
      Έρχεστε εσείς πριν από λίγο, χωρίς καμμία απολύτως διαβούλευση -ως οφείλατε, κύριε Πρόεδρε, σύμφωνα με την κοινοβουλευτική δεοντολογία- με τα κόμματα και φέρνετε μία πρόταση για τη διακοπή της συνεδρίασης. Το θεωρώ απαράδεκτο και ζητώ το λόγο. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, οι Κοινοβουλευτικοί Εκπρόσωποι οφείλουν να είναι προσεκτικότεροι. Εγώ πρόταση έκανα. Δεν όφειλα, λοιπόν, να κάνω καμμία διαβούλευση. Το Σώμα είναι κυρίαρχο και αποφασίζει και θα σας παρακαλούσα πάρα πολύ, τουλάχιστον καθόσον αφορά εμένα, να μη μου αποδίδετε μομφές, όταν δεν είναι στηριγμένες στην πραγματικότητα. 
      Εγώ δεν είπα «αποφασίζω να διακόψω τη συνεδρίαση». Τότε θα είχατε δίκαιο. Εγώ, πρότεινα στο Σώμα, να διακοπεί η συνεδρίαση, για να συζητηθούν από κοινού οι τροπολογίες, μαζί με την αγόρευση και των Κοινοβουλευτικών Εκπροσώπων και του Υπουργού. Και εσείς μου λέτε «ως όφειλα». Εγώ πρόταση έκανα. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Ροντούλη.  
      ΑΣΤΕΡΙΟΣ ΡΟΝΤΟΥΛΗΣ: Κατ’ αρχάς παρατηρώ μια προσπάθεια εκ μέρους του ΠΑ.ΣΟ.Κ., να προκληθεί μία τεχνητή όξυνση, που νομίζω ότι δεν συνάδει ούτε στο πνεύμα ούτε στο ύφος της όλης συζήτησης, που διεξήχθη μέχρι τώρα. 
      Θα μου επιτρέψετε, κύριε Πρόεδρε, να κάνω μία επισήμανση και θα απευθυνθώ και στον κ. Λυκουρέντζο, τον αξιότιμο Υφυπουργό. Κύριε Υφυπουργέ, εάν αντιλήφθην καλώς από αυτό που άκουσα από τον αξιότιμο κύριο Πρόεδρο, θα τοποθετηθείτε σήμερα επί της τροπολογίας που αφορά το ποσοστό; 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Για τρία λεπτά μόνο. 
      ΑΣΤΕΡΙΟΣ ΡΟΝΤΟΥΛΗΣ: Ναι, αλλά επειδή είναι και αυτό πάρα πολύ σημαντικό θέμα, θα παρακαλούσα, κύριε Πρόεδρε, να μετατεθεί για τη Δευτέρα και η τοποθέτηση του κυρίου Υφυπουργού, προκειμένου να υπάρξει μια ολοκληρωμένη συζήτηση του θέματος, αυτό και μόνο. 
      ΠΡΟΕΔΡΕΥΩΝ (Αναστάσιος Νεράντζης): Για να ολοκληρώσω, να προσθέσω ακόμα κάτι. Στη Διάσκεψη των Προέδρων –όπως με πληροφορούν, γιατί εγώ απουσίαζα- κρατήθηκε μία επιφύλαξη, μήπως χρειαστεί να γίνει και δεύτερη συνεδρίαση. Ο Πρόεδρος κ. Κακλαμάνης, παρίστατο κατά τη συνεδρίαση και είναι αρμοδιότερος, ως αυτόπτης και αυτήκοος, να το βεβαιώσει ή να το αντικρούσει. 
      Κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ας μην έχουμε ένταση, που δεν είναι και στις προθέσεις τις δικές σας και κανενός άλλου εδώ, τουλάχιστον χωρίς λόγο. 
      Πράγματι θα γίνει δεύτερη συνεδρίαση για τις τροπολογίες -αυτό είπαμε στη Διάσκεψη των Προέδρων- διότι προφανώς πρέπει να πάμε πολύ αργά για να τελειώσουμε σήμερα. 
      Έχουν μιλήσει οι Κοινοβουλευτικοί Εκπρόσωποι δύο κομμάτων, θέλει τώρα ο κύριος Υπουργός να κάνει μια σύντομη παρέμβαση και δύο ομιλητές δεν έχουν μιλήσει ακόμα. Σε κάθε περίπτωση, όπως ξέρετε για την ισότητα των όπλων, την ισηγορία –ας το πούμε έτσι- δεν μπορεί να μη μιλήσει ο Κοινοβουλευτικός Εκπρόσωπος της Αξιωματικής Αντιπολιτεύσεως, όταν έχει μιλήσει ο Κοινοβουλευτικός Εκπρόσωπος της Νέας Δημοκρατίας, της Πλειοψηφίας. 
      ΠΡΟΕΔΡΕΥΩΝ (Αναστάσιος Νεράντζης): Ωραία, κύριε Πρόεδρε, τι προτείνετε;
      ΑΠΟΣΤΟΛΟΣ ΚΑΚΛΑΜΑΝΗΣ: Να φθάσουμε μέχρι στις τρεισήμισι, οπότε όλοι θα είμεθα ικανοποιημένοι.
      ΠΡΟΕΔΡΕΥΩΝ (Αναστάσιος Νεράντζης): Γίνεται δεκτή η πρόταση του Προέδρου κ. Κακλαμάνη;
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Μάλιστα.
      ΠΡΟΕΔΡΕΥΩΝ (Αναστάσιος Νεράντζης): Προχωρούμε λοιπόν. Το λόγο έχει ο Κοινοβουλευτικός Εκπρόσωπος κ. Παπουτσής. 
      ΠΑΝΑΓΙΩΤΗΣ ΣΓΟΥΡΙΔΗΣ: Εμείς οι Βουλευτές, κύριε Πρόεδρε;
      ΠΡΟΕΔΡΕΥΩΝ (Αναστάσιος Νεράντζης): Οι Βουλευτές μέχρι τις τρεισήμισι η ώρα δεν θα μιλήσουν. Τι να κάνουμε; Μέχρι τις τρεισήμισι ήταν η πρότασή σας. 
      (Θόρυβος στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριοι συνάδελφοι, αφήστε να μιλήσει ο Πρόεδρος. Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Ίσως δεν έγινα κατανοητός. Πληροφορούμαι ότι είναι μόνον δύο ομιλητές ακόμη να μιλήσουν. 
      ΠΡΟΕΔΡΕΥΩΝ (Αναστάσιος Νεράντζης): Είναι τρεις ομιλητές. 
      ΑΠΟΣΤΟΛΟΣ ΚΑΚΛΑΜΑΝΗΣ: Ας πάει τρεις η ώρα. Είναι και νέοι συνάδελφοι…
      ΠΡΟΕΔΡΕΥΩΝ (Αναστάσιος Νεράντζης): Το τρεισήμισι τότε, κύριε Πρόεδρε, θα γίνει πέντε. Αυτά τα ξέρουμε, τα έχουμε υπολογίσει, γι’ αυτό κάναμε αυτή την πρόταση. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι. Αν μιλήσουν οι τρεις συνάδελφοι, θα μας πάρουν ένα εικοσάλεπτο. Θα μιλήσει ένα τρίλεπτο –θα πάει πεντάλεπτο- ο Υπουργός, θα μιλήσει το δεκάλεπτό του -γιατί θα πρέπει να δευτερολογήσει- ο κ. Παπουτσής…
      ΠΡΟΕΔΡΕΥΩΝ (Αναστάσιος Νεράντζης): Ποιο δεκάλεπτό του; Μειώθηκε ο χρόνος του Κοινοβουλευτικού Εκπροσώπου; Δεν μειώθηκε. Δεν έχει δεκάλεπτο. 
      ΑΠΟΣΤΟΛΟΣ ΚΑΚΛΑΜΑΝΗΣ:…τη Δευτέρα και έτσι θα είμαστε όλοι ικανοποιημένοι. 
      ΠΡΟΕΔΡΕΥΩΝ (Αναστάσιος Νεράντζης): Και μετά θέλει να μιλήσει και ο κ. Ροντούλης. Έχει ζητήσει ήδη κι ο κ. Ροντούλης το λόγο. Πότε θα τον βάλουμε τον κ. Ροντούλη; Γι’ αυτό, κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Μα, μιλάτε εσείς που έχετε φάει του κόσμου τα ξενύχτια εδώ μέσα. Εσείς κι εγώ έχουμε φάει του κόσμου τα ξενύχτια. 
      ΠΡΟΕΔΡΕΥΩΝ (Αναστάσιος Νεράντζης): Είναι γνωστό αυτό. Δεν αφορά εμένα όμως. Αυτό είναι πολύ γνωστό. 
      ΑΠΟΣΤΟΛΟΣ ΚΑΚΛΑΜΑΝΗΣ: Ας ενθαρρύνουμε τους νέους συναδέλφους να μένουν περισσότερο εδώ.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, επειδή δεν πρέπει να φανεί στην Αίθουσα ότι διαφωνούμε –εξάλλου δεν υπάρχει και λόγος, δεν υφίσταται κανένας λόγος να διαφωνήσουμε σ’ ένα ζήτημα εξαιρετικά τυπικό- η οποιαδήποτε ομιλία εκ μέρους του αξιότιμου Κοινοβουλευτικού Εκπροσώπου της Αξιωματικής Αντιπολίτευσης είναι βέβαιο ότι θα εγείρει και τον αντίλογο, διότι αυτή είναι κι η βάση και της δημοκρατίας και της λειτουργίας του Κανονισμού της Βουλής. Από την άλλη πλευρά όμως αν ο Κοινοβουλευτικός Εκπρόσωπος για τον οποιονδήποτε λόγο κωλύεται τη Δευτέρα –γιατί είναι ανθρώπινο αυτό, οι υποχρεώσεις μας είναι πάρα πολλές- θεωρώ ότι δεν θα ήταν σωστό να μη μιλήσει σήμερα. Αν όμως γίνει αυτό πρέπει να μιλήσουν κι οι συνάδελφοι Βουλευτές, διότι θα είναι άδικο για τους δυο Βουλευτές. Και θα πρέπει να μιλήσει και η Υπουργός. Επομένως εξαρτάται από τον Κοινοβουλευτικό Εκπρόσωπο της Αξιωματικής Αντιπολίτευσης -αν επιμείνει και έχει τους λόγους του και θέλει να μιλήσει- το αν θα πάμε μέχρι τις τέσσερις η ώρα και θα τελειώσουμε τη συνεδρίαση, τουλάχιστον, στο πρώτο της κομμάτι. 
      ΠΡΟΕΔΡΕΥΩΝ (Αναστάσιος Νεράντζης): Καλώς. 
      Η  Υφυπουργός Απασχόλησης και Κοινωνικής Προστασίας κ. Καλαντζάκου, έχει το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Η άποψή μου είναι ή να τελειώσουμε σήμερα ή να σταματήσουμε τώρα. Προτιμούμε να τελειώσουμε σήμερα ολόκληρη τη συνεδρίαση, εάν αυτό δεν δημιουργεί πρόβλημα στο Προεδρείο. Διότι πιστεύω ότι έχουν τοποθετηθεί ήδη οι συνάδελφοι επί της αρχής, επί των άρθρων και επί των τροπολογιών, δηλαδή όλη η διάρκεια της συζήτησης ήταν συνολική. Τώρα αν για κάποιο λόγο το Προεδρείο, πραγματικά, δεν δύναται να το κάνει αυτό, για να μην ανοίξουμε θέμα, καλύτερα να μην τοποθετηθεί κανείς άλλος και να ξεκινήσουμε τη Δευτέρα. Αλλιώς να ολοκληρώσουμε. 
      ΙΩΑΝΝΗΣ ΑΜΟΙΡΙΔΗΣ: Οι Βουλευτές να μη μιλήσουν;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, δεν γίνεται να μην τοποθετηθεί και η Κυβέρνηση επί του νομοσχεδίου, όπως καταλαβαίνετε.
      ΠΡΟΕΔΡΕΥΩΝ (Αναστάσιος Νεράντζης): Να ακουστούν όλες οι πλευρές και να αποφασίσουμε.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, έχετε το λόγο, για να πείτε κάτι που δεν έχετε ήδη πει. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, κάνατε μια πρόταση. Τοποθετήθηκαν τα κόμματα υπερψηφίζοντας την πρότασή σας. Πρώτον, δεν καταλαβαίνω τις παλινδρομήσεις αυτές. 
      Δεύτερον, και σημαντικότερον, δεν υπάρχουν δυο κόμματα μέσα στην Αίθουσα αυτή, κύριε Πρόεδρε. Αν υπάρχουν να μας πείτε να φύγουμε. Να φύγουν και οι Βουλευτές, να φύγουν και οι άλλοι Κοινοβουλευτικοί Εκπρόσωποι. Διότι δεν είναι δυνατόν να σηκώνεται ο κ. Παπουτσής -και καλά κάνει, δικαίωμά του είναι- να θέτει ένα ζήτημα κι αμέσως η Αίθουσα να σύρεται πίσω από τον κ. Παπουτσή. Δεν είναι δυνατόν! Υπάρχουν κι άλλες πολιτικές δυνάμεις. Κύριε Πρόεδρε, βάλατε σε ψηφοφορία μία πρόταση. Υπερψηφίστηκε. Παρακαλώ πολύ να υλοποιηθεί. Καταστρατηγείται η διαδικασία αυτήν τη στιγμή. 
      ΠΡΟΕΔΡΕΥΩΝ (Αναστάσιος Νεράντζης): Αν το Προεδρείο πίστευε ότι υπάρχουν μόνο δυο κόμματα, δεν θα είχατε μιλήσει επ’ αυτού του θέματος τρεις φορές, σε διάστημα πέντε λεπτών. 
      ΑΣΤΕΡΙΟΣ ΡΟΝΤΟΥΛΗΣ: Μα σας παρακαλώ! Ετέθη ένα ζήτημα και ψηφίστηκε. 
      ΠΡΟΕΔΡΕΥΩΝ (Αναστάσιος Νεράντζης): Να κάνω μία σύνοψη. Να εξαντληθεί ο κατάλογος των εγγεγραμμένων συναδέλφων Βουλευτών, οι υπόλοιποι τρεις, δηλαδή ο κ. Αμοιρίδης, ο κ. Σγουρίδης και ο κ. Δριβελέγκας, που είναι και οι τρεις εδώ, να διακόψουμε και η Υπουργός τη Δευτέρα να αρχίσει και να απαντήσουν οι Κοινοβουλευτικοί Εκπρόσωποι κατά την κεκανονισμένη σειρά, ούτως ώστε να έχουμε το χρόνο να συζητήσουμε αυτοτελώς και τις τροπολογίες και όλα αυτά. Συμφωνείτε; 
      ΧΡΗΣΤΟΣ ΠΑΠΟΥΤΣΗΣ: Όχι, δεν συμφωνούμε, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Δεν συμφωνείτε. 
      (Θόρυβος στην Αίθουσα)
      Με το να φωνάζετε δεν βγαίνει τίποτα. Αφήστε να βρούμε λύση. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Τη Δευτέρα είπαμε στη Διάσκεψη ότι θα συνεδριάσουμε για τις τροπολογίες, παρά το γεγονός ότι στη διαδικασία αυτή είναι ενιαία η συζήτηση. Εμείς, παρ΄όλα αυτά, αφού το είπαμε στη Διάσκεψη και αν δεν υπάρχει αντίρρηση εδώ, τη Δευτέρα θα συνεχίσουμε με τις τροπολογίες.
      Σήμερα, μετά από αυτό που λέμε, υποθέτω και ο Υπουργός θα μιλήσει και οι εκπρόσωποι όλοι και οι Βουλευτές. Δεν θα προκαλέσουν περαιτέρω συζήτηση-δευτερολογίες. Θα μιλήσουν αυτοί που λέμε και τελειώνει.
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, έχει γίνει ποτέ αυτό; Τέλος πάντων.
      Ορίστε, κυρία Υφυπουργέ, έχετε το λόγο. Αρχίστε τώρα εσείς και θα δούμε τι γίνεται παρακάτω.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, θα ολοκληρώσουμε σήμερα; Γιατί θα μιλήσει η κυρία Υφυπουργός;
      ΠΡΟΕΔΡΕΥΩΝ (Αναστάσιος Νεράντζης): Οι Υπουργοί μιλάνε, όποτε ζητήσουν το λόγο. Τι να κάνουμε τώρα; Ελάτε, κυρία Υφυπουργέ. 
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, οι Βουλευτές δεν θα μιλήσουν; Τρεις Βουλευτές έμειναν, επί πέντε λεπτά ο καθένας!
      ΠΡΟΕΔΡΕΥΩΝ (Αναστάσιος Νεράντζης): Καθίστε παρακαλώ. Ο Υπουργός έχει το λόγο όποτε το ζητήσει! Καθίστε κάτω. 
      ΙΩΑΝΝΗΣ ΔΡΙΒΕΛΕΓΚΑΣ: Τρεις Βουλευτές της επαρχίας έμειναν, επί πέντε λεπτά ο καθένας!
      ΠΡΟΕΔΡΕΥΩΝ (Αναστάσιος Νεράντζης): Εγώ έκανα μια πρόταση, δεν εισακούσθηκα, θα ακολουθήσουμε, λοιπόν, κανονικά τη διαδικασία. Η κυρία Υπουργός έχει ζητήσει το λόγο. 
      (Θόρυβος-Διαμαρτυρίες στην Αίθουσα)
      Καθίστε κάτω!
      ΙΩΑΝΝΗΣ ΔΡΙΒΕΛΕΓΚΑΣ: Να μην πάρουμε το λόγο;
      ΠΡΟΕΔΡΕΥΩΝ (Αναστάσιος Νεράντζης): Καθίστε κάτω! Ορίστε, κυρία Υφυπουργέ, έχετε το λόγο. Παρακαλώ αρχίστε. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, δεν κάνατε μια πρόταση;
      ΠΡΟΕΔΡΕΥΩΝ (Αναστάσιος Νεράντζης): Δεν έγινε αποδεκτή και θα προτιμούσα να περάσει ομοφώνως! Αφού δεν πέρασε ομοφώνως, δεν επιθυμώ να δημιουργηθούν άλλα θέματα. Παρακαλώ να προχωρήσουμε και να συνεχίσουμε.
      Ορίστε, κυρία Υφυπουργέ, θα αποφασίσετε να μιλήσετε; Σας παρακαλώ!
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας παρακαλώ κι εγώ! Δεν μπορεί να είμαι στη δυσάρεστη θέση να...
      ΠΡΟΕΔΡΕΥΩΝ (Αναστάσιος Νεράντζης): Τι να κάνω τώρα; Να τον ανακαλέσω στην τάξη; Αφού του λέω ότι δεν έχει το λόγο!
      Παρακαλώ αρχίστε, για να σταματήσουν τα υπόλοιπα. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, ο κ. Αλαβάνος, ο Πρόεδρος της Κοινοβουλευτικής Ομάδας του ΣΥ.ΡΙΖ.Α., εκφώνησε μια ομιλία, που ελάχιστα βέβαια είχε να κάνει με το νομοσχέδιο που συζητούμε. 
      Σχετικά με την ανεργία, η πτώση της είναι αισθητή την τελευταία τετραετία. Έχει φθάσει στο 8% το Φεβρουάριο του 2008. Νέες θέσεις εργασίας δημιουργούνται, νέες ευκαιρίες για τους νέους και τις γυναίκες. Η οικονομική πολιτική της Κυβέρνησης, έχει συμβάλει καθοριστικά σ΄ αυτήν την κατεύθυνση.
      Υπάρχουν όμως και τομείς που φθίνουν. Κάποιες επιχειρήσεις δεν μπορούν να συναγωνιστούν. Πολλές δε απ’ αυτές τις επιχειρήσεις, είναι συγκεντρωμένες σε κάποιες περιοχές της χώρας, όπου η αγορά εργασίας είναι πιο μικρή. 
      Εκεί η Κυβέρνηση, εφαρμόζει ένα πακέτο πολιτικών, ενεργητικές πολιτικές –και η κ. Περλεπέ, μίλησε και για τις ενεργητικές πολιτικές- για τους νεότερους, όπου έχουν πρόσβαση και οι μεγαλύτερης ηλικίας εργαζόμενοι, αλλά γι’ αυτούς έχουν παρθεί και μέτρα, κατά περίπτωση, ειδικών επιδοτήσεων για να βγουν στη σύνταξη.
      Συνεπώς δουλειά γίνεται προς την κατεύθυνση της ανάπτυξης, αλλά και τη δημιουργία θέσεων πλήρους απασχόλησης, ποιοτικές θέσεις με προοπτική. Γι’ αυτό και έχουμε και στη διάθεσή μας περισσότερα από 3.000.000.000 ευρώ για την κατάρτιση και επανακατάρτιση των εργαζομένων, για να είναι πιο ανταγωνιστικοί, να έχουν σύγχρονες δεξιότητες, ώστε και αν βρεθούν στην ανεργία, το διάστημα να είναι πολύ βραχύ και να μπορούν να ξαναμπούν στην αγορά εργασίας με αυτοπεποίθηση και σιγουριά. 
      Ήθελα όμως να θέσω ένα ερώτημα ως προς τη θέση τελικά του ΣΥ.ΡΙΖ.Α. για τις ειδικές επιδοτήσεις, διότι –απ’ ό,τι θυμάμαι- στην επιτροπή, δεν ψήφισαν τις συγκεκριμένες ειδικές επιδοτήσεις. Δεν ξέρω τι θα γίνει σήμερα στην Ολομέλεια.
      Σε ό,τι αφορά τον αγροτικό κόσμο –ένα άλλο σημείο που ανέφερε ο Πρόεδρος του ΣΥ.ΡΙΖ.Α.- θα σας πω για τη Μεσσηνία. Εμείς έχουμε νέες καλλιέργειες, δυναμικές καλλιέργειες, καινούργια προϊόντα, μία νέα γενιά αγροτών που βλέπουν την εσωτερική και την εξωτερική αγορά και συμμετέχουν σ’ αυτές. 
      Συνεπώς πιστεύω ότι ο αγροτικός κόσμος, ο νέος κόσμος, ο οποίος αποφασίζει να ασχοληθεί με τις αγροτικές καλλιέργειες, με ένα καινούργιο πνεύμα, έχει ευκαιρίες, πραγματικά, να αναπτυχθεί.
      Για το ποιος κυβερνά την Ελλάδα, εγώ θα αποφύγω να μπω στην ισοπέδωση των δημοκρατικών μας θεσμών.
      Το Υπουργείο Απασχόλησης και Κοινωνικής Προστασίας, έχοντας πάντα ως γνώμονα των πολιτικών του τη στήριξη του εργαζόμενου και την καλύτερη εξυπηρέτηση των πολιτών, επεμβαίνει όπου χρειάζεται και συνεχίζει τις νομοθετικές πρωτοβουλίες, που αγγίζουν μια σειρά από ευαίσθητους τομείς της καθημερινότητας και στόχο έχουν τη βελτίωσή της.
      Με το άρθρο 3 του νομοσχεδίου, δίνεται η δυνατότητα στον Οργανισμό Εργατικής Εστίας να είναι τελικός δικαιούχος, για την υλοποίηση συγχρηματοδοτούμενων έργων στο πλαίσιο του επιχειρησιακού μας προγράμματος. Αυτό το άρθρο έχει ιδιαίτερη σημασία και θα ήθελα και στην Ολομέλεια να δώσω μια αναλυτική ενημέρωση. 
      Είναι σημαντική η πρωτοβουλία και έχει σαν στόχο την ουσιαστική ενίσχυση της εργαζόμενης μητέρας, με στόχο την ενίσχυση της γυναικείας εργασίας, μέσω της συμφιλίωσης της επαγγελματικής και οικογενειακής ζωής. Το πρόγραμμα συγχρηματοδοτήθηκε από το Επιχειρησιακό Πρόγραμμα Απασχόλησης και Επαγγελματικής Κατάρτισης του Γ΄ Κοινοτικού Πλαισίου Στήριξης, με στόχο τη λειτουργία δομών φροντίδας και φιλοξενίας βρεφών, νηπίων και παιδιών.
      Μετά τη λήξη του πρώτου κύκλου χρηματοδότησης 2002-2003, το Υπουργείο, μετά από μακρές διαβουλεύσεις με την Ευρωπαϊκή Επιτροπή, πέτυχε τη συνέχιση της χρηματοδότησης των δομών αυτών για δύο επιπλέον χρόνια, το 2004 και 2005. Το 2005, στο πλαίσιο της αναθεώρησης των επιχειρησιακών προγραμμάτων του Γ΄ Κοινοτικού Πλαισίου Στήριξης και κατόπιν σχετικής συμφωνίας με την Ευρωπαϊκή Επιτροπή, διαπραγματεύτηκε και πέτυχε νέα παράταση της χρηματοδότησης των δομών έως τον Ιούνιο του 2007, υπό την προϋπόθεση ότι θα εκπονήσει καινούργιο σχέδιο θεσμικού πλαισίου στη βάση της εξατομικευμένης ενίσχυσης των γυναικών.
      Το Μάρτιο του 2007, μετά από σειρά συναντήσεων και με στόχο την ομαλή μετάβαση στο νέο σύστημα -το εξατομικευμένο, επαναλαμβάνω και υπογραμμίζω- το Υπουργείο πέτυχε εκ νέου συνέχιση της συγχρηματοδοτούμενης λειτουργίας των δομών ως το τέλος του Αυγούστου του 2008.
      Μπαίνουμε τώρα στην Δ΄ Προγραμματική Περίοδο, με επίκεντρο της πολιτικής μας την Ελληνίδα μητέρα, γυναίκα, εργαζόμενη. Και γι’ αυτό, συμπεριλάβαμε ένα πρόγραμμα, το συνολικό κόστος του οποίου θα ανέλθει στα 280.000.000 ευρώ και το οποίο υπολογίζεται ότι θα προσφέρει σε μητέρες περίπου δεκαοκτώ χιλιάδες τοποθετήσεις βρεφών, νηπίων και παιδιών κατ’ έτος, έως το 2013.
      Ενώ στην Γ΄ Προγραμματική Περίοδο, λοιπόν, η στήριξη των γυναικών γινόταν έμμεσα, στη νέα προγραμματική περίοδο αλλάζει ο τρόπος ενίσχυσης της γυναικείας απασχόλησης και προωθείται η στοχευμένη, εξατομικευμένη ενίσχυση των γυναικών, βάσει αντικειμενικών και δίκαιων κοινωνικών κριτηρίων, ώστε να εξασφαλίζεται η παροχή προσβάσιμων και οικονομικά προσιτών υπηρεσιών φροντίδας βρεφών, νηπίων και παιδιών.
      Σύμφωνα, λοιπόν, μ΄ αυτό το θεσμικό πλαίσιο που σας περιγράφω με κάθε λεπτομέρεια, για να μην υπάρχει κανένα κενό, θα πρέπει να οριστεί δικαιούχος της πράξης, ο οποίος μέχρι την 1η Σεπτεμβρίου 2008, θα έχει συγκροτήσει τον απαραίτητο μηχανισμό εφαρμογής. Το έργο θα αναλάβει ο Οργανισμός Εργατικής Εστίας, σημαντικότατος φορέας κοινωνικής πολιτικής και κοινωνικής προσφοράς στη χώρα. Θεωρούμε την Εστία τον καταλληλότερο φορέα, γιατί πρόκειται, πρώτον, για τον πλέον έμπειρο οργανισμό κοινωνικής πολιτικής στη χώρα μας, ο οποίος, μέσα από παροχές και προγράμματα, αναπτύσσει δράσεις, που έχουν ως επίκεντρο τον εργαζόμενο πολίτη.
      Δεύτερον, πρόκειται για έναν οργανισμό με πανελλαδική εμβέλεια και σημαντική παρουσία στην περιφέρεια. Σημειώνεται ότι λειτουργούν πενήντα οκτώ περιφερειακές δομές σ΄ όλους τους νομούς της χώρας, δέκα κέντρα διανομής παροχών στο Νομό Αττικής. Συνεπώς, η παρουσία του Οργανισμού σε κάθε γωνιά της Ελλάδας, θα μπορέσει να καλύψει πλήρως τις ανάγκες του έργου.
      Η Εργατική Εστία, αποτελεί δημόσιο φορέα που εποπτεύεται από το Υπουργείο Απασχόλησης και Κοινωνικής Προστασίας και διοικείται από διοικητικό συμβούλιο με σημαντική συμμετοχή κοινωνικών εταίρων.
      Τέταρτον, ο Οργανισμός Εργατικής Εστίας λειτουργεί είκοσι τρεις βρεφονηπιακούς σταθμούς σε όλη τη χώρα, καθώς και τριάντα κέντρα εργαζόμενης νεότητας, τα οποία παρέχουν δημιουργική απασχόληση και επιμόρφωση. Οι δράσεις αυτές, αποδεικνύουν τη σημαντική εμπειρία του οργανισμού.
      Πέμπτον, ένα από τα σημαντικότερα κριτήρια στο σχεδιασμό της Δ΄ Προγραμματικής Περιόδου -και αυτό πιστεύω ότι είναι ιδιαίτερα σημαντικό- ήταν η εξασφάλιση της προστιθέμενης αξίας και βιωσιμότητας των παρεμβάσεών μας. Αυτό έχει ιδιαίτερη σημασία. Η εμπειρία και η τεχνογνωσία που θα αποκτήσει ο Οργανισμός Εργατικής Εστίας ως δικαιούχος κατά τη διάρκεια υλοποίησης του προγράμματος, θα εξασφαλίσουν τη βιωσιμότητα του συστήματος και θα τον καταστήσουν ικανό να συνεχίσει να εξυπηρετεί αποτελεσματικά τις διαπιστωμένες ανάγκες και μετά το 2013.
      Στόχος είναι οι δομές και τα συστήματα που θα έχουν δημιουργηθεί στο πλαίσιο του επιχειρησιακού προγράμματος, να συνεχίσουν να υπάρχουν και μετά το πέρας της κοινοτικής χρηματοδότησης. Γι’ αυτόν το λόγο, επιλέγουμε φορείς υλοποίησης σ΄ όλες τις θεματικές δράσεις του επιχειρησιακού μας προγράμματος, οργανισμούς που αποτελούν βιώσιμες πολιτικές προτάσεις.
      Θα ήθελα να απαντήσω και σε δύο ζητήματα, που τέθηκαν σε συζήτηση στην επιτροπή. Πρώτον, η κ. Περλεπέ ρώτησε γιατί στη διατύπωση γράφτηκε ότι ο Οργανισμός Εργατικής Εστίας δύναται να υλοποιεί προγράμματα συγχρηματοδοτούμενα από την Ευρωπαϊκή Ένωση. Υπήρχε ένας γενικότερος όρος.
      Ίσως θα έπρεπε, λοιπόν, να το εξειδικεύσουμε αυτό. Αποφασίσαμε, όμως, να μην αλλάξουμε τη διατύπωση, διότι έτσι θα μπορούσε ενδεχομένως να δοθεί στο μέλλον η δυνατότητα στον οργανισμό, να υλοποιεί και άλλα προγράμματα, εφόσον αναβαθμίζουν και ωφελούν την Εστία. Θα ταιριάζουν, βεβαίως, στο χαρακτήρα του οργανισμού και δεν θα υπάρχει ανάγκη δημιουργίας άλλου φορέα.
    Άλλωστε, όπως προβλέπεται και στην προτεινόμενη ρύθμιση, κάθε φορά που θα υλοποιείται η παραπάνω διάταξη του νόμου, θα είναι απαραίτητο να εκδίδονται υπουργικές αποφάσεις, οι οποίες θα ρυθμίζουν θέματα αναγόμενα στους όρους και προϋποθέσεις για την επιλογή, παρακολούθηση, εκτέλεση, αξιολόγηση και τον έλεγχο των προς υλοποίηση προγραμμάτων ή πράξεων. Συνεπώς κάθε φορά η αρμόδια πολιτική ηγεσία του Υπουργείου θα επιλαμβάνεται και ως εκ τούτου, θα ελέγχει οτιδήποτε αφορά σε υλοποίηση προγραμμάτων από τον Οργανισμό Εργατικής Εστίας. 
    Επίσης επειδή και η κ. Χριστοφιλοπούλου εξέπεμψε ένα μήνυμα κινδύνου, ενδεχομένως ότι αυτό έρχεται να δημιουργήσει πρόβλημα με το υπάρχον σύστημα των βρεφονηπιακών σταθμών, θα πω και το εξής. Δεν έρχεται σε αντίθεση με το υπάρχον σύστημα και δεν δημιουργεί πρόβλημα στους υπάρχοντες δημοτικούς βρεφονηπιακούς σταθμούς.
    Σε ό,τι αφορά το θέμα του τι υπάλληλοι θα προΐστανται, που ήταν και αυτό ένα ερώτημα της διεύθυνσης και των τμημάτων, ο σκοπός είναι οι προϊστάμενοι να είναι κάτοχοι πτυχίων ανώτατων εκπαιδευτικών ιδρυμάτων, καθώς και πτυχιούχοι ανώτερων εκπαιδευτικών ιδρυμάτων, υπάλληλοι δηλαδή, που θα έχουν αυξημένα τυπικά προσόντα ως βάση και δύνανται, βεβαίως, να έχουν και μεταπτυχιακό τίτλο σπουδών και γνώση ξένων γλωσσών, έτσι ώστε να επιτευχθεί η καλύτερη δυνατή διοίκηση της υπό σύστασης μονάδας, λόγω του αντικειμένου και λόγω των αρμοδιοτήτων.
    Η νέα διεύθυνση, θα στελεχωθεί από υπαλλήλους της Εστίας και αναγνωρίζεται για παράδειγμα ο κλάδος Π.Ε.1 –γιατί κάνατε αυτές τις ερωτήσεις στην επιτροπή και θα ήθελα να σας απαντήσω- και Τ.Ε.4 διοικητικού, αποτελείται από εξήντα ένα υπαλλήλους –δεν είναι ένας ή δύο ή τρεις- από τους οποίους θα γίνει η επιλογή.
    Στη σύγχρονη ανταγωνιστική αγορά εργασίας, ο στόχος για αύξηση της απασχόλησης και ισότιμη συμμετοχή των γυναικών, μπορεί να επιτευχθεί ευκολότερα μέσα από την ουσιαστική διευκόλυνση να εναρμονίζουν τους απαιτητικούς και αντικρουόμενους ρόλους τους. 
    Οι παραπάνω ενέργειες, αποδεικνύουν έμπρακτα το σεβασμό στο ρόλο και στις ανάγκες της σύγχρονης Ελληνίδας εργαζόμενης μητέρας, τη δέσμευσή μας για την απρόσκοπτη πρόσβασή της στην εργασία και τη διασφάλιση της δυνατότητάς της να παραμένει επαγγελματικά ενεργή, όταν είναι μητέρα. Γίνεται, λοιπόν, σαφές από τα παραπάνω, τόσο η σημασία του έργου για την ενίσχυση της γυναικείας απασχόλησης, όσο και η ρητή δέσμευση της χώρας, για την έγκαιρη και αποτελεσματική υλοποίηση.
    Κυρίες και κύριοι συνάδελφοι, είναι χρέος μας να επεμβαίνουμε, όπου οι πολίτες μας έχουν ανάγκη για την εγγύηση μιας αξιοπρεπούς διαβίωσης. Αυτό κάνουμε και με το παρόν σχέδιο νόμου, το οποίο συγκεντρώνει μια σειρά από διατάξεις, που έχουν χαρακτήρα επείγοντα. Είναι σημαντικά κοινωνικές και στόχο έχουν να καταστήσουν κάποιες διαδικασίες διοικητικής φύσεως πιο λειτουργικές προς όφελος του πολίτη. 
    Στο πνεύμα αυτό, παρατείνεται η ειδική επιδότηση ανεργίας, που αφορά μισθωτούς στις μεταλλευτικές επιχειρήσεις «ΜΑΚΕΔΟΝΙΚΟΙ ΛΕΥΚΟΛΙΘΟΙ», «ΜΕΤΑΛΛΕΥΤΙΚΗ ΕΜΠΟΡΙΚΗ», «ΜΑΡΜΕΤΑΛ», «ΚΟΙΣΕΛΙΚ», μισθωτούς της επιχείρησης «ΠΙΝΔΟΣ Α.Ε.», καθώς και μισθωτούς της επιχείρησης «ΣΥΝΕΤΑΙΡΙΣΤΙΚΑ ΛΙΠΑΣΜΑΤΑ», που έμειναν άνεργοι όταν έκλεισαν οι επιχειρήσεις. Επειδή υπήρξε και μια σχετική καθυστέρηση, απλώς υπενθυμίζω στο Σώμα ότι μέχρι να έλθουν αυτές οι παρατάσεις στη Βουλή, τα Χριστούγεννα δόθηκαν 3.000 ευρώ ανά δικαιούχο, έναντι αυτών των ειδικών επιδοτήσεων. 
    Σε ό,τι αφορά τις επιχειρήσεις του άρθρου 1 παράγραφος 1, η ειδική επιδότηση ανεργίας που αφορούσε μισθωτούς που απολύθηκαν χωρίς υπαιτιότητά τους κατά την περίοδο 1990-1995, παρατείνεται σύμφωνα με τους όρους και τις προϋποθέσεις, που ίσχυαν στις διατάξεις που τους αφορούσαν. Η διάρκεια της προτεινόμενης παράτασης είναι πέντε έτη, προκειμένου να συνταξιοδοτηθούν όλοι οι απολυμένοι της επιχείρησης. Είναι τριάντα πέντε άτομα, που όλοι αυτοί βγαίνουν στη σύνταξη, για να απαντήσω και σε σχετικά ερωτήματα. 
    Σχετικά με την «ΠΙΝΔΟΣ Α.Ε.» παρατείνεται η ειδική επιδότηση ανεργίας για τους μισθωτούς της επιχείρησης, των οποίων η σχέση εργασίας καταγγέλθηκε κατά τον Ιανουάριο του 2002 χωρίς υπαιτιότητα. Είναι εξήντα επτά άτομα, σύμφωνα με στοιχεία του Ο.Α.Ε.Δ..
    Παρομοίως, παρατείνεται η ειδική επιδότηση ανεργίας, που αφορούσε μισθωτούς της επιχείρησης «ΣΥΝΕΤΑΙΡΙΣΤΙΚΑ ΛΙΠΑΣΜΑΤΑ», μια ιστορία που, πραγματικά, η καταγγελία της σχέσης εργασίας της έγινε το 1999, κλείνει μια δεκαετία περίπου. Η διάρκεια της προτεινόμενης παράτασης είναι τρία έτη, προκειμένου να συνταξιοδοτηθούν όλοι οι απολυμένοι της επιχείρησης, που ήταν δικαιούχοι.
    Το παρόν σχέδιο νόμου, δίνει λύση και σε μια ακόμη περίπτωση απολυμένων της εταιρείας «ΕΛΕΝΙΤ». Επαναφέρουμε σε ισχύ το άρθρο 10 του ν. 3408/2005, προκειμένου να πραγματοποιηθεί η αυθεντική ερμηνεία, άρθρο 77 του Συντάγματος και να υπαχθούν οι απολυμένοι της εταιρείας στο καθεστώς της ειδικής επιδότησης ανεργίας.
    Με το ν. 3408/2005, οι απολυμένοι της εταιρείας, είχαν υπαχθεί στις διατάξεις του άρθρου 7 του ν. 2941/2007, προκειμένου να τύχουν της ίδιας προστασίας με τους άνεργους της επιχείρησης «ΜΑΒΕ».
      Ωστόσο, την ορθή υλοποίηση αυτής της διάταξης, εμπόδιζαν ορισμένες παράγραφοι του άρθρου 7 του ν. 2941/2007, τις οποίες εξαιρούμε με το παρόν σχέδιο.
      Μία ακόμα παρένθεση θα κάνω εδώ, για να πω ότι αδικείται κατάφωρα ο Ο.Α.Ε.Δ., όταν λέμε ότι το μόνο που κάνουν το Υπουργείο Απασχόλησης και η Κυβέρνηση, είναι να προσπαθούν να μπαλώσουν τα προβλήματα που υπάρχουν με τα θέματα της ανεργίας, με ειδικές επιδοτήσεις και με ειδικά επιδόματα. Αυτό δεν ισχύει καθόλου. Έχει αναβαθμιστεί πάρα πολύ ο Ο.Α.Ε.Δ. και έχει εξατομικευμένη προσέγγιση για κάθε άνεργο. Νομίζω ότι προσφέρει πραγματικά αρκετές επιλογές, οι οποίες έχουν χαρακτήρα ενεργητικών πολιτικών, για τις οποίες και εσείς μιλήσατε και τις αναδείξατε.
      Πιστεύω και εγώ ότι πρέπει και οι εργαζόμενοι και οι άνεργοι, αλλά και οι εργοδότες, να καταλάβουν ότι ο Ο.Α.Ε.Δ. αυτήν την στιγμή, αποτελεί πραγματικά μία πρώτη στάση γι’ αυτούς, διότι υπάρχουν πολλά εργαλεία εκεί. Θα σας πω: Επειδή χειρίζομαι τέτοια θέματα καθημερινά, βλέπω ότι υπάρχει και μεγάλη δυστοκία, να θέλουν άνθρωποι να εκμεταλλευτούν τα προγράμματα των ενεργητικών πολιτικών. Αντιθέτως υπάρχει μία πολύ μεγάλη έμφαση στα προγράμματα τα οποία οδηγούν σε πρόωρη συνταξιοδότηση και στα προγράμματα, ειδικών επιδοτήσεων.
      Αυτό το λέω, βλέποντας απλώς την πρακτική που ακολουθείται και πιστεύω και εγώ ότι πρέπει να στηρίξουμε όλοι τις ενεργητικές πολιτικές, διότι οι πολίτες θέλουν να εργαστούν, δεν είναι το θέμα της πρόωρης συνταξιοδότησης.
      Εξίσου σημαντική είναι και η διάταξη για την ηλεκτρονική υποβολή εντύπων. Συγκεκριμένα αναφέρομαι στη δυνατότητα, που θα έχουν οι πολίτες να υποβάλλουν στο Υπουργείο Απασχόλησης και Κοινωνικής Προστασίας και στους εποπτευόμενους φορείς και οργανισμούς τα πάσης φύσεως έντυπα που υπέβαλαν μέχρι τώρα χειρόγραφα ή ηλεκτρονικά, με στόχο την καλύτερη και ταχύτερη εξυπηρέτησή τους, αλλά και την ταχύτερη διεκπεραίωση των εργασιών.
      Αυτή η νομοθετική πρωτοβουλία, θα εξυπηρετήσει άμεσα εργαζόμενους και εργοδότες, καθώς περίπου επτακόσιες χιλιάδες είναι αυτοί που επισκέπτονται κάθε χρόνο τις υπηρεσίες του Σώματος Επιθεώρησης Εργασίας και τον Ο.Α.Ε.Δ., για τη συμπλήρωση και υποβολή κάποιου εντύπου.
      Σε πρώτη φάση, θα τεθεί σε λειτουργία το νέο πληροφορικό σύστημα του Υπουργείου Απασχόλησης, το οποίο θα υποστηρίζει τον Ο.Α.Ε.Δ. και το Σ.Ε.Π.Ε. στην παρακολούθηση θεμάτων απασχόλησης. Ήδη, πιλοτικά υποβάλλονται ηλεκτρονικά οι αιτήσεις νέων θέσεων εργασίας και νέων ελεύθερων επαγγελματιών στον Ο.Α.Ε.Δ..
      Ένα άλλο θέμα που ρυθμίζεται με το παρόν νομοσχέδιο, αφορά την παράταση προθεσμίας άσκησης καθηκόντων ιατρού εργασίας, για δύο επιπλέον χρόνια, σε γιατρούς που δεν έχουν την ειδικότητα της ιατρικής της εργασίας. Έχουμε πει πάρα πολλά πάνω σ’ αυτό. Θα ήθελα να πω ότι χρειάζεται πολύ στενή συνεργασία και αυτήν τη στιγμή, υπάρχει αυτή η στενή συνεργασία με το Υπουργείο Υγείας και Κοινωνικής Αλληλεγγύης, με στόχο την αύξηση του αριθμού των ιατρών εργασίας, έτσι ώστε να καλυφθούν οι ανάγκες της χώρας.
      Θα ήθελα, όμως, να απαντήσω και στον κ. Γείτονα. Δεν έχουν αυξηθεί τα εργατικά ατυχήματα. Αντίθετα, οι δείκτες δείχνουν, πως έχουμε καθοδική πορεία. Όμως, κανείς ποτέ δεν είναι ευχαριστημένος, εάν έστω και ένας συνάνθρωπός μας υποστεί εργατικό ατύχημα, θανατηφόρο ή μη.
      Επανερχόμενη στο θέμα, θα έλεγα πως θέλουμε να καλύπτονται οι ανάγκες της χώρας και σχετικά με τον τρόπο εκπαίδευσής τους, έτσι ώστε να μπορεί να λυθεί αυτό το θέμα. Γιατροί εργασίας, όπως ξέρετε, πρέπει να υπάρχουν σε επιχειρήσεις άνω των πενήντα ατόμων.
      Για το θέμα του καταλόγου των επαγγελματικών ασθενειών, που είχε θέσει ο κ. Λεβέντης στην επιτροπή, σας ενημερώνω ότι ολοκληρώθηκε η φάση επικαιροποίησης και αναμόρφωσής του. Το έργο της επιτροπής συνεχίζεται, για τη διαμόρφωση των κριτηρίων και των προϋποθέσεων, για την καταγραφή και τον προσδιορισμό των περιστατικών. Είναι μία εκκρεμότητα ετών, που λύνεται με θετικό τρόπο.
      Σχετικά με την υποβολή αναλυτικών περιοδικών δηλώσεων από τον Ο.Α.Ε.Δ., ο Ο.Α.Ε.Δ. λειτουργώντας ως φορέας κοινωνικής προστασίας και όχι ως εργοδότης με τη στενή έννοια, ασφαλίζει τους δικαιούχους παροχών, όπως ειδικές επιδοτήσεις, επιδόματα στράτευσης, παροχές αφερεγγυότητας, συμπληρωματικές παροχές μητρότητας και άλλα, εφαρμόζοντας πιστά τα προβλεπόμενα από το θεσμικό πλαίσιο απονομής αυτών των παροχών.
      Έτσι, για παράδειγμα, υποχρεούται απ’ αυτό το θεσμικό πλαίσιο, να ασφαλίσει δικαιούχους σε χρόνο προγενέστερο της καταβολής παροχών, όπως ακόμα και εδώ, στις περιπτώσεις που συζητούμε τώρα. Μ’ αυτόν τον τρόπο, είναι αντικειμενικά αδύνατη η τήρηση των προθεσμιών που είναι βάσει του άρθρου 7 του ν. 2972/2001. Έτσι ο Ο.Α.Ε.Δ., παρ’ όλο που εφαρμόζει πιστά τους νόμους που αφορούν σε διάφορες κοινωνικές παροχές, πλέον «τιμωρείται» -εντός πολλών εισαγωγικών- από το I.K.A. που αντιμετωπίζει τον οργανισμό ως εργοδότη των δικαιούχων και όχι ως φορέα παροχών κοινωνικής προστασίας.
      Να υπενθυμίσω στο Σώμα ότι όταν καταβάλλεται η παροχή, ταυτόχρονα υποβάλλονται και αναλυτικές περιοδικές δηλώσεις μέσω ηλεκτρονικής παρακολούθησης. Υπάρχει, δηλαδή, άμεση ανταπόκριση, από τη στιγμή που καταβάλλεται η παροχή.
      Σε ό,τι αφορά το άρθρο 7, με την προτεινόμενη διάταξη η αρμοδιότητα λειτουργίας των Ι.Ε.Κ. επανέρχεται στον Ο.Α.Ε.Δ.. Ούτως ή άλλως, μετά τη διάταξη του ν. 2956/01 με τον οποίο οι αρμοδιότητες λειτουργίας των Ι.Ε.Κ. είχαν ανατεθεί στην εταιρεία «Επαγγελματική Κατάρτιση Α.Ε.», τα Ι.Ε.Κ. λειτουργούσαν αποκλειστικά στις δομές, στα κτήρια του Ο.Α.Ε.Δ. και ήταν στελεχωμένα κυρίως με εκπαιδευτικούς του Ο.Α.Ε.Δ.. 
      Επιπλέον, ενισχύεται το θεσμικό οπλοστάσιο του Ο.Α.Ε.Δ., προκειμένου να προσφέρει μία συνεκτική δέσμη παρεμβάσεων για την προώθηση της εκπαίδευσης και της απασχόλησης των νέων.
      Υπενθυμίζουμε ότι ο οργανισμός διαθέτει σχολές μαθητείας, οι οποίες πρόσφατα με την εκπαιδευτική μεταρρύθμιση μετατράπηκαν σε επαγγελματικές σχολές. Οι απόφοιτοι των ΕΠΑ.Σ. έχουν τη δυνατότητα να συνεχίσουν την εκπαίδευσή τους στα Ι.Ε.Κ.. Τα Κ.Ε.Π. παραμένουν στην ΕΠΑΕ, που είναι τώρα υπό του Υπουργείου Απασχόλησης και Κοινωνικής Προστασίας, γιατί ως ενδιάμεσος φορέας ενδοεπιχειρησιακής κατάρτισης για μικρομεσαίες επιχειρήσεις -εκεί που θα δοθεί ιδιαίτερη έμφαση στη Δ΄ Προγραμματική Περίοδο- θα μπορέσουν να τη βοηθήσουν να επιτελέσει αυτό το έργο και γι’ αυτό γίνεται και ο διαχωρισμός. 
      Σε ό,τι αφορά την παροχή επιπλέον προθεσμίας τριών μηνών σε όσους εμπίπτουν στο πεδίο εφαρμογής του άρθρου 6 του ν. 3552/07, πρόκειται για μία τρίμηνη παράταση και όχι για νέο νόμο. 
      Τέλος, ικανοποιώντας το αίτημα του Σωματείου Εργατοϋπαλλήλων Εργοστασίων Λιπασμάτων Νομού Θεσσαλονίκης, δίνουμε τη δυνατότητα να είναι προαιρετική η ασφάλιση στο Ταμείο Πρόνοιας του προσωπικού εταιρειών λιπασμάτων ΤΑΠΕΛ, για τους εργαζόμενους της Βιομηχανίας Φωσφορικών Λιπασμάτων, οι οποίοι εμπίπτουν στις διατάξεις του άρθρου 23 του ν. 3526/2007.
      Η εν λόγω διάταξη προτείνεται προκειμένου οι ενδιαφερόμενοι να μην έχουν απώλεια του δικαιώματός τους ως προς το ποσό της εφάπαξ παροχής που χορηγείται από το ΤΑΠΕΛ λόγω συνταξιοδότησης –αν συνταξιοδοτηθούν κατά τη διάρκεια της ειδικής επιδότησης- εφόσον ο υπολογισμός της εφάπαξ παροχής θα γίνει με βάση το μηνιαίο μέσο όρο του αθροίσματος των τακτικών αποδοχών του ασφαλισμένου κατά τους τελευταίους δώδεκα μήνες ασφάλισής του στο ΤΑΠΕΛ. 
      Τώρα, θα ήθελα να αναφερθώ στις τροπολογίες που καταθέσαμε. Η μία αφορά την πρακτική άσκηση μαθητών, σπουδαστών και φοιτητών. Κατ’ αρχήν, αν θέλαμε να μη ρυθμίσουμε το θέμα αυτό –κάτι που νομίζω ότι είπε ο κ. Λαφαζάνης- δεν θα φέρναμε τροπολογία για να το ρυθμίσουμε. 
      Η πολιτική ηγεσία του Υπουργείου Απασχόλησης και Κοινωνικής Προστασίας μέσω της ενημέρωσης από τις υπηρεσίες του ΣΕΠΕ και μετά από επαφή με συνδικαλιστικούς φορείς εργαζομένων, διαπίστωσε ότι κατά τις διάφορες φάσεις υλοποίησης της πρακτικής άσκησης ημεδαπών και αλλοδαπών φοιτητών και σπουδαστών της επαγγελματικής εκπαίδευσης και κατάρτισης, παρουσιάζονται σημαντικά προβλήματα λόγω της ανεπάρκειας του υφιστάμενου θεσμικού πλαισίου. 
      Συγκεκριμένα, το υφιστάμενο θεσμικό πλαίσιο –ν. 3386/05- ρυθμίζει μόνο τις διαδικασίες εισόδου αλλοδαπών φοιτητών από τρίτες χώρες, ενώ δεν υπάρχει θεσμικό πλαίσιο που να διέπει την υλοποίηση πρακτικής άσκησης των εκπαιδευομένων, όπως για παράδειγμα των φοιτητών των Τ.Ε.Ι. που κάνουν μία πρακτική. 
      Από την άλλη πλευρά, παρατηρείται έλλειψη καταγραφής των αναγκών τόσο σε αριθμό εκπαιδευομένων που επιθυμούν να κάνουν πρακτική άσκηση όσο και σε αριθμό διαθέσιμων θέσεων πρακτικής άσκησης, ενώ υπάρχουν κενά στην πληροφόρηση που αφορά την τήρηση των όρων, την αμοιβή των εκπαιδευόμενων, τις συνθήκες εργασίας τους, την ασφάλισή τους και την επιτήρησή τους από επαγγελματίες του κλάδου. Όλα αυτά είναι θέματα τα οποία είδα ότι αναδείξατε και εσείς και γι΄ αυτόν το λόγο, νομοθετούμε.
      Τέλος, ιδιαίτερα σημαντικό θέμα είναι ότι οι εν λόγω εκπαιδευόμενοι ενδεχομένως να καλύπτουν θέσεις εργαζομένων του κλάδου, ενώ δηλώνονται ότι θα συμμετάσχουν μόνο για πρακτική άσκηση. 
      Για το Υπουργείο Απασχόλησης και Κοινωνικής Προστασίας, η αντιμετώπιση όλων των παραπάνω προβλημάτων αποτελεί υψηλή προτεραιότητα, καθώς στόχος μας είναι η συνεχής ποιοτική αναβάθμιση των προσόντων του ανθρώπινου δυναμικού, η βελτίωση της σύνδεσης της παρεχόμενης επαγγελματικής εκπαίδευσης με την αγορά εργασίας, αλλά και η ικανοποίηση των αναγκών της αγοράς εργασίας.
      Με την παρούσα διάταξη επιχειρείται αφ΄ενός η επίτευξη επαρκούς επιπέδου προστασίας των εκπαιδευόμενων-καταρτιζόμενων κατά τη διάρκεια της πρακτικής τους άσκησης και αφ΄ετέρου, η αποφυγή των φαινομένων κάλυψης πραγματικών θέσεων εργασίας από καταρτιζόμενους εκπαιδευόμενους. 
      Τέλος, σχετικά με την τροπολογία που αφορά καταβολή μέρους του ποσού της αποζημίωσης σε περίπτωση συνταξιοδότησης του προσωπικού των συνδικαλιστικών οργανώσεων, υπάρχει αίτημα της Γ.Σ.Ε.Ε. από το 1997 για το θέμα αυτό. Επιχειρήθηκε τότε να ρυθμιστεί με υπουργική απόφαση, αλλά δεν κατέστη εφικτό, γιατί θεωρήθηκε ότι είναι πέρα από τα όρια εξουσιοδότησης του νόμου και ότι χρειάζεται νομοθετική ρύθμιση. 
	Με δύο επιστολές το 2007 και το 2008 η Γ.Σ.Ε.Ε. επανέφερε το θέμα για ρύθμιση. Απλώς να υπενθυμίσω στο Σώμα ότι οι συνολικές δαπάνες το 2007 για το συνδικαλιστικό κίνημα ανήλθαν στο ποσό των 22.000.000 ευρώ περίπου. Το επιπλέον κόστος για τον οργανισμό για την εν λόγω ρύθμιση εκτιμούμε πως δεν θα ξεπεράσει τις 120.000 ευρώ ετησίως. 
	Στις συνδικαλιστικές οργανώσεις που επιχορηγούνται από τον οργανισμό για κάλυψη δαπανών μισθοδοσίας προσωπικού απασχολούνται τριακόσιοι ογδόντα πέντε υπάλληλοι. Οι διαδικασίες πρόσληψης και η κατανομή των υπαλλήλων γίνεται με βάση το νόμο και τις υπουργικές αποφάσεις που εκδίδονται κάθε χρόνο μετά από αιτιολογημένες αποφάσεις του διοικητικού συμβουλίου του οργανισμού. 
	Συνεπώς η Κυβέρνηση έρχεται να ικανοποιήσει ένα σημαντικό πάγιο και διαχρονικό αίτημα του συνδικαλιστικού κινήματος, αναγνωρίζοντας έτσι τη σημασία της συμβολής των κοινωνικών εταίρων στην οικονομική και κοινωνική ζωή. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
	Ολοκληρώνω, κύριε Πρόεδρε. Μόνο ένα λεπτό, για να μιλήσω και για μια επιπλέον τροπολογία. 
	Σχετικά με την τροπολογία με γενικό αριθμό 215 και ειδικό αριθμό 26, που αφορά το ποσοστό εισαγωγής πολύτεκνων, τρίτεκνων και ειδικών κατηγοριών στις Σχολές Αστυφυλάκων και Αξιωματικών της Ελληνικής Αστυνομίας και τις Σχολές του Εμπορικού Ναυτικού, θέλω να πω ότι, πρώτον, δημιουργείται ειδικό ποσοστό τριτέκνων (4%), για να μην είναι σε βάρος των πολυτέκνων, που έχουν ποσοστό 10% μαζί με τις άλλες κατηγορίες και, δεύτερον, δίνει στους τρίτεκνους 3% για τις Σχολές του Εμπορικού Ναυτικού. 
	Επίσης, αν οι ειδικές κατηγορίες δεν καλύπτουν το ποσοστό τους με επιτυχόντες, τότε τα κενά καλύπτονται από τον κατάλογο των επιλαχόντων από τη γενική κατάσταση. Η ισχύς θα είναι από 1.2.2008, για να καλυφθούν οι προκηρύξεις διαγωνισμών εισαγωγής για το 2008-2009. 
	Θεωρώ πως αυτό το  νομοσχέδιο πραγματικά έρχεται να λύσει πάρα πολλά πρακτικά και σημαντικά θέματα για την ελληνική κοινωνία. Πιστεύουμε ότι θα διευκολύνει πολλές από τις διαδικασίες που ταλαιπωρούσαν τους πολίτες. Θα θέσει θεσμικά πλαίσια και θα λύσει θέματα που χρόνιζαν. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Υπουργέ. 
    	Κυρίες και κύριοι συνάδελφοι, ο συνάδελφός μας κ. Λάζαρος Τσαβδαρίδης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
    	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    	ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια. 
    	Επίσης, θέλω να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα πέντε μαθήτριες και μαθητές και τρεις συνοδοί-δάσκαλοι από το 15ο Δημοτικό Σχολείο Λάρισας. 
    Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ζητήσει –και δικαιούται να τον έχει- ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής. 
      Κύριε Παπουτσή, αν θέλετε να διευκολυνθούν και οι δύο συνάδελφοί σας που απομένουν, θα κάνω έκκληση να περιορίσετε τον ήδη σύντομο λόγο σας. Γνωστό είναι αυτό. 
      ΧΡΗΣΤΟΣ ΠΑΠΟΥΤΣΗΣ: Θα καταβάλω κάθε δυνατή προσπάθεια, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      ΧΡΗΣΤΟΣ ΠΑΠΟΥΤΣΗΣ: Χαίρομαι, όμως, ιδιαίτερα που δίνεται η ευκαιρία –το έφερε η συγκυρία- να ανέβω στο Βήμα την ώρα που είναι εδώ τα παιδιά από την ιδιαίτερη πατρίδα μου, τη Λάρισα. Ο συνάδελφος κ. Ροντούλης βρίσκεται επίσης στην Αίθουσα και καταλαβαίνω το λόγο για τον οποίο ήθελε να σταματήσουμε τη συνεδρίαση. 
      Κυρίες και κύριοι συνάδελφοι, θα είμαι πολύ συγκεκριμένος. Ξεκινώ με ένα παράδειγμα, με το παράδειγμα της ΜΑΡΜΕΤΑΛ και ΚΟΙΣΕΛΙΚ, το θέμα της οποίας ρυθμίζεται με το νομοσχέδιο στο οποίο προηγουμένως η κυρία Υπουργός αναφέρθηκε. 
      Επί τέσσερα χρόνια η συνάδελφος κ. Περλεπέ-Σηφουνάκη κατέθετε τροπολογίες σε όλα τα συναφή νομοσχέδια που έρχονταν στη Βουλή, αλλά ποτέ δεν έγιναν δεκτές, αφήνοντας αυτούς τους εργαζόμενους επί τέσσερα χρόνια χωρίς ιατροφαρμακευτική περίθαλψη, χωρίς ένα επίδομα, χωρίς συνταξιοδοτικά δικαιώματα, χωρίς τίποτα. 
      Έρχεστε, λοιπόν, λίγο καθυστερημένα τώρα να ρυθμίσετε κάποιες παρατάσεις επιδοτήσεων που εκκρεμούσαν όλο αυτό το διάστημα. Και –ω του θαύματος!- μόλις η Κυβέρνηση παρουσίασε το νομοσχέδιο, οι πολίτες στην Εύβοια διάβαζαν στον τοπικό Τύπο διαβάζω από την εφημερίδα «ΒΟΡΕΙΑ ΕΥΒΟΙΑ». Σίμος Κεδίκογλου: «Αίσιο τέλος στην περιπέτεια των απολυμένων.» 
      Υπάρχει ολόκληρο άρθρο, με βάση το οποίο ο συνάδελφος κ. Σίμος Κεδίκογλου φαίνεται ότι είχε σταθεί στο πλευρό των πρώην εργαζομένων και ως εκ τούτου, κατόπιν δικών του παρεμβάσεων, προχώρησε η νομοθετική ρύθμιση. 
      Ξέρετε, έχω πάρα πολλούς λόγους οι οποίοι-βέβαια, δεν αφορούν την Αίθουσα και το Σώμα- να τρέφω ιδιαίτερη εκτίμηση στον κ. Σίμο Κεδίκογλου. Και ο ίδιος το γνωρίζει, όπως και η οικογένειά του. 
    Αλλά χρησιμοποιώ το παράδειγμα αυτό για ποιο λόγο; Γιατί αποδεικνύει πώς πολιτεύεται η Νέα Δημοκρατία. Επί τέσσερα χρόνια αρνιόταν τη ρύθμιση και τώρα όταν ήλθε, στη συνέχεια όλα γίνονται κατόπιν ενεργειών των συναδέλφων της Νέας Δημοκρατίας.
    Δεύτερο παράδειγμα, η Εργατική Εστία. Θέλουμε να την κάνουμε δικαιούχο για να συνδέεται πλέον η Εργατική Εστία με ιδιωτικά επιχειρηματικά συμφέροντα, που θα παίρνουν κι αυτά μέρος στα επιχειρησιακά προγράμματα. Έχουμε, όμως, στην πραγματικότητα μία επιχείρηση ιδιωτικοποίησης των παιδικών σταθμών εις βάρος των δημοτικών βρεφονηπιακών σταθμών. 
    Τρίτο θέμα, οι γιατροί εργασίας. Είναι μία ειδικότητα που θα έπρεπε να έχει θεσπιστεί εδώ και χρόνια. Είναι αλήθεια ότι δεν ολοκληρώθηκε η εκπαίδευση τετρακοσίων εβδομήντα πέντε γιατρών που είχαν κάνει αίτηση, για ποιο λόγο; Γιατί το Γενικό Λογιστήριο του Κράτους δεν ενέκρινε τη δαπάνη. Και μετά έρχεται η Κυβέρνηση και τι λέει; Ότι δεν έχουμε γιατρούς εργασίας, σήμερα έχουμε μία κατάσταση ανυπόφορη. Ποια είναι η ανυπόφορη κατάσταση και ποιος έχει την ευθύνη; Η κατάσταση είναι ότι ένας μεγάλος αριθμός επιχειρήσεων δουλεύουν χωρίς άδεια κι από εκείνες που έχουν άδεια, ένας μεγάλος αριθμός επιχειρήσεων παραβιάζουν συστηματικά τους όρους με τους οποίους έχουν δοθεί οι άδειες. Υπάρχει περιορισμένος αριθμός επιθεωρήσεων με ειδοποιημένους συχνά τους επιχειρηματίες πριν πάει η επιθεώρηση για να έχουν πάρει και τα κατάλληλα μέτρα. Και ποιο είναι το ανέκδοτο της υπόθεσης; Ότι στην αιτιολογική έκθεση του νομοσχεδίου το οποίο συζητάμε στο άρθρο 5, αν διαβάσετε, ένας από τους λόγους που αναφέρεται στο αίτημα για την παράταση στα πέντε χρόνια, ποιος είναι; Με αυστηρό τόνο αναφέρεται ότι το Υπουργείο Υγείας δεν έχει προχωρήσει στην ολοκλήρωση των διαδικασιών. Και μάλιστα κοιτώντας την τελευταία σελίδα του νομοσχεδίου βλέπουμε ότι υπογράφει και ο Υπουργός Υγείας, ο οποίος κατά τα άλλα θεωρείται ως βασικός υπαίτιος, γιατί δεν είχε προχωρήσει η ρύθμιση και δεν είχαν προετοιμαστεί όλες οι διαδικασίες.
    Τέταρτο θέμα, οι πολιτικές των επιδοτήσεων που μέχρι τώρα υπήρχαν, σύμφωνα με τη νομοθεσία του ΠΑ.ΣΟ.Κ.. Προφανώς καλά κάνετε και τις συνεχίζετε. Το ερώτημα, όμως, είναι γιατί δεν το έχετε κάνει μέχρι τώρα; Γιατί μέχρι τώρα οι ειδικές επιδοτήσεις ήταν το πρόβλημα των εργαζομένων και όχι το εργαλείο της Κυβέρνησης, προκειμένου να μπορέσουν να βοηθήσουν τους ανέργους; Η αλήθεια είναι ότι η επιδίωξή σας ήταν να κρατάτε τους ανθρώπους αυτούς πολιτικά ομήρους, για να θεωρήσουν εκείνοι ότι είναι δικό σας ρουσφέτι, κάτι το οποίο ήταν δικαίωμά τους και υποχρέωση της πολιτείας σύμφωνα με το νόμο.
    Η αλήθεια είναι ότι οι ειδικές επιδοτήσεις ανεργίας δεν είναι αυτές που δίνουν απαντήσεις στα προβλήματα των απολυμένων. Είναι καθεστώς ανάγκης που πρέπει να συνδυάζεται με μία συνολική πολιτική απασχόλησης. Όμως, αυτό που αποδεικνύεται είναι ότι η Κυβέρνηση δεν έχει πρόγραμμα για την προώθηση της απασχόλησης. Αντί να έλθει ένα συνολικό νομοσχέδιο που να αφορά την ενθάρρυνση και την ενδυνάμωση της πολιτικής απασχόλησης, τι γίνεται; Έρχεται ένα εμβαλωματικό νομοσχέδιο με οκτώ άρθρα, έγιναν δέκα στην πορεία και τώρα αναμένουμε και άλλα άρθρα τα οποία ετοιμάζονται, το καθένα ξεχωριστά για κάποιο άλλο νομοσχέδιο στο μέλλον. Όμως, συνολική πολιτική απασχόλησης δεν υπάρχει. Και δεν υπάρχει ούτε επί μέρους πολιτική για την απασχόληση σε ειδικές περιπτώσεις, όπως αυτές των μαζικών απολύσεων και των περιοχών με φθίνουσα βιομηχανική και επιχειρηματική δραστηριότητα. 
    Συχνά λένε οι συνάδελφοι της Νέας Δημοκρατίας, το ακούσαμε και σήμερα, ότι το ΠΑ.ΣΟ.Κ. δεν έχει προτάσεις. Και όμως στην προκειμένη περίπτωση υπάρχει η πρόταση του ΠΑ.ΣΟ.Κ. για την ανάπτυξη και την προώθηση της απασχόλησης στις φθίνουσες περιοχές. Και όμως η Κυβέρνηση αδιαφορεί και ας είναι ένα ολοκληρωμένο πρόγραμμα ανάπτυξης, το οποίο ενσωματώνει σημαντικά μέτρα κοινωνικής προστασίας.
    Η αλήθεια είναι, κυρίες και κύριοι συνάδελφοι, ότι η Νέα Δημοκρατία επιχειρεί με διάφορα τερτίπια να κρύψει τις νεοφιλελεύθερες επιδιώξεις της που στοχεύουν στην εξυπηρέτηση των συμφερόντων της οικονομικής ολιγαρχίας, σε μία αγορά ασύδοτη που λειτουργεί χωρίς κανόνες, χωρίς τη στοιχειώδη προστασία των εργασιακών δικαιωμάτων. Και αν επιμένουμε στην πολιτική και ιδεολογική αντιπαράθεση γύρω απ΄ αυτό το θέμα, το κάνουμε γιατί πρέπει να αποκαλύψουμε και να μάθει ο ελληνικός λαός τις αληθινές σας προθέσεις. Τι πρεσβεύει σήμερα η νεοδεξιά. Αν αυτή εκφράζεται, ναι ή όχι, από τη Νέα Δημοκρατία. Πού υπάρχει σύμπτωση με άλλες πολιτικές δυνάμεις στα συγκεκριμένα πολιτικά ζητήματα και στις συγκεκριμένες πολιτικές. Πρέπει να τις αναδείξουμε και θα τις αναδείξουμε. Τι επιβάλλει ο νεοφιλελευθερισμός. Ποιες είναι οι επιλογές της Νέας Δημοκρατίας για την αγορά. Και ερωτώ συγκεκριμένα: Υπάρχει σεβασμός των συλλογικών συμβάσεων; Όχι βέβαια, όπως αποδεικνύεται από τη συμπαιγνία της Κυβέρνησης με το Διοικητή της Εθνικής Τράπεζας κ. Αράπογλου. Προφανώς, δεν έγιναν όλα τυχαία. Προφανώς, όλα αυτά έγιναν με την υποκίνηση του Υπουργού Οικονομίας και Οικονομικών του κ. Αλογοσκούφη.
     Το γνωρίζετε εσείς, κυρία Υφυπουργέ; Το γνώριζε το Υπουργείο Απασχόλησης, ως συναρμόδιο Υπουργείο;
     Όμως θέτω και άλλα ερωτήματα και χρειαζόμαστε απαντήσεις. Είναι, ναι ή όχι, επιλογή της Νέας Δημοκρατίας να επιτρέψει τις ομαδικές απολύσεις των εργαζομένων; Είναι, ναι ή όχι, επιλογή της Νέας Δημοκρατίας οι προσλήψεις χωρίς υποχρεωτική ασφάλιση και χωρίς συγκεκριμένο ωράριο; Είναι, ναι ή όχι, επιλογή της Νέας Δημοκρατίας η πλήρης ιδιωτικοποίηση των δημοσίων οργανισμών και επιχειρήσεων, αδιαφορώντας για το καθεστώς των εργαζομένων και με αλλαγή των εργασιακών σχέσεων, όπως αποδεικνύεται στην περίπτωση του Ο.Τ.Ε., των λιμανιών, της Δ.Ε.Η. και του Ταχυδρομικού Ταμιευτηρίου;
     Κυρίες και κύριοι συνάδελφοι, η Ελλάδα οδηγείται σε μια κοινωνία ολίγων και ισχυρών, με πολλές ευκαιρίες και σε μια κοινωνία πολλών και αδυνάτων, που οι ευκαιρίες τους να συμμετέχουν στο οικονομικό και κοινωνικό γίγνεσθαι ολοένα και λιγοστεύουν. Και δυστυχώς λιγοστεύουν και θα λιγοστεύουν και στα επόμενα χρόνια όσο θα παραμένει η Κυβέρνηση της Νέας Δημοκρατίας.
     Προφανώς η Νέα Δημοκρατία θέλει να ενθαρρύνει τις πολυεθνικές επιχειρήσεις που δραστηριοποιούνται στη χώρα μας με τα υπερκέρδη τους, να ενισχύσουν ακόμη περισσότερο τη δραστηριότητά τους και να πραγματοποιήσουν καινούργιες, ολιγοπωλιακές συνθήκες σαν αυτές που βλέπουμε παντού, σε όλους τους τομείς, σε όλη την αγορά, με την πλήρη ανοχή της Κυβέρνησης. Σε καμμία άλλη χώρα της Ευρώπης τα κέρδη των επιχειρήσεων δεν συνδέονται σε τέτοιο βαθμό με την εναρμόνιση των επιχειρηματικών πρακτικών εις βάρος των καταναλωτών, όπως συμβαίνει εδώ στην Ελλάδα. Και φανταστείτε πόσο πίεση υφίσταται αυτήν τη στιγμή το εισόδημα ενός μικρομεσαίου επιχειρηματία ή ενός μικρομεσαίου εισοδηματικού επιπέδου οικογενειάρχη και ποια είναι η πραγματική πίεση που υφίσταται ένας άνεργος, μια οικογένεια ανέργων. Αυτό, όμως, δεν αφορά τη Νέα Δημοκρατία.
     Όλοι στην αγορά, όλοι στην πιάτσα, έχουν πάρει το μήνυμα: οι κουμπάροι εγγυώνται την καρτελοποίηση της ελληνικής αγοράς. Και ο κ. Αλογοσκούφης εγγυάται τη μείωση της φορολογίας των κερδών των επιχειρήσεων. Αυτήν την πολιτική θα συνεχίσει η Κυβέρνηση της Νέας Δημοκρατίας όσο μείνει στην εξουσία.
     Προσέξτε τι γίνεται τις μέρες αυτές με το μεγάλο διατροφικό έγκλημα του νοθευμένου ηλιέλαιου. Ανεξέλεγκτες εισαγωγές δεκάδων χιλιάδων τόνων που από εκεί και πέρα εισάγονται στην Ελλάδα και χάνονται τα ίχνη τους, κανείς δεν γνωρίζει πού βρίσκονται. Και βεβαίως, είναι προφανές για όσους γνωρίζουν τις διαδικασίες εισαγωγής με πλοία στη χώρα, ότι κάποιοι έχουν διευκολυνθεί. Κάποιοι διευκολύνθηκαν στις εισαγωγές αυτές χωρίς έλεγχο. Κάποιοι φαίνεται ότι είχαν βρει την άκρη για να κάνουν τόσο μεγάλες ποσότητες παραγγελία για εισαγωγή με τη βεβαιότητα ότι θα εισέλθουν στην αγορά. 
     Οι κυβερνητικοί μηχανισμοί με ενοχή ή με ανεύθυνη ανοχή, επέτρεπαν σε κάποιους να θησαυρίζουν δηλητηριάζοντας τον ελληνικό λαό. Αυτή είναι η αλήθεια.
     	Κυρίες και κύριοι συνάδελφοι, εμείς πιστεύουμε σε ολοκληρωμένα δίκτυα κοινωνικής προστασίας, σε ολοκληρωμένα δίκτυα αλληλεγγύης για τον άνεργο, τον άπορο, το φτωχό, τον ασθενή, το άτομο με αναπηρίες, το μετανάστη, τον πολύτεκνο, τον τρίτεκνο βεβαίως, το χαμηλοσυνταξιούχο, αλλά και τον εργαζόμενο και ιδιαίτερα το σκληρά εργαζόμενο εργάτη, το σκληρά εργαζόμενο αγρότη. Και πάνω απ’ όλα για τους εργαζόμενους στα βαρέα και ανθυγιεινά επαγγέλματα, τα οποία η Κυβέρνηση της Νέας Δημοκρατίας αρνείται να συζητήσει και να οριοθετήσει.
     Αλήθεια, κυρία Υφυπουργέ, έχετε καμμιά ιδέα, καμμιά ένδειξη για το πότε σκοπεύετε να μας πείτε τις σκέψεις σας για τα βαρέα και ανθυγιεινά επαγγέλματα;
     Εμείς είμαστε υπέρ του δικαιώματος της εργασίας για όλους, γιατί θεωρούμε ότι η ανεργία είναι μια από τις χειρότερες μορφές της σύγχρονης δουλείας, της σύγχρονης καταπίεσης, της απαξίωσης του ανθρώπου. Δυστυχώς, όμως, η Κυβέρνηση συνεργεί  και στην απαξίωση του πολιτικού συστήματος.
     Προσέξτε τι γίνεται στην περίπτωση του Ο.Τ.Ε., του κ. Βγενόπουλου, του κ. Αλογοσκούφη, του κ. Καραμανλή.
     Κυρίες και κύριοι συνάδελφοι, εμείς θεωρούμε ότι όλην αυτή την περίοδο παρακολουθούμε ένα θέατρο σκιών. Γνωρίζουμε ότι στο θέατρο σκιών –το γνωρίζετε όλοι από τα παιδικά χρόνια- ερωτάται ο Χατζηαβάτης και απαντά ο Καραγκιόζης, ερωτάται ο Καραγκιόζης και απαντά το Κολλητήρι. Βεβαίως όλοι γνωρίζουμε ότι αυτοί οι ήρωες είναι πολύ αγαπητοί στο λαό, αλλά είναι και μπαγαμπόντηδες. Κι αυτό το ξέρει ο λαός.
Αυτό ζούμε αυτήν την περίοδο, το θέατρο σκιών. Η Κυβέρνηση συνεργάζεται με εξαιρετικό τρόπο σ’ αυτό το θέατρο σκιών επιχειρώντας να αποπροσανατολίσει την κοινή γνώμη και κυρίως να στρέψει αλλού την προσοχή, αποκρύπτοντας την πραγματική διάσταση αυτού του μεγάλου σκανδάλου που αφορά την εκποίηση, το ξεπούλημα του Οργανισμού Τηλεπικοινωνιών Ελλάδος.
	Θέλω να το καταστήσω και από το Βήμα της Βουλής καθαρό και σαφές προς κάθε κατεύθυνση: Κανείς δεν πρόκειται να φιμώσει το Γιώργο Παπανδρέου και το ΠΑ.ΣΟ.Κ., κανείς δεν πρόκειται να μας εμποδίσει να διατυπώσουμε τις θέσεις μας, να ασκούμε κριτική και έλεγχο, να αγωνιζόμαστε για την προστασία του δημοσίου συμφέροντος, για τα δικαιώματα των εργαζομένων, για τα δικαιώματα του ελληνικού λαού και βεβαίως κανείς δεν πρόκειται να μας εμποδίσει να αγωνιζόμαστε για την αυτονομία της πολιτικής. Αυτό το μήνυμα είναι καθαρό και παρακαλώ να το λάβουν όλοι σοβαρά υπόψη.
	Θέλω επίσης να πω από το Βήμα της Βουλής ότι είναι ανεπίτρεπτη η προσπάθεια του κ. Βγενόπουλου να κάνει κριτή το δικαστή, τη δικαιοσύνη, η οποία εξ’ ορισμού δεν έχει κανένα απολύτως δικαίωμα να παρεμβαίνει στην πολιτική άποψη, στη διατύπωση της πολιτικής άποψης. 
      Οι παρεμβάσεις του Προέδρου του ΠΑ.ΣΟ.Κ., του Γιώργου Παπανδρέου, και όλων μας από την αρχή μέχρι σήμερα αφορούν στην πολιτική ουσία της εμφανούς μεθόδευσης που ακολούθησε η Κυβέρνηση στο ξεπούλημα του Ο.Τ.Ε.. Ας μην τρίβουν ορισμένοι τα χέρια τους απ’ αυτές τις πρωτοβουλίες του κ. Βγενόπουλου. Αναφέρομαι φυσικά σ’ εκείνους οι οποίοι εμπλέκονται σ’ άλλες αντίστοιχες υποθέσεις, σ’ άλλους χώρους του ευρύτερου δημόσιου τομέα, σε παρασκηνιακές μεθοδεύσεις, σε συμφωνίες, σε ξεπουλήματα. Βεβαίως, για να γίνω ακόμα πιο σαφής, αναφέρομαι στο χώρο της ενέργειας. Δεν θα περάσουν αυτά τα σχέδια. 
	Εμείς στρεφόμαστε αποκλειστικά στην Κυβέρνηση και ελέγχουμε τον Υπουργό Οικονομίας και Οικονομικών κ. Αλογοσκούφη γιατί χρησιμοποίησε ως άλλοθι και μάλιστα έναντι πολύ υψηλής αμοιβής τις τρεις τράπεζες-συμβούλους, εγνωσμένου διεθνούς κύρους και τεχνογνωσίας, ενώ στην πράξη τις ακινητοποίησε και ακύρωσε το ρόλο τους. Aλλά την ίδια στιγμή ο ίδιος επέλεξε ως στρατηγικό εταίρο τον κ. Βγενόπουλο, λειτουργώντας έτσι ως εγγυητής της υπεραξίας για την εκχώρηση των διοικητικών δικαιωμάτων του Ο.Τ.Ε. στη γερμανική εταιρεία «DEUTSCHE TELEΚOM». 
	Εμείς ελέγχουμε την Κυβέρνηση και τον Υπουργό Οικονομίας και Οικονομικών γιατί εμφανίστηκε στη Βουλή με νομοθετική πρωτοβουλία δήθεν για την προστασία του Ο.Τ.Ε. από την επιθετική εξαγορά του κ. Βγενόπουλου, ενώ στη συνέχεια έσπευσε ο ίδιος να δώσει εγγυήσεις για τη μεταβίβαση των διοικητικών δικαιωμάτων στην «DEUTSCHE TELEΚOM», αμείβοντας έτσι πλουσιοπάροχα τη «ΜΙG» για τις υπηρεσίες διαμεσολάβησης που προσέφερε. 
	Στο μεταξύ η Κυβέρνηση αποκρύπτει το πόρισμα του εισαγγελέα κ. Πεπόνη από το καλοκαίρι του 2007, όταν η MARFIN BANK ενέχεται στην υπόθεση της αγοραπωλησίας των τριών δομημένων ομολόγων του Ταμείου Ξενοδοχοϋπαλλήλων. Καθ’ όλη δε αυτήν την περίοδο η Επιτροπή Κεφαλαιαγοράς κλείνει τα μάτια σε οφθαλμοφανείς παραβιάσεις της χρηματιστηριακής νομοθεσίας και των κανονισμών της Ευρωπαϊκής Επιτροπής για τη «MIG».
	 Κυρίες και κύριοι συνάδελφοι, δεν αξίζει στη σημερινή Ελλάδα, δεν αξίζει στους Έλληνες αυτό το νοσηρό κλίμα που καλλιεργούν η Νέα Δημοκρατία και τα οικονομικά συμφέροντα που την υποστηρίζουν. Δεν αξίζει στην Ελλάδα, δεν αξίζει στους Έλληνες αυτή η μιζέρια, η απαισιοδοξία, η γενικευμένη ηττοπάθεια που καλλιεργείται και ανακυκλώνεται. Φτάνει η ώρα να θέσουμε ένα τέρμα σ’ αυτήν την κατάσταση, να γυρίσουμε σελίδα, να προχωρήσουμε μπροστά, να ανοίξουμε νέους δρόμους μαζί με τις πιο υγιείς δυνάμεις της ελληνικής κοινωνίας, με τους προοδευτικούς ανθρώπους του τόπου μας.
	Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Παπουτσή.
	Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθήτριες και μαθητές και πέντε συνοδοί-δάσκαλοι από το 43ο Δημοτικό Σχολείο Λάρισας.
	Η Βουλή τους καλωσορίζει.
(Χειροκροτήματα από όλες τις πτέρυγες)
	Έχει ζητήσει το λόγο για μία σύντομη παρέμβαση -είσαστε καλός στη σκοποβολή- ο Κοινοβουλευτικός Εκπρόσωπος του Λαϊκού Ορθόδοξου Συναγερμού και Βουλευτής Λάρισας κ. Ροντούλης. Κύριε Ροντούλη, έχετε ζητήσει το λόγο για τριάντα δευτερόλεπτα.
	ΑΣΤΕΡΙΟΣ ΡΟΝΤΟΥΛΗΣ: Τριάντα δεύτερα θέλω, κύριε Πρόεδρε.
	ΠΑΝΑΓΙΩΤΗΣ ΛΑΦΑΖΑΝΗΣ: Θέλω κι εγώ το λόγο, κύριε Πρόεδρε.
	ΠΡΟΕΔΡΕΥΩΝ (Αναστάσιος Νεράντζης): Επί της ουσίας ή για παρέμβαση; Επί της ουσίας θα μιλήσουν οι δύο συνάδελφοι και θα διακόψουμε για να συνεχίσουμε το νομοσχέδιο τη Δευτέρα όπως έχουμε πάρει απόφαση.
	ΠΑΝΑΓΙΩΤΗΣ ΛΑΦΑΖΑΝΗΣ: Τότε θα μιλήσω τη Δευτέρα.
	ΠΡΟΕΔΡΕΥΩΝ (Αναστάσιος Νεράντζης): Θα έχετε τότε όλο το χρόνο που χρειάζεστε.
      Ορίστε, κύριε Ροντούλη, έχετε το λόγο.
	ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, επειδή πρώτον τρέφω μία απεριόριστη εκτίμηση στο πρόσωπό σας, δεύτερον επειδή είμαι Βουλευτής επαρχίας και ξέρω τι περνάνε οι Βουλευτές επαρχίας και τρίτον επειδή ο Λαϊκός Ορθόδοξος Συναγερμός θέλει εμπράκτως και όχι στα λόγια να βοηθάει την επαρχία, πολύ ευχαρίστως θα δώσω τη σειρά μου στους Βουλευτάς του ΠΑ.ΣΟ.Κ., μιας που δεν είχε την ευθιξία να το κάνει ο αξιαγάπητος Κοινοβουλευτικός Εκπρόσωπος του ΠΑ.ΣΟ.Κ. και γι’ αυτό δηλώνω, κύριε Πρόεδρε, ότι καρτερικά θα περιμένω τη Δευτέρα.
	Σας ευχαριστώ πολύ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ. 
     Προχωρούμε τώρα στους δύο τελευταίους εγγεγραμμένους ομιλητές και αρχίζουμε με τον κ. Αμοιρίδη. 
     Κύριε Αμοιρίδη, έχετε αυτοδεσμευτεί ότι τον ήδη περιορισμένο χρόνο, θα τον περικόψετε, άλλως γνωρίζετε ποιες είναι οι κυρώσεις. 
     ΙΩΑΝΝΗΣ ΑΜΟΙΡΙΔΗΣ: Λίγο δύσκολο, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Α, λίγο δύσκολο τώρα που το εξασφαλίσατε. 
     Τα βλέπετε, κύριε Παπουτσή; Λείπει και ο κ. Κακλαμάνης ο οποίος είπε ότι οι συνάδελφοι δεν θα παρατείνουν το χρόνο ομιλίας τους. Τώρα, λέει ο κ. Αμοιρίδης ότι είναι λίγο δύσκολο. Θα το έχω υπ΄ όψιν μου την επόμενη φορά. 
     ΙΩΑΝΝΗΣ ΑΜΟΙΡΙΔΗΣ: Θα φροντίσω κι εγώ να μιλάω μ΄ άλλον να προεδρεύει. 
     ΧΡΗΣΤΟΣ ΠΑΠΟΥΤΣΗΣ: Έχετε εμπιστοσύνη στο συνάδελφο, κύριε Πρόεδρε. 
     ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, φαίνεται καθαρά η ευαισθησία των συναδέλφων της Νέας Δημοκρατίας. Έχουν στριμωχτεί στον κατάλογο για να μιλήσουν σήμερα για την ανεργία και χθες για τη διαφθορά. Φαίνεται, βέβαια, κι από τα νομοσχέδια που έχουν ψηφίσει. Φαίνεται κι από το χαράτσι που έχει επιβληθεί, το Ενιαίο Τέλος Ακινήτων. Φαίνεται κι από το γεγονός ότι είπαν στους οικοδόμους ότι θα κάνουν εκατό ένσημα και στους εργαζόμενους εκατόν είκοσι για να έχουν δικαίωμα στο βιβλιάριο υγείας και ασθενείας, αλλιώς δεν επιτρέπεται να αρρωστήσουν. 
     Και ερωτώ εγώ κάποιον εάν μπορεί να φανταστεί στη σημερινή εποχή, κυρίως στην περιφέρεια που η οικοδομική δραστηριότητα έχει βαλτώσει, πού θα βρει να κάνει εκατόν είκοσι μεροκάματα ένας τεχνίτης ή ένας εργάτης οικοδομών. Άρα, θα μείνει χωρίς ασφάλεια και στη συνέχεια τι θα κάνει; Θα πάει στον τοπικό νομάρχη ή σ΄ ένα Βουλευτή και θα του πει: «Πάρε τηλέφωνο στο Τμήμα της Νομαρχιακής Αυτοδιοίκησης Υγείας και Πρόνοιας να μου θεωρήσεις ένα βιβλιάριο», παρακαλώντας και εκλιπαρώντας έξω από την πόρτα, λες και δεν είναι Έλληνας που έχει δικαίωμα κι αυτός στην ασφάλεια. 
     Το νομοσχέδιο που παρουσιάζεται σήμερα, βέβαια στην αρχή βάζει στο πρώτο άρθρο κάποιες εταιρείες για να γίνει ελκυστικό και να το στηρίξουμε όλοι -ποιος δεν θα στήριζε ένα τέτοιο νομοσχέδιο που αφορά εργαζόμενους που απολύθηκαν;- αλλά παρακάτω είναι μια συρραφή άρθρων με επένδυση στην ανεργία, στον κοινωνικό προβληματισμό για θέματα εργασίας. 
     Κυρία Υπουργέ, θα σας πω πώς στη Δανία έπεσε η ανεργία κατά επτά μονάδες σε ελάχιστο χρονικό διάστημα. Αποκεντρώθηκε ο Ο.Α.Ε.Δ. στους δήμους. Υπάρχει το άρθρο 85 του νέου Κώδικα με τίτλο «Δημοτικά και Κοινοτικά Γραφεία Ενημέρωσης για την Απασχόληση». 
     Σας το καταθέτω για να το δείτε. 
      (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θα μπορούσατε να συνεργαστείτε με τις κατά τόπους Τοπικές Αυτοδιοικήσεις και να δημιουργήσετε πυρήνες τοπικών Ο.Α.Ε.Δ.. 
     Τι κάνετε τώρα; Έχετε τα STAGE. Μιλάγατε για δεκαοκτάμηνο χωρίς ασφάλιση. Μετά από πίεση το κάνατε οκτάμηνο με ασφάλιση, γιατί τόσο φθάνουν τα χρήματα του Ε.Σ.Π.Α. και δημιουργείτε διακόσιες χιλιάδες θέσεις εργασίας μέχρι το 2013. Το ανακοινώνετε και στις εφημερίδες και στριμώχνονται οι νέοι στα γραφεία των Βουλευτών για να εγκριθεί από το κεντρικό της Κηφισίας μια θέση στην περιφέρεια. 
     Ξαφνικά βλέπουν οι δήμαρχοι να έρχονται εργαζόμενοι στις υπηρεσίες τους. Τους ρωτούν από πού ήρθαν και απαντούν «Από τον τάδε Βουλευτή. Δεν θα με πας, δήμαρχε, εσύ όπου θες. Εγώ είμαι του τάδε Βουλευτή», χωρίς να υπάρχει κάποια αξιολόγηση των τοπικών αναγκών, των ειδικοτήτων, απλά για να στείλουμε ένα άτομο να δουλέψει. 
     Όσον αφορά τα Κ.Ε.Κ., τα κέντρα επαγγελματικής κατάρτισης, 75% παίρνει η εταιρεία που υλοποιεί τα προγράμματα και 25% αυτός που καταρτίζεται, χωρίς καμμία στόχευση, χωρίς να υπάρχει κάποια εξειδίκευση που στον τόπο εκείνο θα επενδύσει στην αγορά εργασίας. Αυτό είναι ένα σοβαρό πρόβλημα που θα πρέπει να το δείτε, να μεταφέρετε στην Αυτοδιοίκηση όλη αυτήν τη διαδικασία. Ξέρετε, ο εργαζόμενος δεν πηγαίνει για να καταρτιστεί, πηγαίνει για να βγάλει ένα  μεροκάματο. Θέλει να πάρει 20 ευρώ να ταΐσει την οικογένειά του. 
     Αυτά τα προγράμματα περί κατάρτισης χρόνια τώρα υπηρετώντας στην Αυτοδιοίκηση δεν τα κατάλαβα, γιατί κανένας απ’ αυτούς που καταρτίστηκε δεν επένδυσε μετά εργασιακά, παρά μόνο παίρνει τα εβδομήντα μόρια παραπάνω, όταν κάνει τα χαρτιά του για να διοριστεί. Βέβαια τώρα με την αλλαγή του Α.Σ.Ε.Π. που το 65% θα πάει βάσει εμπειρίας και το 35% βάσει των προσόντων, αλλάζετε τα δεδομένα. Άρα, θα πρέπει να διορίζετε επί τρία οκτάμηνα κάποιον για να πιάσει είκοσι τέσσερις μήνες, να παίρνει το 50%. 
     Και αυτό βέβαια κάνετε, STAGE, STAGE, STAGE, τρεις φορές. Γι’ αυτό επεκτάθηκε ο νόμος του 2004, πήγε το 2007 για το 50% της εμπειρίας, πήγε στο 2010 με πρόταση του Υπουργείου Εσωτερικών, ώστε να μπορούν πλέον τα δικά σας παιδιά, αυτούς που θα επιλέγετε, να κάνουν τρία STAGE οκτάμηνα, να κάνουν εισιτετράμηνο και να έχουν το 50%. 
     Όσον αφορά την Εργατική Εστία, υπάρχει μια κοινή υπουργική απόφαση που δεν έχει Φ.Ε.Κ. και έχει πέσει στα χέρια μου -είναι τέσσερα Υπουργεία, Οικονομίας και Οικονομικών, Απασχόλησης, Υγείας και Κοινωνικής Αλληλεγγύης- βάσει της οποίας η Εργατική Εστία πλέον θα κάνει διαγωνισμό των παιδιών και θα υπάρχει προσφορά. Δυόμισι χιλιάδες παιδιά στους βρεφονηπιακούς και στους παιδικούς σταθμούς, χίλια πεντακόσια στα ΚΔΑΠ , τέσσερις χιλιάδες στα ΚΔΑΠ-ΑΜΕΑ. Και θα πει ο ιδιώτης «Εγώ κάνω παιδικό σταθμό, αφού υπάρχει αυτή η προκήρυξη, χτυπάω τη δημοπρασία, παίρνω τα παιδιά». 
      Τι θα γίνουν οι δημοτικοί παιδικοί σταθμοί; Θα κλείσουν. Και οι εργαζόμενοι στον αέρα. Στις 31/08 τελειώνουν τα προγράμματα του Γ΄ Κοινοτικού Πλαισίου. Είναι στον αέρα όλοι οι εργαζόμενοι, στον αέρα όλες οι δομές. Δεν τις εξασφαλίζετε, τα ιδιωτικοποιείτε κι αυτές οι δομές όλες θα κλείσουν και οι εργαζόμενοι, επειδή ανήκουν σε δημοτικές επιχειρήσεις, θα βρεθούν όλοι στο δρόμο.
      Αυτά πρέπει να τα δείτε, γιατί είναι εργαζόμενοι που δουλεύουν άλλοι έξι, άλλοι οκτώ, άλλοι τέσσερα, άλλοι δύο χρόνια και θα βρεθούν χωρίς δουλειά. Και οι ιδιώτες θα κάνουν όλοι την αφαίμαξη των πόρων του Ε.Σ.Π.Α. που αφορά το ευρωπαϊκό κοινωνικό ταμείο.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Για τους γιατρούς εργασίας μία παρατήρηση: επειδή χρόνια ψάχναμε για γιατρό εργασίας στη ΔΕΗΑ, δεν υπάρχουν. Οι παθολόγοι όμως, αυτοί που υπάρχουν και ενδιαφέρονται, ας καταρτιστούν μέσα από το πρόγραμμα το δικό σας, είκοσι πέντε ή δεκαπέντε ώρες, στα βασικά, για να μπορούν να ανταποκριθούν. Όμως, δεν μπορεί να λέτε για πάνω από πενήντα εργαζόμενους σε μια επιχείρηση, γιατί αυτοί που δουλεύουν στο χώρο υγειονομικής ταφής και είκοσι να είναι, χρειάζονται γιατρό εργασίας. Άρα, είναι η ποιότητα της εργασίας που κάνουν κυρίως και όχι ο αριθμός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ζητούσα κλείνοντας να επαναλάβετε τα προγράμματα, αυτά τα συνεχιζόμενα, που σας είχαν αναφέρει και την άλλη φορά, για την «Κατερίνα» Εργοστάσιο Ετοίμων Ενδυμάτων, που έκλεισε και πήγε στη Βουλγαρία, «Κόρταγκ» Εργοστάσιο Ετοίμων Ενδυμάτων, που έκλεισε και πήγε στη Βουλγαρία, «ΤΙΝ-ΦΙΛ» Εργοστάσιο Βαφής Νημάτων, που έφυγε και πήγε στη Βουλγαρία…
      ΠΡΟΕΔΡΕΥΩΝ (Αναστάσιος Νεράντζης): Κλείστε, παρακαλώ.
      ΙΩΑΝΝΗΣ ΑΜΟΙΡΙΔΗΣ: Κλείνω, κύριε Πρόεδρε, μισό λεπτό.
      Είναι εξακόσια περίπου άτομα. Να επαναλάβετε τα προγράμματα, ώστε να συνεχίσουν αυτοί οι άνθρωποι, να μπορέσουν να μπουν στην κοινωνία.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      ΙΩΑΝΝΗΣ ΑΜΟΙΡΙΔΗΣ: Κλείνω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ε, κλείστε επιτέλους! Κλείνετε, κλείνετε, πόσο διαρκεί αυτό το κλείσιμο;
      ΙΩΑΝΝΗΣ ΑΜΟΙΡΙΔΗΣ: Θα έλεγα κάτι για το χωροταξικό, γιατί συζητάμε συνεχώς γι’ αυτό. Για μένα ένας είναι ο βασικός πυλώνας…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Αμοιρίδη. Σας παρακαλώ. Περιμένει και ο συνάδελφος.
      ΙΩΑΝΝΗΣ ΑΜΟΙΡΙΔΗΣ: Μισό λεπτό.
      ΠΡΟΕΔΡΕΥΩΝ (Αναστάσιος Νεράντζης): Όχι, παρακαλώ. Για όνομα του Θεού!
      ΙΩΑΝΝΗΣ ΑΜΟΙΡΙΔΗΣ: Η Αθήνα είναι τέσσερα εκατομμύρια. Θα βάλει ανοιχτά λεωφορεία ο Κακλαμάνης να αυξήσει τον τουρισμό…
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ. Ολοκληρώσατε.
      ΙΩΑΝΝΗΣ ΑΜΟΙΡΙΔΗΣ: Αν μειώσετε το πληθυσμό της Αθήνας κατά ένα εκατομμύριο, θα δώσετε δουλειά στην περιφέρεια…
      ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε συνάδελφε, ελάτε.
      ΙΩΑΝΝΗΣ ΑΜΟΙΡΙΔΗΣ: Ευχαριστώ πολύ, κύριε Πρόεδρε.
      (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά τα σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Αναστάσιος Νεράντζης): Μα, τι ευχαριστείτε. Εμπράκτως να ευχαριστείτε, όχι έτσι.
      Κύριε Παπουτσή, τα βλέπετε ότι δεν τηρούνται.
      Κύριε Δριβελέγκα, από τη θέση σας, παρακαλώ.
      ΙΩΑΝΝΗΣ ΔΡΙΒΕΛΕΓΚΑΣ: Από τη θέση μου, κύριε Πρόεδρε. Ευχαριστώ πολύ.
      Θέλω να πω ότι πλέον έχει καταστεί πασιφανές ότι αυτό το νομοσχέδιο είναι αποσπασματικό, είναι χωρίς καμμία λογική και είναι μια συρραφή διάφορων διατάξεων. Τακτοποιεί υποχρεώσεις και έχει πάρα πολλές αδικίες. Δεν θα πω πολλά πράγματα γι’ αυτό, τα έχουν πει οι συνάδελφοι του ΠΑ.ΣΟ.Κ..
      Αυτό που θέλω να πω, κυρία Υπουργέ, είναι ότι καταθέσαμε μια τροπολογία μαζί με τους δύο άλλους Βουλευτές της Συμπολίτευσης, του νομού μου. Και εδώ πλέον υπάρχει μια φοβερή αδικία.
      Εσείς η ίδια είπατε ότι τακτοποιείτε θέματα εργαζόμενων σε μεταλλευτικές επιχειρήσεις. Ξεχάσατε προφανώς ότι στη Χαλκιδική υπάρχει ίσως η μεγαλύτερη μεταλλευτική επιχείρηση της χώρας, η πρώην «TVΧ Ελλάς», όπου εκεί οι εργαζόμενοι ήταν πολύπαθοι. Εξακολουθούν και σήμερα να μην έχουν ασφάλιση.
      Και μιλάμε για πενήντα τέσσερα άτομα, κυρία Υπουργέ. Πενήντα τέσσερις οικογένειες έχουν τεράστιο πρόβλημα. Και δεν κάνετε καμμία ρύθμιση γι’ αυτούς, τη στιγμή μάλιστα που το κράτος δεν ξοδεύει ούτε μία δραχμή. Γιατί υπάρχουν χρήματα στο τοπικό πρόγραμμα και μάλιστα περισσεύουν. Αυτοί οι άνθρωποι, αν δεν τακτοποιηθεί το θέμα τους, πώς θα αισθανθούν σε σχέση με τους άλλους ομοίους τους, εργαζόμενους σε ίδιες επιχειρήσεις μεταλλευτικές; Δεν θα έχουν το αίσθημα της αδικίας;
      Εγώ θα πάω στο νομό. Εάν εσείς δεν τους τακτοποιήσετε, τι να πω σ΄ αυτούς τους ανθρώπους; Ότι τους ξεχάσατε; Ότι εσείς δεν ενδιαφέρεστε γι’ αυτούς; Γι’ αυτό, κυρία Υπουργέ, επειδή, όπως είδατε, είναι ομόθυμο το αίτημα, δεν είναι κανένα ρουσφετολογικό σε σχέση με κάποια κόμματα, όλοι οι Βουλευτές το ζητάμε και όλα τα κόμματα το ζητάνε, γιατί δεν ξοδεύει μία δραχμή η Κυβέρνηση, δεν επιβαρύνεται ο προϋπολογισμός, περιμένω από σας τη Δευτέρα να λύσετε αυτό το θέμα, για να μην αισθάνονται οι άνθρωποι αυτοί της Χαλκιδικής ότι ζουν σ΄ άλλη χώρα, ότι είναι πολίτες δεύτερης κατηγορίας.
      Ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Αναστάσιος Νεράντζης): Ήσασταν συνεπέστερος όντως, κύριε Δριβελέγκα.
      ΙΩΑΝΝΗΣ ΔΡΙΒΕΛΕΓΚΑΣ: Να το θυμάστε αυτό.
      ΠΡΟΕΔΡΕΥΩΝ (Αναστάσιος Νεράντζης): Ο κατάλογος των εγγεγραμμένων ομιλητών έχει εξαντληθεί, πλην του κ. Σγουρίδη, ο οποίος θα προταχθεί τη Δευτέρα και προφανώς υπάρχουν και οι Κοινοβουλευτικοί Εκπρόσωποι και οι ειδικοί αγορητές.
    Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας «Θέματα Ειδικών Επιδοτήσεων Ανεργίας και άλλες διατάξεις». 
    Ερωτάται το Σώμα: Γίνεται δεκτό το νομοσχέδιο επί της αρχής; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΙΩΑΝΝΗΣ ΖΙΩΓΑΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Απασχόλησης και Κοινωνικής Προστασίας: «Θέματα Ειδικών Επιδοτήσεων Ανεργίας και άλλες διατάξεις» γίνεται δεκτό επί της αρχής κατά πλειοψηφία.
     Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Τετάρτης 7 Μαΐου 2008 (απόγευμα), της Παρασκευής 9 Μαΐου 2008 και της Δευτέρας 12 Μαΐου 2008 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της Τετάρτης 7 Μαΐου 2008 (απόγευμα), της Παρασκευής 9 Μαΐου 2008 και της Δευτέρας 12 Μαΐου 2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.05΄ λύεται η συνεδρίαση για αύριο ημέρα Παρασκευή 23 Μαΐου 2008 και ώρα 10.30΄, με αντικείμενο εργασιών του Σώματος α) συζήτηση επικαίρων ερωτήσεων και β) συζήτηση της υπ’ αριθμόν 53/25-2-2008 επερωτήσεως των Βουλευτών του ΣΥ.ΡΙΖ.Α. προς τους Υπουργούς Δικαιοσύνης και Επικρατείας, σχετικά με το ραδιοτηλεοπτικό τοπίο και το σεβασμό των προσωπικών δεδομένων, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ  
ΟΛΟΜΕΛΕΙΑ 22/5/08	ΣΕΛ.1

