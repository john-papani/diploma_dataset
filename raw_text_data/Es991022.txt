ΣΥΝΕΔΡΙΑΣΗ ΙΣΤ'
Παρασκευή 22 Οκτωβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας των Βουλευτών Α. Καραμάριου, Σ. Δανέλλη και Ν. Κωνσταντόπουλου, 
3. Ανακοινώνεται ότι τη συνεδρίαση παρακολουθούν μαθητές από το: 1ο Δημοτικό Σχολείο Αγίου Στεφάνου, Ανατολικής Αττικής, το 24ο Δημοτικό Σχολείο Αργαλαστής Βόλου και τα Δημοτικά Σχολεία Μουλακίου και Λωνξάδας Καρδίτσας, 
4. Συζήτηση και λήψη απόφασης επί της πρότασης του Προέδρου της Νέας Δημοκρατίας και Βουλευτών του Κόμματός του για σύσταση Εξεταστικής Επιτροπής, με αντικείμενο τη διερεύνηση των αιτιών και των ειδικότερων συνθηκών που οδήγησαν στο αεροπορικό δυστύχημα της 14ης Σεπτεμβρίου κατά την πτήση του αεροσκάφους FALCON προς το Βουκουρέστι, καθώς και την αναζήτηση των υπευθύνων, 
5. Αίτηση ονομαστικής ψηφοφορίας Βουλευτών της Νέας Δημοκρατίας και ψηφοφορία επί της προτάσεως για τη σύσταση Εξεταστικής Επιτροπής, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 1ης Νοεμβρίου 1999, 
ΟΜΙΛΗΤΕΣ 
1. Επί της πρότασης για τη σύσταση Εξεταστικής Επιτροπής:
ΒΕΖΔΡΕΒΑΝΗΣ Η.,
ΓΚΑΤΖΗΣ Ν.,
ΔΗΜΑΡΑΣ Ι.,
ΚΑΡΑΚΩΣΤΑΣ Ι.,
ΚΑΡΑΜΑΝΛΗΣ Κ.,
ΚΑΡΑΤΖΑΦΕΡΗΣ Γ.,
ΚΟΛΟΖΩΦ Ο.,
ΚΟΥΒΕΛΗΣ Φ.,
ΚΟΥΡΑΚΗΣ Ι.,
ΛΟΥΚΑΚΗΣ Ε.,
ΜΑΝΤΕΛΗΣ Α.,
ΜΗΤΣΟΤΑΚΗΣ Κ.,
ΜΠΑΝΤΟΥΒΑΣ Κ.,
ΠΑΓΚΑΛΟΣ Θ.,
ΠΑΠΑΦΙΛΙΠΠΟΥ Ν.,
ΠΑΥΛΟΠΟΥΛΟΣ Π.,
ΣΑΛΑΓΙΑΝΝΗΣ Ν.,
ΣΠΗΛΙΩΤΟΠΟΥΛΟΣ Σ.,
ΣΠΥΡΟΠΟΥΛΟΣ Ρ.,
ΣΦΥΡΙΟΥ Κ.,
ΤΣΑΦΟΥΛΙΑΣ Γ.,
ΤΣΟΒΟΛΑΣ Δ.,
ΧΕΙΜΑΡΑΣ Α.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΙΣΤ'
Παρασκευή 22 Οκτωβρίου 1999
--------------
Αθήνα, σήμερα στις 22 Oκτωβρίου 1999, ημέρα Παρασκευή και ώρα 10.48' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Περιφέρειας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 1 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Κανονισμού Βουλής)
1. Η με αριθμό 109/19.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Μεταφορών και Επικοινωνιών, σχετικά με τα προβλήματα που δημιουργήθηκαν με τις εταιρείες κινητής τηλεφωνίας στο σεισμό της 7ης Σεπτεμβρίου, την κάλυψη όλου του Ελλαδικού χώρου κλπ.
2. H με αριθμό 106/19.10.99 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικά με την αναβάθμιση των παρεχομένων υπηρεσιών, του Νοσοκομείου "ΜΕΤΑΞΑ".
3. Η με αριθμό 112/20.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Ανάπτυξης, σχετικά με τη συμφωνία που αφορά το ασφαλιστικό των εργαζομένων, στη Δημόσια Επιχείρηση Ηλεκτρισμού (ΔΕΗ).
4. Η με αριθμό 116/20.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το σχεδιασμό του Υπουργείου για τη χορήγηση λυόμενων σπιτιών στους άστεγους σεισμόπληκτους του Πειραιά.
5. Η με αριθμό 114/20.10.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας των Αθηναίων από το νέφος κ.λπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Κανονισμού Βουλής)
1. Η με αριθμό 110/20.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τα προβλήματα λειτουργίας της επιχείρησης ΒΙΟΜΑΓΝ, την καθυστέρηση καταβολής των δεδουλευμένων στους εργαζόμενους κ.λπ.
2. Η με αριθμό 105/18.10.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με τις ενέργειες της Κυβέρνησης για την αναθεώρηση της πολιτικής της Ευρωπαϊκής 'Ενωσης για την προώθηση των συμφερόντων των Ελλήνων βαμβακοπαραγωγών.
3. Η με αριθμό 111/20.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης λειτουργικών προβλημάτων στα δύο γυμνάσια-λύκεια παραπληγικών Νομού Αττικής.
4. Η με αριθμό 115/20.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Υγείας και Πρόνοιας, σχετικά με την κατάργηση της Νευροχειρουργικής Κλινικής στο "ΚΟΥΤΛΙΜΠΑΝΙΟ" Νοσοκομείο Λάρισας.
5. Η με αριθμό 113/20.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς την Υπουργό Πολιτισμού, σχετικά με την ολοκλήρωση του Μουσείου στο Δήμο Καλαβρύτων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Νέας Δημοκρατίας κ. Κώστα Καραμανλή και εκατό (100) Βουλευτών του Κόμματός του, για σύσταση Εξεταστικής Επιτροπής, με αντικείμενο τη διερεύνηση των αιτιών και των ειδικότερων συνθηκών που οδήγησαν στο αεροπορικό δυστύχημα της 14ης Σεπτεμβρίου κατά την πτήση του αεροσκάφους FALCON προς το Βουκουρέστι, καθώς και την αναζήτηση των υπευθύνων.
Κύριοι συνάδελφοι, έχω την τιμή να θέσω υπόψη του Σώματος ομόφωνη απόφαση της Διασκέψεως των Προέδρων για την οργάνωση της συζήτησης, όπως έγινε και στο παρελθόν σε συζήτηση παρομοίων προτάσεων, με εφαρμογή της διατάξεως του άρθρου 65 παρ. 5 του Κανονισμού.
Θα μιλήσουν, δηλαδή, τρεις Βουλευτές από το Κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα τρία Κόμματα και τους Ανεξαρτήτους, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους τους.
Και μετά από αυτούς όποιος άλλος συνάδελφος θέλει να μιλήσει, θα εγγραφεί και θα πάρει το λόγο, κατά τον Κανονισμό.
Η πρώτη σειρά των ομιλητών προτείνω να μιλήσουν μέχρι δεκαπέντε λεπτά, δέκα λεπτά οι επόμενοι δύο ομιλητές από τα δύο μεγαλύτερα κόμματα και πέντε λεπτά σύμφωνα με τον Κανονισμό οι συνάδελφοι, οι οποίοι θα εγγραφούν στον κατάλογο.
Το λόγο θα πρέπει να λάβουν εναλλάξ από κάθε πλευρά και δεν θα υπάρξουν δευτερολογίες. Οι αναπληρωτές των προέδρων Κοινοβουλευτικών Ομάδων θα μιλήσουν μέχρι είκοσι λεπτά, εκτός αν προηγηθεί η ομιλία του προέδρου της κοινοβουλευτικής ομάδας, οπότε θα περιοριστεί αναλόγως ο χρόνος σε δέκα λεπτά.
Οι Υπουργοί μπορεί να συμμετάσχουν στη συζήτηση κατά τις διατάξεις του άρθρου 97 παράγραφοι 1 έως 3 του Κανονισμού. Για την περίπτωση που θα συμφωνήσετε σε αυτήν την πρόταση τα κόμματα έχουν υποδείξει τους κυρίους Σπήλιο Σπηλιωτόπουλο, Γεώργιο Καρατζαφέρη και Αθανάσιο Χειμάρα η Νέα Δημοκρατία, τους κυρίους Ροβέρτο Σπυρόπουλο, Εμμανουήλ Λουκάκη και Ιωάννη Κουράκη το ΠΑ.ΣΟ.Κ.,
το Κομμουνιστικό Κόμμα Ελλάδος τον κ. Νικόλαο Γκατζή, ο Συνασπισμός της Αριστεράς και της Προόδου τον κ. Φώτη Κουβέλη και το Δημοκρατικό Κοινωνικό Κίνημα τον κ. Ιωάννη Δημαρά και οι ανεξάρτητοι τον κ. Κώστα Μπαντουβά.
Θα προτείνω επίσης να ορίσουμε ως απώτερο χρόνο πέρατος της συνεδριάσεως και διεξαγωγής της ψηφοφορίας τις 15.45'.
ΦΩΤΗΣ ΚΟΥΒΕΛΗΣ: Θα προτείνω 15.30', κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εάν συμφωνείτε για τις 15.30', θα φροντίσουν οι συνάδελφοι να περιορίσουν το χρόνο τους, ώστε στις 15.30' να γίνει η ψηφοφορία.
Κύριοι συνάδελφοι, συμφωνείτε με την πρόταση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή απεδέχθη την πρόταση ομοφώνως.
'Οσοι συνάδελφοι θέλουν να εγγραφούν με την κάρτα τους, παρακαλώ να το κάνουν από την αρχή της ομιλίας του πρώτου, μέχρι το τέλος της ομιλίας του δευτέρου αγορητή.
Ο κ. Σπήλιος Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριοι συνάδελφοι, όταν καταθέσαμε την αίτηση για σύσταση εξεταστικής επιτροπής, ορισμένοι διερωτήθησαν γιατί βιαζόμαστε, αφού ακόμα δεν έχει εκδοθεί κανένα πόρισμα. Το πόρισμα, όμως, για το ατύχημα έχει ήδη εκδοθεί από την πρώτη ημέρα, όταν ο κύριος Υπουργός απεκάλεσε το γενικό διευθυντή πτητικής εκμετάλλευσης της Ολυμπιακής τον κ. Τσαγκαράκη, δολοφόνο, εγκληματία και του ζήτησε να παραιτηθεί. Είναι πλέον βέβαιο ότι οι εγκληματικές ενέργειες και παραλείψεις της κομματικής παρέας του κ. Τσαγκαράκη οδήγησαν στον αγωνιώδη θάνατo του υπουργού Γιάννου Κρανιδιώτη και της συνοδείας του. Και δεν παραιτήθηκε κανείς. Το ατύχημα ήταν επόμενο να συμβεί, όπως στη συνέχεια από τα στοιχεία που θα καταθέσω θα συναχθεί.
Εξάλλου το χάος που επικρατεί στην Ολυμπιακή Αεροπορία με τη συνέργεια της Υπηρεσίας Πολιτικής Αεροπορίας, η εγκληματική ανικανότητα της διοικήσεως της Ολυμπιακής, η νοσηρή κομματική νοοτροπία, η απομάκρυνση από το FALCON ικανών και έμπειρων χειριστών και η αντικατάστασή τους με υμέτερους, πλην όμως κάκιστους, ελλιπέστατα και ανεπαρκέστατα εκπαιδευμένους χειριστές, ήταν η βασική αιτία του ατυχήματος.
Επομένως η σύσταση της Εξεταστικής Επιτροπής είναι απαραίτητη, ώστε να διερευνηθεί σε βάθος η υπόθεση και να αποφευχθούν στο μέλλον παρόμοιες καταστάσεις. Οι ευθύνες πολιτικές, ποινικές, διοικητικές είναι τεράστιες και η Κυβέρνηση αν αρνηθεί τη σύσταση της επιτροπής, σημαίνει ότι επιθυμεί τη συγκάλυψή της.
Καταγγέλλουμε ευθέως στο Σώμα ότι η παρέα Τσαγκαράκη -και επιτρέψτε μου να χρησιμοποιήσω τον όρο αυτό- εκμεταλλεύεται προς ίδιον όφελος το πρωθυπουργικό αεροσκάφος με την ανοχή της πολιτικής ηγεσίας του Υπουργείου. Πράττει και ενεργεί κατά το δοκούν, εκεί πρυτανεύουν τα προσωπικά συμφέροντα, αφήνουν να περνάει στον κόσμο της Ολυμπιακής ότι είναι επιλεγμένοι και χαίρουν της απολύτου εμπιστοσύνης της Κυβέρνησης.
Δεν επιτρέπουν σε κανέναν να εκφράσει γνώμη και όποιος εκφράζει γνώμη για την επικινδυνότητα της καταστάσεως απομακρύνεται από το FALCON. Kαι βεβαίως αποκλειστική συνοδός στα ταξίδια του Πρωθυπουργού είναι η σύζυγος του κ. Τσαγκαράκη, όπου επιλέγει και τα πληρώματα καμπίνας. Τα πληρώματα καμπίνας δεν εκπαιδεύονται ποτέ στα σωστικά και στις διαδικασίες ανάγκης του αεροσκάφους. Και γενικά επικρατεί ένα χάος το οποίο προοιώνιζε την έλευση του ατυχήματος.
Βεβαίως καμία διαδικασία του αεροσκάφους δεν έχει θεσπιστεί εκεί. Κανένας έλεγχος στα πληρώματα δεν έχει γίνει. Δεν υπήρξαν ποτέ περιοδικοί και επαγγελματικοί έλεγχοι όπως επιβάλλεται στο SIMULATOR και εν πτήσει.
Τι σημασία έχουν όλα αυτά; Εάν το εγχειρίδιο πτήσεως το οποίο συμβουλεύονται οι χειριστές δεν ήταν αυτό που η εταιρεία προτείνει "μόνο για εκπαιδευτικούς σκοπούς" και είχε διατυπωθεί επιχειρησιακό εγχειρίδιο πτήσεως, το ατύχημα θα είχε αποφευχθεί. Διότι στο υπηρεσιακό εγχειρίδιο θα ανεγράφετο ότι με τη συγκεκριμένη βλάβη που παρουσίασε το αεροσκάφος, η ταχύτητα έπρεπε να είναι κάτω των διακοσίων εξήντα μιλίων. Εδώ υπάρχει ευθύνη και της υπηρεσίας Πολιτικής Αεροπορίας.
'Οσον αφορά την εκπαίδευση, η εκπαίδευση των συγκεκριμένων χειριστών με τους οποίους συνέβη το ατύχημα, όπως και η εκπαίδευση μαζί με άλλους δύο χειριστές, που και οι τέσσερις είναι "υμέτεροι" της Χαριλάου Τρικούπη, έγινε ελλιπώς και κατά παράβαση των εγκεκριμένων προγραμμάτων του κατασκευαστή και της Υπηρεσίας Πολιτικής Αεροπορίας. Αντί τρεις εβδομάδες εκπαίδευση εδάφους όπως προβλέπουν τα χαρτιά και οι εγκύκλιοι και οι κανονισμοί, αυτοί εκπαιδεύτηκαν μια βδομάδα. Αντί αμέσως μετά να πάνε στο SIMULATOR και να εκπαιδευτούν, πήραν χαρτί από την Υπηρεσία Πολιτικής Αεροπορίας ότι δεν χρειάζεται SIMULATOR, αρκεί να κάνουν τοπικές πτήσεις. Ενεργοποίησαν δηλαδή έναν κανονισμό του 1950 που τότε δεν υπήρχαν SIMULATORS και αρκούσαν οι τοπικές πτήσεις. Και με αυτό το χαρτί βγήκαν κυβερνήτες στο Πρωθυπουργικό FALCON.
Αφού λοιπόν μετά τρεις μήνες προβληματικής συμπεριφοράς, γιατί είδαν ότι δεν γινόταν τίποτα, αναγκάστηκαν να τους στείλουν στη Γαλλία για SIMULATOR, αλλά πάλι περιορισμένου χρόνου. Ποτέ δεν αξιολογήθηκαν εν πτήσει όπως προβλέπουν οι κανονισμοί, ποτέ δεν έκαναν υποχρεωτικό ετήσιο έλεγχο στο SIMULATOR, στα δυόμισι με τρία χρόνια, που το πλήρωμα αυτό πετούσε με το FALCON, εκτός από ένα ημιτελές SIMULATOR ένα μήνα πριν από το ατύχημα.
Παρ' όλο αυτά και παρά το ότι και στα 737 ήταν προβληματικός ο κυβερνήτης του αεροσκάφους αυτού, επελέγη για το Πρωθυπουργικό αεροσκάφος, μερικούς μήνες μετά το κόψιμό του στον τελικό έλεγχο για το 737. Πέρασε οριακά στον επαναληπτικό έλεγχο μετά από κομματικές πιέσεις και στη συνέχεια ο κ. Τσαγκαράκης τον κάνει και εκπαιδευτή πτήσεως στο 737.
Καταθέτω στα Πρακτικά συγκεκριμένα αντίγραφα εγγράφων από τους φακέλους εκπαιδεύσεως στα οποία φαίνονται όλα αυτά τα οποία καταγγέλλω. Επιπλέον καταθέτω ένα έγγραφο του διευθυντού Τομέα Εκπαίδευσης ο οποίος λέγει, ότι "λόγω των σοβαρών παρατηρήσεων που υπάρχουν στο φάκελο του εκπαιδευομένου κ. Ανδρουλάκη, με αποτέλεσμα να επαναλάβει ένα SESSION στο SIMULATOR και το FINAL CHECK, εισηγούμεθα όπως δοθεί ιδιαίτερη προσοχή στην παρακολούθηση του εν θέματι εκπαιδευομένου κατά την τοπική πτήση και το LINE TRAINING το οποίο θα πρέπει να είναι μεγαλύτερης διάρκειας του κανονικού".
Δηλαδή, κύριε Υπουργέ, βάλατε κυβερνήτη στο Πρωθυπουργικό αεροσκάφος ένα χειριστή υπό παρατήρηση διότι δεν μπορεί να ανταπεξέλθει στους ελέγχους που έχει περάσει για το 737.
(Στο σημείο αυτό ο Βουλευτής κ. Σ. Σπηλιωτόπουλος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επιπλέον για τη συγκεκριμένη επιλογή ως εκπαιδευτού στα 737 πέντε παλαιοί χειριστές κατέθεσαν έγγραφο στη διοίκηση που εκεί αναφέρουν ότι η επιλογή και διάθεση κυβερνητών ως εκπαιδευτών στο σμήνος 737/400 οι οποίοι δεν πληρούν τουλάχιστον τις τυπικές προϋποθέσεις όπως αυτές ορίζονται από το εγχειρίδιο εκπαίδευσης είναι απαράδεκτη. Αυτό αφορά τον κ. Ανδρουλάκη συγκεκριμένα.
Η δε διοίκηση μέσω του κυρίου Στίκα manager αρχιχειριστή του 737/400, αφού τους επιπλήττει γι'αυτό που έκαναν οι πέντε κυβερνήτες, τους απαντά τα εξής: "'Ομως ίσως δικαιολογείσθε καθώς αγνοείτε ότι η επιλογή στις πιο πάνω θέσεις προσώπων και η τοποθέτησή τους ανήκει στο εργοδοτικό δικαίωμα της εταιρείας, το οποίο δικαίωμα ως δικαίωμα επιλογής προσώπων πίστεως κατά την απόλυτη κρίση της εταιρείας δεν συνιστά κατάχρηση, ακόμη και αν για τις θέσεις αυτές επιλέγησαν πρόσωπα καταφανώς υποδεέστερα των παραλειφθέντων".
Δηλαδή παίρνουν πρόσωπα υποδεέστερα και πρόσωπα εμπιστοσύνης για να τα κάνουν κυβερνήτες και εκπαιδευτές και να τους πάνε στο πρωθυπουργικό αεροσκάφος.
'Επειτα από όλα αυτά νομίζω σιγά-σιγά σχηματίζεται η εντύπωση όλων μας γιατί συνέβη το ατύχημα στο FALCON. Αλλά προχωρούμε.
Μετά το ατύχημα κατά πληροφορίες οι οποίες αποδείχτηκαν εν μέρει σωστές και γι' αυτό ζητούμε και την Εξεταστική Επιτροπή για να μπούμε σε βάθος, έγινε προσπάθεια συγκάλυψης του ατυχήματος με την αφαίρεση φύλλων ποιότητας από τους χειριστές και φύλλων εκπαιδεύσεως, ως επίσης και πλαστογραφήσεις ανύπαρκτων εξετάσεων στο FALCON. Αναγκάζομαι να το αναφέρω εδώ γιατί είναι ένας από τους βασικούς λόγους για τους οποίους πρέπει οπωσδήποτε να γίνει αποδεκτή η σύσταση Eξεταστικής Eπιτροπής. Βεβαίως η κατάσταση αυτή αντανακλά πλήρως το χάος που επικρατεί στην Ολυμπιακή Αεροπορία. Και έχω, κύριε Υπουργέ, καταγγελίες εδώ στα χέρια μου είκοσι ενός χειριστών, παλαιών χειριστών, που από το 1996 είχαν απευθύνει προς τη διοίκηση και όπου εδώ καταγγέλλονται τέρατα και σημεία. Και μάλιστα καταγγέλλονται θέματα που έχουν άμεση σχέση με την ασφάλεια των πτήσεων. Και μιλάμε για ασφάλεια πτήσεων εκατομμυρίων επιβατών οι οποίοι χρησιμοποιούν την Ολυμπιακή Αεροπορία. "Οι υπογράφοντες κυβερνήτες της Ολυμπιακής, παρατηρώντας έντονα τις απαράδεκτες ενέργειες της διοίκησης και του Δ.Σ. της ΕΧΠΑ καταγγέλλουμε και εκφράζουμε έντονα τις ανησυχίες μας". Καταγγέλλουν το επίπεδο των εξετάσεων ότι δεν έχει καμία σχέση με την παλαιά Ολυμπιακή και προτείνουν στην εταιρεία να στείλει ένα FAX για τον τρόπο που διενεργούν τις εξετάσεις οι άλλες αεροπορικές εταιρείες, όπου τα ψυχολογικά και μόνο τεστ διαρκούν τρεις ολόκληρες εβδομάδες. "Οι μεθοδεύσεις των διαγωνισμών, οι ακυρώσεις των διαγωνισμών, η έκδοση των αποτελεσμάτων με αλφαβητική σειρά, το απαράδεκτα χαμηλό επίπεδο των εξετάσεων, μας προκαλούν έντονες ανησυχίες τόσο για το μέλλον της Ολυμπιακής όσο και για το αν θα διατηρηθεί το μέχρι σήμερα υψηλό επίπεδο της ασφαλείας των πτήσεων". Και καταγγέλλουν αυτές τις ενέργειες ότι κλωνίζουν ανεπανόρθωτα τη συνοχή της διευθύνσεως πτητικής εκμεταλλεύσεως, διαλύουν το εκπαιδευτικό έργο, προκαλούν το κοινωνικό αίσθημα δικαίου, αντιδημοκρατικές φασιστικές ενέργειες με το νοσηρό νεποτισμό, νοσηρή οικογενειοκρατία, συγγενειοκρατία, πελατειακές σχέσεις και το σπουδαιότερο κλωνίζουν την ασφάλεια των πτήσεων. Και εύχονται τα δύο τότε ατυχήματα, στην Αλεξάνδρεια και την Κω να ήσαν τα τελευταία.
Είναι τόσο σοβαρό θέμα η ασφάλεια των πτήσεων, καταγγέλλουν, που "δεν μπορεί και σε καμία περίπτωση δεν πρέπει να διεκπεραιώνονται τόσο χαμηλού επιπέδου εξετάσεις. Είναι τόσο σοβαρό το θέμα η ασφάλεια πτήσεων που δεν μπορεί να βρίσκεται στα χέρια ανεύθυνων προσώπων της διοίκησης της Ολυμπιακής και της διοίκησης της ΕΧΠΑ". Και υπογράφουν είκοσι ένα χειριστές.
Αν προχωρήσουμε στην κλήση σε απολογία που τους έκανε η διοίκηση της Ολυμπιακής και διαβάσουμε τις απαντήσεις ενός από τους χειριστές, εδώ απορώ πως μετά από την απολογία αυτήν και τις καταγγελίες αυτές, τόσο η διοίκηση της Ολυμπιακής όσο και η πολιτική ηγεσία του Υπουργείου, μπορούσαν να κοιμούνται ήσυχοι.
Καταγγέλλουν λοιπόν στην απολογία τους, επανέρχονται στις καταγγελίες και ομιλούν ότι βεβαίως τα ατυχήματα οφείλονται κυρίως στην αεροπορική προσωπικότητα του χειριστή, επισημαίνοντας ότι η ποιότητα του διαγωνισμού προσλήψεων κατά τα τελευταία χρόνια έχει υποβιβασθεί. Παραβιάζεται ο κανονισμός όχι μόνο εργασίας, αλλά και ο κανονισμός εκπαίδευσης, το εγχειρίδιο εκπαίδευσης. Και θα καταθέσω ένα έγγραφο βάσει του οποίου, κύριε Υπουργέ, η Ολυμπιακή επαναπροσέλαβε με τον ν.2190, τρεις χειριστές οι οποίοι είχαν κοπεί από ξένα εκπαιδευτικά κέντρα. Τους επανεπροσέλαβε η Ολυμπιακή Αεροπορία. Καταγγέλλονται ονόματα συγκεκριμένα. Καταγγέλλεται εδώ χειριστής ο οποίος παρενοχλεί με τη διαγωγή του πολιτικά πρόσωπα και επιστήμονες, πληρώνεται τις άδειες, είναι συνέχεια άρρωστος, παραποιεί την στολή του. Διερωτώνται πως διατηρεί το πτυχίο με το οποίο πετάει και στη συνέχεια ομιλούν...
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι το 1994 αυτό;
ΣΠΗΛΙΟΣ ΣΠΗΛΙΩΤΟΠΟΥΛΟΣ: Το 1996 είναι.
Και στη συνέχεια μιλούν για το τεράστιο χρέος της εταιρείας, για την κακή διαχείριση με τους υπεράριθμους εργαζόμενους, τεχνητές ελλείψεις προσωπικού, τεχνητές καθυστερήσεις αεροσκαφών για να εκβιάζεται η Κυβέρνηση να προσλαμβάνουν με προκηρύξεις τριάντα πέντε πιλότων που τους αυξάνουν στη συνέχεια στους εβδομήντα πέντε.
Ομιλούν για νοσηρό νεποτισμό που έχει ιδοπεδώσει κάθε έννοια αξιοκρατίας. Η ποιότητα υπηρεσιών έχει υποβαθμισθεί. Η πρώτη θέση του 747 έχει καταντήσει "οικογενειακή και αχούρι". Είναι λέξεις της απολογίας που έδωσαν. Ομιλούν για πραξικοπηματική αποστολή και εκπαίδευση χειριστών, πριν ακόμα προσληφθούν. Και διερωτώνται πού αλλού στον κόσμο γίνονται τέτοια χαμηλού επιπέδου πράγματα. Που αλλού γίνονται τέτοιου χαμηλού επιπέδου εξετάσεις πιλότων. Με ποιο δικαίωμα εκθέτετε τη χώρα; Εάν οι καταγγελίες αυτές ήταν ψευδείς θα έπρεπε και η διοίκηση της Ολυμπιακής Αεροπορίας να τους παραπέμψει στη δικαιοσύνη. Το ίδιο και η ΕΧΠΑ.
Τι έγινε όμως; Η ΕΧΠΑ στην απόφαση του πειθαρχικού συμβουλίου "λαμβόντες υπόψη διάφορα πράγματα και τη σοβαρότητα των παραβάσεων και το βαθμό υπαιτιότητας, κρίνει ομοφώνως ότι ο ανωτέρω - ένας από τους καταγγέλλοντες, τους άλλους δεν τους πέρασε πειθαρχικό, έναν πέρασε μόνον- "διέπραξε υπαιτίως και άνευ μεταμελείας τα παραπτώματα που του αποδίδονται και τα οποία προσέβαλαν τα συμφέροντα της Ολυμπιακής Αεροπορίας και την αξιοπρέπεια της ΕΧΠΑ και των μελών της.
Κατόπιν των ανωτέρω αποφασίζει ομοφώνως και επιβάλλει στο μέλος, με το νόμο τάδε την πειθαρχική ποινή του προστίμου ίσου προς τις αποδοχές μιας ημέρας". Δεν τολμήσανε να πούνε τίποτε άλλο. Αυτή είναι η διοίκηση της Ολυμπιακής Αεροπορίας.
Και για να μην παρεξηγηθούμε υπάρχουν άξια και ικανά στελέχη μέσα στην Ολυμπιακή Αεροπορία πιλότοι, μηχανικοί, συνοδοί φροντιστές και γενικά προσωπικό, το οποίο όμως ατυχώς έχει τεθεί στο ψυγείο και στην άκρη, προκειμένου να προωθηθούν οι υμέτεροι. Να ήσαν τουλάχιστον οι καλύτεροι, θα λέγαμε μπράβο. 'Ομως από την υπόθεση του FALCON και από την όλη εξέλιξη των πραγμάτων μέσα στην Ολυμπιακή αποδεικνύεται ότι μια συγκεκριμένη παρέα, επιτρέψτε μου τη λέξη, λυμαίνεται την Ολυμπιακή και το Φάλκον, με αποτέλεσμα να είχαμε αυτό το ατύχημα.
Θα μου πείτε έτσι εύκολα γίνεται ένα ατύχημα; 'Ετσι εύκολα ξαφνικά από την αβελτηρία και την ανικανότητα ενός διευθύνοντος συμβούλου ή οτιδήποτε άλλο, πέφτει ένα αεροπλάνο; 'Ολα συντείνουν στο ατύχημα. Και γι' αυτό ζητούμε τη σύσταση Εξεταστικής Επιτροπής προκειμένου να διαπιστώσουμε το βάθος, το αβυσσαλέο βάθος της διάλυσης που υπάρχει για να μην θρηνήσουμε και θύματα στο μέλλον. Δεν κινδυνολογώ. Η συμπεριφορά του κ. Τσαγκαράκη είναι συγκεκριμένη. 'Εχουν μετατρέψει το FALCON σε προσωπική υπόθεση. Και μάλιστα έχω εδώ και καταθέτω το έντυπο προγραμματισμό όπου ανεκλήθη ο κ. Ανδρουλάκης από την άδεια την κανονική για να πετάξει το FALCON, λες και δεν υπήρχαν άλλοι πιλότοι να πετάξουν το FALCON εκείνη την ημέρα. Δικαιολογήθηκε σε μια συνέντευξη που δώσανε δημόσια ότι δε υπήρχαν άλλοι. Αφού δεν υπήρχαν άλλοι, γιατί του δώσατε κανονική άδεια; Το μυστικό ποιο είναι; 'Οσοι πετάνε σε κανονική άδεια παίρνουν επί πλέον χρήματα. Δηλαδή είναι απαράδεκτη η κατάσταση.'Εχει δημιουργηθεί μια παρεούλα η οποία δημιούργησε τα τεράστια προβλήματα. Και βεβαίως είναι απορίας άξιον πως μέχρι σήμερα δεν παραιτήθηκε κανένας. Για την υπόθεση Οτσαλάν παραιτήθηκαν τρεις Υπουργοί. Εδώ για την υπόθεση αυτή όπου είχαμε το θάνατο του αείμνηστου Γιάννου Κρανιδιώτη και της συνοδείας τους, δεν ίδρωσε κανένας. 'Ολοι κρύβονται πίσω από τις κομματικές τους προσβάσεις και τις κομματικές τους ιδιότητες και την κάλυψη της Κυβερνήσεως και ουδείς παραιτείται.
Κυρίες και κύριοι συνάδελφοι είναι απαραίτητο να συσταθεί η εξεταστική αυτή επιτροπή προκειμένου να μην έχουμε παρόμοιες καταστάσεις στο μέλλον. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά τα προαναφέρθεντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο κ. Ροβέρτος Σπυρόπουλος από το ΠΑΣΟΚ έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ογκώδη φάκελο βλέπω αλλά ο χρόνος σας είναι δεκαπέντε λεπτά!
ΡΟΒΕΡΤΟΣ ΣΠΥΡΟΠΟΥΛΟΣ: Κυρίες και κύριοι συνάδελφοι, όπως σωστά διαπίστωσε ο Πρόεδρος, υπάρχει ένας ογκώδης φάκελος. Αναρωτιέμαι αν πρέπει να τον χρησιμοποιήσω μετά το περιεχόμενο της εισήγησης του εισηγητή της Νέας Δημοκρατίας. Δεν ακούσαμε τίποτα ουσιαστικά ή ελάχιστα ουσιαστικά, γι' αυτό καθ' αυτό το γεγονός κατά την ταπεινή μας άποψη δεν στήριξε καθόλου επιχειρηματολογώντας πάνω στη δομή της πρότασης που κατέθεσε η Νέα Δημοκρατία. Κατά την άποψή μας, λοιπόν, ουσιαστικά η Νέα Δημοκρατία για το θέμα αυτό, τύποις και ουσία έχει αναδιπλωθεί.
Ας πάρουμε τα πράγματα με τη σειρά. Θα προσπαθήσω, κυρίες και κύριοι συνάδελφοι, να ασκήσω τα καθήκοντά μου επιχειρώντας να απαντήσω στα σημεία της πρότασης που κατέθεσε η Νέα Δημοκρατία. Θα μπορούσα να υπεκφύγω. Δεν πρέπει όμως να το πράξω.
Στο εισαγωγικό σημείο, στην προσπάθειά της η Νέα Δημοκρατία να επικαλεσθεί λόγους για την υποβολή της πρότασης, επιχειρεί ουσιαστικά να τονίσει ότι σε σχέση με το θέμα του ατυχήματος της 14ης Σεπτεμβρίου, υπάρχει αναγκαιότητα σύστασης εξεταστικής επιτροπής, επειδή ο Υπουργός Συγκοινωνιών και ο Πρωθυπουργός είπαν ότι θα πρέπει να αποδοθούν ευθύνες και μάλιστα με σκληρό τρόπο εκεί και όπου υπάρχουν. Είναι ένας ισχυρισμός βέβαια παράλογος, δεδομένου ότι πριν από λίγους μήνες η Νέα Δημοκρατία και πάλι είχε διολισθήσει με ένα ανάλογο εγχείρημα για σύσταση Εξεταστικής Επιτροπής με την περίφημη υπόθεση ΓΙΑΚΟΦΛΕΦ. Και μάλιστα μέσα από ένα ιδιότυπο πολιτικό παραλογισμό. Η Νέα Δημοκρατία είναι το μοναδικό Κόμμα στην Ελλάδα και στην Ευρώπη που ζητά σύσταση εξεταστικής επιτροπής για την διερεύνηση ενός αεροπορικού ατυχήματος, πριν από την έκδοση του πορίσματος που προβλέπεται από τους διεθνείς κανονισμούς. Δεν υπάρχει προηγούμενο στην τακτική της Ν.Δ.
Αναφέρω, ενδεικτικά, ότι το 1997 είχαμε ένα μεγάλο ατύχημα στην Αμερική της TWA. Το 1998 είχαμε πάλι ένα μεγάλο ατύχημα με τη SWISSAIR. Στην Ελλάδα υπήρχαν προηγούμενα ατυχήματα και το 1976 και το 1979 και το 1989. Κανένα από τα κόμματα της τότε Βουλής δεν τόλμησε -και σωστά δεν τόλμησε- να επιχειρήσει την κατάθεση αιτήματος για συγκρότηση εξεταστικής επιτροπής πριν δει το πόρισμα.
Βέβαια, στο δεύτερο σκέλος της πρότασης της Νέας Δημοκρατίας επιχειρεί εκ προοιμίου να αμφισβητήσει την εγκυρότητα του πορίσματος και μάλιστα με έναν τρόπο ιδιόμορφο, δεδομένου ότι και ο κ. Σπηλιωτόπουλος και οι υπόλοιποι συνάδελφοι ξέρουν πολύ καλά ότι η συγκρότηση ανάλογων εξεταστικών επιτροπών γίνεται με βάση το Διεθνές Δίκαιο και τους κανονισμούς ΙCAO. Δηλαδή, με λίγα λόγια, η Νέα Δημοκρατία και τότε στην υπόθεση ΓΙΑΚΟΦΛΕΦ επιχείρησε να αμφισβητήσει την αξιοπιστία του πορίσματος της επιτροπής.
Ωστόσο όμως -και προσέξτε- το πόρισμα που εξεδόθη τότε ουσιαστικά κατέρριπτε όλα τα επιχειρήματα που αναφέρονταν με έναν τρόπο ανεύθυνο -επιτρέψτε μου να πω- και μάλιστα με έναν τρόπο προσβλητικό για την ασφάλεια του εναέριου χώρου, αδιαφορώντας η Νέα Δημοκρατία αν για λόγους μικροκομματικής σκοπιμότητας θέτει εν αμφιβόλω σαν υπεύθυνο Κόμμα την ασφάλεια του εναέριου χώρου και σε μια περίοδο κρίσιμη για τα εθνικά και οικονομικά συμφέροντα της χώρας. 'Ερχεται λοιπόν το πόρισμα ΓΙΑΚΟΦΛΕΦ που βέβαια είναι καταπέλτης, ανατρέπει όλους τους ισχυρισμούς και βέβαια η Νέα Δημοκρατία μετά την έκδοσή του δεν αποτολμά να επαναφέρει το θέμα με νεότερη πρόταση για εξεταστική επιτροπή.
Για την ασφάλεια των λεγομένων, θέλω να καταθέσω στα Πρακτικά της Βουλής και το αίτημα της Νέας Δημοκρατίας για τη συγκρότηση τότε στην υπόθεση ΓΙΑΚΟΦΛΕΦ εξεταστικής επιτροπής και παράλληλα το πόρισμα της επιτροπής που αποδεικνύει περίτρανα του λόγου το αληθές των όσων προηγούμενα είπα.
(Στο σημείο αυτό ο Βουλευτής κ. Ροβέρτος Σπυρόπουλος καταθέτει τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στη συνέχεια βέβαια η Νέα Δημοκρατία αποτολμά στην πρότασή της -αφού αντιπαρέρχομαι το δεύτερο σκέλος που και πάλι αυτό επιχειρεί να αμφισβητήσει την όποια αξιοπιστία του πορίσματος που θα εκδοθεί- κάποια άλλα σημεία.
Θα επιχειρήσω να απαντήσω σ'αυτά. Δεν τόλμησε ο εισηγητής της Νέας Δημοκρατίας να στηρίξει τα επιχειρήματα που το Κόμμα του ή οι εκατό Βουλευτές, με επικεφαλής τον Αρχηγό της Νέας Δημοκρατίας, αναφέρουν στην πρόταση για την σύσταση της Εξεταστικής Επιτροπής.
Το πρώτο ερώτημα είναι ποιος είχε σε κυβερνητικό επίπεδο την όλη ευθύνη για την όλη παρακολούθηση της πτητικής ετοιμότητας και ασφάλειας του αεροσκάφους.
Συνάδελφοι και συναδέλφισσες, την ιστορία του αεροσκάφους την ξέρετε. Υπήρξε κατά την άποψή μας μία λιτή και υπεύθυνη σύμβαση το 1992. Θα μπορούσα να ασκήσω πολιτικό μεταπραττισμό και να πω διάφορα ολισθηρά λόγια από εδώ πάνω για λόγους εντυπωσιασμού. 'Ομως, εμείς έχουμε επιλέξει ως ακροατήριο τη Βουλή και όχι τα Μέσα Μαζικής Ενημέρωσης.
'Αρα, λοιπόν, είμαι υποχρεωμένος να πω ότι η σύμβαση του 1992 ήταν μία σωστή και λιτή σύμβαση. Θα μπορούσα να πω και άλλα. Και ταυτόχρονα βέβαια, θέλω να καταθέσω στην Εθνική Αντιπροσωπεία όλα τα στοιχεία που αποδεικνύουν με απόλυτη σαφήνεια ποιος είχε σε κυβερνητικό επίπεδο την όλη ευθύνη για την παρακολούθηση της πτητικής ετοιμότητας και ασφάλειας του αεροσκάφους, που αξιολογούμενα τα έγγραφα αυτά αποδεικνύουν πλήρως ότι και συγκεκριμένη ευθύνη υπήρχε -και μάλιστα απορρέει από τη σύμβασηκαι βέβαια η ευθύνη αυτή ασκείται κανονικά.
(Στο σημείο αυτό ο Βουλευτής κ. Ροβέρτος Σπυρόπουλος καταθέτει για τα Πρακτικά τα προαναφερθέντα στοιχεία τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιος είναι;
ΡΟΒΕΡΤΟΣ ΣΠΥΡΟΠΟΥΛΟΣ: Διαβάζω τη σύμβαση, κύριε Πρόεδρε, το ξέρετε πολύ καλά, υπεγράφη επί των ημερών σας. Υπάρχουν τρεις πλευρές που συμβάλλονται και είναι ακριβώς η ευθύνη που είχε προβλέψει η σύμβαση που υπέγραψε ο κ. Κούβελας με εσάς Πρωθυπουργός από το 1992.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από πλευράς κυβερνήσεως ποιος είχε την ευθύνη να παρακολουθήσει...
ΡΟΒΕΡΤΟΣ ΣΠΥΡΟΠΟΥΛΟΣ: Προσδιορίζεται επακριβώς από τη σύμβαση που εσείς είχατε εισηγηθεί.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πείτε μας.
ΡΟΒΕΡΤΟΣ ΣΠΥΡΟΠΟΥΛΟΣ: Την είχε η Ολυμπιακή Αεροπορία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από πλευράς κυβερνήσεως ποιος ήταν υπεύθυνος;
ΡΟΒΕΡΤΟΣ ΣΠΥΡΟΠΟΥΛΟΣ: Προσδιορίζεται επακριβώς ότι ανατίθεται μέσα από τη σύμβαση η οποία υπογράφεται η ευθύνη στην Ολυμπιακή Αεροπορία για τη συντήρηση, την πτητική παρακολούθηση και τον έλεγχο πλοϊμότητας του αεροσκάφους. Εποπτεύων βέβαια φορέας της Ολυμπιακής Αεροπορίας είναι το Υπουργείο Μεταφορών και Επικοινωνιών και συνολικά βέβαια έχει ευθύνη η Κυβέρνηση.
Προχωρούμε στο β' και ε' ερώτημα μαζί. Τα ερωτήματα αυτά ουσιαστικά αφορούν την πιστοποίηση της πλοϊμότητας και την ύπαρξη όλων εκείνων των δικαιολογητικών που επιβεβαιώνουν την ύπαρξη όλων των ετήσιων, μηνιαίων, εβδομαδιαίων πιστοποιητικών πλοϊμότητας.
Η κατάθεση των δικαιολογητικών σαφώς δεν επιχειρεί να προδικάσει το έργο της επιτροπής. Θέλω να τονίσω εδώ ότι σε κάθε περίπτωση μία τέτοια επιτροπή -θέλω και αυτά να τα καταθέσω στα Πρακτικά- μία επιτροπή δηλαδή που επιχειρεί να εξετάσει ένα αεροπορικό ατύχημα είναι υποχρεωμένη και αυτός άλλωστε είναι ο ρόλος της, να εξετάσει την αξιοπιστία εκτέλεσης των εντολών, την αξιοπιστία του πορίσματος ή των εγγράφων που πιστοποιούν τους ελέγχους κλπ.
(Στο σημείο αυτό ο Βουλευτής κ. Ροβέρτος Σπυρόπουλος καταθέτει για τα Πρακτικά τα προαναφερθέντα δικαιολογητικά τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και αυτό το έργο, κυρίες και κύριοι συνάδελφοι, είναι ένα έργο δύσκολο, είναι ένα έργο με τεχνικές παραμέτρους πάμπολλες. Απαιτεί εξειδικευμένες γνώσεις γι' αυτό άλλωστε ο διεθνής νομοθέτης και όχι ο εθνικός νομοθέτης έχει προσδιορίσει τις διαδικασίες αυτές με την ύπαρξη συγκεκριμένου διεθνούς δικαίου και βέβαια, με κανόνες που λειτουργούν σε όλα τα ανεπτυγμένα κράτη, παντού.
Στη συνέχεια, επιχειρεί να προχωρήσει και σε άλλα ερωτήματα που περιέργως δεν τα στήριξε ο εισηγητής της Ν.Δ. σήμερα. 'Ισως στην πορεία διαπίστωσε ότι δεν χρειάζεται, δεν έχει λόγους, δεν έχει υποστηρικτικό υλικό για να στηρίξει τα ερωτήματά της. 'Αρα λοιπόν, το υλικό που έχω κατά την άποψή μου δεν χρειάζεται. 'Αλλωστε το υλικό αυτό υπάρχει. Το έχουν και ο Πρόεδρος της Βουλής και οι αρχηγοί των κομμάτων.
Θέλω λοιπόν, σεβόμενος το χρόνο, να δηλώσω ότι εκτιμώ ότι είναι περιττή η κατάθεση αυτού του υλικού, δεδομένου ότι από την εισήγηση του βασικού εισηγητή της Νέας Δημοκρατίας δεν προκύπτουν ερωτήματα. 'Αφησε κενά τα ερωτήματα. Θα σταθώ, λοιπόν, στη συνολική εκτίμηση.
Απ' όσα προανέφερα είναι φανερό ότι η αξιολόγηση ενός μεγάλου όγκου τεχνικών και διοικητικών ενεργειών και αποφάσεων που αφορούν εξειδικευμένα θέματα, τα περισσότερα των οποίων αναφέρονται σε απολύτως εξειδικευμένα τεχνικά θέματα, σε κανονισμούς, εγκυκλίους, εγχειρίδια κλπ.,
είναι έργο που σε κάθε περίπτωση πρέπει να γίνει από επιτροπή αξιολόγησης τους ατυχήματος και στη συνέχεια να υπάρξει πολιτική εκτίμηση εάν πρέπει να προβούμε στη συγκρότητη Εξεταστικής Επιτροπής.
Αυτό άλλωστε επιβάλλει και η διεθνής εμπειρία και αυτό αποδεικνύεται στη χώρα μας μέσα από την πολιτική τραγωδία της Νέας Δημοκρατίας -το "πολιτική τραγωδία" είναι τραβηγμένο- το ατόπημα της Νέας Δημοκρατίας για το ανάλογο εγχείρημα στην περίπτωση ΓΙΑΚΟΒΛΕΦ.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Η δημοκρατική διαδικασία...
ΡΟΒΕΡΤΟΣ ΣΠΥΡΟΠΟΥΛΟΣ: Μπορώ να την κρίνω όμως.
Το πόρισμα μιας τέτοιας επιτροπής αυτό καθεαυτό μπορεί να αμφισβητηθεί και βέβαια το πόρισμα για το ΓΙΑΚΟΒΛΕΦ δεν αμφισβητήθηκε.
Πολύ φοβάμαι ότι συνολικά τη Νέα Δημοκρατία ως κόμμα, εδώ και αρκετό καιρό το μόνο που την ενδιαφέρει είναι η εικόνα και ο κούφιος εντυπωσιασμός. Ως Αξιωματική Αντιπολίτευση πραγματικός θεσμικός πυλώνας του δημοκρατικού κοινοβουλευτικού μας πολιτεύματος, με καταγεγραμμένη τη συνταγματική και πολιτική της ευθύνη, ωθείται τον τελευταίο καιρό σε μία πολιτική αντιπαράθεση, σε ένα έδαφος ολισθηρό, σε ένα δρόμο που δεν θέλουμε να ακολουθήσουμε, αρνούμαστε να ακολουθήσουμε, με επιχειρηματολογίες που στερούνται ουσίας και ιδεολογικού πολιτικού περιεχομένου, δίχως θέσεις, δίχως προτάσεις. Για να κρίνει την Ολυμπιακή -το απέδειξε προηγουμένως ο κ. Σπηλιωτόπουλος- για να κρίνει την ΕΧΠΑ επικαλέστηκε ανακοίνωση είκοσι ενός πιλότων και τι είπε ένας εξ αυτών.
Εντοπίζω, λοιπόν, αυτό το κενό πολιτικής και δεν επιχαίρω ούτε εγώ ούτε το κόμμα μου γι'αυτό. Με αυτήν την επιλογή, κύριοι συνάδελφοι της Νέας Δημοκρατίας επωμίζεσθε ευθύνες και μάλιστα οικοδομείτε μέρα με τη μέρα την πλήρη απουσία του πολιτικού λόγου στις τάξεις σας, στο χώρο σας. Προσμένετε αποτελέσματα από αυτήν τη μη πολιτική λειτουργία σας. Τα αποτελέσματα θα είναι ολέθρια για σας και πολύ φοβάμαι όχι ωφέλημα για τον τόπο.
ΝΙΚΟΛΑΟΣ ΓΚΕΛΕΣΤΑΘΗΣ: Τι εννοείτε όταν λέτε "ολέθρια";
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
ΡΟΒΕΡΤΟΣ ΣΠΥΡΟΠΟΥΛΟΣ: Δεν θέλω να μείνουμε σε ένα κλίμα απαισιοδοξίας. Νομίζω ότι όλοι μπορούμε να λειτουργήσουμε με μεγαλύτερη υπευθυνότητα.
Από τη δική μας πλευρά ως ΠΑΣΟΚ νομίζω ότι προσπαθούμε να πράξουμε το καθήκον μας. Πιστεύω ότι και στο παρόν θέμα πράξαμε το καθήκον μας. Επικαλέστηκε ο κ. Σπηλιωτόπουλος την αντίδραση του Υπουργού Συγκοινωνιών.
Κύριε Σπηλιωτόπουλε, εμείς τους Υπουργούς μας τους θέλουμε και πολιτικά πρόσωπα, αλλά και ανθρώπους. 'Αρα, στις ώρες κρίσης, στις ώρες έντασης χαιρόμαστε και σε καμιά περίπτωση δεν μπορούμε να κρίνουμε αρνητικά τις ανθρώπινες λειτουργίες, τις ανθρώπινες αντιδράσεις.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Την αλήθεια.
ΡΟΒΕΡΤΟΣ ΣΠΥΡΟΠΟΥΛΟΣ: Ταυτόχρονα θέλω να σας πω ότι από την πρώτη στιγμή, όπως στην υπόθεση του ΓΙΑΚΟΒΛΕΦ, έτσι και στην υπόθεση του FΑLCON0 η πολιτική ηγεσία και το Υπουργείο Συγκοινωνιών έπραξαν απολύτως το καθήκον τους και βέβαια μετά την έκδοση του πορίσματος η αλήθεια θα λάμψει και βέβαια θα αποδοθούν οι ευθύνες όπου υπάρχουν. Διαψευστήκατε στο Γιάκοβνεφ, μην το ξεχνάτε.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κάνετε λάθος.
ΡΟΒΕΡΤΟΣ ΣΠΥΡΟΠΟΥΛΟΣ: 'Εχετε την υποχρέωση να διδάσκεστε από τα λάθη σας. Αυτό όμως είναι δικό σας θέμα.
Από τη δική μας πλευρά με πολύ υπεύθυνα και τεκμηριωμένα επιχειρήματα αρνούμαστε τη συγκρότηση Εξεταστικής Επιτροπής. Τα επιχειρήματα αυτά ανατρέχουν και στο πρόσφατο παρελθόν, αλλά και στη διεθνή νομιμότητα και πρακτική, καθώς και στην πρακτική που ακολουθήθηκε από όλα τα κόμματα μέχρι να εμφανιστεί η δική σας πρακτική με σημείο εκκίνησης την υπόθεση ΓΙΑΚΟΒΛΕΦ που ζητάτε για πρώτη φορά συγκρότηση Εξεταστικής Επιτροπής για ένα αεροπορικό ατύχημα πριν την έκδοση πορίσματος της αρμόδιας επιτροπής.
Επιτέλους περιμένετε. Και επιτέλους, η αγωνία σας και η πολιτική σκοπιμότητα δεν μπορεί να θέτει εν αμφιβόλω ούτε την αξιοπιστία των πτήσεων ούτε την αξιοπιστία του εναέριου χώρου. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, η πρόταση για τη συγκρότηση της Εξεταστικής Επιτροπής έρχεται σε μία περίοδο φορτισμένη με αντιπαραθέσεις σε σχέση με σκάνδαλα και τα λεγόμενα διαπλεκόμενα συμφέροντα. Η αντιπαράθεση που έγινε πρόσφατα στη Βουλή πάνω στο ζήτημα του βιντεολόττο και γενικότερα του τζόγου, ήταν μία ακόμη κακόγουστη θα λέγαμε, παράσταση των δύο μονομάχων, μία διαμάχη για το ποιος περισσότερο ή λιγότερο είναι συνδεδεμένος με τα συμφέροντα στο χώρο των καζίνο και των τυχερών γενικότερα παιχνιδιών.
Το κόμμα μας, το ΚΚΕ, καταδικάζει κάθε ενίσχυση της λογικής του τζόγου και κάθε σκανδαλώδη σύμβαση. Θέλουμε όμως τέτοια ζητήματα χωρίς φυσικά να μειώνουμε τη σημασία τους, να μην αποπροσανατολίζουν το λαό από τα μεγάλα προβλήματα που τον απασχολούν.
Τα αναφέρουμε αυτά, γιατί θεωρούμε πως η εξέταση του θέματος του FALCON δεν θα πρέπει να ενταχθεί σε αυτό το κλίμα της ψεύτικης αντιπαράθεσης. Θα κάνουμε ό,τι είναι δυνατόν να μην περάσει ένα τέτοιο κλίμα στην υπόθεση αυτή.
Κύριοι Βουλευτές, η υπόθεση του FALCON όπως εξελίχθηκε, είναι ένα σημαντικό και παράλληλα τραγικό γεγονός που δεν μπορεί να μας αφήσει αδιάφορους. Τραγικό γιατί σκοτώθηκαν τόσοι άνθρωποι και ένας Υπουργός, σημαντικό, γιατί δεν πρόκειται για ένα συνηθισμένο ατύχημα με ένα οποιοδήποτε μεταφορικό μέσο, όπως προσπάθησε με πολύ μεγάλο κόπο και αναφορές να τεκμηριώσει ο εισηγητής της Πλειοψηφίας. Πρόκειται για ένα αεροπλάνο που πετάει ο Πρωθυπουργός, όλη η Κυβέρνηση και ο Πρόεδρος της Δημοκρατίας. Και φυσικά θα έπρεπε να παρέχει μεγαλύτερες εγγυήσεις και ασφάλεια.
Υπάρχουν πολλά δικαιολογημένα ερωτηματικά στην κοινή γνώμη που ενισχύθηκαν από τις διαφόρων ειδών φήμες. Ερωτηματικά όπως, αν επρόκειτο για ανθρώπινο λάθος, αν το αεροπλάνο ήταν από τεχνικής άποψης άψογο προς πλοήγηση, αν έγιναν και τι είδους "ηλεκτρονικές παρεμβάσεις" στα όργανα του FALCON. Για να απαντηθούν αυτά τα ερωτήματα και μία σειρά ίσως άλλα, μπαίνει το εξής ζήτημα: Είναι αρκετά τα όποια συμπεράσματα και πορίσματα της αρμόδιας επιτροπής εμπειρογνωμόνων, τα οποία ακόμη αναμένουμε καθώς και τα συμπεράσματα της εισαγγελικής έρευνας; Και αυτό με δεδομένη τη σημασία του γεγονότος και ότι ο Υπουργός Μεταφορών -πολιτικός προϊστάμενος της Ολυμπιακής, άρα και του FALCON- έσπευσε αμέσως μετά το τραγικό γεγονός να ρίξει ευθύνες σε υπηρεσιακούς παράγοντες. 'Ομως, συνέβη κακώς, κατά τη γνώμη μας, μια και δεν είχε προηγηθεί η έρευνα και τα πορίσματά της, ενέργεια, η οποία συνέβαλε στο να χτυπηθεί το κύρος της Ολυμπιακής και μάλιστα τη στιγμή που καραδοκούν διάφοροι αετονύχηδες να αρπάξουν τη χρυσοφόρο τεχνική διεύθυνση της εταιρείας.
Τέλος, είναι γεγονός ότι έσπευσε η Κυβέρνηση διά του κυβερνητικού της εκπροσώπου να αποφανθεί ότι δεν υπάρχει καμία πολιτική ευθύνη.
'Ολα αυτά τα δεδομένα και τη στιγμή που έχει κατατεθεί πρόταση διερεύνησης του θέματος από το Ελληνικό Κοινοβούλιο, εμείς δεν μπορούμε να την αρνηθούμε. Γι'αυτό θα ψηφίσουμε υπερ της συγκρότησης Εξεταστικής Επιτροπής. Τονίζουμε όμως και πάλι, ότι αυτή η έρευνα θα πρέπει να διεξαχθεί έξω από πολιτικές σκοπιμότητες, υπερβολές και πολιτική εκμετάλλευση. Το κόμμα μας θα κάνει ό,τι είναι δυνατόν προς αυτήν την κατεύθυνση. Θελουμε η Ολυμπιακή να ανακτήσει το κύρος της και ο πολίτης να αισθάνεται ασφαλής σε όλες του τις μεταφορές. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριοι συνάδελφοι, τα στοιχεία που μας έστειλε ο Υπουργός Μεταφορών, ακριβέστερα τα έστειλε στους πολιτικούς Αρχηγούς, αναφέρονται μόνο στην αλληλογραφία που παρουσιάζει το ιστορικό του συγκεκριμένου αεροσκάφους από την ημερομηνία που πέρασε στην ιδιοκτησία του ελληνικού δημοσίου. Αναφέρονται στην αλληλογραφία που τεκμηριώνει τη λεγομένη βαριά συντήρηση που γίνονταν στην έδρα της κατασκευάστριας εταιρείας, της DASSAU στη Γαλλία, αλλά και στην ελαφρά συντήρηση και τον έλεγχο του αεροσκάφους στην τεχνική βάση της Ολυμπιακής Αεροπορίας. Αναφέρονται, επίσης, στην εταιρική αλληλογραφία της Ολυμπιακής Αεροπορίας με τη DASSAU, για τον έλεγχο της ελαφράς συντήρησης και τον τακτικό έλεγχο στην Ελλάδα, όπως και στην παραγγελία ανταλλακτικών από τη Γαλλία. Αναφέρονται ακόμη στις εκθέσεις βαριάς συντήρησης και επισκευής του Φάλκον της DASSAU προς τις τεχνικές υπηρεσίες της Ολυμπιακής Αεροπορίας, στην εταιρική αλληλογραφία της Ολυμπιακής Αεροπορίας προς το αρμόδιο Υπουργείο, στις αναφορές στελεχών της Ολυμπιακής Αεροπορίας για τα συγκεκριμένα περιστατικά και τις τεχνικές επεξηγήσεις των περιστατικών αυτών σε προηγούμενες πτήσεις του FALCON στην ηγεσία της Ολυμπιακής Αεροπορίας και στο αρμόδιο Υπουργείο. Βεβαίως, αυτά τα στοιχεία αναφέρονται στους τυπικούς ελέγχους και στις αναφορές της ΥΠΑ και της Ολυμπιακής Αεροπορίας για το Φάλκον, όπως και στις επιστολές του αρμόδιου Υπουργού προς τον Πρωθυπουργό. Υπάρχουν μεταξύ των άλλων και διάφορα έγγραφα, εκθέσεις για τους δύο πιλότους τους κυρίους Ανδρουλάκη και Σινέπογλου, όπως και οι επιδόσεις σε εξομοιωτή κλπ.
Πιστεύουμε ότι ο φάκελος που έχουμε στα χέρια μας δεν αναδεικνύει τα πραγματικά περιστατικά και γεγονότα, που έλαβαν χώρα στη μοιραία πτήση. Δεν έχουμε στα χέρια μας την έκθεση-πόρισμα των ρουμανικών αρχών. Δεν έχουμε στα χέρια μας τις απομαγνητοφωνήσεις του αεροσκάφους κατά τη διάρκεια της συγκεκριμένες πτήσης, voice recorders και flight recorders. Δεν έχουμε στα χέρια μας τα συνολικά γραπτά συμπεράσματα της ειδικής εξεταστικής επιτροπής της Ρουμανίας, αλλά και τις επιμέρους ατομικές παρατηρήσεις των μελών-παρατηρητών της επιτροπής, αλλά και των εκπροσώπων της ελληνικής ΥΠΑ στην επιτροπή αυτή.
Συμπερασματικά, κύριοι συνάδελφοι, θα μπορούσαμε να πούμε ότι ο φάκελος που εστάλη στα κόμματα και τον έχουμε στα χέρια μας, θα ήταν ένα χρήσιμο υποστηρικτικό υλικό, για να εξαχθούν χρήσιμες πληροφορίες, εφόσον όμως γνωρίζαμε τα περιστατικά, που προκάλεσαν το ατύχημα. Δηλαδή τα τεχνικά προβλήματα, ανθρώπινα λάθη, συνδυασμός και των δύο αυτών μεγεθών, εξωτερικούς παράγοντες, άλλα τυχόν αεροσκάφη στην περιοχή, ηλεκτρονικές παρεμβολές, κακοκαιρία και πολλά άλλα.
Για το συγκεκριμένο ατύχημα δεν έχουμε καμιά ειδική πληροφόρηση. Το ιστορικό του αεροσκάφους, η αλληλογραφία γύρω απ' αυτό και άλλα συναφή στοιχεία, δεν συνεισφέρουν ουσιαστικά στο κρίσιμο ερώτημα, τι προκάλεσε την τρελή πορεία του FALCON. Πώς εξηγείται η συμπεριφορά του αεροσκάφους κατά τη μοιραία πτήση; Τι συνέβη πριν, κατά τη διάρκεια του ατυχήματος και μετά; Σε αυτά τα ερωτήματα δεν μπορούμε να απαντήσουμε με βάση το φάκελο, που μας έχετε παραδώσει, κύριε Υπουργέ.
Κύριοι συνάδελφοι, εμείς επιθυμούμε να κάνουμε γνωστό ότι βιώνουμε την επιχειρούμενη -και είναι συναφές το ζήτημα- αποδιοργάνωση από την πλευρά της SPEED WING λειτουργιών, που σχετίζονται με την ασφάλεια των πτήσεων. Υποβαθμίζεται, κύριοι συνάδελφοι, η τεχνική βάση της Ολυμπιακής Αεροπορίας, που συγκαταλέγεται στις κορυφαίες στον κόσμο τεχνικές βάσεις από άποψη τεχνογνωσίας, επισκευής και ελέγχου για την ελαφρά και βαριά συντήρηση αεροσκαφών αμερικανικού και ευρωπαϊκού νηολογίου.
Το ατύχημα του FALCON έχουμε τη βεβαιότητα ότι δεν πρέπει να αποσυνδεθεί από την ανάγκη, που προκύπτει για αυστηρότερα ποιοτικά και ποσοτικά κριτήρια, όχι μόνο για την Ολυμπιακή Αεροπορία, αλλά κυρίως για τις καινούριες ιδιωτικές εταιρίες στον ελληνικό χώρο.
Ο εποπτικός και ελεγκτικός ρόλος στις ΗΠΑ είναι ανεπαρκής σήμερα. Και είναι ανεπαρκής, κρινόμενος στη βάση των σύγχρονων μεγάλων αναγκών. Οι τεχνικές, οι τεχνολογίες, οι υποδομές, είναι πολύ πίσω από τις σημερινές ανάγκες. Η τεχνική βάση της Ολυμπιακής Αεροπορίας έχει χάσει πάνω από επτακόσια πενήντα στελέχη τα τελευταία χρόνια από τις επιβαλλόμενες μαζικές λεγόμενες προσυνταξιοδοτήσεις, χωρίς να λαμβάνεται υπόψη η κάλυψη των παραγωγικών κενών, με προσλήψεις νέου εξειδικευμένου προσωπικού, όπως και η εισαγωγή της νέας τεχνολογίας, που αποτελεί και αυτό ένα σημαντικό ζήτημα.
Οι εφαρμοζόμενες πολιτικές της Κυβέρνησης στο χώρο των αερομεταφορών θα δημιουργούν τις προϋποθέσεις υποβάθμισης των δεικτών ασφάλειας στις ελληνικές αερομεταφορές, όπως αυτό συνέβη σε χώρες που η απορρύθμιση στην αεροπορική αγορά, στις εργασιακές σχέσεις, οι ξέφρενες και αλόγιστες ιδιωτικοποιήσεις και εκποιήσεις επικράτησαν των πολιτικών ανάπτυξης με εθνικά, κοινωνικά και επιχειρηματικά κριτήρια. Και βεβαίως, αντιστρατεύτηκαν την επωφελή και ισότιμη συνεργασία και τις αναγκαίες συμμαχίες με άλλες αεροπορικές εταιρείες.
Κύριοι συνάδελφοι, αυτό που συνέβη με το FΑLCON δεν είναι ένα απλό ατύχημα. Είναι ένα τραγικό γεγονός, που θέλει τη σε βάθος διερεύνησή του. Αν ένα κράτος δεν μπορεί να εξασφαλίζει την ασφαλή πτήση του πρωθυπουργικού αεροσκάφους, τότε οι πολίτες πρέπει να ανησυχούν.
Ο Συνασπισμός ψηφίζει υπέρ της σύστασης Εξεταστικής Επιτροπής, προκειμένου το όλο ζήτημα να διερευνηθεί ψύχραιμα και νηφάλια σε όλες του τις πτυχές και σε βάθος.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο.
ΙΩΑΝΝΗΣ ΔΗΜΑΡΑΣ: Κύριοι συνάδελφοι, σε περιόδους κατά τις οποίες η πολιτική καταφεύγει στη δικαστική εξουσία για να βρει άλλοθι ή ερείσματα, προκειμένου να ισχυροποιηθεί η εκτελεστική εξουσία, αρχίζει μια περίοδος κρίσης του πολιτικού συστήματος, που μπορεί ενίοτε να φθάσει και μέχρι την παρακμή.
Σε περιόδους κατά τις οποίες η εκτελεστική εξουσία προτρέπει τα πολιτικά πρόσωπα να καταφεύγουν στους εισαγγελείς για να διατυπώσουν σκέψεις και θέσεις πολιτικές, ουσιαστικά αυτοκαταργείται, μια και με την προτροπή της μεταφέρεται ο πολιτικός λόγος από τη Βουλή στα εισαγγελικά γραφεία.
Αυτά τα ολίγα στην αρχή, αφού και η πλέον συνήθης πολιτική φράση των Υπουργών της Κυβέρνησης τελευταία όταν επικρίνονται ή ελέγχονται για κάποια θέματα, είναι μια: "να πάτε στον εισαγγελέα", δηλαδή, παραφράζοντας τη λαϊκή ρήση "τα παράπονά σας στο δήμαρχο" με την πολιτική εκτίμηση εντός και εκτός Κοινοβουλίου διατυπωμένη ως εξής: "τα παράπονά σας, κύριοι Βουλευτές, στον εισαγγελέα", παραγνωρίζοντας ή αδιαφορώντας για το γεγονός ότι εκείνοι οι οποίοι είναι εκφραστές της εκτελεστικής εξουσίας και μηχανισμούς διαθέτουν και προσβάσεις έχουν στον κρατικό μηχανισμό και τη Δημόσια Διοίκηση ως φυσικοί προϊστάμενοι ελέγχουν.
Πολλές φορές στη Βουλή και εκτός αυτής με περισσή περηφάνεια διαλαλούν τις γνώσεις τους για τον τρόπο με τον οποίο ασκούν την εξουσία και διαβεβαιώνουν ότι επιθυμούν να πατάξουν το έγκλημα και τη διαφθορά. Πόσες φορές όμως κάτι τέτοιο έχει συμβεί; Πόσες φορές αποκάλυψαν τη γάγγραινα που μαστίζει την ελληνική τζογαδόρικη κοινωνία;
Αποκαλυπτικό παράδειγμα της αδυναμίας ή της ενοχής τους, είναι η πρόσφατη ιστορία με το βίντεολόττο, η δημόσια ομολογία τους ότι σήμερα λειτουργούν παράνομα χιλιάδες τηλεπαιχνίδια, τα οποία και παράνομα εισήχθησαν, αλλά κανένας από τους δράστες δεν παραπέμφθηκε από την εκτελεστική εξουσία στη δικαστική εξουσία. Αντ' αυτού μάλιστα, για να εξυπηρετηθούν άνομα οικονομικά συμφέροντα, προσπάθησαν να μετατρέψουν την παρανομία σε νομιμότητα, κατά την αρχαία εκδοχή των σοφιστών ήττον λόγον κρείττων ποιείν, δηλαδή το χειρότερο λόγο να τον κάνεις καλύτερο.
Η σημερινή πρόταση της Νέας Δημοκρατίας, για τη δημιουργία εξεταστικής των πραγμάτων επιτροπής, αφορά ένα από τα πιο λεπτά και ταυτοχρόνως πλέον δραματικά γεγονότα που πλήγωσαν σοβαρά την αξιοπιστία της πολιτείας με τις γνωστές τραγικές συνέπειες. Η κοινωνία να θρηνεί το χαμό νέων ανθρώπων και η πολιτική ζωή της χώρας έναν από τους πιο γενναίους και αξιοπρεπείς πολιτικούς της, τον Γιάννο Κρανιδιώτη. Λίγο έλειψε -και ευτυχώς δεν συνέβη- να βρίσκονται στο ιπτάμενο φέρετρο και κάποια άλλα από τα επιφανή στελέχη της Κυβέρνησης.
Παρά τις συνεχείς διαβεβαιώσεις και εκθέσεις για τις σοβαρές μηχανικές βλάβες που κατά καιρούς είχαν διαπιστωθεί από τους ειδικούς, το πρωθυπουργικό FALCON εξακολουθούσε να μεταφέρει κυβερνητικά στελέχη. Στο σημείο αυτό εντοπίζεται και η πρώτη μεγάλη πολιτική ευθύνη της Κυβέρνησης και αποκαλύπτεται περίτρανα ο τρόπος με τον οποίο ασκεί την εξουσία και ελέγχει τους κρατικούς και διοικητικούς της μηχανισμούς.
Η τραγωδία, που έπληξε την πολιτική και κοινωνική ζωή της χώρας, παραμένει, όσο αναπάντητα και βασανιστικά εξακολουθούν να είναι τα ερωτήματα. Με ποιες διαδικασίες εξασφαλίζεται η ασφάλεια των πτήσεων; Ποιοι είναι οι υπεύθυνοι για αυτές; Τι απέγινε με τις παρατηρήσεις της περιβόητης έκθεσης Τσολάκη; Το πλήρωμα αεροσκαφών, στα οποία πετούν κορυφαία πολιτικά πρόσωπα της Κυβέρνησης, είναι το καταλληλότερα και σωστά εκπαιδευμένο ή μήπως επιλέγεται με τις γνωστές κομματικές επιλογές της εκάστοτε εξουσίας;
Για ένα τόσο λεπτό και ξεχωριστά σπουδαίο θέμα, που συνετάραξε και απασχολεί ακόμα και σήμερα τους 'Ελληνες πολίτες, πρέπει να είμαστε ιδιαίτερα προσεκτικοί, διακριτικοί, αλλά και αποφασισμένοι να φτάσουμε μέχρι το τέλος. Να δοθούν οι πρέπουσες και πειστικές απαντήσεις που θα ικανοποιήσουν την απαίτηση του πολιτικού κόσμου και του λαού μας να μάθει, να γνωρίζει, να μπορεί να κρίνει, να αποδώσει τα του Καίσαρος τω Καίσαρι.
'Οπως είναι γνωστό, η επιτροπή δεν έχει εκδόσει ακόμα πόρισμα. Υπάρχουν στοιχεία από πολλές πηγές, που δεν μας έχουν διαβιβασθεί. Απεδείχθη μάλιστα ότι το δεύτερο ονομαζόμενο μαύρο κουτί δεν λειτούργησε λόγω βλάβης. Υπάρχουν και άλλα πολλά αναπάντητα ερωτήματα.
Με αφορμή τη συζήτηση, θα πρέπει η Κυβέρνηση να απαντήσει σε μια σειρά ερωτημάτων, σχετικών με την ασφάλεια των πτήσεων για τις απαραίτητες συντηρήσεις που έγιναν και γίνονται τόσο στο πρωθυπουργικό αεροπλάνο, όσο και στα υπόλοιπα αεροπλάνα της Ολυμπιακής Αεροπορίας.
Διακατεχόμαστε από μια αυξημένη ευαισθησία, όχι μόνο για την απώλεια της ζωής σπουδαίων και αγαπητών συνανθρώπων μας, αλλά και ενός μέλους της Κυβέρνησης του Γιάννου Κρανιδιώτη.
Η πρόταση της Νέας Δημοκρατίας για τη σύσταση εξεταστικής των πραγμάτων επιτροπής στη Βουλή, για τη διερεύνηση των ευθυνών της τραγωδίας του FALCON, ως προς το χρόνο κατάθεσής της, κατά την κρίση μας, είναι άκαιρη.
Και κατόπιν όλων όσων σας εξέθεσα, το ΔΗΚΚΙ καλεί τους Βουλευτές της Νέας Δημοκρατίας να αποσύρουν την πρόταση μέχρι να ολοκληρωθεί η εξεταστική έρευνα, έτσι ώστε να δοθεί η δυνατότητα σε όλους μας να τοποθετηθούμε όταν θα έρθει η ώρα. 'Αλλως, το ΔΗΚΚΙ θα καταψηφίσει.
ΠΡΟΕΔΡΕΥΩΝ (Λουκάς Αποστολίδης): Ο κ. Καρατζαφέρης έχει το λόγο. ΓΕΩΡΓΙΟΣ ΚΑΡΑΤΖΑΦΕΡΗΣ: Κυρίες και κύριοι συνάδελφοι, θα σας μεταφέρω μια κινηματογραφική εικόνα. Η ώρα είναι 00.35', έχει συμβεί το τραγικό περιστατικό στη Ρουμανία στο δυτικό αερολιμένα στην αίθουσα των VIP. Είναι κάποιοι άντρες και ο ένας λέει του άλλου "δολοφόνε τους πήρες το κεφάλι. Δολοφόνε τους πήρες στο λαιμό σου". Και άλλα διάφορα τέτοια κοσμητικά.
Ο ένας άνδρας που προσεβλήθη επιτίθεται κατά του άλλου, μπαίνει ο άνδρας ασφαλείας του άλλου μπροστά ενώ ένας άλλος κύριος, ο οποίος παρακολουθεί και δεν καταλαβαίνει τη γλώσσα, ζητάει μετάφραση για να πει στον κύριο που επιτέθη λεκτικά: "'Ο,τι θέλεις να πεις στους υφισταμένους μου να το λες μέσω εμένα". 'Ηταν ο κ. Μαντέλης, ήταν ο κ. Τσαγκαράκης, ήταν ο κ. Λίνς σε αυτήν τη σκηνή.
Και μόνο γι' αυτήν τη σκηνή έπρεπε και εσείς του ΠΑ.ΣΟ.Κ. να ζητήσετε εξεταστική των πραγμάτων επιτροπή, όπου έξαλλος ο Υπουργός Μεταφορών ένα στέλεχος της Ολυμπιακής, στέλεχος της Χαριλάου Τρικούπη, τον αποκαλεί "δολοφόνο" εκείνη τη στιγμή. Για να μας πει ο εισηγητής του ΠΑ.ΣΟ.Κ. ότι είναι οι ανθρώπινες αυτές στιγμές τις οποίες επιβραβεύουμε. Δεν μπορούμε να επιβραβεύουμε όμως, κατά καμία έννοια αυτό το λόγο της καταγγελίας χωρίς να τον διερευνήσουμε.
Τί σημαίνει "εξεταστική των πραγμάτων Επιτροπή", κύριοι συνάδελφοι του ΠΑ.ΣΟ.Κ.; Σημαίνει περισσότερο φως. Εσείς που έχετε τον 'Ηλιο ως σήμα, δεν θέλετε φως στην υπόθεση; Θέλετε σκοτάδι στη υπόθεση; Δεν θέλετε να βοηθήσετε τον εισαγγελέα, τον κ. Ντογιάκο, ο οποίος προχωράει και φτάνει στα γραφεία του κυρίου Υπουργού; Πώς θα προχωρήσει ο εισαγγελέας, όταν εμείς εδώ ερχόμαστε και απορρίπτουμε την Εξεταστική των πραγμάτων επιτροπή; Εμμέσως πλην σαφώς, του προσδιορίζουμε τα όρια μέσα στα οποία πρέπει να κινηθεί.
Και την ημέρα της κηδείας ενός συναδέλφου δημοσιογράφου, κύριοι Υπουργοί -όπου δεν σας είδα εκεί- ο πρώην Υπουργός Εξωτερικών ο κ. Πάγκαλος γύρισε και μου είπε: "'Εξι φορές μου συνέβη αυτό με το πηδάλιο, έξι φορές έφυγε ο αυτόματος πιλότος".
Και προκαλώ και παρακαλώ μάλιστα τον κ. Πάγκαλο να έρθει να επιβεβαιώσει αυτά τα πράγματα, τα οποία τα είπε μπροστά στη σύζυγό του και μπροστά στους δημοσιογράφους, οι οποίοι παρακολουθούσαν με τις κάμερες.
'Ερχομαι, κύριε Υπουργέ, σε πρόσφατα στοιχεία γιατί σας είδα πριν από λίγο να ειρωνεύεστε, χασκογελώντας, τον κύριο συνάδελφο που χρησιμοποίησε στοιχεία του 1996.
Εγώ θα σας πάω στο 1999, δύο εβδομάδες πριν πέσει το FALCON, στις 1.9.1999 και στην αλληλογραφία του κ. Ζυγογιάννη προς τον κ. Τσαγκαράκη. Η διοίκηση με τον υφιστάμενο, αν και τον κ. Τσαγκαράκη τον έχουμε δει σε δέκα διαφορετικές θέσεις, πρόεδρο, διευθύνοντα σύμβουλο στην εκμετάλλευση, όπως εσείς επιθυμείτε, έτσι και τους αλλάζετε.
'Ερχομαι στην επιστολή του κ. Ζυγογιάννη προς τον κ. Τσαγκαράκη στις 1.9.1999 που λέει "περιπτώσεις παρόμοιες που σκεπάστηκαν πριν από λίγο καιρό" για το FALCON.
Αναζητήστε την επιστολή, κύριε Υπουργέ. Τί σημαίνει αυτό, όταν ο διοικητής της Ολυμπιακής λέει σε ένα επίλεκτο στέλεχος "περιπτώσεις παρόμοιες που σκεπάστηκαν πριν από λίγο καιρό";
Και έρχομαι, κύριε Υπουργέ, στη δική σας αλληλογραφία. 'Εχω ένα απόρρητο έγγραφο δικό σας, το οποίο κοινοποιείτε στον κ. Κοσμίδη, το Γενικό Γραμματέα του Υπουργικού Συμβουλίου. Γιατί όταν ερωτήθη από τον Επίτιμο Πρόεδρο ο εισηγητής του ΠΑ.ΣΟ.Κ. ποιος ήταν υπεύθυνος, μάσησε τα λόγια του και δεν το έλεγε επί δέκα λεπτά, όπως διαπιστώσατε. Εδώ στην υπόθεση FALCON ο κ. Κοσμίδης εμφανίζεται αρχικυβερνήτης της Ολυμπιακής ενώ στην υπόθεση του Οτσαλάν τον είδαμε ως αρχιεπιθεωρητή, κάτι σαν τον Κάλαχαν. Αλλάζει ρόλους κατά περίπτωση ο κ. Κοσμίδης.
Του στέλνετε, λοιπόν, μία απόρρητη επιστολή στις 21 Σεπτεμβρίου 1998, που του λέτε: "Σας στέλνω την από 7.9.98 έκθεση την οποία συνέταξε μετά από σχετική επιστολή μου προς την Υ.Π.Α. ο ειδικός εμπειρογνώμονας κ. Ακριβός Τσολάκης για την ασφάλεια πτήσεων του αεροσκάφους FALCON, προκειμένου να ενημερωθείτε και να προβείτε σε ενδεδειγμένες ενέργειες".
Είναι δικιά σας αυτή η επιστολή, κύριε Υπουργέ;
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι στα χαρτιά που σας έχω δώσει.
ΓΕΩΡΓΙΟΣ ΚΑΡΑΤΖΑΦΕΡΗΣ: Είναι δικιά σας. Χαίρομαι που την αναγνωρίζετε και όπου μέσα λέτε: "Η Υπηρεσία Πολιτικής Αεροπορίας σε συνεργασία με την Ολυμπιακή Αεροπορία να μεριμνήσουν για την υλοποίηση των προτάσεων που αφορούν τον τομέα ασφάλειας".
Κατ' αρχήν, κύριε Υπουργέ, εδώ λέτε ένα μικρό ψεματάκι. Αλλά όπως και να το κάνουμε στην πολιτική συγχωρούνται αυτά, λίγο-πολύ.
Λέτε "μετά από σχετική επιστολή μου προς την Υ.Π.Α." ότι έγινε η έκθεση. Εδώ είναι ψέμα, κύριε Υπουργέ, δεν υπάρχει αυτή η επιστολή. Αν θέλετε, να μου τη δείξετε. Εγώ έκανα έλεγχο σε βάθος στα αρχεία της Υπηρεσίας Πολιτικής Αεροπορίας και δεν υπάρχει αυτή η επιστολή. Εγώ περιμένω όταν μιλήσετε, να μου δώσετε αυτήν την επιστολή, βάσει της οποίας ο κ. Τσολάκης έκανε τον έλεγχο.
Δέχεσθε λοιπόν εσείς, κύριε Υπουργέ, ότι είναι ειδικός εμπειρογνώμονας. Μέσα από τη δική σας επιστολή δέχεσθε ότι είναι ο πλέον ειδικός ο κ. Τσολάκης.
Και όμως περνάει ένας χρόνος από την ημέρα που στείλατε την επιστολή. Διαπιστώσατε αυτά, τα οποία διατάσσετε να γίνουν για την ασφάλεια των πτήσεων; 'Εγιναν ή όχι;
Παρακολουθήσατε την επιστολή σας, ή την αφήσατε στην τύχη, όπου είδαμε ποια τύχη επεφύλασσε εν συνεχεία η ζωή στο συνάδελφό σας Υπουργό Κρανιδιώτη και τους υπολοίπους της συνοδείας. 'Ενα χρόνο το αμελήσατε.
Κι έρχομαι, κυρίες και κύριοι συνάδελφοι, σε ένα πολιτικό ατόπημα του Υπουργού Μεταφορών. Μου είπαν -όταν συζήτησα το θέμα- οι νομικοί ότι είναι και σοβαρότατο ποινικό αδίκημα.
Προχθές το απόγευμα, κύριε Υπουργέ, ζητήσατε, μέσω του συμβούλου σας, να έλθει στο γραφείο σας ένας από τους εισαγγελικούς εμπειρογνώμονες, ο κ. Φίσερ Αλέξανδρος; Δεν ξέρετε ότι αυτό είναι παρανομία, όταν καλείτε τον εισαγγελέα -γιατί περί αυτού πρόκειται- να έλθει στο γραφείο σας, όταν η υπόθεση εκκρεμεί; Με ποιο δικαίωμα; Ποιος σας νομιμοποιεί να καλέσετε τον εισαγγελικό εμπειρογνώμονα του κ. Νταγιάκου, τον κ. Φίσερ στο γραφείο σας προχθές, για να πάρετε οδηγίες για το που βρίσκεται η υπόθεση στα δικαστήρια; Αυτό είναι μεγάλο πολιτικό ατόπημα, κύριε Υπουργέ, και το χρεώνεσθε.
Κι ερχόμαστε να δούμε ποιοι είναι οι πιλότοι του FALCON. Εδώ έχω έγγραφα και ντοκουμέντα. Δεν θα επιχειρηματολογήσουμε μόνο με λόγια, αλλά με έγγραφα. 'Εχω, λοιπόν, εδώ από τη FALCON ένα γράμμα για την εκπαίδευση ενός εκ των πιλότων. Πρόκειται για έναν άλλο πιλότο και όχι αυτόν που ήταν στο FALCON, αλλά έναν άλλον από την ομάδα που πετούσε συχνά το FALCON. Εδώ είναι η βαθμολογία του και λέει η εταιρεία του FALCON ότι είναι ανίκανος να είναι κυβερνήτης. Και αυτός πετούσε το αεροσκάφος του Πρωθυπουργού. Αυτός πετούσε με τον Πρωθυπουργό.
Αυτό δεν είναι ολιγωρία, κύριε Υπουργέ, δεν σημαίνει ότι κάτι δεν πάει καλά, ότι κάτι είναι βρώμικο; Δεν σας ενδιαφέρει;
Κι έρχομαι στον εισηγητή που μίλησε για το πόρισμα του ΓΙΑΚΟΒΛΕΦ. Ο κ. Τσολάκης που ήταν τότε επικεφαλής λέει ορισμένα πράγματα. Το πόρισμα για το ΓΙΑΚΟΒΝΕΦ λέει ότι τα πενήντα τελευταία δυστυχήματα έχουν γίνει κάτω από συνθήκες CFIΤ. Η ελληνική Υπηρεσία Πολιτικής Αεροπορίας πρέπει να αναπτύξει ένα υποχρεωτικό εκπαιδευτικό πρόγραμμα. Δεν το έκανε. Και βεβαίως το ατύχημα έγινε πάλι κάτω από συνθήκες CFIT.
ΕΝΑΣ ΒΟΥΛΕΥΤΗΣ: Τι είναι αυτό;
ΓΕΩΡΓΙΟΣ ΚΑΡΑΤΖΑΦΕΡΗΣ: Είναι το πρόγραμμα γειτνίασης με το έδαφος.
Εκεί έχουμε και το πρόβλημα. Δεν τους εκπαιδεύουν.
Και έχω εδώ την εργασία την οποία έστειλαν οι Ρουμάνοι. Το πόρισμα των Ρουμάνων κοινοποιείται βεβαίως και στην Ελλάδα, στον κ. Χαραλαμπάκη και στη Γαλλία, λόγω της κατασκευάστριας εταιρείας και στις Ηνωμένες Πολιτείες. Προσέξτε τι λέει: Πρώτον, όλοι οι επιβάτες δεν ήταν δεμένοι και γι' αυτό έγινε το ατύχημα. Δεύτερον, ότι βεβαίως το αεροπλάνο με τον ανεπαρκή πιλότο που είχε επάνω -σαν τον κύριο που σας είπα προηγουμένως με τη μηδενική βαθμολογία από τη FALCON και όχι από εμένα- έπρεπε να τρέχει με 260 μίλια -πήγαινε με 240 όταν έγινε το γεγονός- και αντί να σταματήσει το αεροσκάφος, ανέπτυξε ταχύτητα 332 μίλια. Εδώ είναι το πόρισμα. Αυτό δείχνει ανικανότητα.
Γιατί είναι ανίκανος ο πιλότος; Γιατί, κύριε Υπουργέ, πάτε και τους παίρνετε από το σωρό. Στην Αστόρια, στην Αμερική, κάποιος έχει κάνει μία σχολή, ένα κέντρο εκπαιδεύσεως και έχουν βγει οι μισοί πιλότοι της Ολυμπιακής.
Και έρχομαι και σας λέω, για κυβερνήτες οι οποίοι έχουν περάσει το Κ.Α.Ι. αρνητικά, κυβερνήτες που έχουν σοβαρότατα προβλήματα υγείας. Γιος Υπουργού κ. Μαντέλη, από τη στιγμή που έχει κοπεί από το Κ.Α.Ι. με σοβαρότατη αστάθεια περνάει κυβερνήτης τώρα από εταιρείες που δώσανε σε μία νύχτα την άδεια για να έχουμε όλα αυτά τα ατυχήματα. Ναι ή όχι;
Πολλές οι ατέλειες, κύριε Υπουργέ. Και ο προσωπικός σας πιλότος, αυτός που σας είχε πάει στην Κύπρο, με το ατύχημα που είχαμε είναι πιλότος ιδιωτικής αεροπορικής εταιρείας ταυτοχρόνως με την Υπηρεσία Πολιτικής Αεροπορίας, ο κ. Αναστασιάδης. Και μας λέτε ότι δεν πρέπει να σας εγκαλέσουμε;
'Εχουμε εδώ το πόρισμα της FALCON το οποίο λέει ξεκάθαρα ότι πρέπει να πάει το αεροσκάφος πίσω στη NTAΣΩ να το ελέγξουν. Το στείλατε; Δεν το στείλατε, γιατί το πήραν οι δικοί σας άνθρωποι, της κρατικής Ολυμπιακής και είπαν ότι δεν πρέπει να πάει. Εάν είχε πάει, κατά το πόρισμα εδώ του κ. Τσολάκη, θα είχαν σωθεί. Και κλείνει ο κ. Τσολάκης τονίζοντας ότι θα έπρεπε για το αεροπλάνο αυτό να είχε το σέρβις του η Πολεμική Αεροπορία και όχι η Ολυμπιακή που το έχει. Ούτε αυτό το ακούσατε. Πέρασε ένας χρόνος, λοιπόν, και σεις αφήσατε τα πράγματα μετέωρα.
Θα έπρεπε λοιπόν, εκτός από το FALCON να θυμήσω στην Αίθουσα και το πόρισμα 'Εμπερς, το οποίο ζήτησε ο προηγούμενος διοικητής και ενώ είχε πει σε εξήντα μέρες να συμμορφωθούν όλες οι εταιρείες, εσείς αλλάξατε τον διοικητή και το έχετε ακόμα στα συρτάρια σας. Και όσα αεροπλάνα περιγράφονται στο 'Εμπερς έπεσαν. Το διθέσιο στη Ρόδο, τα άλλα προβλήματα που έχετε με τον LF 33 διάδρομο που στρώνατε μέχρι χθες με αφρό, για να σας υποδείξουμε εμείς ότι αυτό που κάνετε έχει κινδύνους, για να στρωθεί προχθές με αφρό ο κυρίως διάδρομος.
'Ολες αυτές είναι ολιγωρίες, είναι λάθη τα οποία προσβάλλουν την ελληνική πολιτεία και βεβαίως έχουν ως χειριστή τους έναν Υπουργό ο οποίος και μόνο από λόγους ευαισθησίας που σκοτώθηκε ένας συνάδελφός του Υπουργός έπρεπε να έχει παραιτηθεί!
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κ. Λουκάκης έχει το λόγο. 
ΕΜΜΑΝΟΥΗΛ ΛΟΥΚΑΚΗΣ: Κυρίες και κύριοι συνάδελφοι, η Νέα Δημοκρατία με την πρόταση για τη σύσταση εξεταστικής επιτροπής του αεροπορικού ατυχήματος της 14ης Σεπτεμβρίου αποδεικνύει για άλλη μια φορά την αδίστακτη αντιπολιτευτική της τακτική. Προσπαθώντας να εκμεταλλευθεί το μεγάλο συναισθηματικό φορτίο που συσσώρευσε αυτό το ατύχημα στον ελληνικό λαό, έσπευσε να ζητήσει τη σύσταση εξεταστικής επιτροπής της Βουλής πριν ακόμη βγει το πόρισμα της επιτροπής των ειδικών εμπειρογνωμόνων.
Με επιχειρήματα ουσιαστικά κενά περιεχομένου και συλλογισμούς που προκαλούν τη νοημοσύνη του μέσου πολίτη, προσπαθεί να δικαιολογήσει την πρότασή της.
Τα επιχειρήματα της Νέας Δημοκρατίας καταρρίπτονται σχεδόν από μόνα τους. Και φυσικά είναι πολύ απλό να δείξει κανείς ότι ο μόνος λόγος που έγινε η πρόταση είναι η μικροκομματική σκοπιμότητα.
Το πρώτο επιχείρημα της Νέας Δημοκρατίας αναφέρεται στη δήλωση του Πρωθυπουργού και την εντολή του για την διερεύνηση των αιτίων του ατυχήματος, την ταχεία εξαγωγή πορίσματος και την απόδοση ευθυνών, αν υπάρχουν προς κάθε κατεύθυνση. Από αυτήν τη δήλωση η Νέα Δημοκρατία απομονώνει τις λέξεις "χωρίς συμβιβασμούς και υποχωρήσεις" και με ένα εκπληκτικό επαγωγικό συλλογισμό συμπεραίνει: Για να ζητείται έρευνα χωρίς συμβιβασμούς και υποχωρήσεις, σημαίνει πως σε αντίστοιχες περιπτώσεις στο παρελθόν υπήρξαν συμβιβασμοί και υποχωρήσεις. Και ποιος μας εξασφαλίζει ότι δεν θα συμβεί το ίδιο και ως προς την συγκεκριμένη έρευνα;
Από αυτό και μόνο το επιχείρημα, μπορεί κανείς να συμπεράνει την έλλειψη σοβαρότητος και των συντακτών της πρότασης, αλλά και του κόμματος που το χρησιμοποιεί. Διότι, αν κάποιοι θέλουν πραγματικά την έρευνα σε βάθος και προς κάθε κατεύθυνση για να αποδοθούν ευθύνες όπου και αν βρίσκονται, αυτοί είναι το ΠΑ.ΣΟ.Κ. και ο Πρόεδρός του. Εμείς χάσαμε τους ανθρώπους μας, εμάς πόνεσε πιο πολύ η ψυχή μας!
Γνωρίζει βέβαια η Νέα Δημοκρατία ότι αυτό που ισχυρίζεται, ότι μπορεί δηλαδή να συμβούν συμβιβασμοί και υποχωρήσεις, το αποκλείει η σύνθεση της επιτροπής που μέχρι σήμερα δεν έχει αμφισβητηθεί από κανέναν. Στην επιτροπή συμμετέχουν δύο ανώτατοι αξιωματικοί της Πολεμικής Αεροπορίας. Ο ένας είναι ο αρχαιότερος ταξίαρχος που υπάρχει σήμερα. Εκπρόσωποι της Πολιτικής Αεροπορίας της Γαλλίας καθώς και της κατασκευάστριας εταιρείας του αεροσκάφους. Ειδικοί πραγματογνώμονες από την Πολιτική Αεροπορία της Αμερικής και του Εθνικού Συμβουλίου Μεταφορών της Αμερικής που προσκλήθηκαν, για να βοηθήσουν, από την ελληνική Κυβέρνηση. 'Ερευνα διεξάγει ταυτόχρονα και η επιτροπή που ορίστηκε από τις ρουμανικές αρχές σύμφωνα με τους κανόνες του ΙΚΑΟ, ενώ παράλληλα διεξάγεται και εισαγγελική έρευνα. Τι μπορεί να προσθέσει λοιπόν άλλη μία επιτροπή από Βουλευτές σε ένα τόσο εξειδικευμένο θέμα;
Το δεύτερο επιχείρημα που χρησιμοποιεί η Νέα Δημοκρατία, για να υποστηρίξει την πρότασή της, αφορά την παραμονή στις θέσεις τους, του Υπουργού Μεταφορών, που, κατά την άποψή της, φέρει την πολιτική ευθύνη και έπρεπε να είχε παραιτηθεί, και του Διοικητή της ΥΠΑ, ο οποίος κατά τη Νέα Δημοκρατία είναι υπάλληλος της Ολυμπιακής Αεροπορίας και εξ αυτού του γεγονότος, δηλαδή της παραμονής του Υπουργού και του Διοικητή της ΥΠΑ υπάρχει έλλειψη εμπιστοσύνης προς την επιτροπή που ερευνά το ατύχημα.
(Στο σημείο αυτό την προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ)
Ουσιαστικά, δηλαδή, η Νέα Δημοκρατία επανέρχεται στο πρώτο επιχείρημα με μια άλλη αιτιολογία. Εδώ νομίζω ότι τίθεται ένα εύλογο ερώτημα: Για ένα αεροπορικό ατύχημα, για το οποίο τα αίτια και οι συνθήκες κάτω από τις οποίες έγινε δεν έχουν διερευνηθεί, προκύπτουν πολιτικές ευθύνες; Η απάντηση αναμφίβολα πιστεύω ότι είναι, όχι. Διότι, οι παράγοντες που μπορεί να προκαλέσουν ένα αεροπορικό ατύχημα είναι τρείς: Ο άνθρωπος, το αεροπλάνο και οι καιρικές συνθήκες, είτε ο καθένας ξεχωριστά είτε ανά δύο είτε όλοι μαζί.
Δεν μπορεί, λοιπόν, να αποδοθεί κατευθείαν σε κανέναν κανενός είδους ευθύνη, έως ότου ανακοινωθούν τα συμπεράσματα της έρευνας και βγει το πόρισμα.
Συνεπώς, αυτό το επιχείρημα είναι μια φτηνή δικαιολογία και δείχνει και μια μεγάλη προχειρότητα, αφού τουλάχιστον έπρεπε να γνωρίζουν στη Νέα Δημοκρατία και για να μην εκτεθούν, ότι ο Διοικητής της Υπηρεσίας Πολιτικής Αεροπορίας δεν είναι υπάλληλος της Ολυμπιακής.
Το τρίτο και τελευταίο επιχείρημα της Νέας Δημοκρατίας αφορά τα δήθεν μεγάλα και επώδυνα ερωτηματικά που προκύπτουν από το ατύχημα του FALCON σε σχέση με την ασφάλεια πτήσεων γενικώς.
Σ'αυτό το τρίτο μέρος αναπτύσσουν ένα επικίνδυνο και άκρως υπονομευτικό για τον εθνικό μας αερομεταφορέα συλλογισμό. Αν λένε ότι αν ένα τέτοιο αεροσκάφος, που είναι προορισμένο για τόσο υψηλές αποστολές, ότι δεν είναι ασφαλές, πόσες αμφιβολίες μπορούν να εγερθούν για τις συνθήκες ασφάλειας των λοιπών πτήσεων των αεροσκαφών της Ολυμπιακής Αεροπορίας;
Δηλαδή, όχι μόνον δεν διστάζουν δημόσια να εκφράσουν επιφυλάξεις για την ασφάλεια των πτήσεων της Ολυμπιακής Αεροπορίας, αλλά τολμούν να θέσουν και σε διαβάθμιση την αξία της ίδιας της ανθρώπινης ζωής.
Κυρίες και κύριοι συνάδελφοι, η λογική ότι το αεροπλάνο που μεταφέρει επισήμους πρέπει να είναι ασφαλέστερο από τα υπόλοιπα αεροπλάνα, είναι μια φασιστική λογική, είναι απορριπτέα, κατακριτέα και κατάπτυστη.
Η Ολυμπιακή Αεροπορία μπορεί να έχει ένα σωρό προβλήματα, αλλά μπορεί να υπερηφανεύεται για την ασφάλεια των πτήσεών της. Η τεχνική βάση της Ολυμπιακής Αεροπορίας χρησιμοποιείται από τις μεγαλύτερες αεροπορικές εταιρείες της Ευρώπης. Είναι παγκόσμια γνωστή η ικανότητα των χειριστών της Ολυμπιακής Αεροπορίας.
Η Νέα Δημοκρατία διέπραξε ένα ακόμα ατόπημα σε βάρος του διεθνούς μας αερομεταφορέα. Δε δίστασε να καπηλευτεί ακόμα και τον πόνο που προκάλεσε ο θάνατος των επιβατών του αεροπορικού ατυχήματος. Η πρότασή της εντάσσεται στη γνωστή τακτική της σκανδαλολογίας και των κατά καιρούς καταγγελιών για την περίφημη πια έλλειψη διαφάνειας.
Κύριοι συνάδελφοι, η σύνθεση της επιτροπής έρευνας αποτελεί εγγύηση για την αντικειμενικότητα, την επάρκεια και την επιτυχή περαίωση των εργασιών της. 'Ελληνες και ξένοι εμπειρογνώμονες με πλήρη διαφάνεια ασχολούνται με το θέμα παράλληλα με την έρευνα του διενεργεί η ελληνική δικαιοσύνη και γι'αυτό προτείνω να απορριφθεί η πρόταση της Νέας Δημοκρατίας για σύσταση εξεταστικής επιτροπής. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας και Αρχηγός της Αξιωματικής Αντιπολίτευσης κ. Κωνσταντίνος Καραμανλής έχει το λόγο.
KΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω να ξεκινήσω με ένα σχόλιο, που αφορά -για μια ακόμα φορά -την απουσία του Πρωθυπουργού από αυτήν την Αίθουσα, τη στιγμή που, στο κάτω-κάτω της γραφής, πρωτίστως για τη δική του ασφάλεια μιλούμε, αφού για το πρωθυπουργικό FALCON ζητούμε να γίνει εξεταστική επιτροπή.
Για μια φορά ακόμα, λοιπόν, είναι απών ο κ.Σημίτης. Και θέλω εδώ να πληροφορήσω το Σώμα ότι μισή ώρα πριν την την προχθεσινή μας συνεδρίαση και ψηφοφορία, όπου όλοι ξέρουμε ποιο ήταν το μείζον θέμα, ο κ.Σημίτης ήταν στο κτίριο αυτό και απεχώρησε.
Και αποχώρησε, για να μπορέσει να αρχίσει να υβρίζει κρυπτόμενος.
Θέλω λοιπόν ευθέως να σας πω ότι θεωρώ αυτήν τη συμπεριφορά επιεικώς αχαρακτήριστη. Αν έχει να πει κάτι, να έλθει να το πει εδώ. 'Οχι να περιφέρεται στην Ελλάδα και να εκστομίζει βαρύτατους χαρακτηρισμούς.
Είπε "Θα πατάξουμε τον παράνομο τζόγο". Σοβαρά; Και επί των ημερών ποιου ανθεί και φουντώνει ο παράνομος τζόγος;
Επιχείρησε να ψελλίσει κάτι περί καζίνων. Ποιος έφτιαξε το θεσμικό πλαίσιο για τη λειτουργία των καζίνων; Εμείς είμαστε μαζί σας, εάν θέλετε πράγματι να δούμε σε βάθος τι πρέπει να αναθεωρηθεί και στο θέμα αυτό.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, επιτρέψτε μου.
Η συζήτηση γίνεται επί της προτάσεώς σας για το FALCON. Δείτε σας παρακαλώ πώς θα επιστρέψουμε στο θέμα μας.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, αυτό είναι απαράδεκτο. Αστυνόμευση θα κάνετε στον Αρχηγό της Αξιωματικής Αντιπολίτευσης;
(Κωδωνοκρουσίες)
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Το ξέρω κύριε Πρόεδρε, αλλά θα μου επιτρέψετε και από τη δική μου πλευρά να ζητήσω κάποια λεπτά να πω δύο- τρία πράγματα, διότι δεν έχω την ευκαιρία να τα πω στη Βουλή, σε εκείνον που θα έπρεπε να είναι εδώ.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, εγώ είμαι υποχρεωμένος να σας υπενθυμίσω τον Κανονισμό τον οποίο τον ξέρετε άριστα.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Σας ευχαριστώ πολύ, κύριε Πρόεδρε, για την υπενθύμιση. Ξέρετε ότι πάντα σέβομαι τις συστάσεις σας και τις λαμβάνω υπόψη μου, αλλά είμαι και εγώ αναγκασμένος να πω κάποια πράγματα.
ΠΡΟΕΔΡΟΣ (Απόστολος Κακλαμάνης): Πρέπει να σας πω ότι εάν συνεχίσετε θα μιλάτε εκτός θέματος.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Είναι αδικαιολόγητη η διαρκής απουσία του Πρωθυπουργού από την Αίθουσα αυτή και μάλιστα ακόμα πιο αχαρακτήριστη η τακτική του να εκτοξεύει υποκριτικές και ένοχες, στην ουσία, κατηγορίες χωρίς να δίνει το δικαίωμα της απάντησης εδώ θαρραλέα, γενναία, πρόσωπο με πρόσωπο.
ΠΡΟΕΔΡΟΣ (Απόστολος Κακλαμάνης): Εγώ οφείλω από τη θέση αυτή να σας πω, κύριε Πρόεδρε, αυτό που λέει ο Κανονισμός. Εσείς νομίζω ότι θα βρείτε το τρόπο να επανέλθετε στο θέμα της ημερησίας διατάξεως.
ΘΕΟΔΩΡΟΣ ΚΑΣΣΙΜΗΣ: Πώς να επανέλθει, κύριε Πρόεδρε, αφού τον διακόπτετε.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, είσθε ο δικηγόρος του Προέδρου της Νέας Δημοκρατίας; Να μου το δηλώσετε. Απ'ό,τι ξέρω δεν έχει ανάγκη συνηγορίας.
ΘΕΟΔΩΡΟΣ ΚΑΣΣΙΜΗΣ: Αφήστε τον κύριε Πρόεδρε, επιτέλους να μιλήσει.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ! Σας παρακαλώ! Δεν έχει ανάγκη απ'ό,τι καταλαβαίνω συνηγορίας, ούτε προστασίας. Ο Πρόεδρος είναι δώ για να προστατεύει το λόγο καθενός. Αφήστε τα λοιπόν αυτά.
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Εχετε εκτροχιαστεί εντελώς, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Kύριε συνάδελφε, τι να πω; Αυτά που λέει ο καθένας χαρακτηρίζουν τον ίδιο. Λυπάμαι πάρα πολύ. Αλλά θα ήθελα να γραφτεί στα Πρακτικά ότι ομιλούντος του Προέδρου της Νέας Δημοκρατίας Βουλευτές του λένε στο Πρόεδρο του Σώματος ότι έχει εκτροχιαστεί.
(Θόρυβος - Διαμαρτυρίες από τη πτέρυγα της Νέας Δημοκρατίας)
Αυτό είναι απαράδεκτο. Προσβάλλει και εμένα και την Αίθουσα και σας, κύριε Πρόεδρε της Νέας Δημοκρατίας που είστε εκεί και ανέχεστε αυτό το πράγμα, την ύβρη εναντίον του Προέδρου του Σώματος.
ΒΥΡΩΝ ΠΟΛΥΔΩΡΑΣ: Δεν χρειάζεται συστάσεις ο Πρόεδρος της Νέας Δημοκρατίας.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Μπορώ να συνεχίσω, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, εσείς νομίζετε ότι μπορούν οι Βουλευτές σας όταν ο Πρόεδρος υπενθυμίζει τον Κανονισμό στον οποιοδήποτε ομιλεί να τον υβρίζουν; Εάν το εγκρίνετε αυτό, να συνεχιστεί αυτή η εικόνα!
(Θόρυβος - Διαμαρτυρίες από την πτέρυγα της Νέας Δημοκρατίας.
κωδωνοκρουσίες)
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δεν το εγκρίνω, κύριε Πρόεδρε, και το γνωρίζετε.
ΠΡΟΕΔΡΟΣ (Απόστολος Κακλαμάνης): Αν δεν το εγκρίνετε, να επαναφέρετε στην τάξη τους Βουλευτές σας.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Θα παρακαλέσω τους συναδέλφους να κάνουν ησυχία.
ΠΡΟΕΔΡΟΣ (Απόστολος Κακλαμάνης): Να μην δίδεται αυτή η εικόνα στην Αίθουσα, διότι αφορά ολόκληρη την Αίθουσα, όχι μόνο το Κόμμα σας. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Το έκανα ήδη, κύριε Πρόεδρε.
(Θόρυβος - έντονες διαμαρτυρίες από την πτέρυγα της Νέας Δημοκρατίας. Κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Επαναλαμβάνω κύριοι συνάδελφοι της Νέας Δημοκρατίας, αφήστε την τακτική του κεκράκτη. Είναι απαράδεκτη αυτή η τακτική. Το Κοινοβούλιο θα λειτουργήσει καλά και έχω εγώ πρώτος την ευθύνη.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριοι συνάδελφοι, σας παρακαλώ ησυχία.
(Θόρυβος - Διαμαρτυρίες από την πτέρυγα της Νέας Δημοκρατίας.
Κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Λυπάμαι, κύριοι συνάδελφοι της Νέας Δημοκρατίας, διότι καταργείτε τον Αρχηγό σας αυτήν τη στιγμή! Αυτό κάνετε!
Παρακαλώ συνεχίστε, κύριε Πρόεδρε.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, λαμβάνω υπόψη τη σύσταση που μου κάνατε, αλλά θα μου επιτρέψετε να ακολουθήσω τη σειρά των συλλογισμών μου, διότι θεωρώ καίριο το θέμα που άπτεται και της σημερινής συζήτησης.
ΠΡΟΕΔΡΟΣ (Απόστολος Κακλαμάνης): Αυτό σας είπα, κύριε Πρόεδρε.
Συνδέστε το με τη συζήτηση.
ΔΗΜΗΤΡΙΟΣ ΣΙΟΥΦΑΣ: Επιτέλους, κύριε Πρόεδρε!
ΑΠΟΣΤΟΛΟΣ ΑΝΔΡΕΟΥΛΑΚΟΣ: Πάλι διακόπτετε, κύριε Πρόεδρε;
ΘΕΟΔΩΡΟΣ ΚΑΣΣΙΜΗΣ: Δεν είναι κατάσταση αυτή.
(Θόρυβος - Συνεχείς διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Βρείτε κάποιο τρόπο, κύριε Προέδρε, ώστε εγώ να μην παρευρίσκομαι εδώ και να ανέχομαι παραβίαση του Κανονισμού. Αυτό σας παρεκάλεσα.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Σας παρακαλώ, κύριε Πρόεδρε! Δεν παραβιάζεται ο Κανονισμός.
ΠΡΟΕΔΡΟΣ (Απόστολος Κακλαμάνης): Επαναλαμβάνω, αυτό σας παρεκάλεσα, αλλά δεν σας αφήνουν οι Βουλευτές σας να με ακούσετε καν με το θόρυβο το οποίο κάνουν.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Σας παρακαλώ κύριοι συνάδελφοι!
Αλλά, κύριε Πρόεδρε, και σείς με τις συνεχείς παρατηρήσεις που μου κάνετε, τελικά το πυροδοτείτε αυτό το κλίμα.
ΠΡΟΕΔΡΟΣ (Απόστολος Κακλαμάνης): Δεν σας κάνω παρατηρήσεις. Ακούτε τους Βουλευτές σας πώς απευθύνονται στον Πρόεδρο του Σώματος. ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, ο κ. Σημίτης μάς λέγει ότι όλα πάνε καλά! Αυτή ήταν η αντίδρασή του στο μέγα θέμα, το οποίο έχει προκύψει και για το οποίο στην ουσία όλα τα κόμματα έχουν θέση. 'Ολα πάνε καλά και μη θίγετε τίποτα από τα κακώς κείμενα! Αυτό βγαίνει από τις τοποθετήσεις του των τελευταίων ημερών. Αυτό που ξέρει όλη η Ελλάδα, δηλαδή, δεν πρέπει να θίγεται, θέλει να αποσιωπηθεί. Και το ερώτημα είναι: γιατί; Ποια είναι η αιτία; Γιατί δεν θέλει να διαταραχθεί το σύστημα εξουσίας, που εκτιμά ότι του ταιριάζει, τον ευνοεί και τον στηρίζει. 'Ολα πάνε καλά, λοιπόν. Αλλά δεν πάνε καλά, γιατί όλοι ξέρουμε ότι ζούμε σε μια χώρα, όπου και το κράτος βρίσκεται σε διάλυση -και θα έλθω αμέσως μετά σ' αυτό το συγκεκριμένο θέμα- όπου και οι πολίτες ταλαιπωρούνται καθημερινά από τους αιφνιδιασμούς που υφίστανται στην επαφή του με τη Δημόσια Διοίκηση, όπου τα ίδια τα κυβερνητικά στελέχη έχουν μιλήσει επανειλημμένα για ομερτά, όπου όλοι ξέρουμε το αμαρτωλό καθεστώς στα δημόσια έργα, όλοι ξέρουμε το χάος που υπάρχει στα μέσα επικοινωνίας, όλοι ξέρουμε ότι υπάρχουν μεγάλα και ισχυρά συμφέροντα, τα οποία άπτονται προμηθειών και συμβάσεων του δημοσίου και ως εκ τούτου ασκούν επιρροές, που νοθεύουν τη δημοκρατική μας ζωή και το δημοκρατικό μας πολίτευμα.
Εάν, λοιπόν, όλα αυτά στο μυαλό του κ. Σημίτη μεταφράζονται ότι τα πράγματα πάνε καλά, εμείς λέμε ότι για τη μεγάλη πλειοψηφία του ελληνικού λαού, για το σύνολο, θα έλεγα, του πολιτικού κόσμου και πάντως σίγουρα για μας, δεν πάνε καλά και θα έλθουμε σε απόλυτη σύγκρουση μ' αυτά τα φαινόμενα της διαφθοράς και της παρακμής.
(Χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, οφείλουμε να σκύψουμε στα αίτια του συγκεκριμένου τραγικού συμβάντος, να δούμε -εφόσον υπάρχουν -και τις όποιες ποινικές ευθύνες, να δούμε όμως και τις πολιτικές, τις αντικειμενικές και υποκειμενικές πολιτικές ευθύνες, για τις πράξεις και τις παραλείψεις αυτών που παίρνουν τις αποφάσεις, για τη χαώδη κατάσταση που επικρατεί σε ευαίσθητες κρατικές υπηρεσίες, για την ανεπάρκεια και την παραλυσία που υπάρχει στο δημόσιο τομέα, για τα φαινόμενα αναξιοκρατίας, αδιαφορίας, ανευθυνότητας και ανικανότητας, για τη διαφθορά που χαρακτηρίζει το νοσηρό κομματικό κατεστημένο των καρεκλοκένταυρων.
Γι' αυτό ακριβώς, πέρα από το χρέος της πολιτικής σ' αυτούς που τόσο άδικα χάθηκαν, είμαστε υποχρεωμένοι να σκύψουμε στο ευρύτερο πρόβλημα, στη διάλυση του κράτους, μέσα από την οποία ξεπήδησε το τραγικό γεγονός της 14ης Σεπτεμβρίου.
Κυρίες και κύριοι συνάδελφοι, η ανάγκη διερεύνησης της υπόθεσης όχι μόνο από διοικητική επιτροπή, όχι μόνο από τη δικαιοσύνη, αλλά και από τη Βουλή, προέκυψε προτού ακόμα γίνουν γνωστές οι λεπτομέρειες που ακολούθησαν. Και προέκυψε από τη στάση του ίδιου του αρμόδιου Υπουργού.
Εξηγούμαι: το βράδυ του τραγικού συμβάντος ο αρμόδιος Υπουργός, προτού καν πληροφορηθεί τι είχε γίνει, μιλούσε ευθέως για την ύπαρξη ευθυνών και κραύγαζε ότι αυτές οι ευθύνες θα αποδοθούν.
Το ίδιο βράδυ, προτού προβεί στις δηλώσεις αυτές- όπως απεκαλύφθη και ουδέποτε διαψεύσθηκε- ο Υπουργός μπήκε μαινόμενος στο γραφείο του διευθυντή πτητικής εκμετάλλευσης, από τον οποίο ζήτησε να παραιτηθεί φωνάζοντας "Δολοφόνε, παραιτήσου!". 'Οπως είναι γνωστό όμως, ο κ. Τσαγκαράκης παραμένει ακόμα στη θέση του. Από τα γεγονότα αυτά και μόνο έχουν δημιουργηθεί από την πρώτη στιγμή πολλά και σοβαρά ερωτηματικά.
Πρώτον, τι γνώριζε ο Υπουργός, ώστε να μιλάει για ευθύνες, πριν καν πληροφορηθεί τι ακριβώς είχε συμβεί;
Δεύτερον, τι ήταν εκείνο που τον έκανε να προεξοφλεί εμπόδια στην έρευνα; Ποιους θεωρούσε σαν πιθανούς υπονομευτές της έρευνας;
Τρίτον, με ποια στοιχεία αποκαλούσε δολοφόνο έναν παράγοντα, που δεν είναι ο κατ' εξοχήν αρμόδιος για την ασφάλεια των πτήσεων; Πώς μπορεί ένας Υπουργός να εξαπολύει μια τέτοια επίθεση;
Τέταρτον, εάν είχε ο Υπουργός μια τέτοια άποψη, γιατί διατηρεί αυτόν τον υπηρεσιακό παράγοντα στη θέση του; Τι τον αναγκάζει σε έναν τέτοιον συμψηφισμό; Τι τον δένει;
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Πέμπτον, εάν είχε άδικο ο Υπουργός, τι ήταν αυτό που τον οδήγησε σε μια τέτοια επίθεση εναντίον ενός υφισταμένου του;
'Εκτον, όταν ο Πρωθυπουργός διαβεβαίωσε ότι αυτήν τη φορά δεν θα υπάρχει συγκάλυψη, τι είχε υπόψη του; Ποιες ήταν οι φορές που υπήρξε συγκάλυψη; Ποιοι και γιατί μπορούσε να θέλουν τη συγκάλυψη;
'Ολα αυτά είναι ερωτήματα, που απαιτούν απάντηση. Ερωτήματα που δεν μπορούν να απαντηθούν από τις έρευνες που διεξάγονται. Ερωτήματα που επιβάλλουν τη σύσταση εξεταστικής επιτροπής.
Σε ό,τι αφορά τα αίτια του δυστυχήματος, δεν πρόκειται να επεκταθώ. Υπάρχουν, κυρίες και κύριοι συνάδελφοι -μερικές μάλιστα έχουν δημοσιοποιηθεί, μερικές κρατούνται μυστικές- διαδοχικές αναφορές, που επεσήμαιναν προβλήματα στο πρωθυπουργικό FALCON και επισημαίνουν γενικότερα προβλήματα στην ασφάλεια των πτήσεων.
Τίθεται λοιπόν το ερώτημα: ποιοι έπαιρναν τις εκθέσεις αυτές και γιατί δεν έκαναν τίποτα; Και γιατί, αφού δεν έκαναν τίποτα, παραμένουν στη θέση τους; Τίθεται προπάντων το ερώτημα, τι έκανε ο αρμόδιος Υπουργός, δεδομένου ότι οι αναφορές έφταναν στα χέρια του; Και αφού δεν έκανε τίποτα, γιατί παραμένει στη θέση του; Δεν υπάρχει άνθρωπος ικανός στην Κυβέρνηση να αντικαταστήσει τους κολλητούς;
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Η δεύτερη πτυχή αφορά στους καρεκλοκένταυρους, τους ανίκανους του κομματικού κατεστημένου. Επισημαίνεται και αυτή η πτυχή στις διάφορες αναφορές και κυρίως στην έκθεση Τσολάκη, που περιγράφουν την αδιαφορία των αρμοδίων μπροστά σε ένα υπαρκτό, υπαρκτότατο πρόβλημα. Και επισημαίνουν ζητήματα ανεπαρκούς, ανεπαρκέστατης εκπαίδευσης.
Τίθεται λοιπόν το γενικότερο ερώτημα: εάν οι ανίκανοι παραμερίζουν τους ικανούς, ακόμα και όταν η άνωθεν επιλογή τους συνεπάγεται κινδύνους για τη ζωή του ίδιου του Πρωθυπουργού, πού επιτέλους επικρατεί η αξιοκρατία; Τόση δύναμη έχει το κομματικό κατεστημένο, ώστε να προωθεί τους ακατάλληλους, εκθέτοντας και την ίδια τη ζωή του Πρωθυπουργού σε κίνδυνο;
Και, για να μη μένουν αμφιβολίες, συγκεκριμενοποιώ, σειρά ερωτημάτων: Πρώτον, γιατί ανατέθηκε η πτήση προς Βουκουρέστι σε χειριστή, ο οποίος, σύμφωνα με το πρόγραμμα της εταιρείας, ήταν σε κανονική άδεια; Δεύτερον, ποιοι δεσμοί τον συνδέουν με τους υπεύθυνους, ώστε να παραβιάζονται κανονισμοί, νόμοι προς χάριν του;
Τρίτον, γιατί ποτέ δεν είχαν προγραμματίσει σε πτήση με τον Πρωθυπουργό και τους ίδιους χειριστές, αλλά τους έβαζαν πάντα έναν έμπειρο δίπλα τους;
Τέταρτον, γιατί από τον εκπαιδευτικό φάκελο του ενός, που εστάλη στην επιτροπή διερεύνησης της ΥΠΑ, έλλειπαν υπηρεσιακά έγγραφα, τα φύλλα βαθμολογίας στο simulator, από τα οποία φαίνεται η ανεπάρκειά του;
Πέμπτον, γιατί απομακρύνθηκαν οι ικανοί και οι πεπειραμένοι από το FALCON;
'Εκτον, γιατί απομακρύνθηκε χειριστής, που προειδοποίησε για το επικίνδυνο του ενός από τους δύο αυτούς πιλότους;
'Εβδομον, γιατί δεν θεσπίστηκε διαδικασία ελέγχου και εκπαίδευσης στα σωστικά του πληρώματος καμπίνας επιβατών;
'Ογδοον, γιατί είχε μετατραπεί σε κλειστό κύκλωμα, "παρέα FALCON", το οποίο δεν είχε ως σμήνος VIP ξεχωριστή οργάνωση, ως θα όφειλε;
Κυρίες και κύριοι συνάδελφοι, πέρα από όλα αυτά, υπάρχει ένα γενικότερο αμιγώς πολιτικό ζήτημα. Αφορά στη λειτουργία του κράτους, αφορά στις συναρμόδιες υπηρεσίες και κυρίως στην ΥΠΑ. Αφορά στην ασφάλεια των πτήσεων, αφορά στις ευθύνες της Κυβέρνησης. Πρώτα από όλα, το τραγικό αυτό συμβάν διασύρει διεθνώς τη χώρα και εγείρει βασανιστικά ερωτήματα στην κοινή γνώμη.
Εάν, διερωτάται κάθε καλοπροαίρετος πολίτης, συμβαίνουν όλα αυτά με το πρωθυπουργικό αεροσκάφος, ποιες πράγματι είναι οι συνθήκες ασφάλειας στις άλλες πτήσεις; Δεν υιοθετούμε καμία τέτοια τοποθέτηση, καμία τέτοια άποψη. Απεναντίας μάλιστα. Το ερώτημα ωστόσο έχει τεθεί εκ των πραγμάτων και απασχολεί τον κόσμο. Το ερώτημα πλανάται και βλάπτει τα συμφέροντα της χώρας.
Δεύτερον, αρκετά από τα έγγραφα που δόθηκαν στη δημοσιότητα, παρουσιάζουν εικόνα διάλυσης, αδιαφορίας και ωχαδερφισμού.
Σε ένα, για παράδειγμα, από τα έγγραφα αυτά, ένα πόρισμα της 1ης Σεπτεμβρίου 1999, που υπογράφεται από τον Πρόεδρο του Δ.Σ. της Ολυμπιακής κ. Ζυγογιάννη, αναφέρεται επί λέξει:
"Η διαπίστωση των επιτροπών ότι η λειτουργία του γραφείου VIP δεν διέπεται από καθοριστικές αρμοδιότητες και διαδικασίες δημιουργεί αδυναμία απόδοσης ευθυνών. Η επισήμανση της επιτροπής -προστίθεται πάντα στο έγγραφο- ότι παρόμοιες περιπτώσεις καλύφθηκαν στο παρελθόν, επιβεβαιώνουν την παντελή έλλειψη οργάνωσης". Επισήμως αυτά και με την υπογραφή του Προέδρου της Ολυμπιακής Αεροπορίας.
Τρίτον. Εξόχως αποκαλυπτικά για το χάος που επικρατεί στο αεροδρόμιο της χώρας υπήρξαν τα γεγονότα τα σχετικά με την είσοδο του Οτσαλάν. Θυμίζω τη συνέντευξη του κ. Πάγκαλου, που δημοσιευόταν την ίδια ημέρα της αποπομπής του από την Κυβέρνηση. Μετά από δεκαοχτώ χρόνια εξουσίας ανακάλυπτε και ομολογούσε ότι δεν είχε μείνει τίποτα όρθιο. Δεν έχουμε υπηρεσίες, δεν έχουμε τελωνεία, δεν έχουμε αεροδρόμια, υπογράμμιζε όντας ακόμη Υπουργός. Μία Ελλάδα, δηλαδή, ξέφραγο αμπέλι.
Τέταρτον. Γίνεται τώρα γνωστό ότι τηλεπικοινωνιακοί υπάλληλοι της Υπηρεσίας Πολιτικής Αεροπορίας καταγγέλλουν ότι σε είκοσι ένα αεροδρόμια της χώρας γίνεται υποτυπώδης έλεγχος εναέριας κυκλοφορίας και υπάρχει κίνδυνος για την ασφάλεια των πτήσεων.
Δεν το υιοθετούμε. Ερωτάμε όμως, τι γίνεται, κύριε Υπουργέ; 'Εχετε γνώση της κατάστασης αυτής, κύριε Πρωθυπουργέ;
Πέμπτον. Σε ό,τι αφορά την ασφάλεια των πτήσεων, έχει ήδη διαταχθεί από τον εισαγγελέα και διεξάγεται τους τελευταίους μήνες σχετική δικαστική έρευνα. Σοβαρότερο ωστόσο είναι το γεγονός ότι σχετικές εκθέσεις, μεταξύ των οποίων και η έκθεση Enders, η οποία κρατείται μυστική, βρίσκονται από καιρό στα συρτάρια του Υπουργείου.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
'Εκτον, η ΥΠΑ δεν έχει δικούς της ελεγκτές ιπτάμενων μηχανικών, όπως έχουν οι αντίστοιχες υπηρεσίες όλου του κόσμου, με αποτέλεσμα να εξουσιοδοτεί υπαλλήλους αεροπορικών εταιρειών να κάνουν τους ελέγχους αυτούς στις εταιρείες τους. Είναι και αυτό μία από τις αιτίες, που η ΥΠΑ χαρακτηρίζεται από αρμόδιους διεθνείς οργανισμούς ως ανεπαρκής. Είναι και αυτός ένας λόγος, για τον οποίο μπορεί να υπάρξουν ταξιδιωτικές οδηγίες σε βάρος της χώρας μας με γνωστές δυσμενέστατες συνέπειες.
'Εβδομον, για περισσότερο από ένα χρόνο στα συρτάρια του κυρίου Υπουργού αραχνιάζει ένα προσχέδιο νόμου για την αλλαγή του νομικού καθεστώτος, που διέπει τη λειτουργία της Υπηρεσίας Πολιτικής Αεροπορίας.
'Ογδοον. Πέρυσι στη Διεθνή 'Εκθεση Θεσσαλονίκης ο Πρωθυπουργός έλεγε πως σε ένα μήνα, δηλαδή έως τον Οκτώβριο του 1998, θα λειτουργούσε στο αεροδρόμιο της συμπρωτεύουσας σύγχρονο ραντάρ. Πέρασε ο Οκτώβριος εκείνος, τελειώνει και ο Οκτώβριος ο φετινός και η Υπηρεσία Πολιτικής Αεροπορίας εξακολουθεί να επαναλαμβάνει ότι το ραντάρ βρίσκεται σε δοκιμαστική λειτουργία.
'Ενατον. Κατ' επανάληψη μέχρι σήμερα -και δεν θα επεκταθώ πολύ σ' αυτό- έχουν εντοπιστεί χονδροειδέστατες γκάφες της ΥΠΑ σ' ό,τι αφορά την έκδοση σημάτων.
Κυρίες και κύριοι συνάδελφοι, το Υπουργείο Μεταφορών μπορεί να είναι τεσσαρακοστό δεύτερο στην κυβερνητική ιεραρχία, είναι όμως ένα Υπουργείο μείζονος σημασίας για την εικόνα, για τα συμφέροντα, για τις εθνικές υποθέσεις της χώρας. Είναι ένα Υπουργείο που έχει σχέση με την εθνική ασφάλεια, γιατί έχει στην αρμοδιότητά του σαράντα δύο αεροδρόμια, γιατί είναι υπεύθυνο για την ασφάλεια των πτήσεων, γιατί φέρει σημαντικό βάρος σε ό,τι αφορά τις αμφισβητήσεις που εγείρονται από την Τουρκία σε βάρος του FIR Αθηνών.
Μπορεί ο κύριος Υπουργός να μην έχει αντιληφθεί ούτε τώρα τη σημασία και το ρόλο του Υπουργείου, που του ανατέθηκε. Φαίνεται πως το ίδιο συμβαίνει και με τον ίδιο τον Πρωθυπουργό, που επιμένει να μοιράζει πολιτικές θέσεις σε φίλους και να υπερηφανεύεται για την παρεοκρατία που εγκατέστησε.
Επιτέλους, όμως, το πράγμα δεν πάει άλλο. Ορισμένα ζητήματα απαιτούν αυξημένη ευθύνη, απαιτούν τουλάχιστον συναίσθηση των ευθυνών και αυτό δεν υπάρχει στην περίπτωση αυτή. Το τραγικό γεγονός που εξετάζουμε δεν επιτρέπει τέτοιου είδους αμφιβολίες.
Κυρίες και κύριοι συνάδελφοι, η έρευνα που ήδη διεξάγεται δεν μας καλύπτει, γιατί πρώτα απ' όλα δεν μπορεί να εισδύσει σ' όλη την έκταση του προβλήματος που αναδείχθηκε με το τραγικό συμβάν της πτήσης για το Βουκουρέστι. Γιατί δεν μπορεί να προεξοφλείται ως αντικειμενική μία έρευνα, που διεξάγεται χωρίς να έχει απομακρυνθεί ο πολιτικά υπεύθυνος Υπουργός. Γιατί η επιτροπή που ορίστηκε από τον Πρωθυπουργό δεν είναι επιτροπή εμπειρογνωμόνων αλλά επιτροπή μη εμπειρογνωμόνων.
Η συγκρότηση εξεταστικής επιτροπής επιβάλλεται, γιατί υπάρχουν σοβαρά κίνητρα για συγκάλυψη, αφού ο ελέγχων και ο ελεγχόμενος συνδέονται μεταξύ τους με σοβαρότατες παραλείψεις, οπότε δημιουργούν υπόνοιες για αλληλοσυμβιβασμό σε βάρος της αλήθειας.
Υπάρχουν και οι δηλώσεις του ίδιου του Πρωθυπουργού και προπάντων του αρμόδιου Υπουργού, που πιστοποιούν ότι υπήρξε ενδεχόμενο να εμφανιστούν και πάλι τέτοιου είδους εμπόδια. Οι εξελίξεις έκτοτε ενισχύουν την υπόνοιά μας ότι τα εμπόδια αυτά εμφανίστηκαν και συνίστανται σε αλληλοεκβιασμούς και ότι τα εμπόδια αυτά τελικά επικράτησαν.
Κυρίες και κύριοι συνάδελφοι, η συγκρότηση εξεταστικής επιτροπής επιβάλλεται και για ευρύτερους λόγους, που αφορούν στην κατάσταση της Ολυμπιακής και την παραλυσία της ΥΠΑ, για λόγους που έχουν να κάνουν με την ασφάλεια των πτήσεων, με τα συμφέροντα του τόπου, ακόμα και με τις εθνικές μας υποθέσεις. Επιβάλλεται αυτή η έρευνα, για να μάθουμε επιτέλους "τίς πταίει" για το συγκεκριμένο τραγικό συμβάν. Ποιος φταίει που παρέλυσαν τα πάντα και δεν λειτουργεί τίποτα σωστά; Ποιος φταίει για την αναξιοκρατία, την προαγωγή των ανικάνων και τον παραμερισμό των ικανών; Ποιος φταίει για τη σαπίλα και τη διαφθορά σ'αυτόν τον τόπο;
Επιβάλλεται, κυρίες και κύριοι συνάδελφοι, η συγκρότηση εξεταστικής επιτροπής, για να δούμε από κοινού τι πρέπει να κάνουμε, για να μη θρηνήσουμε και άλλα θύματα.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): 'Εχει ζητήσει το λόγο και ο κ.
Τσοβόλας. Θέλετε να μιλήσετε τώρα ή μετά;
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα μιλήσω τώρα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
Μετά θα μιλήσει ο κ. Τσοβόλας.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, λυπάμαι για όσα άκουσα προηγουμένως. Λυπάμαι για την εικόνα που έδωσε ο Πρόεδρος της Νέας Δημοκρατίας, λυπάμαι για το πώς θέλει να εκμεταλλευτεί κρίσιμα ζητήματα της χώρας προκειμένου να εξυπηρετήσει φθηνές κομματικές σκοπιμότητες. Λυπάμαι, γιατί κατά τη συνήθη τακτική του έρχεται για πέντε λεπτά στην Αίθουσα, εξαπολύει τους ανεύθυνους μύδρους του και φεύγει. Και δεν είναι που φεύγει χωρίς να ακούσει. Αυτό είναι δικαίωμά του. Ταυτόχρονα έχει το θράσος να καταγγέλλει τον Πρωθυπουργό ότι δεν ήταν παρών σ' αυτά τα λεπτά που ήρθε να εξαπολύσει τους ανεύθυνους μύδρους του, ότι δεν ήταν εδώ για να τον παρακολουθήσει. Ξεχνάει ότι ο Πρωθυπουργός έχει καθήκοντα γι'αυτόν τον τόπο και για τα προβλήματα του ελληνικού λαού και δεν μπορεί να παρακολουθεί πότε θα έρθει για πέντε λεπτά ο κύριος Πρόεδρος της Νέας Δημοκρατίας να πει ό,τι έχει να πει και μετά να φύγει.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν είναι πρόβλημα του ελληνικού λαού αυτό που συζητάμε σήμερα;
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Λυπάμαι, γιατί θέλησε για άλλη μια φορά -το διέπραξε και όταν γινόταν η συζήτηση εκείνου του πρωτοτύπου τεχνάσματος να ζητήσει Εξεταστική των Πραγμάτων Επιτροπή πριν δύο χρόνια για το δυστύχημα στα Πιέρια 'Ορη- να ζητήσει τη σύσταση εξεταστικής επιτροπής πριν βγει το πόρισμα της αρμόδιας επιτροπής. Και τότε θέλησε να εκμεταλλευτεί τα γεγονότα και σήμερα, με τα ίδια λόγια, θέλει να εκμεταλλευτεί τα τραγικά γεγονότα. Επικαλείται μάλιστα τη μνήμη συντρόφων μας, ανθρώπων που χάθηκαν στο τραγικό αυτό δυστύχημα που έγινε στις 14-9-99. Να επικαλεσθεί και αυτά, να καπηλευθεί και αυτά, για να κάνει τι;
'Οπως και τότε, έτσι και τώρα, θέλησε να πλήξει ζητήματα καίρια για τα εθνικά συμφέροντα της χώρας. Και τότε το έκανε και πήρε την απάντησή του. 'Ερχεται και τώρα να μιλήσει για την εναέρια κυκλοφορία, να μιλήσει για την ασφάλεια των αεροδρομίων, για την ασφάλεια των εθνικών αερομεταφορών. Λες και δεν ξέρει ότι όλα αυτά τα παρακολουθεί η παγκόσμια κοινότητα. Λες και δεν ξέρει ότι όλα αυτά που λέει μπορούν πράγματι να δημιουργήσουν πρόβλημα σε έναν καίριο τομέα της εθνικής οικονομίας, στις αερομεταφορές.
Λυπούμαι, διότι ανέφερε πως δήθεν δεν διασφαλίζονται τα εθνικά συμφέροντα της χώρας και του FIR Αθηνών.
Δεν υπάρχει ενέργεια, η οποία να μη διασφαλίζει τα εθνικά συμφέροντα της χώρας και μάλιστα θα πρέπει να πω ότι γίνεται με τριπλή δράση, που διασφαλίζει αυτά τα συμφέροντα. Δεν υπάρχει σήμα, δεν υπάρχει ενέργεια που αφορά τον εθνικό εναέριο χώρο στην οποία να μη συμπράττουν το Υπουργείο Εξωτερικών, το Υπουργείο Εθνικής 'Αμυνας και η Υπηρεσία Πολιτικής Αεροπορίας. Από κοινού ενεργούν. Συνεδριάζουν και ενεργούν.
Λυπούμαι, γιατί θέλησε να μιλήσει για τα ραντάρ και να πει πως δήθεν δεν υπάρχουν ραντάρ στη χώρα.
Κύριοι συνάδελφοι, ξέρετε πολύ καλά -οι παλαιότεροι ασφαλώς το ξέρετε, αλλά και οι νεότεροι ακόμη το έχουμε ζήσει ακούγοντας τις συζητήσεις σ' αυτήν την Αίθουσα- ότι από το 1979 είχαν ξεκίνησει για να μπουν ραντάρ στη χώρα. Και συναντούσαν τις διάφορες δυσκολίες, τεχνικές και λοιπές. Τα ραντάρ εγκαταστάθηκαν στη διάρκεια της θητείας αυτής της Κυβερνήσεως. Εγκαταστάθηκαν και λειτουργούν πλήρως από 15 Φεβρουαρίου 1999. Υπάρχει έτσι πλήρης κάλυψη του εναέριου χώρου της χώρας. Και όχι μόνο του εναέριου χώρου της χώρας αλλά και πέρα από αυτήν. Πριν λίγες ημέρες έγινε στο Παρίσι η συνδιάσκεψη της ΕΚΑΚ και συμφωνήθηκε η Ελλάδα σε συνεργασία με γειτονικές χώρες να αναλάβει και την ευθύνη της ευρύτερης περιοχής της σε ύψος πάνω από τα τριάντα χιλιάδες πόδια. Και έρχεται τώρα ο Πρόεδρος της Νέας Δημοκρατίας να ισχυρισθεί ότι δεν υπάρχουν ραντάρ.
Φέτος, κύριοι συνάδελφοι, η Ελλάδα ειδικά μνημονεύθηκε στις δύο παγκόσμιες συνδιασκέψεις για τις αερομεταφορές ως προς τα θεαματικά αποτελέσματα που είχε στη διαχείριση της εναέριας κυκλοφορίας. Παρ'όλο που είχαμε 15% αύξηση της κίνησης, οι καθυστέρησεις μειώθηκαν κατά 75%. Πήραμε ειλικρινά συγχαρητήρια από τον έλεγχο και τη χωρητικότητα του εναέριου χώρου και των εγκατεστημένων ραντάρ.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Το ραντάρ της Θεσσαλονίκης...
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Αφήστε να μιλήσει ο Υπουργός, όπως μιλήσατε όλοι, χωρίς διακοπές.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μέσα στην κινδυνολογία του, μέσα στη σκανδαλολογία του, μέσα στο πάθος του να εκμεταλλευτεί τραγικά γεγονότα προκειμένου να υπηρετεί κομματικές σκοπιμότητες...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε.
Κύριοι συνάδελφοι, συμβαίνουν τώρα τελευταία πράγματα παράδοξα. Το δικαίωμα του λόγου το αναγνωρίζουμε σε όποιον είναι στο Βήμα; Γιατί λοιπόν παρουσιάζεται το φαινόμενο, όταν ομιλούν είτε ο Αρχηγός είτε Βουλευτές της Νέας Δημοκρατίας, να μην τους ενοχλεί κανείς και όταν ανεβαίνει Υπουργός ή Βουλευτής από την άλλη πλευρά, να γίνεται αυτός ο θόρυβος; Και βέβαια αυτό δεν βαραίνει ολόκληρη την κοινοβουλευτική ομάδα. Αυτό γίνεται συστηματικώς από ορισμένους εξ υμών. Είναι απαράδεκτο αυτό και προσβάλλει όλους μας εδώ μέσα.
(Θόρυβος, διαμαρτυρίες από την πτέρυγα της Νέας Δημοκρατίας)
Παρακαλώ!
Κύριε Υπουργέ, συνεχίστε.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οταν έγινε η συζήτηση της πρότασης σύστασης εξεταστικής επιτροπής για το τραγικό δυστύχημα στα Πιέρια με το ΓΙΑΚΟΒΛΕΦ, τότε είχαμε πει να περιμένετε το πόρισμα και όταν βγει το πόρισμα, εδώ είμαστε και για εξεταστικές επιτροπές και για οτιδήποτε άλλο θέλετε. Η πρόταση απερρίφθη αργότερα. Το πόρισμα εκδόθηκε. Το έστειλα σε όλους τους Αρχηγούς των κομμάτων στον Πρόεδρο της Βουλής και είναι στη διάθεση του καθενός.
Κανείς δεν τόλμησε να ζητήσει στη συνέχεια Εξεταστική Επιτροπή. Και βέβαια ο Αργηχός της Νέας Δημοκρατίας δεν τόλμησε να ξαναμιλήσει. Τότε πάθατε, αλλά δεν μάθατε, κύριοι συνάδελφοι. Για μία ακόμη φορά επιχειρείτε να αποκομίσετε μικροκομματικά οφέλη από το πρόσφατο τραγικό συμβάν. Και το κάνετε για άλλη μία φορά δυσφημώντας -γιατί χρησιμοποιείτε ως εργαλείο τη δυσφήμιση-τις ελληνικές αερομεταφορές.
Κύριοι συνάδελφοι, η παγκόσμια κοινότητα παρακολουθεί αυτό το ατύχημα. Και η διερεύνηση γίνεται -και δεν γίνεται τυχαία- σύμφωνα με το Διεθνές Δίκαιο, τη Συνθήκη του Σικάγο, που έγινε εσωτερικό δίκαιο το 1947. Διαφάνεια δεν είναι ό,τι έχει στο μυαλό του ο κύριος Πρόεδρος της Νέας Δημοκρατίας. Αντικειμενικότητα δεν είναι αυτό που μπορεί να εξυπηρετήσει τα μικροκομματικά του οφέλη και τις μικροκομματικές του σκοπιμότητες. Διαφάνεια και αντικειμενικότητα είναι αυτό που προβλέπουν οι νόμοι, το διεθνές δίκαιο, η Συνθήκη του Σικάγο, ο ν. 1815/1988. Αυτά καθορίζουν το πλαίσιο και την ευθύνη για τη διερεύνηση του ατυχήματος και τη σύνταξη του πορίσματος. Την ευθύνη της διερεύνησης την έχει η ρουμανική Υπηρεσία Πολιτική Αεροπορίας. Αν θεωρεί αναξιόπιστη τη ρουμανική πολιτική αεροπορία ο κ. Καραμανλής, να πάει να της το πει. Και αν έχει τόλμη, να πάει να το κάνει, να απευθυνθεί στη ρουμάνικη κυβέρνηση, να απευθυνθεί στον ΙCAO και να πει "δεν δέχομαι το Διεθνές Δίκαιο, έχω δικό μου δίκαιο, προσωπικό δίκαιο, κομματικό δίκαιο".
Δεύτερον, στην επιτροπή αυτή συμμετέχει ως παρατηρητής σύμφωνα με το διεθνές δίκαιο, η Ελληνική Υπηρεσία Πολιτικής Αεροπορίας, η οποία συγκρότησε επιτροπή, στην οποία συμμετέχουν δύο ανώτατοι αξιωματικοί της Πολεμικής Αεροπορίας. Αν αμφισβητεί ο κ. Καραμανλής τα στελέχη της Πολιτικής Αεροπορίας, να μας το πει. Το είπε. Αμφισβητεί και τους ανώτατους αξιωματικούς της Πολεμικής Αεροπορίας; Ας πάει να τους το πει.
Τρίτον, συμμετέχει ως παρατηρητής κατά το Διεθνές Δίκαιο και η γαλλική πολιτική αεροπορία και μάλιστα με ειδικό γραφείο που έχει, το Bureau Euquettes Accistantes. Υπάρχει λοιπόν και η Γαλλία.
Τέταρτον, με δικό μας αίτημα συμμετέχουν στη διερεύνηση ειδικοί εμπειρογνώμονες του FAA καθώς και του NTSB, που είναι το σοβαρότερο γραφείο διερεύνησης αεροπορικών ατυχημάτων της ομοσπονδιακής κυβέρνησης των ΗΠΑ. Αυτή είναι η σύνθεση της Επιτροπής. Και αυτή ερευνά το ατύχημα.
Και το ερευνά σύμφωνα με τους διεθνείς κανόνες και κάτω από την ευθύνη της ρουμανικής κυβέρνησης.
Και η αγωνία της παγκόσμιας κοινότητας, κύριοι συνάδελφοι, είναι μία: Ποια ήταν τα αίτια.
Στη συνέχεια θα έλθουν οι ευθύνες. Η διεθνής κοινότητα περιμένει. Θα έρθει και για μας η ώρα των ευθυνών. Αλλά πρώτα ενδιαφέρουν τα αίτια, γιατί η παγκόσμια κοινότητα ενδιαφέρεται να μην ξανασυμβεί παρόμοιο ατύχημα. Διερωτάται όλη η κοινότητα ποια η αιτία που οδήγησε το αεροσκάφος σε βύθιση. Αυτό είναι το ερώτημα και μας το στέλνουν απ'όλον τον κόσμο. Και όλοι ψάχνουν να βρουν την αιτία.
Κύριοι συνάδελφοι, πριν από λίγες μέρες, στις 9 Οκτωβρίου, έγινε ένα ατύχημα στις ΗΠΑ. Το ατύχημα αυτό το ανήγγειλαν οι ΗΠΑ στον ICAO με την σχετική αναφορά. Ιδια αναφορά έστειλε και η ρουμανική κυβέρνηση. Ορισμένοι την εμφανίζουν ως δήθεν πόρισμα. Είναι στην πραγματικότητα η αναγγελία την οποία εντός μηνός, κατά το Διεθνές Δίκαιο, υποχρεούται η χώρα στην οποία συνέβη το ατύχημα να το απευθύνει στον ICAO. Και αναγγέλλει με αυτό η κυβέρνηση των ΗΠΑ το συμβάν στο ICAO. Το ατύχημα ήταν με ένα ίδιο αεροπλάνο, ένα DASSAUIT 900 που υπέστη την ίδια βύθιση. Και μάλιστα, από τη βύθιση αυτή τραυματίστηκε σοβαρά μία αεροσυνοδός η οποία δεν ήταν δεμένη στο κάθισμά της. 'Ολοι οι άλλοι, που ήταν δεμένοι στο κάθισμά τους, δεν έπαθαν τίποτε.
Το λέω αυτό δίχως να θέλω να πω ότι αυτό είναι το αίτιο -αυτό θα μας το πει η επιτροπή- αλλά για να σας δείξω τη σοβαρότητα που αντιμετωπίζεται από την παγκόσμια κοινότητα αυτό το τραγικό γεγονός.
Αμέσως μετά υπάρχει η επιστολή από τη γαλλική πολιτική αεροπορία, η οποία απευθύνεται στο ΝTSB των Ηνωμένων Πολιτειών της Αμερικής. Σημειωτέον ότι και στο ένα και στο άλλο ατύχημα συμμετέχει επισήμως το ΝΤSΒ κατά το Διεθνές Δίκαιο. Με την επιστολή αυτή ζητείται να συνδεθούν τα δύο ατυχήματα, για να ψάξουν σε βάθος την αιτία, ώστε να μην ξανασυμβεί το ίδιο περιστατικό. Και εμείς εδώ πέρα επειγόμαστε να αποδώσουμε πολιτικές ευθύνες για τον οποιονδήποτε. Και το κυριότερο, δεν μας ενδιαφέρουν οι πολιτικές ευθύνες -γιατί τις ξέρουμε-εκείνο που μας ενδιαφέρει είναι να εξάγουμε πολιτικά οφέλη προς άμεση κατανάλωση. Την επιστολή αυτήν την καταθέτω στα Πρακτικά της Βουλής.
(Στο σημείο αυτό ο Υπουργός Μεταφορών και Επικοινωνιών κ. Αναστάσιος Μαντέλης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, την τρίτη ημέρα από το ατύχημα έδωσα στη δημοσιότητα ό,τι υλικό υπήρχε μέχρι εκείνη τη στιγμή. Προφανώς δεν υπήρχαν τα στοιχεία της έρευνας. 'Αλλωστε τα στοιχεία της έρευνας σύμφωνα με το Ελληνικό και Διεθνές Δίκαιο είναι απόρρητα. Ούτε εγώ έχω πρόσβαση σε αυτά ούτε κανείς, μόνον η επιτροπή η οποία τα διερευνά, τα εξετάζει, τα συνδυάζει μεταξύ τους, αναζητώντας την αλήθεια. Μάλιστα φρόντισα να σταλεί στον Πρόεδρο της Βουλής, στους Αντιπροέδρους της Βουλής, στον εισαγγελέα που διερευνά την υπόθεση, στον Πρόεδρο της Νέας Δημοκρατίας, στον Πρόεδρο του ΔΗ.Κ.ΚΙ.,
στη Γενική Γραμματέα του Κομμουνιστικού Κόμματος Ελλάδας, στον κ. Σκανδαλίδη Γραμματέα του ΠΑ.ΣΟ.Κ.,
στον κ. Κωνσταντόπουλο, ακόμα στους κύριους Υπουργούς, ο πλήρης φάκελος. Δεν καταθέτω το φάκελο, γιατί είναι στα χέρια σας ήδη. Καταθέτω μόνο τις επιστολές, που προκύπτει ότι από τις 17 Σεπτεμβρίου όλα αυτά τα στοιχεία ήταν στα χέρια σας.
(Στο σημείο αυτό ο Υπουργός Μεταφορών και Επικοινωνιών κ. Αναστάσιος Μαντέλης καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Aπό αυτά τα στοιχεία και μόνο προκύπτει ότι όλα τα ερωτήματα που βάζει η Νέα Δημοκρατία με την πρότασή της έχουν απαντηθεί. Βέβαια δεν έκανε τον κόπο να ψάξει παρακάτω, ήθελε μόνο να πουλήσει. Αλλά δεν ξέρει ότι όταν πουλά πρέπει να είναι έτοιμη να υποστεί και τις συνέπειες των συναλλαγών της. Οι απαντήσεις σε όλα, λοιπόν, τα ερωτήματα που υπάρχουν είναι εκεί μέσα γραμμένες. Θέλω να κρατήσω ένα-δύο από αυτά, επειδή ακριβώς αναφέρθηκε ο κ. Καραμανλής. Υποστήριξε ότι ο αρμόδιος Υπουργός Μεταφορών δεν έκανε τίποτα.
Πρώτα απ'όλα υπάρχει ένα ερώτημα, ποιος έχει την κυβερνητική ευθύνη. Δεν χρειάζεται να κρύψουμε τίποτα, κύριοι συνάδελφοι. Δεν χρειάζεται Εξεταστική των Πραγμάτων Επιτροπή για να μάθουμε ποιός έχει την κυβερνητική ευθύνη. Οι Κυβερνητικές ευθύνες καθορίζονται σύμφωνα με τα γραπτά νομικά κείμενα, τους κανονισμούς, τα προεδρικά διατάγματα κλπ. Εγώ εδώ θέλω να είμαι σαφής. Δεν έχω καμία σχέση, καμία σύνδεση με το συγκεκριμένο αεροσκάφος. 'Ομως το Υπουργείο Μεταφορών, ο Υπουργός Μεταφορών και Επικοινωνιών, διά της ΥΠΑ, έχει τη γενικότερη ευθύνη για την ασφάλεια των πτήσεων και ο Υπουργός Μεταφορών επίσης έχει την εποπτεία της Ολυμπιακής Αεροπορίας. Η Ολυμπιακή Αεροπορία, η οποία με σύμβαση που είχε υπογραφεί το 1992 έχει αναλάβει να διαχειρίζεται αυτό το αεροσκάφος. Και βέβαια η ευθύνη, όπως ξέρετε, του κράτους, του Υπουργού Μεταφορών και του Υπουργείου Οικονομικών, που λειτουργεί ως μέτοχος στην εποπτεία της Ολυμπιακής Αεροπορίας, με βάση τους ισχύοντες νόμους, ανάγεται μόνο στα δικαιώματά του ως μετόχου. Δεν επιτρέπεται, δεν δικαιούται να παρεμβαίνει στη διαχείριση των υποθέσεων της Ολυμπιακής Αεροπορίας. Και γενικά δεν είναι δυνατόν να σκεφθούμε ότι η ευθύνη του Υπουργού Μεταφορών ή του οποιουδήποτε Υπουργού, σε σχέση με την ασφάλεια των πτήσεων, συνίσταται στο ότι ο Υπουργός Μεταφορών κατεβαίνει και βιδώνει τις βίδες στο αεροπλάνο, πετά το αεροπλάνο, ρυθμίζει τα πληρώματα κλπ. 'Ολα αυτά είναι αρμοδιότητες, οι οποίες είναι μέσα στο πλαίσιο λειτουργίας της εταιρείας.
Αλλά αν θέλετε να μάθετε γι'αυτά, δεν χρειάζεται Εξεταστική των Πραγμάτων Επιτροπή. Τα ξέρουμε πολύ καλά.
Δεύτερον, κύριοι συνάδελφοι, έγιναν εκείνα που έπρεπε να γίνουν ως προς τον έλεγχο του αεροσκάφους αυτού, ως προς την πλοϊμότητα, την πτητική του εκμετάλλευση.
Από το φάκελο που σας έδωσα προκύπτει ότι σύμφωνα με το νόμο, μια φορά το χρόνο το αεροπλάνο γινόταν "φύλλο και φτερό". Εξεταζόταν και από τους τεχνικούς βέβαια της Ολυμπιακής Αεροπορίας αλλά και από την ΥΠΑ και δινόντουσαν οι αντίστοιχες πιστοποιήσεις. Αυτό βέβαια δεν γινόταν τυχαία, δεν γινόταν δηλαδή σαν μια οποιαδήποτε δουλειά, γινόταν συστηματικά. Το '97 κάναμε ειδικές επισημάνσεις. Για παράδειγμα έλεγε -μια μικρή λεπτομέρεια την οποία είχαμε παραλείψει να κάνουν- ότι "δεν το έχουν ζυγίσει το αεροπλάνο, δεν το έχουν βάλει πάνω σε ζυγαριά". Και υποχρεώθηκε βέβαια η Ολυμπιακή Αεροπορία να το βάλει πάνω σε ζυγαριά. 'Ετσι λοιπόν από τότε που ενετάχθη αυτό το αεροπλάνο στο ελληνικό σύστημα αερομεταφορών, κάθε χρόνο έχει αυτήν την πιστοποίηση. Επίσης σύμφωνα με το νόμο πρέπει να γίνεται μια φορά το μήνα ο έλεγχος της συντήρησης και της πιστοποίησης του αεροσκάφους αυτού. Για κάθε μήνα -και βρίσκονται στο φάκελο- υπάρχουν πιστοποιητικά ότι έγινε η συντήρηση, έγινε ο έλεγχος της πλοϊμότητας του αεροσκάφους.
Πέραν αυτού, το αεροσκάφος κάθε βδομάδα υφίστατο έλεγχο από την ίδια την Ολυμπιακή Αεροπορία.
Και βέβαια στις 10 Σεπτεμβρίου, τέσσερις μέρες πριν γίνει το ατύχημα, είχε γίνει ο έλεγχος. Στις 2 Σεπτεμβρίου, δώδεκα μέρες πριν γίνει το ατύχημα, είχε γίνει τσεκάρισμα όλου του αεροπλάνου και τα σχετικά έγγραφα είναι μέσα στο φάκελό σας. Και στις 14 Σεπτεμβρίου, όταν πέταξε το αεροπλάνο, είχε γίνει ειδικός έλεγχος από το μηχανικό ο οποίος επέβαινε και δυστυχώς ήταν και θύμα του ατυχήματος.
Αυτό για να δούμε ότι δεν είναι τόσο εύκολο να απονέμουμε ευθύνες, πριν πάρουμε απαντήσεις από τους ειδικούς.
Κύριοι συνάδελφοι, λέχθηκαν πολλά για τους πιλότους. Μάλιστα εμφανίσθηκε και ένα χαρτί, το οποίο το είδα και εγώ εκ των υστέρων, όταν διάβασα τις εφημερίδες, για τον πιλότο που πέταγε το αεροπλάνο. Δεν θέλω να δικαιολογήσω κανέναν. Για να συνδεθούμε με τους πιλότους, πρέπει κάποιος να μας πει ότι η γενεσιουργός αιτία, ανάγεται στο πρόσωπό τους. Ας μη βιαζόμαστε, λοιπόν, να τους κατηγορήσουμε.
'Ομως, ακριβώς επειδή είναι θέμα ελέγχου, θα πρέπει να σας πω ότι ο συγκεκριμένος πιλότος, στον οποίο αναφέρεσθε, κύριοι συνάδελφοι, σύμφωνα με το νόμο τουλάχιστον μια φορά το χρόνο υφίσταται έλεγχο, για να πιστοποιείται η ικανότητά του. Ο πιλότος αυτός πράγματι, όπως διαπίστωσα, το '95 είχε υποστεί έλεγχο. Η επίδοσή του δεν ήταν ικανοποιητική και δόθηκε εντολή να περάσει ειδικά εκπαιδευτικά τμήματα και να κάνει επανάληψη. Γι'αυτό τότε έμεινε στάσιμος. 'Εκανε τα επαναληπτικά του μαθήματα, έδωσε ξανά εξετάσεις -έχω εδώ τα χαρτιά- το 1995, το 1996, βρέθηκαν ικανοποιητικά τα αποτελέσματά του.
ΣΠΗΛΙΟΣ ΣΠΗΛΙΩΤΟΠΟΥΛΟΣ: ...
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι, κύριε συνάδελφε, δεν υπάρχει "οριακά", υπάρχει "ικανοποιητικά". Οι απαντήσεις είναι σαφείς. Σύμφωνα με το νόμο ήταν "ικανοποιητικά".
Τον Ιούνιο του 1997, με βάση τα αποτελέσματα αυτά, του δίνουν το δικαίωμα να πετάει το αεροπλάνο FALCON και βέβαια από κει και πέρα κάθε χρόνο υπάρχουν οι αντίστοιχες εξετάσεις. Θα μου επιτρέψετε να σας αναφέρω ότι υπάρχει εξέταση στις 17/6/99, που πιστοποιεί ότι ασκεί κανονικά τα καθήκοντά του, ικανοποιητικά και μάλιστα η έκφραση είναι "πολύ ικανοποιητικά". Στις 4/1/99 υφίσταται άλλη εξέταση και προκύπτει ότι "ικανοποιητικά" εκτελεί τα καθήκοντά του και βέβαια, όπως σας είπα και προηγούμενα, υπάρχουν και οι προηγούμενες εκθέσεις του '98, που λένε ότι ασκεί "απόλυτα ικανοποιητικά" τα καθήκοντά του κλπ.
Θα τα καταθέσω αυτά για τα Πρακτικά. Καταθέτω μαζί και τις εκθέσεις του 1995, που λένε ότι δεν ασκεί τα καθήκοντα "ικανοποιητικά", για να μην ενοχοποιούμε αθώους, ούτε όμως να χαριζόμαστε σε υπαιτίους, όπως ήταν η μόνη δημόσια δήλωσή μου επί του γεγονότος αυτού, για να αποδειχθεί ότι δεν τον διάλεξε η Κυβέρνηση.
(Στο σημείο αυτό ο Υπουργός Μεταφορών και Επικοινωνιών κ. Αναστάσιος Μαντέλης καταθέτει για τα Πρακτικά τις προαναφερθείσες εκθέσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι -και έρχομαι σ'αυτό το σημείο που χρειάζεται να είμαι και εγώ ευθύς απέναντί σας και δεν θέλω να κρυφτώ- θέλετε να συσταθεί εξεταστική επιτροπή για να μάθετε τι είπα εγώ σε μια προσωπική συνομιλία που είχα με εκείνον ο οποίος διοικητικά είχε την ευθύνη της διαχείρισης του αεροσκάφους; 'Ολη αυτή η προσπάθεια θα γίνει γι'αυτόν το λόγο; Δεν είναι έτσι τα πράγματα. Είμαι ευθύς σ'αυτό το ζήτημα. Δημόσια σας τα είπα. Στην προσωπική μου ομιλία δεν σας κρύβω ότι υπερίσχυσε ο ανθρώπινος παράγοντας.
Κύριοι συνάδελφοι, χάθηκαν ζωές, χάθηκαν προσωπικοί μας φίλοι. Δεν ξέρω τι θα κάνατε στη θέση μου οι περισσότεροι από σας. 'Εχω την αίσθηση ότι πολλοί θα ακολουθούσατε μία πορεία ανάλογη με τη δική μου. 'Ομως εγώ δεν κρύβομαι και θα πω ότι δεν υπέταξα στην πολιτική λογική ούτε τον πόνο μου ούτε τη θλίψη μου. Και αυτή είναι η πραγματικότητα. Δεν χρειάζεται όμως να κάνετε εξεταστική επιτροπή γι' αυτό. Αποφασίστε σήμερα γι' αυτή μου τη συμπεριφορά.
Κύριοι συνάδελφοι, λέχθηκε και κάτι άλλο και πρέπει να το αναφέρουμε, για να έχουμε μία πληρότητα της όλης εικόνας, ότι δήθεν εγώ κρατώ και δεν κάνω τίποτε για διάφορες μυστικές εκθέσεις κλπ. Δεν υπάρχει τίποτε μυστικό. 'Ο,τι θέλετε να ζητήσετε σε αυτόν τον τομέα, είναι στη διάθεσή σας. 'Εχουμε όμως το καθήκον να διατηρήσουμε τον εμπιστευτικό του χαρακτήρα, όταν ανάγεται σε ζητήματα που μπορούν να δημιουργήσουν συνθήκες αθέμιτου ανταγωνισμού μεταξύ των αεροπορικών εταιρειών.
'Ομως πρέπει να πω, κύριοι συνάδελφοι, ότι τέσσερις μήνες από την ημέρα που ανέλαβα καθήκοντα ξεκίνησα μία μεγάλη προσπάθεια με συγκεκριμένες ενέργειες και δράσεις, που δεν είχαν γίνει προηγούμενα. Επειδή ακριβώς έχουν μπει στο χώρο πολλές ιδιωτικές εταιρείες, επειδή έχει ανοίξει η αγορά, επειδή οι εθνικές αερομεταφορές είναι κρίσιμο μέγεθος, προσπάθησα και προσπαθώ για την πλήρη αναβάθμιση του θέματος που λέγεται "ασφάλεια των πτήσεων".
Στις 5 Φεβρουαρίου 1998 με απόφασή μου δίνω εντολή στην Υ.Π.Α. να προχωρήσει και να βρει ένα διεθνή σύμβουλο με κύρος, για να ελέγξει μία-μία όλες τις ελληνικές αεροπορικές εταιρείες. Τον Ιούνιο, μετά από έρευνα που έκανε η Υ.Π.Α.,
επέλεξε έναν οίκο για σύμβουλο, έναν από τους σοβαρότερους οίκους, ο οποίος μάλιστα είναι και σύμβουλος του F.A.Α. στην Αμερική, για να κάνει αυτή την έρευνα.
Από τα μέσα Νοεμβρίου μέχρι τις αρχές Δεκεμβρίου γίνεται η έρευνα σε όλες τις αεροπορικές εταιρείες της χώρας. Στις 29 Ιανουαρίου παραδίδεται μία έκθεση που καταγράφει για κάθε αεροπορική εταιρεία τι υπάρχει και δεν σας κρύβω ότι η εντολή ήταν να ψάξει να βρει ό,τι υπάρχει, να ψάξει να βρει και τα αδύνατα σημεία και τα καλά και τα μικρά και τα σωστά και τα μη σωστά, διότι όλα αυτά τα πράγματα πρέπει να τα ξέρουμε. Και έγινε ο έλεγχος για μία-μία, για όλες τις αεροπορικές εταιρείες.
Δεκατρείς αεροπορικές εταιρείες ελέγχθηκαν, μία αερολέσχη και ένα εκπαιδευτικό κέντρο. 'Ηταν η Ολυμπιακή Αεροπορία, η Ολυμπιακή Αεροπλοϊα, η PRINCESS AIRLINES, η CRONUS AIRLINES, οι ΜΑΚΕΔΟΝΙΚΕΣ, η ΑΕGEAN AIR- LINES, η AIR GRECCE, η AVIONIC, η INTER JET, η CAL AVIATION, η HELLAS WINGS, η TRANS EUROPEAN AIRLINES, επίσης το αεροκλάμπ της Θεσσαλονίκης και άλλο ένα εκπαιδευτικό κέντρο που δεν θυμάμαι το όνομά του.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Ολα είναι στη διάθεσή σας, κύριοι συνάδελφοι.
Κύριοι συνάδελφοι, όταν πήραμε την έκθεση, αμέσως αρχίσαμε τις ενέργειες, διότι η έκθεση έλεγε ότι δεν υπάρχει θέμα ασφάλειας, αλλά ταυτόχρονα μας προειδοποιούσε: "'Εχετε το νου σας για ορισμένα πράγματα. Δεν πρέπει να υπάρξει χαλαρότητα. Πρέπει να προσέξετε τις διαδικασίες".
Και γι' αυτό την κάναμε την έρευνα, κύριοι συνάδελφοι. Ωραίο θα ήταν να μην είχε κάνει κανείς τίποτε. Ωραίο θα ήταν να μην ξέρει τι γίνεται. Ζητήσαμε, λοιπόν, να μας πουν και τα καλά λόγια, να μας πουν και πού είναι τα αδύνατα σημεία.
Και αμέσως μετά, μέσα σε ελάχιστες ημέρες, από τις 9.2.99, στέλνεται σε όλες τις αεροπορικές εταιρείες, όχι το σύνολο της έκθεσης, για να μην αρχίσει να υπονομεύει η μια εταιρεία την άλλη λόγω του ανταγωνισμού που έχουν, αλλά το απόσπασμα που τους αφορά. Ενημερώνεται κάθε εταιρεία για το τι της έχουν βρει και της ζητούμε να απαντήσει μέσα σε δύο μήνες.
Περνούν οι δύο μήνες και δεν απαντούν οι εταιρείες, όχι γιατί δεν έκαναν τίποτα, εκ των υστέρων προέκυψε ότι είχαν κάνει, αλλά γιατί μας έδωσαν καθυστερημένα τις απαντήσεις. Οτι είχαν γίνει, απλώς μερικοί άλλοι θεώρησαν ότι δεν ήταν απαραίτητο να απαντήσουν. Λάθος, έπρεπε να απαντήσουν.
Γι' αυτό στις 12 Ιουλίου επανερχόμαστε και με νέο έγγραφο τους ζητάμε εντός μίας εβδομάδας να μας δώσουν στοιχεία. Απαντούν όλες πλην μιας εταιρείας, της ΚAL. 'Ολες, μεταξύ των οποίων και η Ολυμπιακή Αεροπλοϊα, η Ολυμπιακή Αεροπορία, η ΑΕGEAN AIRLINES, η AIR GRECCE, απαντούν και δίνουν τα στοιχεία συμμόρφωσης ή θέσπισης των διαδικασιών συμμόρφωσης, γιατί ορισμένα πράγματα δεν γίνονται αμέσως, προς τα πορίσματα που τους είχαμε κοινοποιήσει. Τη μία εταιρεία που δεν έστειλε, πηγαίνουμε και την ελέγχουμε επί τόπου -όλα αυτά έγιναν διά της Υπηρεσίας Πολιτικής Αεροπορίας- και η εταιρεία αυτή βρίσκεται ότι είναι εντάξει.
Από εκεί και πέρα ξεκινάει ένας συνεχής έλεγχος με επιθεωρητές όλων των αεροπορικών εταιρειών, που γίνεται και μέχρι σήμερα.
Ταυτόχρονα, κύριοι συνάδελφοι, την 11η Ιανουαρίου του 1999 -επειδή λέχθηκε ότι δεν έχουμε κάνει εκπαιδεύσεις κλπ.- ξεκινάμε εκπαίδευση είκοσι υπαλλήλων της ΥΠΑ, δώδεκα για την ασφάλεια των πτήσεων και οκτώ για τον ποιοτικό έλεγχο στο Nάιτζελ Μπάουερ, εκπαιδευτικό κέντρο του Σάσεξ του Ηνωμένου Βασιλείου.
Στις 29 Απριλίου κάνουμε εκπαίδευση είκοσι υπαλλήλων της Υ.Π.Α.,
εκ των οποίων δύο γιατρούς σε θέματα πιστοποιήσεων και ελέγχων εκπαίδευσης για χορήγηση αδειών κύρια στους ιπτάμενους χειριστές στο Χούφυτροπ της Ολλανδίας.
Τρίτον, στις 6.8.99 καλούμε όσους ελεγκτές πτήσεων υπηρετούν στην Υ.Π.Α. να περάσουν ειδικό σχολείο, να εκπαιδευτούν ειδικά, να πάρουν δίπλωμα χειριστού πιλότου και να γίνουν επιθεωρητές πτήσεων. Δηλώνουν διακόσιοι πενήντα και το σχολείο τους ξεκινάει τον επόμενο μήνα, το Νοέμβριο.
Εξάλλου από τον Απρίλιο του '99 έχουμε προσλάβει ως σύμβουλο οργάνωσης των θεμάτων αυτών τη βρεταννική πολιτική αεροπορία. Επίσης, υπάρχει ειδική συμφωνία συνεργασίας με τον υπεύθυνο κυβερνήτη πιλότο του ICAO στον τομέα της Ανατολικής Μεσογείου, που εδρεύει στο Κάιρο. Και βέβαια υπάρχει και σειρά άλλων ενεργειών, όπως η πρόσληψη τριών πιλότων, για να ασχοληθούν ειδικά με αυτό το θέμα, η πρόσληψη τριών ειδικών αεροναυπηγών και μια σειρά από άλλα μέτρα. Ουδέποτε, κύριοι συνάδελφοι, έγιναν τόσα πολλά σε τόσο λίγο χρονικό διάστημα.
Αναλογιστείτε τη δική σας περίοδο. Ψάξτε τα δικά σας χαρτιά κι αν βρείτε τόσες ενέργειες -τίποτε απ' αυτά δεν θα βρείτε- εδώ είμαστε, να το ξανασυζητήσουμε. Και όλα αυτά γιατί το απαιτούν οι περιστάσεις λόγω της έντασης του ανταγωνισμού στις αερομεταφορές.
Κύριοι συνάδελφοι, θα κλείσω το λόγο μου, γιατί ήδη σας κούρασα.
Υπάρχει ένα τελευταίο σημείο που μου αποδόθηκε μομφή. Λέγεται ότι κράτησα την έκθεση Τσολάκη στο συρτάρι μου. Μα, αν διαβάζατε τα χαρτιά που σας έδωσα, θα βλέπατε, πρώτον, ότι η έκθεση Τσολάκη δεν ξεκίνησε τυχαία, ξεκίνησε με εντολή δική μου -κι αν δεν σας αρέσει το "εντολή δική μου", με πρωτοβουλία της Υπηρεσίας Πολιτικής Αεροπορίας, αν αυτό είναι που σας απασχολεί και θέλετε Εξεταστική των Πραγμάτων Επιτροπή- με εντολή της Υπηρεσίας Πολιτικής Αεροπορίας για ποιο λόγο: Επειδή διαπιστώθηκε στο συγκεκριμένο αεροπλάνο που συζητούμε ότι παρουσίασε πρόβλημα ασφάλειας τον Ιούλιο του 1998. Τότε κοιτάξαμε όλες τις διαδικασίες που είχε κάνει η Ολυμπιακή Αεροπορία. 'Εγινε πλήρης έρευνα από την πλευρά της Ολυμπιακής Αεροπορίας. Μας έστειλαν εγγράφως τις βεβαιώσεις τους ότι το αεροπλάνο ήταν εντάξει. Υπάρχουν μέσα στα χαρτιά σας οι βεβαιώσεις του Γενικού Διευθυντή Πτητικής Εκμετάλλευσης, οι βεβαιώσεις του Γενικού Διευθυντή Τεχνικών Υπηρεσιών, οι βεβαιώσεις της DASSUIT, οι βεβαιώσεις όλων. Δεν αρκεσθήκαμε σ' αυτό. Αναθέσαμε σε ειδικό εξωτερικό επιθεωρητή να ελέγξει το αεροπλάνο, τον κ. Τσολάκη. Το έλεγξε. 'Εβγαλε μία σειρά από διαπιστώσεις και τις απηύθυνα και στην Υπηρεσία Πολιτικής Αεροπορίας και στην Ολυμπιακή Αεροπορία για να συμμορφωθούν. Μέσα στο φάκελο είναι καταγεγραμμένες μία-μία οι απαντήσεις που απαντούν σε όλα τα ερωτήματα. Αν διαβάσετε το φάκελο, θα δείτε ότι για κάθε θέμα, το οποίο έθιγε η έκθεση Τσολάκη υπάρχει η αντίστοιχη απάντηση, η αντίστοιχη ικανοποίηση. Τίποτα δεν παραλείφθηκε. Η πληρότητα των ενεργειών της Κυβέρνησης είναι εμφανέστατη.
Εκείνο το οποίο επίσης είναι εμφανές είναι η υποκρισία και η επιδίωξη μικροκομματικού οφέλους από τη Νέα Δημοκρατία και, δυστυχώς, προσωπικά από τον Αρχηγό της τον Κωνσταντίνο Καραμανλή!
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", σαράντα πέντε μαθητές και δύο συνοδοί δάσκαλοι από το 1ο Δημοτικό Σχολείο Αγίου Στεφάνου Ανατολικής Αττικής.
Τους καλωσορίζουμε στο Κοινοβούλιο.
(Χειροκροτήματα)
Να διευκρινίσω ότι ο Υπουργός μίλησε τριάντα λεπτά, γιατί τόσο δικαιούται κατά τον Κανονισμό. 'Ηλπιζα για λιγότερο χρόνο, αλλά τον εξήντλησε.
Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας, έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, πριν ξεκινήσω την ομιλία μου, θα ήθελα απ' αυτό εδώ το Βήμα της Βουλής να εκφράσω εκ μέρους του Δημοκρατικού Κοινωνικού Κινήματος τα συλλυπητήρια στις οικογένειες των θυμάτων αυτού του τραγικού αεροπορικού δυστυχήματος, ενός δυστυχήματος που πράγματι συγκλόνισε την ελληνική κοινή γνώμη, αλλά θα έλεγα και την ευρωπαϊκή και παγκόσμια κοινή γνώμη.
Για το λόγο αυτόν το ατύχημα είδε το φως της δημοσιότητας σε πολλά Μέσα Μαζικής Επικοινωνίας και στην Ευρώπη αλλά και εκτός Ευρώπης.
Θα ήθελα επίσης να πω στον κύριο Υπουργό Μεταφορών, που κατήλθε μόλις προ ολίγου από το Βήμα αυτό, ότι όταν συμβαίνουν ακόμα και συμπτωματικά τέτοιου είδους τραγικά επεισόδια, η στοιχειώδης πολιτική ευαισθησία επιβάλλει στον Υπουργό, που εποπτεύει πολιτικά οργανισμών στους οποίους υπάγονται εκείνοι οι οποίοι εμφανίζονται και που στην πραγματικότητα είναι οι αρμόδιοι για να εξηγήσουν το συγκεκριμένο συμβάν, να παραιτείται για λόγους πολιτικής ευαισθησίας. Ο δε Πρωθυπουργός, όποιος και αν είναι αυτός, όταν βλέπει ότι ο Υπουργός δεν πράττει αυτό, που το θεωρώ ως θέμα πολιτικής ευαισθησίας που αναβαθμίζει και την πολιτική, τότε απαιτεί από τον Υπουργό του την παραίτησή του, ανεξάρτητα -επαναλαμβάνω- από την ουσία της υπόθεσης. Αυτό πρέπει να συμβαίνει, γιατί ακριβώς είναι και απαίτηση της ίδιας της κοινής γνώμης.
Κυρίες και κύριοι συνάδελφοι, τα τελευταία χρόνια πολύ περισσότερο η Ολυμπιακή Αεροπορία αλλά και οι θυγατρικές της εταιρείες, μετά την ψήφιση από την Κυβέρνηση, με πρωτοβουλία του σημερινού Υπουργού Μεταφορών τον Απρίλιο του 1998, του νόμου για τον δήθεν εκσυγχρονισμό της Ολυμπιακής Αεροπορίας και των θυγατρικών της, βρίσκονται σε κατάσταση με τεράστια προβλήματα. Προσέχω τα λόγια μου, γιατί ταιριάζει άλλος χαρακτηρισμός, που τον αποφεύγω για ευνόητους λόγους.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Οι εργαζόμενοι στην Υπηρεσία Πολιτικής Αεροπορίας, που είναι η αρμόδια δημόσια υπηρεσία για την ασφάλεια, τον έλεγχο των πτήσεων κλπ.,
που εποπτεύεται και αυτή από τον Υπουργό Μεταφορών, βρίσκεται επίσης σε δικαιολογημένη για τους εργαζόμενους συνεχή μακροχρόνια κινητοποίηση, αναβρασμό και αναστάτωση, γι' αυτά που συμβαίνουν σε σχέση με το νέο αεροδρόμιο, την αφαίρεση ή τη διαφαινόμενη αφαίρεση αρμοδιοτήτων στα πλαίσια της άκρατης ιδιωτικοποίησης, της ιδιωτικοποίησης των πάντων που διακατέχουν και την Κυβέρνηση του ΠΑ.ΣΟ.Κ. αλλά και την ίδια τη Νέα Δημοκρατία.
Είμαστε μάρτυρες αυτά τα τελευταία χρόνια παρατεταμένων κινητοποιήσεων των εργαζομένων στην Υπηρεσία Πολιτικής Αεροπορίας, που έχουν μάλιστα συγκεκριμένες, μελετημένες θέσεις για τον εκσυγχρονισμό της Υπηρεσίας Πολιτικής Αεροπορίας και για τον εκσυγχρονισμό της λειτουργίας των αεροδρομίων που υπάρχουν σήμερα, αλλά και του καινούριου αεροδρομίου στα Σπάτα.
Η Κυβέρνηση απαντάει με ουσιαστική αδιαφορία. Η Κυβέρνηση φέρεται αλαζονικά και ασφαλώς όταν συμβαίνουν περιστατικά σαν αυτό το τραγικό περιστατικό, βλέπουμε τον Υπουργό Μεταφορών να μιλάει με τον τρόπο που τον είδαμε πριν απο λίγο και να μην καταλαβαίνει αυτήν τη δύσκολη στιγμή τις μεγάλες πολιτικές ευθύνες που έχει από τον τρόπο που αντιμετωπίζει τη λειτουργία των υπηρεσιών του δημόσιου τομέα αλλά και των ίδιων των εργαζομένων σε αυτές.
'Ερχομαι στο νόμο που έφερε η Κυβέρνηση αυτή και που έρχεται -αν πάρετε τα Πρακτικά της Βουλής θα το δείτε- να τον υποστηρίζει με μεγάλη μάλιστα υπερηφάνεια ο παριστάμενος Υπουργός Μεταφορών ότι θα φέρει τον εκσυγχρονισμό. Αυτός είναι τελευταίος νόμος που θα ψηφισθεί για την Ολυμπιακή Αεροπορία, μέσα από τον οποίο, όπως μας έλεγε, πρέπει να αφαιρεθούν δικαιώματα του ιπτάμενου και άλλου προσωπικού για να γίνει τάχα ο εκσυγχρονισμός και για να λειτουργήσει αποτελεσματικά και με ακρίβεια στις πτήσεις η Ολυμπιακή Αεροπορία.
Τι διαπιστώνουμε με αυτά τα πρόχειρα νομοθετήματα, με αυτές τις πολιτικές, οι οποίες δεν είχαν συγκεκριμένους στόχους; Διαπιστώνουμε ότι έφυγαν όλα τα έμπειρα, όλα τα ικανά στελέχη από τις τεχνικές υπηρεσίες -και όχι μόνο- της Ολυμπιακής και πήγαν στον ιδιωτικό τομέα. Πήραν τα οικονομικά ευεργετήματα του νόμου για εθελουσία έξοδο και έφυγαν. Και τώρα η Ολυμπιακή -και αυτό το λένε εκσυγχρονισμό, θαυμάστε τους!- στέλνει τα αεροπλάνα για επισκευή στο εξωτερικό σε ξένες εταιρείες και πληρώνουμε σε συνάλλαγμα.
Και έτσι όπως πάει η Ολυμπιακή με ξένο σύμβουλο -δεν υπήρχαν 'Ελληνες τεχνοκράτες- πληρώνοντας τρία δισεκατομμύρια, τελικά να δούμε τι θα προκύψει.
Το τι θα προκύψει εμείς το είπαμε πολλές φορές στη Βουλή. Είπαμε ποιος είναι ο στόχος, αφού τα πάντα ιδιωτικοποιούνται και απλά πριν ιδιωτικοποιηθούν γίνεται ετοιμασία με αφαίρεση δικαιωμάτων εργαζομένων, με δημιουργία προϋποθέσεων για να φύγουν οι εργαζόμενοι, ώστε οι ιδιώτες να τις πάρουν πεντακάθαρες. Γι'αυτό καταλήξαμε στα αποτελέσματα που έχουμε. Ανακοινώθηκε ήδη ότι η Πολεμική Βιομηχανία θα πάει σε ιδιώτες, το νερό, η ΕΥΔΑΠ, θα πάει στο χρηματιστήριο, σε ιδιώτες κ.ο.κ.
Η Ολυμπιακή όμως απαξιώνεται συνέχεια με αποκλειστική ευθύνη της Κυβέρνησης και των νομοθετημάτων που ψηφίζονται, αγνοώντας τους πεπειραμένους εργαζόμενους της Ολυμπιακής Αεροπορίας, αλλά και της Υπηρεσίας Πολιτικής Αεροπορίας και δεχόμενη η Κυβέρνηση συμβουλές ξένων και μάλιστα ξένων που έχουν σχέσεις εργασίας με ανταγωνίστριες εταιρείες προς την Ολυμπιακή Αεροπορία. Αυτοί ενδιαφέρονται και έχουν κάθε συμφέρον να συρρικνωθεί κατά το μπον φιλέ το έργο της Ολυμπιακής Αεροπορίας και να πάει, στα πλαίσια του ανταγωνισμού που κάνουν τα τρία γνωστά μεγάλα συγκροτήματα αερομεταφορών, στα χέρια εκείνων.
Επομένως τα ζητήματα πλέον έχουν φθάσει στα όριά τους. Η Κυβέρνηση φέρει μεγάλη πολιτική ευθύνη για εκεί που οδήγησε την Ολυμπιακή Αεροπορία αλλά και την Υπηρεσία Πολιτικής Αεροπορίας. Αυτό όμως, κατά την άποψή μας, είναι ένα άλλο θέμα και άλλο θέμα είναι αυτό που συζητάμε σήμερα.
Κατ'αρχήν γνωρίζουμε πολύ καλά ότι η αίτηση για σύσταση εξεταστικής επιτροπής και στη συνέχεια η σύσταση της εξεταστικής επιτροπής και η λειτουργίας της είναι θεωρητικά -άλλο πώς την κατάντησαν όλα τα κόμματα- το ισχυρότερο μέσο κοινοβουλευτικού ελέγχου που έχει η Αντιπολίτευση. Θεωρητικά είναι έτσι. Δυστυχώς όμως αυτό το ισχυρότερο μέσο, που θα έπρεπε να είναι και το αποτελεσματικότερο μέσο άσκησης πολιτικού ελέγχου, αλλά και πίεσης για επιβολή και προώθηση πολιτικών αποφάσεων που θα διορθώνουν τα πράγματα, πέραν από την αναζήτηση των αιτίων, συγκεκριμένων γεγονότων, έχει εκφυλιστεί τα τελευταία δέκα με δεκαπέντε χρόνια, γιατί ακριβώς χρησιμοποιήθηκε, όχι για να εκπληρώσει αυτήν τη βασική του αποστολή αλλά για εντυπωσιασμό και για παραπλάνηση της κοινής γνώμης.
Δεν θα πάω στο παρελθόν, θα πάω στο σήμερα. Θα πάω στην εποχή των τριών τελευταίων ετών. Είχαμε επισημάνει και τότε όταν η Νέα Δημοκρατία είχε κάνει πρόωρα, άκαιρα για λόγους και μόνο εντυπωσιασμού αίτηση για σοβαρά ζητήματα, όπως για το θέμα του Οτσαλάν, που ένιωσε ντροπή όλος ο ελληνικός λαός, πριν ακόμη έρθει η ώρα για να υπάρχουν κάποια στοιχεία απο τα κόμματα της Αντιπολίτευσης ώστε να μπορέσουν να προκύψουν στοιχεία τέτοια, που να ελεγχθούν.
Η Νέα Δημοκρατία προχώρησε και εμείς είχαμε επισημάνει ότι ήταν λάθος και ότι με αυτήν την τακτική τελικά εξυπηρετείται η κυβερνητική πολιτική. Και έτσι η Κυβέρνηση κουκουλώνει την αλήθεια. Δεν μας άκουσε και προχώρησε.
'Ετσι εκφύλισε και συνεχίζει να εκφυλίζει με αυτόν τον αποτελεσματικό και ισχυρό τρόπο και μέσο άσκηση του κοινοβουλευτικού ελέγχου, που προβλέπει το Σύνταγμα και η Βουλή.
Και εδώ άκαιρα και ενώ βρίσκεται σε εξέλιξη δικαστική έρευνα, διοικητική έρευνα από τεχνικούς ειδικούς -λες και ξέρουμε εμείς από τεχνικά- πριν ολοκληρωθούν τα πορίσματα η Νέα Δημοκρατία κάνει πρόταση για σύσταση εξεταστικής επιτροπής.
'Ομως η Νέα Δημοκρατία έχει το εξής πρόβλημα. Το νέο ΠΑΣΟΚ έχει ταυτιστεί ιδεολογικοπολιτικά με αυτή, δεν έχει δυνατότητα να ασκήσει ουσιαστική πολιτική και να κάνει πολιτική παρέμβαση στην κοινωνία. Και για να δικαιολογήσει την ξεχωριστή ύπαρξή της στο ελληνικό πολιτικό στερέωμα εκφυλίζει τους θεσμούς στην προσπάθειά της να εμφανισθεί ότι τάχα κάνει. Και πραγματικά στην ουσία εκφυλίζει τους θεσμούς και αυτούς που απέμειναν και τα μέσα κοινοβουλευτικού ελέγχου που παρέχονται.
Και ερωτώ με όλον το σεβασμό τους συναδέλφους της Νέας Δημοκρατίας αν δεν βγουν τα συμπεράσματα, τι λέει το κουτί το μαύρο, τι θα πουν οι ειδικοί των ξένων υπηρεσιών και των ελληνικών υπηρεσιών -εγώ δεν αμφισβητώ εξ ορισμού τους ανθρώπους και της Πολεμικής Αεροπορίας και της Πολιτικής Αεροπορίας που συμμετέχουν σε αυτά- πως θα γίνει εξεταστική επιτροπή;
Και είναι λάθος της Κυβέρνησης που δεν το κάνει. 'Εχει γνώση κανείς απο εμας πάνω στα τεχνικά ζητήματα; Ασφαλώς όχι. 'Αρα ξέρετε ότι δεν πρόκειται να βγει τίποτα έτσι άκαιρα όπως προωθείτε την υπόθεση, άρα δεν σας ενδιαφέρει αυτό, σας ενδιαφέρει ο εντυπωσιασμός δηλαδή δημιουργείτε την εντύπωση ότι κάτι κάνετε. Κάνετε όμως λάθος αν νομίζετε ότι ο λαός δεν έχει καταλάβει το παιχνίδι που παίζετε.
Γι' αυτό το ΔΗ.Κ.ΚΙ. δια του ειδικού του αγορητή, του κ. Γιάννη Δημαρά προτείνει στους Βουλευτές της Νέας Δημοκρατίας εδώ και τώρα να αποσύρουν αυτή την πρόταση για να την ξαναφέρουν όταν εκδοθούν τα πορίσματα της δικαστικής και διοικητικής έρευνας ώστε να δούμε τι λένε αυτά τα πορίσματα, ποιές είναι απόψεις των τεχνικών και αν εκεί κρίνει ότι πράγματι υπάρχουν στοιχεία που θα αποτελέσουν όπως τα λέμε στα νομικά την αρχή της απόδειξης τότε να φέρουν την αίτηση και εφόσον υπάρχουν στοιχεία εμείς θα την ψηφίσουμε την πρόταση για σύσταση εξεταστικής επιτροπής. Αν δεν το κάνουν αυτό, αποκαλύπτεται πλήρως ότι ο σκοπός της πρότασης της Νέας Δημοκρατίας δεν είναι να γίνει ουσιαστικός πολιτικός έλεγχος στην Κυβέρνηση για τις ενδεχόμενες ευθύνες, για όποιους προκύψουν και αν προκύψουν αλλά είναι απλά για εντυπωσιαμό τη στιγμή που η κοινή γνώμη ήταν πολύ ευαισθητοποιημένη λόγω των θανάτων αξιόλογων ανθρώπων και εργαζομένων της Ολυμπιακής και της ΕΡΤ, δημοσιογράφων και μελών της Κυβέρνησης.
Διότι, όπως ξέρετε, σύμφωνα με το Σύνταγμα και τον Κανονισμό της Βουλής, αν απορριφθεί η αίτηση, που θα απορριφθεί, τότε όταν έλθουν τα πορίσματα της δικαστικής και διοικητικής έρευνας και προκύψουν απ'αυτά ευθύνες, δεν έχετε το δικαίωμα -και αποκλείεται και στα άλλα κόμματα- να έρθετε με νέα πρόταση.
'Αρα πάτε να συγκαλείψετε στην ουσία τις ενδεχόμενες πολιτικές ευθύνες της Κυβέρνησης και το μόνο που σας ενδιαφέρει είναι ο εντυπωσιασμός εκείνης της στιγμής, αλλά και σήμερα που γίνονται συζητήσεις. 'Οπως άλλωστε έγινε -και ξέρω ότι συνάδελφοι της Νέας Δημοκρατίας το έχουν πιάσει, άλλο που δεν μπορούν να μιλήσουν δημόσιαγια το θεαθήναι και μόνο ο δήθεν ανένδοτος αγώνας, που κήρυξε η ηγεσία της Νέας Δημοκρατίας για τη διαφάνεια και κατά του Βιντεολόττο και των τυχερών παιγνίων.
Κύριοι συνάδελφοι, τι ακούγατε από χθες το πρωί στα ραδιόφωνα και στην τηλεόραση; 'Οτι τάχα η Κυβέρνηση διά δηλώσεως του Πρωθυπουργού, εκτός Βουλής, απέσυρε το άρθρο. Αυτό έχει περάσει στο λαό. Χθες είχα πάει στη Ρόδο και όταν ρώτησα από περιέργεια γι'αυτά που άκουγαν από το ραδιόφωνο και διάβαζαν στις εφημερίδες τι άποψη έχουν, μου απάντησαν όλοι ότι αποσύρθηκε η διάταξη, αποσύρθηκε ο τζόγος και το Βιντεολόττο. Ενώ αντίθετα ψηφίστηκε με ονομαστική ψηφοφορία από τους Βουλευτές του ΠΑ.ΣΟ.Κ. Μετά πήρε το λόγο ο Αρχηγός της Νέας Δημοκρατίας, μετά την ψηφοφορία, που τον ενδιέφεραν μόνο οι εντυπώσεις και είπε "κερδίσαμε πολιτικά".
Τι κερδίσατε, κύριοι; Κέρδισαν τα διαπλεκόμενα της άλλης πλευράς. Σοβαρά μιλάμε; Επειδή εμείς δεν έχουμε εξαρτήσεις από πουθενά, είμαστε εδώ για να λέμε μόνο την αλήθεια στον κόσμο.
Ακούσατε πότε πρακτικά να λέει μια κουβέντα ο Αρχηγός της Αξιωματικής Αντιπολίτευσης, που υποτίθεται να σήκωνε τη σημαία του ανένδοτου αγώνα κατά της ζημιάς που γίνεται στη νεολαία και στην κοινωνία από τον τζόγο, από το Βιντεολόττο; Τον ακούσατε να λέει μια κουβέντα, έστω σαν πολιτική θέση και να πει ότι "κύριοι, πρέπει να πάρετε τις διατάξεις και τις προηγούμενες που θέσπισαν το Βιντεολόττο με την κυβερνητική Πλειοψηφία και μόνο και να πάρετε και τη διάταξη του άρθρου 15 που πριν από λίγο ψήφισε η Πλειοψηφία του ΠΑ.ΣΟ.Κ.";
Τώρα τι έγινε με αυτό που θεώρησε νίκη μεγάλη ο κ. Καραμανλής και η Νέα Δημοκρατία και σταμάτησε πλέον τον ανένδοτο αγώνα για το Βιντεολόττο; Απλά, σταμάτησε ο διαγωνισμός που είχε προωθήσει με αδιαφανείς διαδικασίες για να εξυπηρετήσει συγκεκριμένα διαπλεκόμενα συμφέροντα που στηρίζονται και αλληλοστηρίζονται από το ΠΑ.ΣΟ.Κ. Και όπως είπα το βράδυ εγώ, μένει και "βασιλεύει" το Βιντεολόττο, ο τζόγος, με τις ευλογίες και της Νέας Δημοκρατίας πλέον, αφού το θέμα ουσιαστικά θεώρησε ότι έληξε.
Διάβασα ορισμένες εφημερίδες που λένε "η πρώτη ήττα των διαπλεκομένων".
Ποια ήττα, κύριοι συνάδελφοι; Απλά, αναδιανομή, ανακατανομή, με τη χρησιμοποίηση και του δήθεν ανένδοτου αγώνα της ηγεσίας της Νέας Δημοκρατίας, της οικονομικής πίτας και αυτής που προέρχεται από το Λόττο και από αυτής που έρχεται με τα τρισεκατομμύρια από τα έργα, τις προμήθειες των Ολυμπιακών Αγώνων με το τρίτο πακέτο κοινοτικής στήριξης. 'Ετσι τα λένε αυτοί που πράγματι παλεύουν για τη διαφάνεια, που εννοούν αυτά που λένε, γιατί δεν έχουν -επαναλαμβάνω- καμιά εξάρτηση και καμιά διαπλοκή. Διότι το πρόβλημα, ποιο ήταν, κύριοι συνάδελφοι;
ΠΡΟΕΔΡΕΥΩΝ (Νικόλαος Κατσαρός): Κύριε Πρόεδρε, για το FALCON μιλάμε. Παρακαλώ, τελειώνετε, γιατί επεκτείνεσθε πολύ σε ένα άσχετο θέμα.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εχει σχέση με το συζητούμενο, γιατί λέγω ότι εκφυλισμός είναι του θεσμού αυτό...
ΠΡΟΕΔΡΕΥΩΝ (Νικόλαος Κατσαρός): Για μία μικρή αναφορά δεν θα είχα αντίρρηση. Αλλά η μεγάλη επέκταση...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελειώνω, κύριε Πρόεδρε. Το θέμα ποιο ήταν λοιπόν και σήκωσε τη σημαία ο Αρχηγός της Νέας Δημοκρατίας; Τάχα για να μη δηλητηριαστεί ακόμα περισσότερο η νεολαία, για να ευαισθητοποιήσει τη νεολαία και την κοινωνία, για να ασκήσει πίεση και προς την Κυβέρνηση να σταματήσει τον ανταγωνισμό. 'Ομως το θέμα ήταν γιατί να πάρουν τα χρήματα με το διαγωνισμό αυτόν τον αδιαφανή οι συγκεκριμένοι διαπλεκόμενοι και να μην τα πάρουν και οι άλλοι που στηρίζουν τη Νέα Δημοκρατία και με τους οποίους διαπλέκεται η Νέα Δημοκρατία, που δεν έχουν το πάνω χέρι, αλλά το έχουν οι άλλοι που στηρίζουν το ΠΑΣΟΚ.
'Ε, όχι, αγαπητοί συνάδελφοι -μ'όλον το σεβασμό και την εκτίμηση, γιατί ξέρω ότι και οι Βουλευτές της Νέας Δημοκρατίας στην πλειοψηφία τους παλεύουν όπως και οι Βουλευτές των άλλων κομμάτων- να χρησιμοποιούνται τέτοιες μέθοδοι για να βαθαίνει η σήψη, η παρακμή, η διαφθορά σε βάρος του λαού και της ελληνικής οικονομίας, για να γίνεται η αναδιανομή στο παρασκήνιο της οικονομικής πίτας από τους γνωστούς πέντε, δέκα, δεκαπέντε μεγάλους.
Εμείς λοιπόν καλούμε την Κυβέρνηση και τους Βουλευτές της Νέας Δημοκρατίας να αποσύρουν, με το σκεπτικό που ανέφερα πριν, αυτήν την αίτηση, ώστε να περιμένουμε να έλθουν τα πορίσματα. Και αν από τα πορίσματα προκύψουν ευθύνες, τότε να τη φέρουμε και να την υπογράψουμε όλοι την αίτηση για συγκρότηση της εξεταστικής επιτροπής. Αλλιώς εάν επιμείνετε -που τότε βοηθάτε την Κυβέρνηση για την απόκρυψη της αλήθειαςεμείς θα την καταψηφίσουμε, γιατί εμείς δεν θα συμμετάσχουμε σ' αυτό το παιχνίδι του εκφυλισμού των θεσμών αλλά και της συγκάλυψης των όποιων ευθυνών προκύψουν από τις έρευνες που έχουν διαταχθεί.
ΠΡΟΕΔΡΕΥΩΝ (Νικόλαος Κατσαρός): Ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης, έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ήταν, κυρίες και κύριοι συνάδελφοι, στην προθεσή μου να μιλήσω σήμερα. Αλλά μερικά που ελέχθησαν από το Βήμα αυτό με εξαναγκάζουν να πάρω το λόγο, για να τοποθετηθώ και νομίζω- για να ξεκαθαρίσω και ορισμένα θέματα- ότι Θα είναι χρήσιμο.
Πρώτον, η Εξεταστική των Πραγμάτων Επιτροπή δεν αποτελεί μέσο ασκήσεως αντιπολίτευσης, κύριε Τσοβόλα.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ελέγχου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για αντιπολίτευση μιλήσατε. Αποτελεί ασφαλώς ένα μέσο ελέγχου για τη διαπίστωση της αλήθειας.
Εγώ δεν καταλαβαίνω αυτήν την άποψη ότι η Εθνική Αντιπροσωπεία δεν έχει το δικαίωμα να συμβάλει και αυτή με τα δικά της μέσα -το υπέρτατο αυτό κρατικό όργανο που εκφράζει κατευθείαν το λαό- στη διερεύνηση μεγάλων προβλημάτων που έχουν συγκινήσει την ελληνική κοινή γνώμη. Και αναντίρρητα, όπως πολύ σωστά είπε ο κ. Κουβέλης, το να γίνεται ατύχημα στο πρωθυπουργικό αεροπλάνο και να σκοτώνεται Υπουργός και μαζί του και άλλοι πέντε 'Ελληνες πολίτες, είναι γεγονός που συνεκλόνισε την ελληνική κοινή γνώμη.
Σε άλλη χώρα, αγαπητοί συνάδελφοι, θα εθεωρείτο αυτονόητο. Δεν μιλάω μόνο για την Αμερική, όπου κατ'εξοχην η Βουλή και η Γερουσία έχουν εξεταστικές επιτροπές. Αλλά σε οποιαδήποτε ευρωπαϊκή χώρα θα εθεωρείτο αυτονόητο ότι έπρεπε να γίνει στην περίπτωση αυτή μία εξεταστική επιτροπή και να συμβάλει και η Εθνική Αντιπροσωπεία παράλληλα και με τις επιτροπές που έγιναν και με την δικαστική έρευνα που γίνεται, στην διερεύνηση της αλήθειας, για να συναχθούν συμπεράσματα και ενδεχομένως πολιτικές ευθύνες.
Η άποψη ότι αρνούμαστε εκ προοιμίου την εξεταστική επιτροπή είναι εσφαλμένη, κυρίες και κύριοι συνάδελφοι. Εγώ δικαιούμαι να το πω, διότι ως Πρωθυπουργός επί τριάμισι χρόνια δεν αρνήθηκα καμία εξεταστική επιτροπή που ζητήθηκε. Να σας πω και κάτι άλλο πιο απλό. Αν είχε δεχθεί η Κυβέρνηση από την αρχή, θα γινόταν μία συζήτηση εδώ και θα σταματούσε το θέμα, θα προχωρούσε η Βουλή στη διερεύνηση. Και θα είμαστε πολύ περισσότερο σε θέση να καταλάβουμε τι έγινε και ενδεχομένως να αποφύγουμε υπερβολές ή και αδικίες που δεν πρέπει να γίνονται. Πρώτη παρατήρηση γενική.
Δεύτερη παρατήρηση γενική. Δεν μπορώ εγώ, κύριοι συνάδελφοι, ως παλιός πολιτικός να δεχθώ τη διαρκή απουσία του Πρωθυπουργού από το Κοινοβούλιο. 'Εχει δίκιο ο κ. Καραμανλής, νέος πολιτικός, όταν του το επισημαίνει. Χθες αποφάσισε να αλλάξει δραματικά την πολιτική του, αφήνοντας εκτεθειμένους τους Υπουργούς του και χωρίς καν να τους προειδοποιήσει και ανέθεσε τον αχάριστο αυτό ρόλο στον Υπουργό της Εθνικής Οικονομίας. Να έλθει ο ίδιος στη Βουλή.
Εμένα δεν μου αρέσει να μιλά κανείς και να φεύγει. Σ' αυτό δεν δυσκολεύομαι να πω τη γνώμη μου. Αλλά έχει δίκιο, όμως, ο κ. Καραμανλής, όταν προκαλεί τον Πρωθυπουργό και δεν έρχεται. Δεν μπορεί ο Πρωθυπουργός να προσδιορίζει το επίπεδο του διαλόγου για τον Αρχηγό της Αξιωματικής Αντιπολίτευσης, στο διηνεκές, και να μην έρχεται ο ίδιος για να κάνει το διάλογο. Είναι αδυναμία του κ. Σημίτη, την οποία πρέπει να επισημάνουμε.
'Ενα τρίτο θέμα γενικό. Ο κύριος Υπουργός Μεταφορών προηγουμένως παρουσιάστηκε σαν το θύμα, εναντίον του οποίου επιτιθέμεθα, λες και έχουμε τίποτα μαζί του.
Κύριε Υπουργέ των Μεταφορών, σας βεβαιώνω ότι η Αντιπολίτευση δεν έχει τίποτα μαζί σας. Εάν ήμουν κυνικός θα έλεγα ότι την εξυπηρετείτε με την παρουσία σας στο Υπουργείο. Μαζί σας πρέπει να έχει πρόβλημα ο Πρωθυπουργός. Εάν δεν το καταλαβαίνει, δικό του πρόβλημα είναι.
(Χειροκροτήματα από την πτέρυγα της Νέας Δημοκρατίας)
Τώρα να πούμε και μερικά πράγματα για το FALCON. Δικαιούμαι να πω γιατί είμαι, τέλος πάντων, κάπως στην αρχή της ιστορίας του FALCON αναμεμιγμένος.
Το FALCON το παρήγγειλε η δική μας κυβέρνηση, κυρίες και κύριοι συνάδελφοι. 'Οταν ανέλαβε η Νέα Δημοκρατία την εξουσία, διεπίστωσα ότι δεν υπήρχε κανένα αεροπλάνο για να χρησιμοποιείται από την κυβέρνηση και από τον Πρόεδρο της Δημοκρατίας, αλλά ενοικιαζόντουσαν αεροπλάνα από την Ολυμπιακή Αεροπορία ή μάλλον τα έπαιρνε χωρίς να τα πληρώνει το κράτος τότε, εκείνη την εποχή. Το ΠΑΣΟΚ δεν πλήρωσε ποτέ τους λογαριασμούς του στην Ολυμπιακή Αεροπορία. Παρένθεση, αλλά είναι και αυτή χαρακτηριστική.
Είπα λοιπόν ότι πρέπει να ψάξουμε να βρούμε αεροπλάνα. Και επειδή εκείνη την εποχή κάναμε μία επαναδιαπραγμάτευση της αγοράς των ΜΙΡΑΖ, τμήματος της αγοράς του αιώνος, από την οποία πήραμε πίσω δύο δισεκατομμύρια γαλλικά φράγκα, κύριοι συνάδελφοι του ΠΑΣΟΚ -δεν το είπαμε τότε με ιδιαίτερη έμφαση για λόγους που αντιλαμβάνεσθε, διότι δεν θέλαμε να θίξουμε και τη γαλλική πλευρά- εγώ είπα, μέσα σ' αυτά τα δύο δισεκατομμύρια να αγοραστεί ένα σύγχρονο FALCON 900 για να χρησιμοποιείται από την Κυβέρνηση. Και έτσι αγοράστηκε αυτό το FALCON έναντι εκατό εκατομμυρίων -νομίζω- γαλλικών φράγκων. Δεν ήταν τελείως καινούριο, ήταν νομίζω τριών ή τεσσάρων ετών, αλλά παρεδόθη από την ΝΤΑΣΟ με τη δική της εγγύηση. Ουσιαστικά ήταν καινούριο, ήταν ένα τέλειο σύγχρονο αεροπλάνο.
'Οταν το πήραμε το αεροπλάνο, το πρόβλημα ήταν ποιος θα έχει την ευθύνη της συντήρησής του. Υπήρχαν δύο δυνατότητες. Η μία δυνατότητα ήταν η Πολεμική Αεροπορία και η άλλη ήταν η Ολυμπιακή.
Κύριοι συνάδελφοι, εμείς αποφασίσαμε τότε να το δώσουμε στην Ολυμπιακή Αεροπορία, διότι πιστεύαμε ότι ήταν καταλληλότερη, διότι είχε την υποδομή, ήταν σε θέση να το συντηρήσει πολύ καλύτερα από την Πολεμική Αεροπορία, η οποία δεν είχε τις προϋποθέσεις που είχε η Ολυμπιακή. Εν πάση περιπτώσει, σ' αυτήν το παραδώσαμε. Και η Ολυμπιακή από κει και πέρα ήταν υπεύθυνη.
'Οταν λοιπόν συζητούμε τώρα για ένα ατύχημα που έγινε στο FALCON, αυτομάτως εμπλέκεται η πορεία της Ολυμπιακής και η απόδοση την οποία είχε η Ολυμπιακή Αεροπορία. Σας τα είπε προηγουμένως πάρα πολύ καλά ο Πρόεδρος της Νέας Δημοκρατίας, ο κ. Καραμανλής. Ποιος είναι ευχαριστημένος από την πορεία της Ολυμπιακής εδώ μέσα, κύριοι συνάδελφοι του ΠΑΣΟΚ; 'Ολοι γνωρίζουμε, όχι μόνο οι αντιπολιτευόμενοι, ότι η Ολυμπιακή πάσχει βαρύτατα.
Είναι αναμεμειγμένη ευθέως και η Πολιτική Αεροπορία και για την Πολιτική Αεροπορία υπάρχει μία αμφιβολία, υπάρχουν τεράστια ερωτηματικά και προβλήματα. Κατά συνέπεια πρέπει και εκεί να γίνει έρευνα. Για να μην πάω στα ραντάρ, που είναι αμαρτωλό και πολυπαθές θέμα, όταν ο ίδιος ο Υπουργός είπε ότι από το 1979 ξεκίνησε η προσπάθεια να αποκτήσουμε ραντάρ. Η δική μας κυβέρνηση τελικά τα παρήγγειλε και ακόμα δεν λειτουργούν τα ραντάρ. Κύριοι συνάδελφοι του ΠΑΣΟΚ, με όλες τις οδυνηρές συνέπειες, όχι μόνο για την ασφάλεια των πτήσεων αλλά και για την εθνική μας ασφάλεια από το γεγονός ότι το Αιγαίο δεν έχει ακόμα πλήρως καλυφθεί από ραντάρ. Δεν θα έπρεπε άραγε όλα αυτά τα πράγματα να αποτελέσουν θέματα μιας έρευνας από τη Βουλή;
Ακόμα, κύριοι συνάδελφοι, μία παρατήρηση την οποία έχω χρέος να κάνω. Διέκοψα ερωτώντας ποιος είναι ο αρμόδιος για το πρωθυπουργικό FALCON. Δεν περίμενα την απάντηση ότι ήταν η Ολυμπιακή. Το γνωρίζαμε όλοι. Ποιος κυβερνητικός παράγοντας ήταν αρμόδιος; Αδιαμφισβήτητα νομίζω ότι ο Γενικός Γραμματέας του Υπουργικού Συμβουλίου είχε ευθύνη, αλλά για να κανονίζει τις πτήσεις, ποιος θα χρησιμοποιούσε το FALCON από τους πολλούς Υπουργούς οι οποίοι το ζητούσαν. Δεν νομίζω όμως ότι ο Γενικός Γραμματέας του Υπουργικού Συμβουλίου είχε και την ευθύνη της συντήρησης.
Την ευθύνη της συντήρησης προφανώς την είχε η Ολυμπιακή με την εποπτεία του Υπουργού Μεταφορών. Υπάρχει κατά συνέπεια και το θέμα της ευθύνης της συντήρησης, όπως υπάρχει και το θέμα της επιλογής των πληρωμάτων, κύριοι συνάδελφοι του ΠΑΣΟΚ. Θα σας πω τη δική μου εμπειρία. Εγώ χρησιμοποιούσα μόνιμο πλήρωμα, έναν εξαίρετο πιλότο τον κ. Στριφτό και έναν εξαίρετο μηχανικό, τον κ. Γρηγοράκη, οι οποίοι πλαισιώνονταν και από άλλους -εγώ δεν χρησιμοποιούσα το FALCON- για το ειδικό αεροπλάνο της Ολυμπιακής Αεροπορίας που είχαμε διασκευάσει τότε.
'Ετσι γνωρίζαμε εμείς τους πιλότους και οι πιλότοι το αεροπλάνο. Το πρωθυπουργικό αεροπλάνο δεν είναι ένα εργαλείο το οποίο μπορεί να αλλάζει χέρια κάθε λίγο και λιγάκι. Είναι απαράδεκτο λάθος, απαράδεκτη παράλλειψη. Ακόμα και το προσωπικό σας αυτοκίνητο δεν το δίνετε να το οδηγήσει τρίτος και αλλάζει ο πιλότος συνεχώς σ' αυτό το αεροπλάνο ανάλογα με το ποιοι μέσα στο ΠΑΣΟΚ -εκσυγχρονιστές ή μη δεν ξέρω- είχαν εκάστοτε το πάνω χέρι, για να πάει και ο ένας, να πάει και ο άλλος;
Εγώ δεν έχω τίποτα με τον πιλότο ούτε τον ξέρω, αλλά γιατί πήρατε τον πιλότο από άδεια για να πετάξει; Δεν το καταλαβαίνω αυτό. Δεν μπορούσατε να πάρετε ένα άλλον πιλότο που δεν ήταν αδειούχος; Δεν πρέπει όλα αυτά τα θέματα να ερευνηθούν, κύριοι συνάδελφοι;
'Ενα τελευταίο θέμα το οποίο είναι κατά τη γνώμη μου παράλλειψη. Εγώ δεν είμαι τεχνικός και δεν ριψοκινδυνεύω ποτέ να παίρνω θέση σε πράγματα που δεν ξέρω, αλλά είναι βέβαιον ότι το FALCON είχε παρουσιάσει ορισμένες αδυναμίες. Τι θα έπρεπε να κάνει η Κυβέρνηση. Πέραν των περιοδικών, τακτικών ελέγχων, που δεν αμφιβάλλω ότι τους έκανε, εφόσον το FALCON παρουσίαζε επανειλημμένως προβλήματα, ήταν λογικό να σταλεί στη Γαλλία, στην κατασκευάστρια εταιρεία, για να του κάνει ένα γενικό έλεγχο, για να είναι περισσότερο ασφαλές και σίγουρο, αφού ήταν ένα αεροπλάνο που χρησιμοποιούσε η Κυβέρνηση. Φυσικά αυτό θα έπρεπε να γίνεται για κάθε αεροπλάνο, διότι δεν πιστεύω ότι οι ζωές των ανθρώπων αποτιμούνται ανάλογα με τη θέση την οποία έχουν. Η ζωή έχει απόλυτη αξία και όλες οι ζωές είναι ισότιμες.
Κυρίες και κύριοι συνάδελφοι, αυτές είναι οι γενικές παρατηρήσεις, που ήθελα να κάνω. Θα είναι λάθος να πάρει μορφή οξύτητας και αντιπαράθεσης η συζήτηση γύρω απ'αυτό το θέμα.
Εγώ, εν αντιθέσει με τον κ. Τσοβόλα ο οποίος πρότεινε να την αποσύρουμε, θα έλεγα να δεχθεί η Κυβέρνηση τη σύσταση της εξεταστικής επιτροπής, μέσα στο πνεύμα το οποίο πρωτύτερα ανέφερα. Δεν υπάρχει αμφιβολία ότι υπάρχουν θέματα που πρέπει να διερευνηθούν. Βεβαίως θα επακολουθήσουν στην πορεία και κατά τη διάρκεια των εργασιών της εξεταστικής επιτροπής πορίσματα, κύριε Τσοβόλα. Δεν εμποδίζει το ένα τ'άλλο. Θα έλθουν και θα συνεκτιμηθούν και αυτά μαζί με το άλλο. Δεν την βλέπω την εξεταστική επιτροπή ως θέμα ακραίας αντιπαράθεσης. 'Ισως είμαι ο μόνος ο οποίος το λέει στην Αίθουσα αυτή. 'Ισως είμαι ο τελευταίος των Μοϊκανών, αλλά επιμένω σε ορισμένες κοινοβουλευτικές θέσεις. Ας αποφασίσει κάποτε η Βουλή των Ελλήνων ότι η Εξεταστική των Πραγμάτων Επιτροπή χρειάζεται για να παίξει το Κοινοβούλιο το ρόλο του, για να αναβαθμιστεί επιτέλους και αυτό το άτυχο το Κοινοβούλιο, για το οποίο διαρκώς μιλούμε, την αναβάθμιση του οποίου συνεχώς επικαλούμεθα, χωρίς να κάνουμε τίποτα ουσιαστικά που να τη βοηθά.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Νικόλαος Κατσαρός): Ο κ. Μπαντουβάς έχει το λόγο. 
ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, κυρίες και κύριοι συνάδελφοι, η σημερινή συζήτηση στη Βουλή των Ελλήνων για το τραγικό δυστύχημα του κυβερνητικού αεροσκάφους, με την παρουσία και τη συμμετοχή ολόκληρης σχεδόν της πολιτικής ηγεσίας της χώρας, πρέπει να είναι και να θεωρηθεί πράξη τιμής στη μνήμη των νεκρών και έκφρασης πένθους αλλά και ηθικής συμπαράστασης στις οικογένειές τους. Εκ μέρους ολοκλήρου του ελληνικού λαού, εκφραζόμενη διά των εκπροσώπων του. Η τραγικότητα αλλά και η ιερότητα του θέματος δεν επιτρέπει καμία προσπάθεια οιασδήποτε εκμετάλλευσης. Τυχόν τέτοια προσπάθεια θα απετέλη τυμβωρυχία και βεβήλωση των τραγικών νεκρών, αλλά και ύβρη κατά των οικογενειών τους. Θα απετέλη επίσης προσβολή γι'αυτούς και μάλιστα στο πολλαπλάσιο η τυχόν αποσιώπηση και μη διερεύνηση των αιτίων της τραγωδίας, η μη αναζήτηση ευθυνών -εάν υπάρχουν- και η μη παραδειγματική τιμωρία των τυχόν υπευθύνων.
Και ακόμα αποτελεί επιτακτική ανάγκη και χρέος η λήψη μέτρων για την αποφυγή στο μέλλον παρομοίων τραγικών συμβάντων.
Η εφιαλτική πτήση του FALCON με τον τραγικό επίλογο εβύθισε στο πένθος ολόκληρη την Ελλάδα. Ο θάνατος τόσων συνανθρώπων μας, πέραν του πόνου, της θλίψης και της συναισθηματικής διάστασης, είχε και μια άλλη οδυνηρή για τη χώρα και την εθνική μας πορεία συνέπεια. Η απώλεια του Αναπληρωτή Υπουργού Εξωτερικών, του αειμνήστου Κρανιδιώτη, ενός διακεκριμένου και ικανού παράγοντα διαμόρφωσης της εξωτερικής μας πολιτικής και συνδιαχειριστού της εθνικής πορείας της χώρας στο σημερινό τρικυμιώδες διεθνές τοπίο, η απουσία του χαρισματικού αυτού διπλωμάτου, δημιουργεί πραγματικά ένα δυσαναπλήρωτο κενό στη διπλωματική θωράκιση της χώρας και στην πορεία ιδίως του Κυπριακού.
'Ηταν ο άτυχος Κύπριος πολιτικός, με την υψηλή επιστημονική πληρότητα που διέθετε και τη μεγάλη πνευματική του εμβέλεια, αλλά και κάτι άλλο που αξιοποιούσε τις δυνατότητες αυτές στο κρίσιμο πόστο που κατείχε, την παράδοση και τα ιδανικά, τα ιδιαίτερα αυτά εθνικά ιδανικά και τα ευαίσθητα αντανακλαστικά που υπάρχουν πάντοτε σ'εκείνους που προέρχονται από τους εθνικούς αγώνες και το αίμα των εθνικών αγωνιστών.
(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ο Γιάννος Κρανιδιώτης είχε γαλουχηθεί από τους αγώνες του πατέρα του Πρεσβευτή Κρανιδιώτη και του θείου Βάσου Λυσσαρίδη στον κυπριακό απελευθερωτικό αγώνα της ΕΟΚΑ.
Το τεράστιο κόστος του τόπου απαιτεί και επιβάλλει τη διερεύνηση, το άπλετο φως στις συνθήκες και στα αίτια του ατυχήματος. Δεν μπορώ να διανοηθώ το ενδεχόμενο να ήσαν επιβάτες του τραγικού αεροσκάφους ο Πρόεδρος της Δημοκρατίας ή ο Πρωθυπουργός της χώρας. Ο ελληνικός λαός απαιτεί να ελεγχθεί το γεγονός και να ληφθούν μέτρα για την αποφυγή ατυχημάτων στο μέλλον.
Πόρισμα των αρμοδίων αξιοπίστων επιτροπών, που διερευνούν το θέμα, δεν έχουμε ακόμη. Υπάρχει, όμως, η έκθεση της ρουμανικής επιτροπής ατυχημάτων προς το ΙCΑΟ, που αναφέρει ελλείψεις στη συντήρηση και λειτουργία του μοιραίου FALCON, σφάλματα του πληρώματος και δεν αποκλείονται και άλλα ενδεχόμενα που θα προκύψουν από τη συνέχιση της έρευνας. Το πόρισμα αυτό το διάβασα -δημοσιεύτηκε και το έχω- από την εφημερίδα "ΚΑΘΗΜΕΡΙΝΗ" της 15ης Οκτωβρίου.
'Ομως, ευθύνη πολιτική των καθ'ύλην αρμοδίων κυβερνητικών παραγόντων δεν είναι δυνατόν να προδικαστεί. Η Κυβέρνηση άλλωστε υπήρξε το μεγάλο θύμα του συμβάντος με την απώλεια διακεκριμένου στελέχους της, πέραν της πιθανότητας τραγικότερου ενδεχομένου να διακινδύνευε ο Πρόεδρος της Δημοκρατίας ή ο Πρωθυπουργός. Ευθύνες πρέπει να αναζητηθούν εάν η έρευνα εντοπίσει υπεύθυνους τους υπηρεσιακούς παράγοντες για την επιλογή του πληρώματος και για τη συντήρηση του αεροσκάφους αλλά και για την καταλληλότητα γενικά του αεροσκάφους.
Η συντήρηση του FALCON, κατά μία άποψη, ίσως θα έπρεπε να γίνεται από το ΣΜΥΠ της Πολεμικής μας Αεροπορίας, όπου η επιλογή των πιλότων και των μηχανικών γίνεται με ιδιαίτερα αυστηρά κριτήρια και μέχρι σήμερα δεν έχει πράγματι συμβεί κανένα ατύχημα στα αεροσκάφη που ελέγχονται από αυτόν το φορέα. 'Ομως, αυτό το περιστατικό είχε αντίκτυπο και έχει και στην Ολυμπιακή Αεροπορία, η οποία αντιμετώπισε και αντιμετωπίζει σοβαρότατα προβλήματα.
Πρέπει να παραδεχθούμε ότι στην ασφάλεια των πτήσεων η Ολυμπιακή Αεροπορία διαθέτει θετικό προφίλ και διεθνή αξιοπιστία, αφού έχει πολύ χαμηλό δείκτη ατυχημάτων. Το ατύχημα, όμως, το FALCON προκάλεσε τραύμα στον εθνικό μας αερομεταφορέα, που ωστόσο πρέπει να επουλωθεί, όχι βέβαια με κάλυψη των ευθυνών αλλά με διορθωτικές κινήσεις και με μέτρα.
Η Ολυμπιακή Αεροπορία πρέπει να σταθεί στα πόδια της, πρέπει να επιβιώσει. Δεν είναι μία ΔΕΚΟ με οικονομική και κοινωνική μόνο διάσταση. Ο ρόλος της Ολυμπιακής Αεροπορίας είναι αυτόχρημα και εθνικός, όπως και η αποστολή της. Είναι μία εφεδρική και συμπληρωματική μονάδα της πολεμικής μας αεροπορίας εν ώρα ανάγκης σε σχέση ιδιαίτερα με τη νησιώτικη γεωγραφική φύση της χώρας και με τα προβλήματα που μας δημιουργούν στο Αιγαίο.
Θα πρέπει το τραγικό αυτό γεγονός να αποτελέσει ένα εφαλτήριο μιας προσπάθειας για την εξυγίανση του εθνικού μας αερομεταφορέα.
Ως προς την πρόταση της Αξιωματικής Αντιπολίτευσης για τη σύσταση Εξεταστικής των Πραγμάτων Επιτροπής έχω να παρατηρήσω τα εξής: Η Βουλή επιβάλλεται πράγματι να ασχοληθεί και να ελέγξει το τραγικό συμβάν. 'Ομως θα πρέπει να αναμείνουμε το πόρισμα της έρευνας. Και τότε, εφόσον υπάρξουν σκιές, έστω υποψίας πολιτικών ευθυνών, θα πρέπει η ίδια η Κυβέρνηση να ζητήσει τη σύσταση αυτής της επιτροπής, για να ελεγχθούν και να εξεταστούν τα υπάρχοντα προβλήματα.
Επειδή ανεφέρθη εδώ το θέμα των ραντάρ, θα ήθελα για την ιστορική αλήθεια να αναφέρω ότι όταν το 1986-88 ήμουν Υπουργός Συγκοινωνιών, ενθυμούμαι ότι πήρα τρεις επιστολές του τότε Πρωθυπουργού αειμνήστου Ανδρέα Παπανδρέου.
Βρήκα και μία άλλη στο συρτάρι του υπουργικού γραφείου, η οποία είχε σταλεί προς τον προκάτοχό μου, τον κ. Παπαδημητρίου, η οποία έλεγε ότι εντός εξαμήνου πρέπει να τελειώσει αυτό το θέμα.
Πραγματικά, δρομολογήθησαν οι διαδικασίες. Συνεστήθη μία επιτροπή υπό την προεδρία αξιωματικού της Πολεμικής Αεροπορίας και είχε σχεδόν ολοκληρωθεί η διαδικασία, όταν εγώ έφυγα από το Υπουργείο.
Υπήρχε και η διάσταση της προσπάθειας εκμετάλλευσης αυτού του ελλείμματος, αυτών των κενών που δημιουργεί ο μη εκσυγχρονισμός ελέγχου του εναερίου χώρου, η διάσταση δηλαδή που δημιουργεί η απαίτηση της Τουρκίας να καλύψει το κενό που δημιουργούσε η έλλειψη τεχνικών μέσων από πλευράς Ελλάδος. Και αυτό επέβαλε ακόμα περισσότερο την πίεση προς αυτήν την κατεύθυνση.
Πιστεύω ότι τελικά καθυστέρησε η ολοκλήρωση της διαδικασίας και η εγκατάσταση αυτών των ραντάρ. Εφόσον όμως έγιναν, είναι κάτι το πολύ θετικό.
Θα ήθελα επίσης να πω ότι δεν πρέπει να αποκλεισθεί, πέραν των ενδεχομένων παραλείψεων και ατελειών και το ενδεχόμενο του ατυχήματος.
Θυμάμαι αυτό που είχε πει ο μακαρίτης ο Ωνάσης, όταν ο γιος του έπεσε θύμα αεροπορικού ατυχήματος, ότι τα αεροσκάφη είναι τέλεια, τα ατυχήματα που συμβαίνουν σε αυτόν τον τομέα οφείλονται συνήθως σε ανθρώπινο σφάλμα και σε τυχαίο παράγοντα.
'Ετσι τελειώνω την παρέμβασή μου, με την ευχή, όπως, πέραν της θλίψης και του πένθους, αποτελέσει αυτό το τραγικό γεγονός την αιτία για τη λήψη μέτρων, που θα μας οδηγήσουν σε ασφαλέστερο μέλλον και σε αποφυγή επαναλήψεως τέτοιων τραγικών ατυχημάτων.
ΠΡΟΕΔΡΕΥΩΝ (Παναγιώτης Σγουρίδης): Kύριοι συνάδελφοι, η Νέα Δημοκρατία με επιστολή της ορίζει ως Κοινοβουλευτικό Εκπρόσωπο στη συζήτηση αυτή για το δυστύχημα της 14ης Σεπτεμβρίου στην πτήση του αεροσκάφους FALCON το Βουλευτή Επικρατείας κ. Προκόπη Παυλόπουλο.
'Εχω την τιμή να ανακοινώσω στο Σώμα ότι οι Βουλευτές κύριοι Καραμάριος, Δανέλλης και ο κ. Κωνσταντόπουλος ζητούν ολιγοήμερη άδεια απουσίας τους στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Κολοζώφ έχει το λόγο ως Κοινοβουλευτικός Εκπρόσωπος του Κομμουνιστικού Κόμματος Ελλάδος.
ΟΡΕΣΤΗΣ ΚΟΛΟΖΩΦ: Αν πήρα το λόγο, κύριε Πρόεδρε, είναι γιατί ορισμένα πράγματα πρέπει να διευκρινιστούν.
Ο εισηγητής μας επεσήμανε το γεγονός ότι η συζήτηση αυτή έρχεται σε μία στιγμή, όπου προεκλογικές ανάγκες δημιούργησαν την κατάσταση που όλοι ξέρουμε και ζήσαμε προχθές και δυστυχώς ζήσαμε και σήμερα στο Κοινοβούλιο.
Είναι θεμιτό η Αξιωματική Αντιπολίτευση να διαλέγει τον τρόπο με τον οποίο θέλει να αντιπολιτευθεί. 'Ομως είναι ανάγκη ορισμένα ζητήματα, όπως η περίπτωση αυτού του ατυχήματος, να εξετάζονται από τη σκοπιά της αναζήτησης της αλήθειας, γιατί μας αφορά όλους. Η ασφάλεια ενός αεροπλάνου, με το οποίο ταξιδεύει η πολιτική ηγεσία της χώρας, ο Πρόεδρος της Δημοκρατίας, ο Πρωθυπουργός, οι Υπουργοί, είναι ένα ζήτημα πάρα πολύ σημαντικό για τη ζωή αυτής της χώρας, από όποια σκοπιά και αν το δει κανείς. Αυτός είναι και ο λόγος για τον οποίον εμείς είμαστε σύμφωνοι ότι η Βουλή έπρεπε αμέσως να πάρει την πρωτοβουλία -ίσως η ίδια η Κυβέρνηση έπρεπε να το αναζητήσει αυτό- να διευκρινίσει τα αίτια αυτού του ατυχήματος.
Πολύ περισσότερο όταν αναπτύχθηκε μια ολόκληρη φιλολογία γύρω από αυτά τα ζητήματα που δημιουργούν σύγχυση, ανησυχίες, προβληματισμούς, όχι μόνο στα πολιτικά κόμματα, όχι μόνο στους πολιτικούς παράγοντες αλλά γενικότερα στο λαό μας. Και είναι φυσικό αμέσως να σκέπτονται ποιος είναι ο βαθμός ασφάλειας των ταξιδιών με την Ολυμπιακή Αεροπορία ή ενδεχομένως και με άλλες εταιρείες που λειτουργούν σε αυτήν τη χώρα.
Η Βουλή σε τέτοια ζητήματα πρέπει να παίρνει την πρωτοβουλία. Δεν πρέπει να εντάσσονται τέτοια ζητήματα στην αντιπαλότητα που έχουν τα κόμματα στην προσπάθειά τους να διεκδικήσουν την εξουσία, γιατί πρέπει να αναζητήσουμε τις πραγματικές αιτίες. Αυτός είναι ο λόγος που εμείς είμαστε υπέρ της συγκρότησης αυτής της επιτροπής, που δεν έρχεται σε καμιά περίπτωση σε αντίθεση με τις επιτροπές. Φυσιολογικά θα λειτουργήσουν ύστερα από ένα ατύχημα είτε είναι διεθνείς επιτροπές αυτές είτε είναι εθνικές επιτροπές είτε της ίδιας της εταιρείας που είχε την ασφάλεια του συγκεκριμένου αεροπλάνου. Αν μπούμε στη λογική πρώτα να γίνει η έρευνα και ύστερα η Βουλή να συζητήσει ένα ζήτημα, τότε με την ίδια λογική δεν θα έπρεπε να παρέμβει ούτε η εισαγγελία.
Ο καθένας έχει το ρόλο του. Και το Κοινοβούλιο ακριβώς σε τέτοια ζητήματα πρέπει να έχει τον πρώτο λόγο, να καθησυχάζει τον κόσμο και να αποδίδει ευθύνες στα πραγματικά γεγονότα και στις πραγματικές τους διαστάσεις. Γιατί εδώ πάμε -το διαβάζετε στις εφημερίδες- από υποθέσεις σαμποτάζ δεν ξέρω ποιων στα ηλεκτρονικά συστήματα του αεροπλάνου, μέχρι το ότι η κομματική πελατειακή σχέση που έχει η Κυβέρνηση με το προσωπικό της Ολυμπιακής Αεροπορίας δημιούργησε λόγο ανικανότητας.
Θέλω να ξεκαθαρίσω αυτά που λέω, διότι όσο δεν μπαίνει κάτω από το κύρος μιας εξεταστικής επιτροπής της Βουλής, θα σέρνονται αυτά τα πράγματα πολύ περισσότερο σε μία περίοδο τέτοια όπου είδαμε και σήμερα ότι μιλάμε για το FALCON και αναδεικνύονται άλλα ζητήματα. Αυτός είναι και ο λόγος που πήρα το λόγο, κύριε Πρόεδρε, γιατί αυτό πρέπει να ξεκαθαριστεί. Μιλάμε για την αξιοπιστία των πτήσεων, για την αξιοπιστία της Ολυμπιακής Αεροπορίας, για την αξιοπιστία των τεχνικών υπηρεσιών της που γνωρίζουμε πολύ καλά ότι σήμερα γίνεται ένας συστηματικός πόλεμος υποβάθμισής τους και υπονόμευσής τους. Και φυσικά ορισμένοι αξιοποιούν το τραγικό αυτό δυστύχημα για να περάσουν και αυτήν την αντίληψη.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κολοζώφ.
Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κυρίες και κύριοι συνάδελφοι, συζητάμε σήμερα ένα πολύ σοβαρό και καυτό θέμα, αλλά πριν μπω στην ημερήσια διάταξη, στη συζήτησή μας, θα ήθελα να πω στον κ. Τσοβόλα, ο οποίος βλέπω ότι απουσιάζει, πως είμαι βέβαιος ότι αυτά που είπε για τη Νέα Δημοκρατία σήμερα, κυρίως τα σχετικά με την υπόθεση του FALCON, δεν τα πιστεύει και ο ίδιος. Το έκανε για να κρατάει ισορροπίες μεταξύ των δύο μεγάλων κομμάτων. Συνηθισμένο φαινόμενο άλλωστε.
Κυρίες και κύριοι συνάδελφοι, ανεξάρτητα από το ποιος ευθύνεται περισσότερο ή λιγότερο για το ατύχημα, είναι άλλο το θέμα κυρίως των αρμοδίων επιτροπών, αν και εδώ υπάρχει κάποιο πρόβλημα το οποίο θα συζητήσουμε στη συνέχεια. Νομίζω ότι υπάρχουν και τεράστιες πολιτικές και κυβερνητικές ευθύνες αλλά και ευθύνες των διοικήσεων της Ολυμπιακής Αεροπορίας και της ΥΠΑ, οι οποίες ασφαλώς διορίζονται και ελέγχονται από την Κυβέρνηση. Και θα πρέπει να εξετάσουμε σε βάθος το όλο θέμα όχι μόνο για να αποδώσουμε δικαιοσύνη, αλλά για να αποφύγουμε στο μέλλον να θρηνήσουμε νέα θύματα.
Aκούστε, λοιπόν, μερικές σοβαρές παραλείψεις που χρήζουν περαιτέρω διερεύνησης και ασφαλώς χρήζουν εξεταστικής επιτροπής. Το FALCON δεν ελέγχθηκε ως προς την πλοϊμότητα του, όπως μας λένε οι έμπειροι χειριστές ή τουλάχιστον ελέγχθηκε πλημμελώς. Διότι τα στοιχεία που χρησιμοποιούσαν οι χειριστές του δεν ήταν εναρμονισμένα με τα εγχειρίδια πτήσεων του αεροσκάφους σύμφωνα με τους κανονισμούς της Ολυμπιακής Αεροπορίας.
Δεύτερον, ο πρόεδρος της Ολυμπιακής κ. Ζυγογιάννης, εκλεκτός ως γνωστόν της Κυβέρνησης, χρησιμοποιεί τον κ. Μαρκόπουλο, κυβερνήτη, ως σύμβουλό του ακόμη και για πτήσεις, ενώ πρόσφατα που έγινε ένας έλεγχος στο Παρίσι εκρίθη ακατάλληλος για πτήσεις FALCON ο ίδιος.
Ακούστε όμως τώρα μια τεράστια ευθύνη της Κυβέρνησης. Στην ΥΠΑ δεν υπάρχουν ελεγκτές ιπταμένων και μηχανικών συντήρησης οι οποίοι να είναι υπάλληλοι της ΥΠΑ με αποτέλεσμα να ορίζονται ως ελεγκτές υπάλληλοι των άλλων εταιρειών για να ελέγξουν τις δικές τους εταιρείες. Δηλαδή αυτό που γίνεται σε όλον τον κόσμο, η Υπηρεσία Πολιτικής Αεροπορίας να ελέγχει τις άλλες αεροπορικές εταιρείες με υπαλλήλους δικούς της, αυτό γίνεται μόνο στην Ελλάδα. Το αποτέλεσμα δεν είναι μόνο αυτό. Καταντήσαμε να έχουμε ελεγκτές και ελεγχόμενους τους ίδιους και κυρίως -και εδώ είναι το σημαντικό- η ελληνική ΥΠΑ χαρακτηρίστηκε από τους διεθνείς οργανισμούς ως ανεπαρκής και κινδυνεύει να χαρακτηρισθεί τις προσεχείς ημέρες από την FAA των ΗΠΑ στην κατηγορία Β', δηλαδή ως ανεπαρκής για την ασφάλεια των πτήσεων. Θα εκδοθεί σύμφωνα με τις πληροφορίες μας και σύντομα οδηγία η οποία εκτός των άλλων θα απαγορεύει την αύξηση δρομολογίων κλπ.,
που σημαίνει τεράστια ζημιά στον τουρισμό αλλά και δυσφήμιση της ελληνικής υπηρεσίας της ΥΠΑ.
'Αλλη παρατήρηση. Το FALCON παρουσίαζε, κύριε Υπουργέ, διάφορα τεχνικά προβλήματα, κατά καιρούς. Και αυτό οφειλόταν κατά την άποψη αυτών που γνωρίζουν στην έλλειψη τεχνογνωσίας από την τεχνική βάση της Ολυμπιακής Αεροπορίας και την ΥΠΑ. Θα καταθέσω μια δική σας επιστολή, την οποία στείλατε στον κύριο Πρωθυπουργό και τον ενημερώνατε για τα προβλήματα που παρουσιάζονταν στο συγκεκριμένο FALCON.
'Ομως θέλω να τονίσω ότι αυτό που λέγονταν, αφού δεν μπορεί η Ολυμπιακή να συντηρήσει το πρωθυπουργικό αεροσκάφος, άρα τα άλλα αεροσκάφη θα είναι εις διπλούν αναξιόπιστα, είναι λάθος. Πρέπει να βάλουμε τα πράγματα στη θέση τους. Η Ολυμπιακή διαθέτει και έμπειρους και άριστους τεχνικούς για τη συντήρηση των άλλων αεροσκαφών. Μόνο για το FALCON διαθέτει μια ομάδα υμετέρων, οι οποίοι ούτε έμπειροι είναι ούτε οι καλύτεροι είναι. Και λυπάμαι, διότι κατ' αυτόν τον τρόπο θέτετε σε κίνδυνο όχι μόνο τα κυβερνητικά στελέχη αλλά και όλους τους άλλους που ακολουθούν το FALCON.
Μια άλλη παρατήρηση: Χαρακτηριστική γι' αυτά που λέω είναι και η απόφαση του κ. Τσολάκη. Γιατί δεν αξιοποιήθηκε, κύριε Υπουργέ, από σας αυτή η πρόταση του κ. Τσολάκη; Γιατί δεν διδαχθήκατε από τις επαναλαμβανόμενες βλάβες, αφού τις γνωρίζατε; Αφού σας στέλνει ένας αρμόδιος έγγραφο και σας λέω ότι το FALCON παρουσιάζει αυτά τα προβλήματα και ότι πρέπει να γίνει αυτό, αυτό και αυτό -πιθανόν να τα έχουν επαναλάβει οι άλλοι συνάδελφοι- και γνωρίζατε τα προβλήματα και γνωρίζατε κατά κάποιον τρόπο ποιες είναι οι ζημιές που έπρεπε να επιδιορθωθούν, γιατί δεν κάνατε τίποτε το σημαντικό; Απλά ενημερώσατε τον κύριο Πρωθυπουργό.
'Εκτον, είναι αλήθεια ότι τους κανόνες ασφαλείας δεν τους τηρεί ο ίδιος ο Διοικητής της Υ.Π.Α. κ. Γεωργακάκης. Κατά την επιστροφή της αποστολής με τα θύματα από τη Ρουμανία είχε σηκωθεί στο διάδρομο και μιλούσε και ανέλυε στους δημοσιογράφους παρά τις συνεχείς παρατηρήσεις του πληρώματος. Δεν άκουγε κανέναν. Αντιλαμβάνεστε, λοιπόν, τι παράδειγμα δίνει ο ίδιος ο Διοικητής της Υ.Π.Α.,
αυτός που -υποτίθεταιελέγχει τους πάντες.
Και τώρα, κύριε Μαντέλη -χωρίς να έχω τίποτε προσωπικό μαζί σας, λυπάμαι γι' αυτά που θα πω, αλλά αναγκάζομαι εκ των πραγμάτων, να πω μερικές αλήθειες- είσθε, κατά την άποψή μου, ένας από τους βασικότερους παράγοντες της διάλυσης της Ολυμπιακής Αεροπορίας. Να μην αναφερθώ στο τι λέγατε όταν συζητούσαμε το τελευταίο νομοσχέδιο εξυγίανσης και τι επρόκειτο να κάνατε -και μετά από λίγο καιρό κάνατε τα αντίθετα και μετά από λίγο ακόμα καιρό κάνατε ακόμη τα αντίθετα- θα σας πω ένα βασικό που δηλώσατε πριν τη συζήτηση του νομοσχεδίου: "Η Ολυμπιακή Αεροπορία μάλλον δεν θα πετάει μέχρι το Πάσχα". Θα πω και κάτι που έγινε πρόσφατα με το ατύχημα. Αποκαλέσατε το διευθυντή πτητικής εκμετάλλευσης, τον υμέτερο κ. Τσαγκαράκη, με τους βαρύτατους χαρακτηρισμούς "δολοφόνοι και φονιάδες".
Αν δεν το είπατε, να το διαψεύσετε. Το έγραψαν όλες οι εφημερίδες. Και ο κ. Τσαγκαράκης παραμένει στη θέση του και εσείς, αφού δεν καταφέρατε να τον διώξετε από εκεί που τον θεωρούσατε υπαίτιο, δεν είχατε την ευαισθησία να πράξετε αυτό που δεν έπραξε ο ίδιος, να παραιτηθείτε, δηλαδή. Γιατί εσείς φαίνεται ότι όλα τα θεωρείτε οικογενειακή σας υπόθεση. Τα λέμε, βριζόμαστε, καταγγέλλουμε ο ένας τον άλλον με βαρύτατους χαρακτηρισμούς και τα ξαναβρίσκουμε και όλα πάνε καλά. Δεν είναι έτσι όμως. Εκπροσωπείτε μία Κυβέρνηση και μία χώρα, την οποία δυσφημείτε, δυστυχώς, συνεχώς. Οι δικές σας ευθύνες, κύριε Υπουργέ, απορρέουν και από αυτό που θα πω τώρα.
Ακούστε με, κύριοι συνάδελφοι. Πώς είναι δυνατόν να έχουμε αντικειμενικό πόρισμα, όταν η επιτροπή, που όρισε ο κύριος Υπουργός βάσει του ν. 1815, είναι παντελώς άσχετη -ο κ. Καραμανλής την αποκάλεσε μη εμπειρογνωμόνων- με το αντικείμενο της διερεύνησης κατά παράβαση των διεθνών κανόνων;
Συγκεκριμένα: Με ποια κριτήρια ορίστηκε ως πρόεδρος ο αερολιμενάρχης κ. Χαραλαμπάκης; Γνωρίζει αγγλικά; Οι συνάδελφοί του είπαν ότι δεν γνωρίζει. Ποιο διεθνές σχολείο τελείωσε σχετικό με τη διερεύνηση ατυχημάτων, για να ονομαστεί διερευνητής, όπως ορίζει ο ICAO, και κυρίως και πρόεδρος της Επιτροπής Διερεύνησης; Το μοναδικό κριτήριο αυτού του ανθρώπου είναι ότι προσέφερε υπηρεσίες σε μία άλλη διερεύνηση του ΓΙΑΚΟΒΛΕΦ. Με ποιο δικαίωμα αυτός ο κύριος διαρρέει, επιλεκτικά μάλιστα στον Τύπο, πληροφορίες για το ατύχημα; Μήπως εδώ θα πρέπει αυτεπάγγελτα να παρέμβει ο κύριος εισαγγελέας;
Με ποια κριτήρια ορίστηκε, επίσης, σύμβουλος της Υ.Π.Α. ο πρώην κυβερνήτης κ. Κορναράκης; Είναι εξουσιοδοτημένος διερευνητής ατυχημάτων; 'Εχει παρακολουθήσει σχολείο ατυχημάτων; Υπάρχει κανείς εν λειτουργία υπάλληλος της Υ.Π.Α. που να είναι εξουσιοδοτημένος διερευνητής στο διεθνή οργανισμό που ασχολείται με αυτά τα πράγματα;
Πάμε στο τρίτο μέλος της επιτροπής, ο υπάλληλος της Υ.Π.Α.,
αεροναυπηγός κ. Γράφας. Δεν είναι ερευνητής και αυτός. Μόνο ένας είναι σχετικός με το αντικείμενο, ο εκπρόσωπος της Πολεμικής Αεροπορίας. Αυτή είναι η πραγματικότητα.
Επομένως, κύριε Υπουργέ, ορίσατε μία επιτροπή μη εμπειρογνωμόνων για να φωτίσει την όλη υπόθεση, την τραγική υπόθεση με τόσους νεκρούς. Μάλλον φροντίσατε να τη συσκοτίσετε περισσότερο. Γνωρίζετε ότι αυτή η επιτροπή δε χαίρει καμιάς εκτίμησης από τους Ρουμάνους αξιωματούχους.
Γιατί δεν ορίσατε να συμμετέχει συνεχώς εκπρόσωπος της ΥΠΑ στη διεξαγωγή της έρευνας που γίνεται στη Ρουμανία; Αυτό γιατί το παραλείψατε; Είναι τυχαίο το γεγονός -και τελειώνω με αυτό- ότι ο εισαγγελέας κ. Ντογιάκος δεν επέλεξε ως συμβούλους του κάποιους από την ΥΠΑ, αλλά διάλεξε πρώην υπαλλήλους της ΥΠΑ ή συνεργάτες της ΥΠΑ, όπως ο κ. Φίσερ και ο κ. Τσολάκης; Μήπως δεν έχει καθόλου εμπιστοσύνη στους δικούς σας ανθρώπους;
Τέλος, κύριοι συνάδελφοι, φοβάμαι ότι η όλη προσπάθεια του κυρίου Υπουργού και της ΥΠΑ και της Ολυμπιακής είναι να βρεθούν κάποια εξιλαστήρια θύματα με μικρή ή με καθόλου ευθύνη, έτσι ώστε να αποφύγει τη συνολική ευθύνη η Κυβέρνηση. Επομένως επιβάλλεται να διερευνηθεί σε βάθος αυτό το μεγάλο θέμα του ατυχήματος, όχι μόνο για να αποδώσουμε ευθύνες εκεί όπου ανήκουν, αλλά και για να μην έχουμε παρόμοιο γεγονός στο μέλλον.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Κουράκης έχει το λόγο. ΙΩΑΝΝΗΣ ΚΟΥΡΑΚΗΣ: Κύριε Πρόεδρε, κυρίες και κύριοι συνάδελφοι, η πρόταση από τη Νέα Δημοκρατία για τη σύσταση ειδικής εξεταστικής επιτροπής για το ατύχημα του FALCON, που στοίχισε τη ζωή ενός απο τους ικανότερους πολιτικούς άνδρες, του Γιάννου Κρανιδιώτη, δυστυχώς στερείται και βάσης και σοβαρότητας και εντάσσεται σε ένα κλίμα παρατεταμένης σκανδαλολογίας και αστυνόμευσης όλων των λειτουργιών της δημόσιας διοίκησης.
Η επιβολή αυτού του κλίματος σε μία περίοδο που η χώρα μας κερδίζει εκτός από το στοίχημα στην οικονομία και μία αναβαθμισμένη θέση στη διεθνή πολιτική σκακιέρα δείχνει τη μικρότητα, τη μικροψυχία της Νέας Δημοκρατίας τη σαφή πρόθεση να εξαργυρώσει το τίμημα της εξουσίας με τη νόθευση του πολιτικού βίου.
Αυτό το έλλειμμα της πολιτικής ευθύνης που χαρακτηρίζει τη Νέα Δημοκρατία συνδυάζεται στη συγκεκριμένη πρόταση με το έλλειμμα περίσκεψης, γιατί αγνοούνται μια σειρά παράγοντες και ενέργειες που ανέλαβε η Κυβέρνηση, για να διασφαλίσει την αλήθεια και να καταλογίσει αν υπάρχουν ευθύνες, όπου και αν ανήκουν.
Λυπάμαι ειλικρινά για την υποκρισία και για το όψιμο ενδιαφέρον όλων αυτών που αγνοούν ότι: 1. Η διαφάνεια, η αντικειμενικότητα και η σαφής πρόθεση για να λάμψει η αλήθεια, χαρακτηρίζουν όλες τις κυβερνητικές ενέργεις για το ατύχημα.
2. Η επιτροπή αποτελείται από διαπρεπείς επιστήμονες, 'Ελληνες και ξένους, και διασφαλίζει την ορθότητα και την αντικειμενικότητα του πορίσματος. Σημειώνεται ότι το πόρισμα αυτό, εκτός των άλλων, θα σταλεί και στη δικαιοσύνη, για να καταλογισθούν οι όποιες ευθύνες προκύψουν.
3. Η Κυβέρνηση πέρα από την ευαισθησία της έχει την ιερή υποχρέωση απέναντι στο Γιάννο Κρανιδιώτη, τους άλλους αδικοχαμένους και τις οικογένειές τους, να διεκπεραιώσει -και αυτό κάνει- το συντομότερο το θέμα.
Ας μην πλειοδοτεί λοιπόν σε ενδιαφέρον η Νέα Δημοκρατία. Δεν μας πείθει για τις προθέσεις της και πολύ περισσότερο για την ειλικρίνειά της. Φοβάμαι ότι με την τακτική της σκανδαλολογίας που τη διακατέχει και την υποχώρηση της πολιτικής υπέρ του μικροκομματισμού οδηγεί σε περιπέτειες τη χώρα.
Θέλω εδώ να θυμηθούμε ότι το Δεκέμβρη του 1997 με αφορμή την πτώση του ουκρανικού αεροπλάνου στη Θεσσαλονίκη, η Νέα Δημοκρατία επιχείρησε να κατασυκοφαντήσει και να εκθέσει διεθνώς τη χώρα για την ασφάλεια των αεροδρομίων.
Πιστεύω, αγαπητοί συνάδελφοι, ότι η Νέα Δημοκρατία κονταίνει τον πήχη της πολιτικής ζωής, γιατί δεν έχει τίποτα να πει στον ελληνικό λαό. Ο λαός μας, πέρα από την άρνηση, θέλει και θέσεις και προγράμματα και αυτό πρέπει να κάνουμε όλοι. Με την πρόταση αυτή, που συζητείται, φοβάμαι ότι μόνο κακές υπηρεσίες μπορούν να προσφερθούν. Οι λόγοι, κατά την άποψή μου, είναι προφανείς.
Φυσικά, κυρίες και κύριοι συνάδελφοι, υπάρχει η σημερινή Κυβέρνηση και έχει την ευαισθησία για την ανάληψη της πολιτικής ευθύνης. Και αρκετά στελέχη -και συχνά κορυφαία- δεν δίστασαν να την αναλάβουν, προκειμένου να μη δώσουν τροφή σε σχόλια. Και ανέλαβαν ευθύνες που στην συνέχεια αποδείχθηκε ότι δεν είχαν.
Μία παράταξη σαν τη δική σας, που ταλαιπώρησε με δίκες, με ανεπίτρεπτες σκανδαλοθηρίες και τη Βουλή και το λαό, είναι καλό να είναι πιο προσεκτική. Υπάρχει ένας νόμος, που διετύπωσε ο αρχαίος φιλόσοφος Επίκουρος, ο οποίος λέει ότι "όλοι οι ζωντανοί οργανισμοί αποφεύγουν τον πόνο και επιδιώκουν τη χαρά".
Και φυσικά για να χαίρεται κανείς, πρέπει να ζει και ο θάνατος είναι ο μέγας ανθρώπινος πόνος.
'Ηταν επομένως δυνατόν να μη δοθεί η προσοχή, η φροντίδα, η κάθε ανθρώπινη δυνατή τεχνική και μη τεχνική γνώση, ώστε να προστατευθεί η ζωή των επιβαινόντων, αφού το αεροπλάνο αυτό μετέφερε τον Πρωθυπουργό, ακόμη τον Πρόεδρο της Δημοκρατίας και τα κυβερνητικά στελέχη; Και ποια διευρυμένη έννοια πολιτικής ευθύνης φτάνει μέχρι του σημείου, ώστε σε κάθε ατυχία να παραιτούνται Υπουργοί, που όταν ανέλαβαν, δεν υποσχέθηκαν βέβαια ότι θα υποκαταστήσουν το Θεό, αλλά ότι θα τηρήσουν με ευλάβεια το καθήκον τους ως άνθρωποι και ως πολιτικοί;
Στη συγκεκριμένη περίπτωση υπήρξε έγκαιρη, άμεση και σαφής πρωθυπουργική εντολή, ώστε να αναζητηθούν οι ευθύνες, να συγκροτηθεί απόλυτα έγκυρη τεχνική επιτροπή, που θα διερευνήσει τα στοιχεία και τα έγγραφα που αφορούν το μοιραίο αεροσκάφος. Και υπήρξε, κύριοι συνάδελφοι, δήλωση και του αρμόδιου Υπουργού και του Πρωθυπουργού ότι θα καταλογιστούν οι πολιτικές και ποινικές ευθύνες σε όσους φανούν ότι υπήρξαν ένοχοι αμέλειας, που ενώ φυσικά θα κόστιζε και τη ζωή των ίδιων στη συγκεκριμένη περίπτωση είναι ασυγχώρητοι.
Ποιος άραγε, κύριοι συνάδελφοι, παρακίνησε τους συναδέλφους της Νέας Δημοκρατίας να θελήσουν να προτείνουν τη συγκρότηση εξεταστικής των πραγμάτων επιτροπής στη Βουλή, που δείχνει ότι θα εξετάσει σε βάθος και πλάτος τα γεγονότα; Δεν θέλω να πιστέψω ότι συνειδητά επιθυμούν να μετατρέψουν το Κοινοβούλιο σε επιτροπή ειδικών.
Απλώς, επειδή αντικειμενικά δεν είναι σε θέση, κατά την άποψή μου, να ασκήσουν κριτική στο σοβαρό κυβερνητικό έργο που γίνεται, αφού δεν βγαίνουν οι ευχές για τον πληθωρισμό που τιθασεύεται, για τον εκσυγχρονισμό των θεσμών, αλλά παράλληλα και την είσοδο της χώρας μας στην ΟΝΕ, που είναι ένας στόχος ορατός και βέβαιος, αναζητούν τρόπους για να αφήσουν αιωρούμενη την εντύπωση ότι κάτι δεν πάει καλά.
'Ετσι αν το πόρισμα -και τονίζω "αν"- αποδώσει το μοιραίο περιστατικό σε μηχανική βλάβη, να έλθουν να αμφισβητήσουν την αξιοπιστία του. Επαναλαμβάνω και πάλι ότι το Δεκέμβριο του 1997 είχαμε μια άλλη τραγωδία, όταν κατέπεσε το ουκρανικό αεροσκάφος και τώρα βλέπουμε -με συγχωρείτε για την έκφραση- να ξαναπαίζεται το ίδιο παιχνίδι. Δηλαδή προσπαθούμε να ενσπείρουμε ανασφάλεια.
'Οσοι ενσπείρουν αυτήν την ανασφάλεια, αποδεικνύουν έτσι ότι παραμένουν χωρίς πολιτικό λόγο. Δεν θέλω να πιστέψω ότι είναι προεόρτια μιας κατευθυντήριας πολιτικής στρατηγικής που θέλουν να κάνουν. Αδιαφορούν έτσι για το αν υπονομεύεται η αξιοπιστία των αεροπορικών πτήσεων, η εμπιστοσύνη προς τον εθνικό αερομεταφορέα, τους τεχνικούς του που έχουν εξασφαλίσει μια από τις πρώτες θέσεις διεθνώς.
Κυρίες και κύριοι συνάδελφοι, επειδή έχουν ληφθεί, κατά την άποψή μας, όλα τα απαραίτητα μέτρα, ώστε να υπάρχει διαφάνεια, αντικειμενικότητα στην έρευνα, να εξετασθούν σε βάθος οι συνθήκες κάτω από τις οποίες συνέβη το τραγικό ατύχημα, επειδή η επιτροπή εμπειρογνωμόνων αποτελείται από κορυφαίους επιστήμονες, 'Ελληνες και ξένους: Επειδή το σχετικό πόρισμα, όταν ολοκληρωθεί θα σταλεί και στη δικαιοσύνη και στους διεθνείς οργανισμούς, ώστε να καταλογιστούν οι όποιες ευθύνες προκύψουν στους υπεύθυνους, επειδή κρίνω ότι η παρούσα πρόταση μόνο στην προσπάθεια αποπροσανατολισμού στοχεύει και στην αποδυνάμωση της εμπιστοσύνης του εθνικού αερομεταφορέα όπως έγινε και στις 17 Δεκεμβρίου με την πτώση του τραγικού αεροσκάφους για να κατασυκοφαντηθούν τα ελληνικά αεροδρόμια. Επειδή αυτή η πρακτική της Νέας Δημοκρατίας λειτουργεί ως επαρχιώτης δικομανής και μεταθέτει την πολιτική αντιπαράθεση στο επίπεδο της σκανδαλολογίας, αφού οι Κασσάνδρες της απέτυχαν στις προβλέψεις τους και στην οικονομία και στην κοινωνία και στην υπονόμευση των θεσμών, πρέπει να καταψηφίσουμε αυτήν την πρόταση.
Kλείνοντας, κυρίες και κύριοι συνάδελφοι, επισημαίνω για μια ακόμη φορά ότι η πρόταση της Νέας Δημοκρατίας για σύσταση εξεταστικής επιτροπής είναι έωλη, χτυπά ανοιχτές πόρτες όταν επικαλείται διαφάνεια και αντικειμενικότητα.
'Ολοι εδώ στο Κοινοβούλιο έχουμε πεισθεί ότι η υπόθεση του FALCON προχωρεί με απαιτούμενη σοβαρότητα και ουδείς αμφισβητεί ότι θα αποδοθούν οι ευθύνες αν υπάρχουν.
Η σύσταση της εξεταστικής επιτροπής, λοιπόν, απορρίπτεται σαν πράξη που δεν ανταποκρίνεται στην έννοια και το περιεχόμενο του κανονισμού. Επίσης απορρίπτεται, γιατί επιχειρεί να υποβαθμίσει το ρόλο του Κοινοβουλίου σε διεκπεραιωτή μικροκομματικών συμφερόντων και ακόμη, επειδή πρέπει να δοθεί τέλος στην επιχείρηση που δηλητηριάζει την πολιτική ζωή.
Αφού εκφράσω τα ειλικρινή μου συλλυπητήρια στις οικογένειες των θυμάτων, σας καλώ να καταψηφίσουμε αυτήν την πρόταση. Ευχαριστώ. (Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" είκοσι εννιά μαθητές και δύο συνοδοί-δάσκαλοι από το 24ο δημοτικό σχολείο Αργαλαστής Βόλου.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο για δέκα λεπτά.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, είμαι υποχρεωμένος να τροποποιήσω αυτά που επρόκειτο να πω. 'Οχι διότι δεν είναι ανάγκη να λεχθούν, αλλά γιατί ποτέ δεν περίμενα ότι από την πλευρά της Κυβέρνησης θα υπήρχε μια τέτοια στρεβλή εικόνα του τι σημαίνει πράγματι Εξεταστική Επιτροπή και ποιος είναι ο ρόλος των Εξεταστικών Eπιτροπών.
Τα περισσότερα βέβαια τα είπε προηγουμένως με την πολιτική οξύνοια, αλλά και με την πείρα που διαθέτει, ο Eπίτιμος Πρόεδρος της Νέας Δημοκρατίας κ. Μητσοτάκης.
Επιτρέψτε μου όμως, κύριοι συνάδελφοι της Πλειοψηφίας, να σας θυμίσω ότι η εξεταστική επιτροπή είναι μέσο άσκησης Κοινοβουλευτικού Ελέγχου που σκοπό όμως έχει να διερευνήσει ορισμένα θέματα. Και, βεβαίως η σχετική αίτηση θα μπορούσε κάλλιστα να υποβληθεί και από εσάς ακόμα προς την Κυβέρνηση, δεδομένου ότι δεν καταλήγει κατ' ανάγκη σε διαπίστωση ως προς την ύπαρξη ευθυνών. Δεν ισοδυναμεί η Εξεταστική Επιτροπή με προανακριτική επιτροπή. Είναι κρίμα για το ίδιο το Κοινοβούλιο, για την ίδια την πολιτική μας ζωή, ένας τόσο χρήσιμος θεσμός, όπως αυτός των Εξεταστικών Επιτροπών, ο οποίος αναβαθμίζει το κύρος του Κοινοβουλίου, να διαστρεβλώνεται με αυτόν τον τρόπο και στην ουσία να εξαφανίζεται.
Δεν σας κάνει εντύπωση ότι όλα αυτά τα χρόνια θρυλείται ακόμα και στους χώρους των δημοσιογραφικών γραφείων ότι κάθε φορά που θέλει να θάψει ένα θέμα η Βουλή κάνει μια Εξεταστική Επιτροπή; Αντί να αντιδράσουμε προς αυτήν την κατεύθυνση, έρχεται η Κυβέρνηση σήμερα και προσπαθεί να σας πείσει ότι κάθε φορά που η Αξιωματική Αντιπολίτευση ή άλλος ζητεί τη σύσταση Εξεταστικής Επιτροπής, οπωσδήποτε θέλει να πλήξει την Κυβέρνηση.
Εμείς σας διαβεβαιώ ότι, όταν ξεκινήσαμε να κάνουμε αυτήν την αίτηση και όταν την υποβάλαμε, δεν είχαμε κανένα τέτοιο σκοπό. Θεωρήσαμε -και απευθύνομαι σε εσάς, κύριοι συνάδελφοι του ΠΑΣΟΚ- ότι είχαμε ένα διπλό χρέος: Ηθικό και πολιτικό, να κάνουμε αυτήν την αίτηση. Και όταν την απορρίψετε -και εφόσον την απορρίψετε- είστε διπλά υπόλογοι και ηθικώς και πολιτικώς. Θα σας πω γιατί.
Πρώτα απ' όλα έχουμε ένα ηθικό χρέος -και εσείς ιδίως έχετε ένα ηθικό χρέος- να συσταθεί αυτή η Εξεταστική Επιτροπή. Το ατύχημα του FALCON δεν ήταν ένα συνηθισμένο ατύχημα. Σε όλες τις περιπτώσεις η ζωή μετράει το ίδιο. Μην ξεχνάμε όμως ότι υπάρχουν σημαντικές στιγμές που έχουν πολιτικές επιπτώσεις.
Τι συνέβη με αυτό; Πρώτα-πρώτα είναι εκείνο το FALCON το οποίο είχε την ευθύνη μεταφοράς του Πρωθυπουργού και μελών της Κυβέρνησης. Στο συγκεκριμένο ατύχημα σκοτώθηκε -εκτός από το γιo του, μέλη της ακολουθίας του και δημοσιογράφους- ένα μέλος της Κυβέρνησης, ένας συνάδελφός σας.
Εσείς ως Βουλευτές, ως μέλη του Κοινοβουλίου που στηρίζετε την Κυβέρνηση Σημίτη δεν αισθάνεσθε ότι έχετε χρέος να εξετάσετε τις συνθήκες υπό τις οποίες έγινε αυτό; Θα πειστείτε από μια οποιαδήποτε άλλη επιτροπή; Δεν αισθάνεσθε ότι, έστω και αν η επιτροπή έχει δίκαιο, εσείς με την υπογραφή σας, ως Βουλευτές, πρέπει να πάρετε την ευθύνη και να πείτε "ναι, δεν υπάρχει τίποτε από πίσω;" Είδα τους περισσότερους από εσάς δακρυσμένους μέσα στην εκκλησία στην κηδεία του Γιάννου Κρανιδιώτη.
Κύριοι συνάδελφοι του ΠΑΣΟΚ, δεν αρκεί μόνο αυτό στην κοινοβουλευτική ζωή. Η κοινοβουλευτική ζωή προϋποθέτει άνδρες, γυναίκες -στελέχη του Κοινοβουλίου για να είμαι σαφέστερος- που ξέρουν να παίρνουν τις ευθύνες τους και να τιμούν τους ανθρώπους, ολοκληρώνοντας το χρέος τους.
Εμείς δεν θέλουμε να υποδείξουμε αν υπάρχουν πολιτικές ευθύνες, ούτε καν το υπονοούμε, στην αίτηση την οποία έχουμε κάνει. Λέμε, όμως, ότι πλανώνται πολλά ερωτηματικά. Θα αφήσετε λοιπόν αυτό το χρέος σε μια επιτροπή και μόνο; Γιατί απεμπολείτε ένα δικαίωμα που έχετε εσείς; Αυτό είναι το καλύτερο μνημόσυνο, που έχετε να κάνετε στον Γιάννο Κρανιδιώτη.
Κατά τα άλλα, το να εκφράζετε τη λύπη σας, όπως ο μόλις κατελθών του Βήματος, εμένα προσωπικά δεν μου αρκεί. Γι'αυτό, έχετε υποχρέωση -και έχουμε όλοι- να το κάνετε. Αν δεν το πράξετε είστε ηθικώς υπόλογοι κατά πρώτο λόγο και για τις φήμες ως προς τις συνθήκες του θανάτου ενός μέλους της Κυβέρνησης, όπως και όλων των μελών της ακολουθίας του, αλλά και για το γεγονός ότι δεν παύει το FALCON αυτό να είχε μια ειδική αποστολή και οι συνθήκες αυτού του ατυχήματος έχουν πολιτικές διαστάσεις. Καμιά επιτροπή από μόνη της, δεν μπορεί να το διελευκάνει.
Και έρχομαι στο δεύτερο σκέλος, το σκέλος που αφορά τις πολιτικές σας ευθύνες, αν αρνηθείτε μια τέτοια πρόταση. 'Ακουσα προηγουμένως τον κύριο Υπουργό να λέει: Μα, τέλος πάντων, εμείς ξέρουμε ότι αυτή η επιτροπή θα κάνει καλά τη δουλειά της. Θα πει ό,τι έχει να πει. Γιατί την αμφισβητείτε εκ των προτέρων;
Εγώ δεν είπα ότι την αμφισβητούμε. Σας το τόνισα και πριν ότι εξαιτίας της φύσης του ατυχήματος και της αποστολής του αεροσκάφους έχει λόγο το Κοινοβούλιο και αυτό πρέπει να έχει τον τελευταίο λόγο. Αλλά, αν πραγματικά ο κύριος Υπουργός θεωρεί ότι αυτή η επιτροπή έχει κάνει και θα κάνει καλά τη δουλειά της, γιατί φοβάται μια εξεταστική επιτροπή; Τι θα κάνει η εξεταστική επιτροπή; Θα αμφισβητήσει ένα σωστό πόρισμα; Και γιατί να το κάνει; Στο κάτω-κάτω την Πλειοψηφία την έχετε. Δεν το ξέρετε αυτό; Πιστεύετε ότι θα θελήσουμε να εκμεταλλευτούμε πολιτικά το θάνατο ενός προσώπου, μέλους της Κυβέρνησης; Το πράξαμε, κύριοι συνάδελφοι; Το είδατε να το πράττουμε; Είδατε ολόκληρη τη Νέα Δημοκρατία στην κηδεία του Γιάννου Κρανιδιώτη και βγάλατε το συμπέρασμα ότι εμείς θα το εκμεταλλευτούμε πολιτικά; Ξέρετε τι κάνετε; Κρίνετε εξ ιδίων τα αλλότρια. Μέσα στη σκέψη σας υποβόσκει το γεγονός ότι έτσι θα κάνατε εσείς, γιατί άραγε να μην κάνει το ίδιο η Νέα Δημοκρατία.
Εμείς το μόνο που θέλουμε είναι να μη φύγει αυτή η υπόθεση με ερωτηματικά. Και τα ερωτηματικά είναι πολλά. Μιλάω για ερωτηματικά, δεν μιλάω για διαπιστώσεις. Και τα ερωτηματικά προκύπτουν από τις ίδιες τις δηλώσεις των κυβερνητικών παραγόντων εκείνο το μοιραίο βράδυ. 'Ηρθε περίπου ο κύριος Υπουργός και είπε "ναι, το είπα". Αποκάλεσε τον κ. Τσαγκαράκη, υπεύθυνο πτήσεων της Ολυμπιακής, "δολοφόνο". Αλλά είπε "το έκανα σε μια συναισθηματική έκρηξη".
Λυπούμαι, κύριε Μαντέλη. Γιατί τις συναισθηματικές εκρήξεις τις καταλαβαίνω, τις είδα και μέσα στην εκκλησία. Είδα και συγκινήθηκα και εγώ το Θόδωρο Πάγκαλο, μέσα στην εκκλησία. Εκεί χωρούν οι συναισθηματικές εκρήξεις. Οι υπεύθυνοι πολιτικοί άνδρες δεν μπαίνουν στα γραφεία της Ολυμπιακής Αεροπορίας και αποκαλούν, αδιακρίτως, δολοφόνους τους οποιουσδήποτε, αν δεν έχουν στοιχεία. Εφόσον το είπατε, εγώ δεν πείθομαι από τις διαβεβαιώσεις που μας δίνετε εδώ, περί συναισθηματισμών. Εγώ μόνο με εξεταστική επιτροπή μπορώ να βγάλω το συμπέρασμα ότι πράγματι είσθε ένας συναισθηματικά εκρηκτικός Υπουργός, ο οποίος βέβαια υπό αυτές τις συνθήκες -θα σας εξηγήσω γιατί στη συνέχεια- κακώς βρίσκεται εκεί που βρίσκεται.
Πέραν τούτου, είναι ο Πρωθυποργός ο οποίος είπε ότι θα γίνει έρευνα και δεν θα αφήσουμε να υπάρξει αυτήν τη φορά κανενός είδους παραχώρηση και συγκάλυψη. Πράγμα όμως που σημαίνει ότι κάποτε άλλοτε υπήρξαν συγκαλύψεις. Αλλά έτσι την αντιλαμβάνεται ο Πρωθυπουργός την αποφυγή συγκάλυψης; Με μια επιτροπή και τελειώσαμε; Γιατί δεν φέρνει το θέμα στο Κοινοβούλιο; Σας το λέω, Πλειοψηφία θα έχετε. Και μετά είναι τόσα άλλα θέματα. Αυτό το πρωθυπουργικό αεροσκάφος είχε πρόβλημα συντήρησης. Αν έγινε η συντήρηση κανονικά, να το δούμε. Δεν υπάρχει κανένα πρόβλημα. Αυτό το αεροσκάφος το χειρίζονταν πιλότοι και απ'ό,τι θρυλείται κάποιος φέρει ευθύνη. Μπορεί να ακουστούν από το πόρισμα ότι είχαν την ευθύνη οι πιλότοι. Και δεν μπορεί να σταματήσει αυτή 0η υπόθεση. Ποιος τους επέλεξε αυτούς του πιλότους; Η Ολυμπιακή; Και πώς; Είχαν την απαιτούμενη εμπειρία; Ποιος θα μας τα πει αυτά τα πράγματα;
Πιστεύετε σοβαρά, κύριοι συνάδελφοι του ΠΑ.ΣΟ.Κ.,
ότι θα έρθει μια επιτροπή και όλα αυτά θα τα ελέγξει και δεν έχει λόγο το Κοινοβούλιο με μια επιτροπή που έχει απείρως περισσότερες δυνατότητες ανακριτικές, για να κάνει αυτήν τη δουλειά;
Υπάρχει όμως και ένα άλλο μείζονος πολιτικής σημασίας θέμα, το οποίο σας το θέτω. Αυτή η επιτροπή εργάζεται τυπικά και ουσιαστικά κάτω από το βλέμμα και την πολιτική εποπτεία του νυν Υπουργού Μεταφορών και Επικοινωνιών, ο οποίος -πώς να το κάνουμε- φέρει ευθύνη για αυτό το οποίο συνέβη. Γιατί η πολιτική ευθύνη είναι αντικειμενική ή τουλάχιστον, μέχρι αποδείξεως του εναντίου, φέρει πολιτική ευθύνη. 'Αραγε, είναι δυνατόν να εμπιστευτούμε μια επιτροπή, που λειτουργεί με επικεφαλής τυπικά και ουσιαστικά, δηλαδή με πολιτική ηγεσία έναν άνθρωπο που είναι ταυτοχρόνως ελέγχων και ελεγχόμενος; Και θέλετε πραγματικά να μας κάνετε στη Νέα Δημοκρατία να πιστέψουμε ότι αυτή η επιτροπή αρκεί από μόνη της; Μακάρι να βγει ότι έχω εσφαλμένη εντύπωση. Αλλά αφήστε να δούμε την εσφαλμένη εντύπωση μέσα στο Κοινοβούλιο, μέσα από την Εξεταστική Επιτροπή.
Εγώ θα περίμενα από τον κ. Μαντέλη πρώτα απ' όλα να είχε παραιτηθεί. Αλλά τι μπορεί να περιμένει κανείς -το τόνισε και ο κ. Κώστας Καραμανλήςόταν φθάσαμε στο σημείο του πολιτικού βίου πλέον να κρίνεται η παρουσία στα Υπουργεία των προσώπων όχι περισσότερο από τις ικανότητές τους αλλά κατά πόσο ανήκουν στο χώρο του στενού κύκλου του Πρωθυπουργού. Αυτό είναι ένα μεγάλο ζήτημα.
ΚΩΣΤΑΣ ΓΕΙΤΟΝΑΣ (Υπουργός Επικρατείας ): Αμφισβητείτε το συνταγματικό δικαίωμα του Πρωθυπουργού να επιλέγει τους Υπουργούς του;
ΠΡΟΚΟΠΗΣ ΠΑΥΛΟΠΟΥΛΟΣ: Τόσο καταλαβαίνετε, κύριε Γείτονα. Δεν αμφισβητώ το δικαίωμα, αλλά έχω δικαίωμα να κρίνω αν οι επιλογές που απορρέουν από το δικαίωμα αυτό είναι επιλογές πολιτικού ανδρός ο οποίος συναισθάνεται το τι συμβαίνει στον Τόπο. Αυτό έχω κάθε δικαίωμα να το κρίνω, όπως και εσείς έχετε δικαίωμα να το κρίνετε.
Αν το μπλοκ των εκσυγχρονιστών είναι η μόνη αιτία και η μόνη προϋπόθεση για να γίνει κανείς Υπουργός, ας έλθετε να το πείτε. Δικαίωμα του Πρωθυπουργού είναι να το κάνει. Αλλά μην ξεχνάτε ότι η άσκηση δικαιωμάτων έχει και ορισμένα πολιτικά πλαίσια μέσα στα οποία κινείται.
Εγώ δεν αμφισβητώ καμία προνομία του Πρωθυπουργού, καμία αρμοδιότητά του. 'Ομως του αμφισβητώ ακόμα και ως προς τον τρόπο χειρισμού ενός τόσο λεπτού, τόσο βαθιά ηθικού και πολιτικού προβλήματος, τη μεγαλοψυχία που κανονικά έπρεπε να έχει. Αποδεικνύει για μια ακόμα φορά ότι αυτός είναι υπεύθυνος για όλο το χειρισμό. Δεν φαντάζομαι να μας πείτε ότι για την απάντηση που δώσατε, κύριε Μαντέλη, ως Υπουργός εδώ δεν ενημερώσατε τον Πρωθυπουργό και δεν το ξέρει. Εκείνος σας έδωσε πράσινο φως για να έλθετε να πείτε "όχι" εδώ μέσα.
Εγώ του αμφισβητώ τη γενναιοψυχία που έπρεπε να έχει και αποδεικνύεται αυτή την ώρα, για μια ακόμα φορά, ότι είναι πάρα πολύ βαρύ το φορτίο των ευθυνών του Πρωθυπουργού για τους πολιτικούς του ώμους.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριοι συνάδελφοι, νομίζω ότι τουλάχιστον θα έπρεπε να συμφωνήσουμε όλοι οι παριστάμενοι στην Αίθουσα εκπροσωπώντας τον ελληνικό λαό, αλλά και τα ελληνικά κόμματα, ότι μιλώντας από το Βήμα της Βουλής συμμετέχοντας σ' αυτήν τη συζήτηση, να εκφράζουμε ομόφωνα την οδύνη μας για το χαμό όλων ανεξαιρέτως των θυμάτων αυτού του τραγικού δυστυχήματος και να διακατεχόμαστε από την αναγκαία υπευθυνότητα που επιβάλλεται από το θέμα που συζητούμε.
Φοβούμαι ότι αυτή η μικροψυχία και έλλειψη γενναιότητας για την οποία μίλησε πριν από λίγο ο κ. Παυλόπουλος διακατέχει την Αξιωματική Αντιπολίτευση με πρώτο και κύριο τον Πρόεδρό της και όλα τα λοιπά μέλη της Κοινοβουλευτικής της Ομάδας, γιατί δυστυχώς επιβεβαιώνουν με τον τρόπο που χειρίζονται το όλο θέμα, ότι δεν διακατέχονται από τον απαραίτητο σεβασμό γι' αυτό καθ' εαυτό το τραγικό γεγονός και προσπαθούν και απ' αυτό ακόμα να αντλήσουν μικροκομματικά οφέλη.
Φοβούμαι, αλλά είναι απαράδεκτο, κύριοι συνάδελφοι, ότι και από τα θύματα της αεροπορικής τραγωδίας θα επιχειρήσετε να αντλήσετε μικροκομματικά οφέλη.
Θα ήθελα επίσης να πω ότι διεπίστωσα πως ο Πρόεδρος της Νέας Δημοκρατίας παρήλασε από το Βήμα της Βουλής ως μια τραγική φιγούρα ανευθυνότητας. Τραγική φιγούρα ανευθυνότητας, διότι ήλθε στο Βήμα της Βουλής, με βαρύγδουπο ύφος και τόνους υψηλούς, διακηρύσσοντας προς όλες τις χώρες του κόσμου ότι δήθεν "στην Ελλάδα γίνεται υποτυπώδης έλεγχος της εναέριας κυκλοφορίας".
Πρόεδρος Αξιωματικής Αντιπολίτευσης! Μα είναι ντροπή, κύριοι συνάδελφοι. Δυσφημίζεται η ασφάλεια των πτήσεων πάνω από τον εθνικό μας ενεάριο χώρο με τέτοιες φράσεις, οι οποίες δείχνουν ανευθυνότητα.
Φοβούμαι, κύριοι συνάδελφοι, ότι, εάν συνεχίσει έτσι, δεν θα τον παίρνει κανένας πλέον στα σοβαρά, τόσο στην Ελλάδα, όσο και στο εξωτερικό.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Στενοχωρηθήκατε;
ΚΟΣΜΑΣ ΣΦΥΡΙΟΥ: 'Οχι, χαίρομαι ιδιαιτέρως κύριε συνάδελφε....
ΚΩΣΤΑΣ ΓΕΙΤΟΝΑΣ (Υπουργός Επικρατείας): Ναι, αλλά είναι θεσμός ο Πρόεδρος της Αξιωματικής Αντιπολίτευσης και μας ανησυχεί.
ΚΟΣΜΑΣ ΣΦΥΡΙΟΥ: ...γιατί επιβεβαιώνονται αυτά τα οποία εκτιμούμε σ' ό,τι αφορά τον Πρόεδρό σας. Το συμμερίζεται και το σύνολο του ελληνικού λαού.
Λέγει ότι "δεν είναι επιτροπή εμπειρογνωμόνων αλλά επιτροπή μη εμπειρογνωμόνων" αυτή που ελέγχει στο διοικητικό επίπεδο, πέρα από το δικαστικό, την όλη υπόθεση. Δηλαδή, ουσιαστικά στρέφεται ευθέως και κατά του ICAO, που προβλέπει τη σύνθεση της επιτροπής που ερευνά τέτοια ζητήματα, στρέφεται ευθέως και προσβάλλει και την Υπηρεσία Πολιτικής Αεροπορίας της Ρουμανίας και αυτήν καθ' εαυτήν τη ρουμανική κυβέρνηση, η υπηρεσία της οποίας έχει αναφαίρετο το δικαίωμα από τους διεθνείς κανόνες να ερευνήσει όλες τις πτυχές και όλες τις λεπτομέρειες του ατυχήματος.
Και έχει μετά από αυτή την τραγική φιγούρα της ανευθυνότητας την ψευδαίσθηση ότι θα τον εμπιστευθεί ο ελληνικός λαός τις τύχες της χώρας. Αλίμονο, κύριοι συνάδελφοι.
Εγώ υποστηρίζω με ευθύτητα ότι πρόκειται περί μωροφιλοδοξίας, που δεν πρόκειται να ικανοποιηθεί. Θα ήταν τραγικό δυστύχημα για τη χώρα. Και μάλιστα όταν τους τελευταίους μήνες είδε ότι το ΠΑΣΟΚ προβάλλει ως πιθανότερος νικητής των εκλογών, έχει καταληφθεί από άγχος. 'Οταν είδε ότι η εμπιστοσύνη των πολιτών εξακολουθεί να εκφράζεται προς το πρόσωπο του Πρωθυπουργού σε πολύ υψηλότερα ποσοστά από εκείνον έχει καταληφθεί από ακόμη μεγαλύτερο άγχος και άρχισε να συμπεριφέρεται ως ταύρος εν υαλοπωλείω και χαρακτηρίζει ως σκάνδαλο -έστω κι αν τα ζητήματα που γίνονται σύμφωνα με την ελληνική νομοθεσία και τους διεθνείς κανόνεςό,τι δεν ικανοποιεί τα συμφέροντα που εκπροσωπεί.
Κατηγόρησε, κύριοι συνάδελφοι, σήμερα εδώ τον Πρωθυπουργό για "παρεοκρατία" ο κ. Καραμανλής, ο οποίος είναι ο καλύτερος εκπρόσωπος της οικογενειοκρατίας στην Ελλάδα.
Καταλαβαίνετε κύριοι συνάδελφοι, γιατί είπα στην αρχή ότι παρήλασε εδώ ως τραγική φιγούρα ανευθυνότητας. Αλλά άκουσα προηγουμένως και από τον εκπρόσωπο της Νέας Δημοκρατίας ότι ούτε καν, λέει, υπονοούν στην πρόταση την οποία υπέβαλαν για τη σύσταση εξεταστικής επιτροπής, την ύπαρξη πολιτικών ευθυνών. 'Ετσι ανέφερε, όταν ρητά μέσα στο κείμενο λέγει ότι θεωρούν εκ προοιμίου υπαρκτές τις πολιτικές ευθύνες. Αντιφάσεις οι οποίες βεβαίως βρίσκονται μέσα στο πνεύμα του κινήτρου από το οποίο εκινήθησαν προκειμένου να καταθέσουν αυτήν την πρόταση για τη σύσταση εξεταστικής επιτροπής. Και μάλιστα υποστηρίζω με ευθύτητα ότι κατατέθηκε στις 27 Σεπτεμβρίου η σχετική πρόταση για τη σύσταση εξεταστικής επιτροπής και στις 28 Σεπτεμβρίου απαντήθηκαν με ογκώδη φάκελο ένα προς ένα όλα τα ερωτήματα τα οποία θέτει αυτή η περίφημη πρόταση, με σχετικό φάκελο, επαναλαμβάνω, που υπεβλήθη και στο Προεδρείο της Βουλής και στα μέλη της Επιτροπής Κοινωνικών Υποθέσεων και σε όλα τα πολιτικά κόμματα. 'Ενα προς ένα, κύριοι συνάδελφοι, αν τα πάρουμε βρίσκουν τις απαντήσεις τους εδώ μέσα. Η ανευθυνότητα μάλιστα φθάνει μέχρι του σημείου να ακούμε σήμερα από την Αξιωματική Αντιπολίτευση από το Βήμα της Βουλής ότι δεν επιβεβαιώνεται ούτε καν ο έλεγχος πλοημότητας κατά τη συγκεκριμένη πτήση. Πώς ελέγχθηκε, λέγει και από πού προκύπτει η πλοϊμότητα του αεροσκάφους κατά τη συγκεκριμένη πτήση; 'Oταν είναι γνωστό -και περιέχεται στον συγκεκριμένο φάκελο- ότι το τραγικό θύμα του δυστυχήματος ο αείμνηστος Παπαδόπουλος, είναι εκείνος που πρώτος και καλύτερος υπέγραφε για την πλοϊμότητα του αεροσκάφους ως αρμόδιος μηχανικός στις 14.9.1999.
Δεν εκφράζεται στοιχειώδης σεβασμός απέναντι στα θύματα του τραγικού συμβάντος, με τον τρόπο που χειρίζεται το όλο θέμα η Αξιωματική Αντιπολίτευση.
Ακούσαμε και αντιφάσεις. "Γιατί στέλνετε τα αεροπλάνα για επισκευή στο εξωτερικό" λέει το ΔΗ.Κ.ΚΙ.,
καταγγέλλοντας για "απογύμνωση" της Ολυμπιακής Αεροπορίας. "Γιατί δεν στείλατε το συγκεκριμένο αεροπλάνο για επισκευή στο εξωτερικό", ρωτάει η Νέα Δημοκρατία. Είναι γνωστό -προκύπτει από τον ογκώδη φάκελο- ότι όλες οι οδηγίες της εταιρείας "DASSOT" τηρήθηκαν στο ακέραιο και βεβαιώνεται εγγράφως. 'Ολα τα στοιχεία περιέχονται στο φάκελο που έχουν στη διάθεσή τους οι συνάδελφοι όλων των κομμάτων.
Μας λένε ακόμα ότι φοβόμαστε την εξεταστική επιτροπή. Κύριοι συνάδελφοι, δεν υπάρχει κανένα ζήτημα φόβου προς την εξεταστική επιτροπή. Υπάρχει η ουσία του ζητήματος. Αυτήν τη στιγμή εξετάζονται όλες οι λεπτομέρειες, με όλες τις τεχνικές πτυχές του θέματος, από την αρμόδια επιτροπή που συγκροτείται βάσει των κανονισμών του ICAO. Δεν έχουμε το πόρισμα της επιτροπής αυτής, που είναι το βασικότερο στοιχείο από το οποίο θα μπορούμε να αντλήσουμε συμπεράσματα. 'Εχει δρομολογηθεί εισαγγελική έρευνα και ασφαλώς η εισαγγελική αρχή θα ήθελε να έχει το πόρισμα με όλα τα στοιχεία, για να αποφασίσει για τους χειρισμούς που πρόκειται να κάνει.
Η Αξιωματική Αντιπολίτευση και ζητάει σύσταση εξεταστικής επιτροπής. Την εξεταστική επιτροπή τη θέλουν, όχι για να εκπληρώσουν την αποστολή τους, αλλά προκειμένου να συντηρούν επί μήνες εντυπώσεις και να παραπλανούν την κοινή γνώμη. Αυτή είναι η αντικειμενική επιδίωξη της πρότασης για τη σύσταση εξεταστικής επιτροπής, κύριοι συνάδελφοι.
Διαφορετικά θα έπρεπε να είχαν την υπευθυνότητα να περιμένουν να πάρουν το πόρισμα, το οποίο έχει διεθνείς εγγυήσεις και τότε να συνάγουν συμπεράσματα για το κατά πόσο πρέπει ή δεν πρέπει να ζητήσουν τη σύσταση εξεταστικής επιτροπής ή την απόδοση οποιωνδήποτε ευθυνών.
Ο κ. Παυλόπουλος παρέφρασε τη δήλωση του Πρωθυπουργού λέγοντας με ένα ύφος λίγο-πολύ ευφυολογήματος, ότι "δεν θα γίνει αυτή τη φορά συγκάλυψη", ότι τάχα το είπε ο Πρωθυπουργός. Αν είναι δυνατόν, κύριοι συνάδελφοι, να μιλάμε με τέτοια ελαφρότητα από το Βήμα της Βουλής.
ΠΡΟΚΟΠΗΣ ΠΑΥΛΟΠΟΥΛΟΣ: Του Πρωθυπουργού!
ΚΟΣΜΑΣ ΣΦΥΡΙΟΥ: Με ελαφρότητα μιλάτε, κύριε συνάδελφε.
Επιβεβαιώνεται ακριβώς αυτό που τόνισα στην αρχή, η τραγική φιγούρα της ανευθυνότητας που εμφανίζει η Αξιωματική Αντιπολίτευση και στη σημερινή διαδικασία.
Τέλος, η περίφημη έκθεση Τσολάκη χρησιμοποιήθηκε κατά κόρο στη σημερινή συζήτηση. Αν διαβάσετε όλες τις λεπτομέρειες του φακέλου με τα επίσημα έγγραφα, εκτός του γεγονότος ότι με κυβερνητική εντολή επενέβη ο κ. Τσολάκης και συνέταξε τη συγκεκριμένη έκθεση, θα διαπιστώσετε ότι όλα εκείνα τα οποία υπεδείκνυε εκτελέστηκαν ένα προς ένα και αυτό επιβεβαιώνεται μάλιστα με έγγραφο και κατηγορηματικό τρόπο. Βεβαίως έγιναν τα πιο ουσιώδη. Δεν λέμε για τις σημαιούλες, τα χρώματα και για μια σειρά άλλες λεπτομέρειες που αναφέρονται σ'αυτήν την έκθεση και οι οποίες δεν συνιστούν τα ουσιώδη ζητήματα, τα οποία έπρεπε να αντιμετωπισθούν. Κύριοι συνάδελφοι, επειδή ακριβώς, η επιδιώξη για τη σύσταση της εξεταστικής επιτροπής είναι η συντήρηση των εντυπώσεων και όχι η εξυπηρέτηση αυτής καθαυτής της ουσίας του ζητήματος, επειδή το αίτημα αυτό υποβλήθηκε πριν έρθει στα χέρια της ελληνικής πολιτείας και όλων των κομμάτων το σχετικό πόρισμα, επειδή γίνεται με τον τρόπο που γίνεται, με πλήρη έλλειψη σεβασμού στους κανόνες και πλήρη έλλειψη σεβασμού για τα θύματα αυτά του ίδιου του δυστυχήματος για το οποίο συζητούμε σήμερα, πιστεύουμε ότι θα ήταν ανεύθυνο εκ μέρους της Εθνικής Αντιπροσωπείας να αποφασίσει τη σύσταση μιας τέτοιας εξεταστικής επιτροπής. Nα έχουμε κύριοι συνάδελφοι, μια επιτροπή εμπειρογνωμόνων που ερευνά όλες τις λεπτομέρειες, να έχουμε τη δικαστική έρευνα που γίνεται και να έχουμε μια εξεταστική των πραγμάτων επιτροπή της Βουλής.
Επειδή οι Βουλευτές φυσικά, δεν είναι τεχνικοί για να γνωρίζουν τεχνικές λεπτομέρειες, θα πρέπει εκείνοι να καταφύγουν σε άλλους εμπειρογνώμονες ή δεν ξέρω εγώ οτιδήποτε άλλο. Εκτός και αν αναγορευτείτε και σε ειδικούς για τα τεχνικά ζητήματα της αεροπλοϊας. Θα έχουμε το τραγελαφικό φαινόμενο, να υπάρχει άλλη επιτροπή εμπειρογνωμόνων την οποία εσείς θα ζητήσετε, βάζοντας εμπειρογνώμονες, προκειμένου να εξετάσουν το θέμα. Δηλαδή, τραγέλαφος.
Μια ευνομούμενη πολιτεία, ασφαλώς και δεν μπορεί να εμπιστευθεί τη διερεύνηση αυτών των θεμάτων σε έναν τέτοιο τραγέλαφο σαν αυτόν τον οποίο προτείνετε. Γι'αυτό δικαίως, η Πλειοψηφία, την οποία εκπροσωπώ, καταψηφίζει την πρότασή σας για τη σύσταση εξεταστικής επιτροπής. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σφυρίου.
Ο κ. Βεζδρεβάνης έχει το λόγο για πέντε λεπτά.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, εάν ποτέ το κόμμα μου, μου ανέθετε να κάνω τον Κοινοβουλευτικό Εκπρόσωπο, θα βρισκόμουν σε πολύ δύσκολη θέση να το αποδεχθώ, εάν ήμουν αναγκασμένος να κάνω αυτό που κάνει ο κ. Σφυρίου κάθε φορά, δηλαδή να υπερασπίζεται κι αυτά, τα οποία εξόφθαλμα δεν πιστεύει.
Γι' αυτό, λοιπόν, επί του θέματος εγώ θα ήθελα να πω τα ακόλουθα: Κύριοι συνάδελφοι, ενεγράφην να ομιλήσω αμέσως μετά τη φράση, που είπε ο πρώτος εισηγητής της Πλειοψηφίας, ότι δεν πρέπει να γίνει εξεταστική των πραγμάτων επιτροπή. Γι' αυτό και ενεγράφην. 'Αλλως πώς; Τόσο ο Αρχηγός της παρατάξεώς μας όσο και άλλοι συνάδελφοι της Νέας Δημοκρατίας εξήντλησαν το θέμα.
Πίστευα, λοιπόν, ότι άλλη θα ήταν η θέση της Κυβέρνησης πάνω σ' αυτό το θέμα. Τι ζητάει η Νέα Δημοκρατία; Ζητάει να χυθεί άπλετο φως σε μία υπόθεση, που συνετάραξε το πανελλήνιο.
Ο ισχυρισμός της Κυβέρνησης ότι έχει ήδη μία επιτροπή ερεύνης, δεν καθησυχάζει κανέναν, κύριοι συνάδελφοι. Και δεν πρέπει να καθησυχάζει πρώτα εσάς, κύριοι συνάδελφοι του ΠΑΣΟΚ.
Με στοιχεία αγορητές της Νέας Δημοκρατίας απέδειξαν ότι ένα μόνο μέλος της επιτροπής έχει γνώση του αντικειμένου και μπορεί να θεωρηθεί εμπειρογνώμων. Οι υπόλοιποι δεν έχουν καμία σχέση με το αντικείμενο. Και εμείς ως Βουλευτές θα περιμένουμε αυτήν την επιτροπή, η οποία συνεστήθη από μη εμπειρογνώμονες, για να ανατρέψει αυτά, τα οποία είπε ο κ. Σφυρίου πριν από λίγο, ότι "τι θέλετε εσείς δηλαδή οι Βουλευτές, έχετε αλήθεια γνώση εσείς για να διερευνήσετε;". 'Οχι, κύριε συνάδελφε, δεν έχουμε γνώσεις, αλλά η εξεταστική των πραγμάτων επιτροπή έχει, όπως γνωρίζετε πολύ καλύτερα από εμένα, το δικαίωμα να καλέσει κάθε εμπειρογνώμονα να τη φωτίσει και όχι να αφεθεί αυτήν τη στιγμή η έρευνα σε μια επιτροπή, που αποτελείται από μη εμπειρογνώμονες.
Το θέμα, κύριοι συνάδελφοι, είναι σοβαρό, διότι έχει πάρα πολλές παραμέτρους. 'Εχει και τις παραμέτρους, κύριε Υπουργέ, της λειτουργίας της Ολυμπιακής, του εν γένει τρόπου λειτουργίας της σε όλα τα επίπεδα. Και για όλα αυτά την εποπτεία την έχετε εσείς και επομένως και την ευθύνη την έχετε εσείς.
Ακόμα, κύριοι συνάδελφοι, πώς θα δεχθείτε και πώς θα δεχθούμε μία επιτροπή, η οποία εποπτεύεται από τον κύριο Υπουργό, ο οποίος δεν αισθάνθηκε την πολιτική ευθιξία να παραιτηθεί;
'Ετσι, λοιπόν, έχουμε ελέγχοντα και ελεγχόμενο ταυτόχρονα στο ίδιο πρόσωπο.
Ο κύριος Υπουργός είναι ήσυχος με το αποτέλεσμα της επιτροπής. Ερωτώ: Είστε ήσυχοι εσείς με τη συνείδησή σας; Γι' αυτό η εξεταστική των πραγμάτων επιτροπή υπάρχει την ανάγκη να δημιουργηθεί.
'Υστερα μην ξεχνάμε ότι έστω και κάτω από συναισθηματική φόρτιση -γιατί κάτω από τη συναισθηματική φόρτιση, κύριοι συνάδελφοι, εξωτερικεύεται ο εσωτερικός μας κόσμος καλύτερα από τα φτιασιδομένα που κάνουμε πολλές φορές- ο κύριος Υπουργός είπε "να, ο ένοχος". Και αφού ο κύριος Υπουργός έβγαλε απόφαση και κατεδίκασε, τι τη θέλετε την ερευνητική επιτροπή που συνέστησε ο Πρωθυπουργός ή τι να θέλει τη δική μας εξεταστική των πραγμάτων επιτροπή;
Η έρευνα, κύριοι συνάδελφοι, πρέπει να γίνει σε βάθος και όταν έχουμε δεδομένο ότι υπάρχει από τριετίας ένα υπόμνημα είκοσι ενός χειριστών, που λένε σαφώς ότι εδώ δεν υπάρχει τίποτα, εδώ είναι διαλυμένη υπόθεση και κανείς εκ των υπευθύνων και πρώτος ο κύριος Υπουργός δεν συγκινείται, μπορούμε να το αφήσουμε το θέμα να κυλάει έτσι;
Εύλογα διερωτάται, κύριοι συνάδελφοι, κάθε καλόπιστος άνθρωπος: Γιατί να μη συσταθεί εξεταστική των πραγμάτων επιτροπή; Ποιος φοβάται την έρευνα και γιατί; Αν για τόσο σοβαρά θέματα η Βουλή δεν πρέπει να ασχολείται με εξεταστικές των πραγμάτων επιτροπές, ερωτώ: Γιατί προβλέφθηκε στον Κανονισμό μας;
Ακόμη, κύριοι συνάδελφοι, εμείς όπως είπαν και άλλοι αγορητές, ιδιαίτερα ο κ. Παυλόπουλος, δεν ασχολούμεθα με την υπόθεση για να βρούμε ενόχους. Προσπαθούμε να δούμε πώς έγινε και να προλάβουμε ενδεχομένως και άλλα δεινά για τον τόπο. Διότι δυστυχώς αυτή η γενική παραλυσία του κράτους και ιδιαίτερα στον τομέα του Υπουργείου Μεταφορών, είναι εκείνη που μας κάνει να ανησυχούμε περισσότερο.
Γι'αυτό, κύριοι συνάδελφοι, εγώ ασφαλώς θα ψηφίσω τη σύσταση της εξεταστικής των πραγμάτων επιτροπής, αλλά θα ζητήσω και από σας, διότι άλλως πώς, χωρίς να έχετε τις σκέψεις κάποιων που θέλουν να συγκαλύψουν αυτήν την υπόθεση, θα γίνετε και εσείς συνυπεύθυνοι αυτής της προσπάθειας συγκαλύψεως που κάνουν κάποιοι αυτήν την ώρα.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο. ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριοι συνάδελφοι, εδώ σε αυτήν την Αίθουσα μπορεί ο καθένας να έχει τη δική του γνώμη. Και εγώ θεωρώ ότι η πρόταση της Νέας Δημοκρατίας για σύσταση εξεταστικής επιτροπής, είναι χρονικά άκαιρη, πολιτικά μη ώριμη και νομικά απορριπτέα και μη αποδεκτή. Διότι δεν έχει συγκεντρωθεί ακόμα το αποδεικτικό υλικό το οποίο θα προκύψει από το πόρισμα των ειδικών εμπειρογνωμόνων που έχουν επιληφθεί και ακόμα δεν έχουν αποφανθεί. Στην παρούσα φάση χρειάζεται η λεγόμενη τεχνική απόδειξη πάνω στην οποία θα θεμελιωθεί και ο νομικός συλλογισμός.
Η εξεταστική επιτροπή λειτουργεί ως προανακριτικός υπάλληλος και επομένως δεν μπορεί να επιλαμβάνεται ή μάλλον δεν ενδείκνυται να επιλαμβάνεται σε τροχαία ή αεροπορικά ατυχήματα και να υποκαθιστά τη δικαστική λειτουργία. Η εξεταστική επιτροπή της Βουλής δεν είναι εισαγγελέας. Πρέπει αυτό να το καταλάβουμε. Η Βουλή είναι πολιτικό σώμα και όχι δικαστικό, κατ'εξαίρεση μόνο σε ορισμένες σοβαρές περιπτώσεις. Θα σας αποδείξω γιατί στην παρούσα φάση δεν είναι σκόπιμο να συγκροτηθεί εξεταστική επιτροπή.
Ας έλθω στο γεγονός.
Θα το χαρακτηρίσω ως ένα τροχαίο ατύχημα στον αέρα. Σαν εκείνα τα ατυχήματα που γίνονται κάθε τριήμερα και Σαββατοκύριακα στους ελληνικούς δρόμους και χάνονται δεκαπέντε τουλάχιστον άνθρωποι και εκατοντάδες τραυματίες. Τι συμβαίνει εδώ; Εδώ πρέπει να εξεταστούν τρία πράγματα. Να αποφανθούν δηλαδή ποια είναι τα αίτια.
Πρώτον, αν ήταν ανθρώπινο σφάλμα. Δεύτερον, αν ήταν ελαττωματικό εκ κατασκευής το αεροσκάφος. Και τρίτον, αν ήταν μηχανική βλάβη.
Σ'αυτά τα τρία θα πρέπει να μας απαντήσουν οι ειδικοί, όχι οι νομικοί. Πρώτα οι ειδικοί και μετά θα έλθει ο νομικός για να κάνει το νομικό συλλογισμό και να καταλογίσει ευθύνες εκεί που πρέπει και αρμόζει. Από την προκαταρκτική εξέταση που έγινε των Ρουμάνων, δεν έχουμε πόρισμα. Εδώ είναι μια διαπιστωτική πράξη των γεγονότων που συνέβησαν και τούτο, όπως γνωρίζουμε και πολύ ορθώς είπε ο κύριος Υπουργός, ότι σύμφωνα με το Διεθνές Δίκαιο, δεν υποχρεούνται πριν παρέλθουν έξι μήνες να συντάξουν πόρισμα. Πάνω στο μήνα, έχουν υποχρέωση να καταθέσουν αυτή τη διαπιστωτική έκθεση, την οποία και κατέθεσαν.
Δεν μας μιλάει η έκθεση για κανένα αίτιο απ'αυτά που αναφέρθησαν. Συνεπώς πώς θα στηριχθούμε σε μια διαπιστωτική έρευνα της επιτροπής, εάν δεν έχουμε ολοκληρωμένο πόρισμα; Αυτό συμβαίνει στο Διεθνές Δίκαιο.
Θα παρακαλέσω, κύριοι συνάδελφοι, το μοιραίο ατύχημα του FALCON να μην το χρησιμοποιούμε για να τυμβωρυχούμε στη μνήμη του αείμνηστου Κρανιδιώτη. Είναι αλήθεια πως χάσαμε ένα επίλεκτο μέλος της Κυβέρνησης και του πολιτικού κόσμου και γι'αυτό έχουμε βαθύτατο πόνο και οδύνη. 'Ομως, θα πρέπει να σας πω τούτο: Στα αεροπορικά δυστυχήματα και στα τροχαία ατυχήματα, επικρατεί μια ψυχρή λογική. Δεν γίνεται διάκριση σε επιβάτες-θύματα, ανάλογα με τη θέση που κατέχουν στο δημόσιο βίο της χώρας. 'Ολοι είναι θύματα.
'Ενα ακόμη. Στη ζωή πρέπει να γνωρίζουμε και μάλιστα στη σύγχρονη ζωή του τεχνικού πολιτισμού ισχύει το vivere pericolosamente, δηλαδή το ζην επικινδύνως. Επομένως με βάση αυτές τις σκέψεις μου, θεωρώ ότι είναι ανεδαφική η πρόταση για σύσταση εξεταστικής επιτροπής της Νέας Δημοκρατίας και παρακαλώ όπως την καταψηφίσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο. ΝΙΚΟΛΑΟΣ ΠΑΠΑΦΙΛΙΠΠΟΥ: Κυρίες και κύριοι συνάδελφοι, η ασφάλεια στη λειτουργία των αεροσκαφών όλοι μας ξέρουμε ότι εξαρτάται από δυο ή αν θέλετε τρεις παράγοντες. Ο κύριος παράγων, είναι οι χειρισμοί. Ο δεύτερος παράγων, είναι η αξιοπιστία του εξοπλισμού. Και αν θέλετε έναν τρίτο ακραίο παράγοντα, είναι τεχνικές βλάβες μη προβλεπόμενες.
'Ομως, πρέπει να πούμε και η αξιοπιστία του εξοπλισμού, εξαρτάται από την τήρηση των οδηγιών του κατασκευαστού και από τις τακτικές συντηρήσεις και επιθεωρήσεις των μηχανημάτων αυτών.
Αυτό ισχύει γενικότερα. Δεν είναι μόνο για τα αεροσκάφη. Ισχύει και για σύνθετους μηχανισμούς, μηχανές σύνθετες, οι οποίες είναι στο έδαφος.
Ας δούμε, κύριοι συνάδελφοι, τι γίνεται με το πρώτο σκέλος, όσον αφορά τους χειρισμούς.
Ας μη γελιόμαστε, εδώ στον ευρύτερο δημόσιο τομέα παρατηρείται μία χαλάρωση, η οποία σε ορισμένους τομείς είναι και επικίνδυνη. Η χαλάρωση αυτή από πού προέρχεται; Τις ρίζες της έχει στην έντονη κομματικοποίηση, την οποία -το έχουμε πει πολλές φορές- επιβάλατε, κύριοι του ΠΑ.ΣΟ.Κ εσείς. Από εκεί ξεκινούν πολλά πράγματα.
Η μη εφαρμογή της αξιοκρατίας, εάν θέλετε, τον κόσμο τον άξιο που βάλατε στα ψυγεία, όπως είπε ο κ. Σπηλιωτόπουλος. Εκατοντάδες άξια, ικανά στελέχη δεν έχουν αντικείμενα απασχόλησης, διότι το αφήρεσε η Κυβέρνηση κατ'εμέ.
Αυτά τα εκατοντάδες άξια στελέχη που βρίσκονται στα ψυγεία, κοστίζουν δισεκατομμύρια, τα οποία πληρώνει ο ελληνικός λαός. Προσωπικά κατέθεσα αρκετά έγγραφα, αλλά οι απαντήσεις είναι "άλλα λόγια βρε παιδιά". Αλλού είναι η πραγματικότητα και οι απαντήσεις δεν αγγίζουν αυτήν την πραγματικότητα.
Κύριοι συνάδελφοι, γι' αυτήν τη χαλάρωση και γι' αυτήν τη θέση της Κυβέρνησης θα σας πω ορισμένες αλήθειες.
Πριν από πέντε χρόνια περίπου ήλθε η Κυβέρνηση με τον αρμόδιο Υπουργό στο Νομό Κοζάνης, όπου εξήγγειλε την εγκατάσταση ενός simulator, προκειμένου να εκπαιδεύεται όλος ο κόσμος που εργάζεται στα μεγάλα εργοστάσια παραγωγής ηλεκτρικής ενέργειες.
Υπήρξε ένα μικροπρόβλημα, όπου διεκδικούσε ο Nομός Κοζάνης την εγκατάσταση αυτού του simulator και ταυτόχρονα η Εύβοια. 'Εδωσε, λοιπόν, μια απάντηση κ. Βάσω Παπανδρέου ότι δεν τρέχει τίποτε, εδώ πρόκειται για κάτι σοβαρό, θα εγκαταστήσουμε δυο simulators. Πέρασαν πέντε χρόνια και παρά την επιμονή της διοίκησης της ΔΕΗ, παρά την επιμονή των αρμοδίων στελεχών και διευθυντών της ΔΕΗ, απάντηση δεν υπάρχει. Το πνίξανε.
Ερχόμαστε, λοιπόν και ερωτώμεθα εμείς, είναι υπεύθυνη αυτή η Κυβέρνηση, όταν πρόκειται για σοβαρή εκπαίδευση των ανθρώπων που δουλεύουν στα εργοστάσια, όπου ένα λάθος οποιοδήποτε συνεπάγεται τη ζωή πολλές φορές εκατοντάδων ανθρώπων; Περί αυτού πρόκειται, λοιπόν. Αυτό θέλουμε, κύριοι συνάδελφοι, και όχι να καλύψουμε εντυπώσεις. Η Νέα Δημοκρατία ζητά την ουσία.
Επιτέλους, η Κυβέρνηση θα πάρει θέση πάνω στα σοβαρά αυτά θέματα; Θα έχουμε, λοιπόν, ασφάλεια σ' αυτόν τον τόπο, θα ξεφύγουμε απ' αυτήν την χαλάρωση, θα ισχύσει η αξιοκρατία στα στελέχη αυτά, που χειρίζονται τα αεροσκάφη και γενικότερα τους μεγάλους εξοπλισμούς, οι οποίοι είναι εγκατεστημένοι στον τόπο μας;
Εδώ, κύριε Υπουργέ, πρέπει να μας δώσετε απαντήσεις, διότι πολλές φορές τοποθετηθήκαμε προς αυτήν την κατεύθυνση, αλλά απάντηση δεν πήραμε. Βεβαίως υπάρχει ευθύνη της Κυβέρνησης και μάλιστα τεράστια.
Αυτό, λοιπόν, είναι το ζητούμενο και επ' αυτού πρέπει να αποτανθούμε. Και βεβαίως είναι ευκαιρία με αυτό το τραγικό δυστύχημα, που σκοτώθηκαν άνθρωποι, να έλθουμε να εξετάσουμε όλα αυτά τα θέματα, για να εντοπίσουμε το κακό που υπάρχει εδώ στον τόπο μας. Επιτέλους, έχουμε χρέος να πάρουμε ορισμένες αποφάσεις, μια που όλοι τα διαπιστώνουμε καθημερινά, αλλά κανείς δεν τολμά. Και αυτά τα οποία ακούστηκαν περί εντυπώσεων, για μένα είναι αστεία. Την ουσία πρέπει να αγγίξουμε.
Αυτό, λοιπόν, κύριε Πρόεδρε, είναι το ζητούμενο από εμένα προσωπικά, αλλά και αυτήν την κατεύθυνση έχει η πρόταση για σύσταση εξεταστικής των πραγμάτων επιτροπής από την πλευρά του κόμματός μας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, το κύριο ερώτημα το οποίο τίθεται ενώπιόν μας είναι εάν χρειάζεται μια εξεταστική των πραγμάτων επιτροπή για το γνωστό ατύχημα.
Βεβαίως, δεν μπορεί η Βουλή -και μερικοί συνάδελφοι το επεσήμαναν- κάθε φορά που υπάρχει ένα τέτοιο γεγονός, να το κάνει αντικείμενο κοινοβουλευτικού ελέγχου. Υπάρχουν τεχνικά και δικαστικά όργανα που παρεμβαίνουν σ' αυτές τις περιπτώσεις.
Εδώ όμως δεν πρόκειται για ένα οποιοδήποτε ατύχημα. Αυτό δεν σημαίνει ότι η ζωή του καθενός από μας δεν είναι ισότιμη με τη ζωή του οποιουδήποτε άλλου πολίτη. Επειδή όμως εδώ ρυθμίζουμε τη ροή των πολιτικών πραγμάτων της χώρας, πρέπει πιστεύω όλοι να αναγνωρίσουμε ότι το ατύχημα αυτό είχε σημαντικές πολιτικές προεκτάσεις διότι όταν πέφτει το πρωθυπουργικό αεροπλάνο και φονεύει Υπουργούς, δημιουργείται μια γενικότερη ανασφάλεια στους πολίτες της χώρας.
Εμένα πολλές φορές όταν ταξιδεύω με κόσμο, με τις γραμμές της Ολυμπιακής, έρχονται ηλικιωμένες γυναίκες και μου λένε "αφού είσαστε εσείς στο αεροπλάνο, θα πάμε καλά". Η παρουσία ενός γνωστού προσώπου -θα έχει συμβεί σε όλους τους συναδέλφους- τους δίνει ένα αίσθημα ασφάλειας. Αντιλαμβάνεσθε το αντίστροφο πώς μπορεί να συμβαίνει.
Το δεύτερο είναι ότι ο Κρανιδιώτης -με συγχωρείτε που θα το πω αυτόδεν ήταν οποιοσδήποτε Υπουργός. 'Ηταν ο συγκεκριμένος άνθρωπος ο οποίος σε μία κρίσιμη στιγμή για το Κυπριακό εξασφάλιζε ισορροπίες και επαφές τις οποίες σύσσωμος ο Τύπος και πολλοί από μας στους λόγους που διατυπώσαμε επ' ευκαιρία του θανάτου του, μας έκαναν να τον κρίνουμε αναντικατάστατο. Πρέπει, λοιπόν, να μην αφήσουμε καμία σκοτεινή πτυχή στα γεγονότα που οδήγησαν στην εξαφάνισή του.
Το τρίτο, λυπούμαι που το λέω, αλλά ο κύριος Υπουργός είναι αυτός που δημιούργησε την ανάγκη ερεύνης. Τον άκουσα να λέει υπερηφάνως εδώ ότι ο συναισθηματισμός του τον οδήγησε στο να αποκαλέσει τον κ. Τσαγκαράκη "δολοφόνο" και δεν ξέρω ποιούς άλλους. Είναι σεβαστός ο συναισθηματισμός του, αλλά γιατί δολοφόνος; Γιατί δεν είπε κάτι άλλο, οτιδήποτε; "Δολοφόνος" είναι κάτι συγκεκριμενο. Σημαίνει ότι υποψιάζεται ο Υπουργός ότι υπήρχαν πράξεις και παραλείψεις και επ' αυτών θα πρέπει να συζητήσουμε.
Εγώ, κύριε Πρόεδρε, έχω πράγματα που θα ήθελα να καταθέσω σε μία τέτοια επιτροπή και δεν θέλω να αρχίσω να τα λέω δεξιά και αριστερά. Επ' αυτών πρέπει να συζητήσουμε, των πράξεων και των παραλείψεων, που μπορεί να έχουν, έστω και την παραμικρή συμμετοχή στα γεγονότα που οδήγησαν στο θάνατο του Κρανιδιώτη.
Δεν αντιλαμβάνομαι λοιπόν, γιατί υπάρχει αυτή η επιμονή για να απορριφθεί η πρόταση της Νέας Δημοκρατίας, η οποία προφανώς οφείλεται σε μικροκομματικούς υπολογισμούς, προφανώς περιλαμβάνει απαράδεκτους ισχυρισμούς. Κόμμα είναι η Νέα Δημοκρατία, δεν είναι μοναστικό τάγμα, δεν επιδιώκουν την καθοσίωση και την είσοδο στον παράδεισο. Επιδιώκουν τη νίκη στις εκλογές. Χρησιμοποιούν όλα τα μέσα, όπως εξάλλου όλα τα κόμματα πάντα κάνουν όταν είναι αντιπολίτευση.
Δεν είναι όμως αυτό το θέμα ούτε μπορούμε να πούμε ότι θα περιμένουμε να λυθεί μέχρι τέλους, όποτε λυθεί, όλο το ζήτημα των τεχνικών λεπτομερειών για να μπούμε εδώ στη συζήτηση του κλίματος, που μπορεί να επηρέασε στη λειτουργία των φορέων των αερομεταφορών και να δημιούργησε αντικειμενική ευθύνη, αν θέλετε, για πολιτικά πρόσωπα. Υπάρχει αντικειμενική ευθύνη, κύριε Πρόεδρε, μερικές φορές. Μερικές φορές στην πολιτική σου πέφτει το ταβάνι στο κεφάλι. Δεν έχουν σημασία οι προθέσεις σου, δεν έχει σημασία η επιμέλειά σου, δεν έχει σημασία τι προσπάθησες να κάνεις για να αποφύγεις το αποτέλεσμα. Το αποτέλεσμα μόνο μετράει.
Νομίζω, λοιπόν, ότι κακώς εδώ πέρα ενεπλάκημεν και πάμε να κάνουμε και αυτό το θέμα, θέμα κομματικής αντιπαράθεσης σε μία εποχή που σύσσωμος ο ελληνικός λαός μας εκδηλώνει ποικιλοτρόπως τη δυσφορία του γι' αυτό το κλίμα. Θα έλεγα να κάνουμε κάτι πολύ απλό. Να μας διαβεβαιώσει ο κύριος Υπουργός ότι όταν θα έχει το πόρισμα -και να μας διαβεβαιώσει ότι θα επιδιώξει να το έχει σύντομα- θα φέρει στα κόμματα, στη Διάσκεψη των Προέδρων ενδεχομένως τα πορίσματα αυτών των ειδικών επιτροπών και να γίνει μία συζήτηση μεταξύ των κομμάτων, για να δούμε αν προκύπτει ή δεν προκύπτει ανάγκη σύστασης εξεταστικής των πραγμάτων επιτροπής. Και να μην το κάνουμε σήμερα ένα ακόμη θέμα κομματικής αντιπαράθεσης, δίνοντας στο λαό την εντύπωση ότι το μόνο που μας ενδιαφέρει εδώ μέσα, είναι να λέμε πάντα το αντίθετο από αυτό που λέει ο άλλος, άσχετα με τα πράγματα και άσχετα με τη στιγμή.
Ευχαριστώ.
(Χειροκροτήματα)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο ελληνικό θέατρο" σαράντα τρεις μαθητές και δέκα συνοδοί δάσκαλοι από τα Δημοτικά Σχολεία Μουλακίου Καρδίτσας και Λωξάδας Καρδίτσας.
Η Βουλή τους καλωσορίζει.
(Χειροκροτήματα)
Ο κ. Τσαφούλιας εκ μέρους του Δημοκρατικού Κοινωνικού Κινήματος έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Με την υπάρχουσα τεχνολογία και πράγματι με όλες τις εξελικτικές καταστάσεις γύρω από το θέμα της συντήρησης των αεροσκαφών, οπωσδήποτε είναι δεδομένο ότι υπάρχει δυνατότητα ελέγχου στη συντήρηση των αεροπλάνων, ότι υπάρχει δυνατότητα ελέγχου των ικανοτήτων των πληρωμάτων. Επομένως μία κυβέρνηση, η οποία έχει στα χέρια της αυτά τα σημερινά εργαλεία, τα πολύ εξελιγμένα πλέον, δεν είναι δυνατόν να προβάλλει ισχυρισμό ότι έγινε αυτό γιατί κάτι έγινε. Αυτό ήταν δυνατόν να προληφθεί. 'Ηταν δυνατόν να συντηρηθεί το αεροπλάνο εκεί που το αγόρασαν, ήταν δυνατόν να κάνει σέρβις εκεί, ήταν δυνατόν να ελεγχθούν τα πληρώματα, ήταν δυνατόν να ελεγχθούν όλα, ώστε να αντιμετωπιστεί το πρόβλημα και να μην έχουμε το ατύχημα. Αυτά διδάσκει η προηγμένη τεχνολογία.
Εφόσον αυτό δεν έγινε, η αμέλεια ανήκει στην Κυβέρνηση. Και όταν η Κυβέρνηση δεν είναι σε θέση να προστατεύσει τον ίδιον τον εαυτό της, όταν δεν ενδιαφέρεστε για τις ζωές σας, όταν είστε στα έδρανα και δεν ξέρετε πώς θα αντιμετωπίσετε το πρόβλημα για να ζήσετε, από εκεί και πέρα τι θα πει ο ελληνικός λαός; 'Οτι είστε σε θέση να κυβερνάτε και να αντιμετωπίσετε τη ζωή των υπολοίπων Ελλήνων; Δεν έχει πλέον ο ελληνικός λαός την εμπιστοσύνη, όταν απ' αυτό το περιστατικό διδάχθηκε ότι εσείς οι ίδιοι αδιαφορείτε για τη ζωή σας.
Επομένως ο κομματισμός, ο στενός κομματισμός γύρω από το πρόβλημα της κομματικής σας επιβίωσης και της επανάληψης της διακυβερνήσεως της χώρας από σας, η λειτουργία των μηχανημάτων διατήρησης και παραγωγής της εξουσίας σας έχουν απομονώσει από τα προβλήματα, σας έχουν απομονώσει από την επιμέλεια, που πρέπει να έχετε για τη λειτουργία των οργανισμών και για τη λειτουργία του κρατικού οργανισμού της Ελλάδος και έχετε φτάσει σε αυτό το σημείο. Αυτό δείχνει έλλειψη σοβαρότητος, έλλειψη ικανότητος να κυβερνάτε και έλλειψη οποιασδήποτε επιμέλειας για την αντιμετώπιση των προβλημάτων των Ελλήνων.
Από την άλλη πλευρά, η σπουδή της Νέας Δημοκρατίας στην περίπτωση αυτή, πραγματικά είναι τελείως αδικαιολόγητη. Πραγματικά πριν βγουν τα προβλήματα, πριν υπάρξουν επιχειρήματα, πριν μελετηθούν, πριν συνεννοηθούμε όλοι για να αντιμετωπίσουμε το πρόβλημα για την έρευνα έρχεται με ένα παλαιοκομματικό σύστημα λειτουργίας του διπολισμού να αντιμετωπίσει με πράξεις πολιτικής μαγείας την πραγματικότητα. Με πράξεις πολιτικής μαγείας δεν αντιμετωπίζετε την πραγματικότητα. Η πολιτική πραγματικότητα είναι πραγματικότητα και πρέπει να αντιμετωπίζεται με σοβαρότητα. Και η σοβαρότητα είναι να προκύψουν τα στοιχεία από τους ελέγχους, να προκύψουν περισσότερα γεγονότα, τα οποία θα δικαιολογήσουν μία σοβαρή κρίση για όλα τα μέλη του ελληνικού Κοινοβουλίου, προκειμένου να αχθούμε στην έρευνα και να συστήσουμε εξεταστική των πραγμάτων επιτροπή.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών & Επικοινωνιών): Κύριε Πρόεδρε, θα ήθελα το λόγο για πέντε λεπτά μόνο, σας παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγιάννη, έχετε το λόγο για πέντε λεπτά.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών & Επικοινωνιών): Κύριοι συνάδελφοι, επιτρέψτε μου σαν ένα από τα νεότερα μέλη του Κοινοβουλίου να σας πω, με την εμπειρία και τη σημερινή ότι η δημοκρατία δεν είναι μόνο μελαγχολική, νομίζω ότι μπορεί να είναι και θλιμμένη και θα είναι αργότερα και οργισμένη!
ΠΡΟΚΟΠΗΣ ΠΑΥΛΟΠΟΥΛΟΣ: Ο όρος "μελαγχολική" δεν είναι δικός σας. 
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών & Επικοινωνιών): 'Οχι, φυσικά, αγαπητέ μου, κύριε.
Και να σας πω ένα δείγμα χαρακτηριστικό της σημερινής συζήτησης γιατί το τεκμηριώνω αυτό. Ακούστε: Υπάρχει μία ισοπεδωτική λογική, σκανδαλολογία, φρασεολογία υπερβολική, ισοπεδωτισμός με μία λογική που δημιουργούμε συνεχώς μία κινούμενη άμμο αξιοπιστίας και μετά ερχόμαστε οι ίδιοι για να πούμε πως υπονομεύονται οι θεσμοί της δημοκρατίας.
ΑΓΓΕΛΟΣ ΜΠΡΑΤΑΚΟΣ: Για την ταμπακέρα δεν μας είπατε τίποτα.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Για την ταμπακέρα θα πω, αγαπητοί συνάδελφοι.
Ο αγαπητός κ. Μητσοτάκης έθεσε τα θέματα πολύ καλά στην αρχή. Μίλησε για ένα σεβασμό απέναντι σ' ένα θεσμό, όπως είναι η εξεταστική επιτροπή, πολύ σοβαρό θεσμό μέσα από το Κοινοβούλιο. Για δείτε πώς ο κ. Μητσοτάκης έθεσε το θέμα και πώς στην ουσία της η Νέα Δημοκρατία επιχειρεί να αξιοποιήσει αυτό το σοβαρό θεσμό.
Λέει, λοιπόν, ο κ. Παυλόπουλος: "Εμείς ξεκινάμε αυτήν την πρότασή μας χωρίς να λέμε ότι θα βγάλουμε ένα αποτέλεσμα καταδικαστικό για την Κυβέρνηση." Κι ωστόσο στο ίδιο το κείμενο, με το οποίο ζητάνε αυτήν την επιτροπή, λένε: "Δεν χωρά αμφιβολία για τις πολιτικές ευθύνες." Δεύτερον, λένε επίσης επί λέξει ότι ο Πρωθυπουργός είπε "αυτή τη φορά θα φθάσω μέχρι τέλους". Ενώ μέχρι τώρα δεν φτάναμε μέχρι τέλους, αλλά συγκαλύπταμε.
Ο κ. Σπηλιωτόπουλος, που είναι εισηγητής, άρχισε την ομιλία του λέγοντας: "Κομματική παρέα, εγκληματικές ευθύνες, πολιτικές ευθύνες εγκληματικές, επαναλαμβανόμενες." Ξεκινάμε δηλαδή μια σοβαρή διαδικασία κοινοβουλευτισμού με εκ των προτέρων παρμένη απόφαση ότι έτσι κι αλλιώς εμείς θα σας καταδικάσουμε. Και ξέρετε γιατί γίνεται αυτό; Γιατί εντάσσεται μία σοβαρή δημοκρατική διαδικασία στον αντιπολιτευτικό σχεδιασμό της Νέας Δημοκρατίας. 'Εχει την ίδια σχέση με το θέμα του "ΒΙΝΤΕΟΛΟΤΤΟ", που λένε για διαπλεκόμενα συμφέροντα.
Αγαπητοί φίλοι της Νέας Δημοκρατίας, οι διαπλοκές, χιλιάδες διαπλοκές με χίλιους τρόπους, έχουν καταντήσει να είναι ενδογενείς στους θεσμούς που λειτουργούμε. Κοντεύει να γίνει δομικό στοιχείο της όλης λειτουργίας της δημοκρατίας και των κομμάτων. Θα επαναλάβω ότι με αυτά που θέτετε, δεν κάνετε τίποτε άλλο, παρά να συγκαλύπτετε ακριβώς τις διαπλοκές. 'Ενα "τσίμπημα ψύλλου στην ουρά γαϊδάρου" κάνετε. Για να μη νομίζετε ότι κάτι κάνατε. Αυτή είναι η αλήθεια. Αν θέλουμε σεβασμό στους θεσμούς, πρέπει να τα τιμήσουμε εμείς οι ίδιοι.
Αγαπητοί συνάδελφοι, με αυτούς τους όρους και με την ευαισθησία που έδειξε ο κ. Πάγκαλος, που είπε να γίνει εξεταστική των πραγμάτων επιτροπή, για να δούμε σε βάθος ποια είναι τα προβλήματα, έχουμε ηθικό χρέος απέναντι σ' αυτούς που χάθηκαν, αλλά και πολιτικό χρέος απέναντι σε μια πολιτεία, που θα πρέπει να σέβεται το πώς λειτουργούν τα πράγματα σ' αυτόν τον τόπο, να γίνει λοιπόν επιτροπή, αλλά να περιμένουμε πρώτα το πόρισμα μιας επιτροπής εμπειρογνωμόνων, που από τώρα υπονομεύεται αυτό το πόρισμα και το προλαμβάνετε από τώρα. Αν αυτό είναι ευθύνη απέναντι στο Κοινοβούλιο, εγώ θεωρώ, ως νέο μέλος του ότι δεν είναι καμία απολύτως ευθύνη.
Κλείνω την τοποθέτησή μου και λέω να γίνει επιτροπή, αλλά δεν μπορούμε να υποταχθούμε στη λογική ότι όλα υποτάσσονται σε μια αντιποπολίτευση που κάνει η Αξιωματική Αντιπολίτευση.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, δέχεται η Κυβέρνηση να γίνει εξεταστική των πραγμάτων επιτροπή;
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): 'Οχι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, δέχεται και δεν δέχεται.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Η Κυβέρνηση λέει ότι θα περιμένουμε το αποτέλεσμα της επιτροπής εμπειρογνωμόνων και θα κουβεντιάσουμε πάνω σ' αυτά τα θέματα.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, μιλάμε για μια συγκεκριμένη πρόταση. Η πρόταση αναφέρεται και στα σημεία που θα πρέπει να ερευνήσει εξεταστική επιτροπή και είναι σαφής. 'Εχει δέκα σημεία. Από τη συζήτηση που έγινε, ακούσατε εσείς να υποστηριχθεί από τη Νέα Δημοκρατία κανένα από τα δέκα σημεία; Επιχειρηματολόγησε για κανένα απ' αυτά τα σημεία που προβάλλει, ζητώντας εξεταστική επιτροπή; 'Εφερε στοιχεία με τα οποία να τεκμηριώσει την επιχειρηματολογία της; Το αντίθετο. 'Ολα τα ερωτήματα απαντήθηκαν, εκτός από ένα, το "θ", που λέει σε ποιες πραγματικές αιτίες οφείλεται το ατύχημα.
Μα, το ποιες είναι οι πραγματικές αιτίες, είναι ακριβώς αυτό που εξετάζεται από την Επιτροπή Διερεύνησης σύμφωνα με το Διεθνές Δίκαιο. Αυτός είναι ακριβώς ο λόγος, για τον οποίο πρέπει να περιμένουμε. Αυτός είναι ο λόγος που δεν μπορεί να αναμειχθεί κανείς άλλος, πριν να μάθουμε την πραγματικότητα, όπως σας είπα και προηγούμενα. Γιατί βυθίστηκε το αεροσκάφος; Ποια η αιτία; Πώς συνδέονται οι άλλοι παράγοντες με την άλφα ή βήτα αιτία; 'Ολα αυτά δεν μπορούμε να τα πούμε εμείς.
Κύριοι συνάδελφοι, είναι χαρακτηριστικό αυτό, παρακολούθησα ποιο ήταν το βασικό επιχείρημα που επανέλαβαν -και δεν το χρησιμοποίησε μια φορά η Νέα Δημοκρατία- συνεχώς και ήταν το μόνο για το οποίο κατέθεσαν και τεκμηρίωση. 'Ηταν η αναφορά είκοσι ενός χειριστών, που έγινε το 1996 για γεγονότα που αφορούσαν το 1994. Δεν ξέρω τι λέει, δεν έχει όμως καμία σχέση με το γεγονός και προφανώς αυτό δεν είναι τεκμήριο για να βγάλουμε το οποιοδήποτε συμπέρασμα.
Είναι φανερό ότι η πρόταση αυτή δεν στέκεται. Δεν στέκεται η πρόταση για να συσταθεί σήμερα εξεταστική επιτροπή. Και φάνηκε ξεκάθαρα, ιδιαίτερα απο τον τρόπο που κατά την τελευταία φάση της συζήτησης θέλησε να το υπερασπισθεί η Νέα Δημοκρατία.
Ο Κοινοβουλευτικός Εκπρόσωπος της Νέας Δημοκρατίας ήρθε εδώ και με περισσή υποκρισία, όπως και με περισσή καπηλεία, θέλησε να παρακαλέσει, να μας εξηγήσει το ρόλο της εξεταστικής επιτροπής. 'Ηρθε να μας πει ποια είναι η πραγματική σημασία της, να μας μάθει περί τίνος πρόκειται, να δακρύσει δήθεν για τη θλίψη που έχει...
ΠΡΟΚΟΠΗΣ ΠΑΥΛΟΠΟΥΛΟΣ: Δεν δάκρυσα, κύριε Υπουργέ.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):...και για να πει "μην παρασύρεσθε. Η επιτροπή αυτή έρχεται απλώς να διερευνήσει, να δει, να κάνει. Είναι ένας θεσμός κλπ".
'Ομως το τι νόημα θέλει να δώσει στην εξεταστική επιτροπή η Νέα Δημοκρατία, φαίνεται ξεκάθαρα από την τοποθέτηση πρώτα από όλα του Αρχηγού της, γιατί ήρθε εδώ ο κ. Καραμανλής και μας είπε ποιο είναι το νόημα που θέλει να δώσει στην εξεταστική επιτροπή.
Πουθενά δεν αναφέρθηκε στα γεγονότα. Πουθενά δεν αναφέρθηκε στο πρόβλημα. Πουθενά δεν αναφέρθηκε στα ζητήματα, για τα οποία ενδιαφέρεται όλος ο ελληνικός λαός. Εκείνα στα οποία αναφέρθηκε, ήταν η διάλυση του κράτους, το ότι το κράτος δεν πάει καλά, η Κυβέρνηση δεν πάει καλά, ότι δήθεν έχει πρόβλημα η εναέρια κυκλοφορία. Αναφέρθηκε σε χίλια δυο ζητήματα πέρα από αυτά που συζητάμε...
ΙΩΑΝΝΗΣ ΒΑΡΒΙΤΣΙΩΤΗΣ: 'Ησαστε ή δεν ήσαστε στην Αίθουσα; Δεν ακούσατε τα ερωτήματα;
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):...θέλοντας να κινδυνολογήσει, να σκανδαλολογήσει και να εγκύψει...
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
Σεβαστείτε τον ομιλητή.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):...στη προσπάθεια να αποκομίσει κομματικό όφελος. Και δεν το έκανε μόνο αυτό ο Αρχηγός της Νέας Δημοκρατίας.
Επακολούθησε και το επιβεβαίωσε, κύριοι συνάδελφοι, και ο Κοινοβουλευτικός Εκπρόσωπος της Νέας Δημοκρατίας, ο οποίος έχει περάσει όλους τους διαδρόμους των Αρχηγών της Νέας Δημοκρατίας, πάντοτε προσπαθώντας να είναι αρεστός σε όλους. Τα καταφέρνει περίφημα.
ΠΡΟΚΟΠΗΣ ΠΑΥΛΟΠΟΥΛΟΣ: Μα, κύριε Υπουργέ...
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μάλιστα κύριε Kοινοβουλευτικέ Eκπρόσωπε της Νέας Δημοκρατίας, ήρθατε και είπατε ότι θέλουμε να γίνει εξεταστική επιτροπή, γιατί αμφισβητούμε αν ο Πρωθυπουργός της χώρας μπορεί να σηκώσει το φορτίο της διακυβέρνησης της χώρας.
Και είπατε αυτήν την περισπούδαστη ρήση σας, αναφερόμενος στον Πρωθυπουργό της χώρας, ο οποίος έχει φέρει τη χώρα εδώ που την έχει φέρει σήμερα, μια χώρα για την οποία πραγματικά πρέπει να είμαστε περήφανοι, που μπορεί και αντιμετωπίζει τα προβλήματά της, όσο οξέα και αν είναι, που έχει οδηγήσει στην ευημερία αυτόν τον τόπο, σε ένα σημείο που να μπορούμε πραγματικά να σταθούμε στο επίπεδο της Ευρώπης.
ΙΩΑΝΝΗΣ ΒΑΡΒΙΤΣΙΩΤΗΣ: Θυμηθείτε τον Οτσαλάν.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι, κάντε ησυχία.
ΑΝΑΣΤΑΣΙΟΣ ΜΑΝΤΕΛΗΣ (Yπουργός Μεταφορών και Επικοινωνιών): Κύριοι συνάδελφοι, που αρέσκεσθε στις φωνές, θελήσατε να αναφερθείτε και στο πρόσωπό μου. Το ποια είναι η δική μου ευθύνη, σας το ξεκαθάρισα αμέσως, όπως επίσης και το ποια είναι η στάση μου σε όλα τα γεγονότα είτε αφορούν την ασφάλεια των πτήσεων είτε αφορούν το συγκεκριμένο περιστατικό.
Κύριοι συνάδελφοι, μου έκανε εντύπωση -δύο φορές ελέχθη- ότι και ο Αρχηγός της Νέας Δημοκρατίας και ένας από τους αγορητές της μίλησαν για ταξιδιωτική οδηγία. Ξέρουν τίποτα; 'Εχουν συνεννοηθεί για τίποτα; 'Εχουν αντιληφθεί ότι υπάρχει τίποτα τέτοιο και τι προετοιμάζουν προς αυτήν την κατεύθυνση;
(Θόρυβος-διαμαρτυρίες από την πτέρυγα της Νέας Δημοκρατίας)
Κύριοι συνάδελφοι, μια μικρή αναφορά στην Ολυμπιακή Αεροπορία, γιατί θεωρώ ότι κακώς θελήσατε να κτυπήσετε την Ολυμπιακή Αεροπορία...
ΣΠΗΛΙΟΣ ΣΠΗΛΙΩΤΟΠΟΥΛΟΣ: Τη διοίκηση χτυπάμε.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, κακώς. Πρώτα απ' όλα να περιμένετε τα αίτια. Δεύτερον, η Ολυμπιακή Αεροπορία έχει ένα αγαθό. Είναι η μόνη εταιρεία στην οποία κανένα αεροπλάνο της -το FALKON ήταν εκτός των εταιρικών διαδικασιών και δεν ήταν δικό της αεροπλάνο- δεν έχει υποστεί ζημία. Μια εταιρεία υπήρχε που ήταν μαζί με την Ολυμπιακή Αεροπορία η SWISS AIR, η οποία στο Χάλιφαξ πέρσι έπαθε αυτήν τη μεγάλη τραγωδία την οποία γνωρίζετε.
Κύριοι συνάδελφοι, επειδή θελήσατε να αμφισβητήσετε τα γεγονότα -και αυτό αποτελεί ζημιά για τις ελληνικές αερομεταφορές- είμαι υποχρεωμένος να καταθέσω εδώ την πιστοποίηση που έδωσε το F.A.A.,
η περίφημη αυτή αρχή των Ηνωμένων Πολιτειών της Αμερικής για τη συντήρηση της Ολυμπιακής Αεροπορίας, η οποία επιβεβαιώνει την ποιότητα της βάσης συντήρησης, για να λέμε τα του "Καίσαρος τω Καίσαρι".
(Στο σημείο αυτό ο Υπουργός Μεταφορών και Επικοινωνιών κ. Αναστάσιος Μαντέλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
(Θόρυβος-διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Ο Υπουργός σας άκουσε με προσοχή, προς Θεού!
ΙΩΑΝΝΗΣ ΚΕΦΑΛΟΓΙΑΝΝΗΣ: Να μας πει για το ατύχημα, όχι για την Ολυμπιακή.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, ομιλώντας στην αρχή αναφέρθηκα στο ΓΙΑΚΟΒΛΕΦ, αναφέρθηκα στο δράμα των Πιερίων πριν δύο χρόνια και είπα ότι τότε σας είχαμε πει να περιμένετε να έρθει το πόρισμα. Σας είχαμε πει, όταν έρθει το πόρισμα, να κάτσουμε να το συζητήσουμε και αν θέλετε, τότε να κάνετε πρόταση για τη σύσταση εξεταστικής των πραγμάτων επιτροπής, να την κάνετε. Και όταν ήρθε -το επαναλαμβάνω- και σας διαβιβάστηκε και το διαβάσατε, δεν κάνατε τίποτε απολύτως. Προσέθεσα μάλιστα ότι το ίδιο πρέπει να συμβεί και τώρα σ' αυτήν την περίπτωση, χωρίς καμία υποκρισία, για να σταθούμε απέναντι στα γεγονότα με τιμιότητα. Σας είπα ότι πρέπει να περιμένουμε το πόρισμα να δούμε ποια είναι τα πραγματικά αίτια, ποια είναι η ανάλυση των γεγονότων, ποια η ανάλυση των τεχνικών στοιχείων και όταν πάρουμε το πόρισμα να έρθει εδώ να το συζητήσουμε. Αν θέλετε και τότε να κάνετε πρόταση για σύσταση εξεταστικής των πραγμάτων επιτροπής, να την κάνετε.
Χαίρομαι ιδιαίτερα που ένας άνθρωπος, που ιδιαίτερα επλήγη από αυτό το ατύχημα -γιατί ξέρω τους προσωπικούς δεσμούς που είχε με τον αείμνηστο Γιάννο Κρανιδιώτη- ο Θόδωρος Πάγκαλος ήρθε και ενισχύει αυτήν την πρόταση. Και πράγματι αυτή είναι η σωστή πρόταση. Αυτή είναι η σωστή θέση. Αυτή είναι η υπεύθυνη θέση και για μένα προσωπικά, αλλά και για όλους μας.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο για δέκα λεπτά.
ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, τι δέκα λεπτά; Είπαμε ότι θα τελειώσουμε στις 15.30'.
ΠΡΟΚΟΠΗΣ ΠΑΥΛΟΠΟΥΛΟΣ Κύριε Πρόεδρε, αν διαμαρτύρονται ορισμένοι συνάδελφοι ...
ΠΡΟΕΔΡΕΥΩΝ (Παναγιώτης Σγουρίδης): Είναι δικαίωμα του Κοινοβουλευτικού Εκπροσώπου να πάρει το λόγο και δεν μπορώ να το αφαιρέσω εγώ. Τι να κάνω, κύριοι συνάδελφοι;
ΓΙΩΡΓΙΟΣ ΑΔΑΜΟΠΟΥΛΟΣ: Υπάρχει απόφαση της Βουλής, κύριε Πρόεδρε. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ευχαριστώ που προστατεύετε τουλάχιστον τα δικαιώματα της Αξιωματικής Αντιπολίτευσης...
ΗΛΙΑΣ ΠΑΠΑΔΟΠΟΥΛΟΣ: Υπάρχει απόφαση της Βουλής, κύριε Πρόεδρε.
ΠΡΟΚΟΠΗΣ ΠΑΥΛΟΠΟΥΛΟΣ: 'Ο,τι και να πείτε ορισμένοι, κύριοι συνάδελφοι, έχω να πω ορισμένα πράγματα και θα τα πω.
Κύριε Πρόεδρε, θα ήθελα να αρχίσω λέγοντας ότι δεν ήταν ανάγκη ο κ. Μαντέλης να κάνει αυτού του είδους την αγιογραφία του Πρωθυπουργού και να παίξει για άλλη μια φορά το ρόλο του αυλοκόλακα, προκειμένου να διατηρήσει τη θέση του.
Είναι βέβαιον ότι ο κύριος Πρωθυπουργός έχει εκτιμήσει εδώ και πολύ καιρό αυτές του τις ιδιότητες και η θέση του δεν κινδυνεύει. Αφού δεν εκπαραθυρώθηκε με όσα συνέβησαν, είναι λίγο δύσκολο αυτό να συμβεί σε ό,τι αφορά το μέλλον.
Από εκεί και πέρα, θα ήθελα να αναφερθώ στο λόγο του κυρίου Υπουργού, ο οποίος πράγματι υπήρξε θλιβερός. Υπήρξε θλιβερός γιατί ή δεν μπόρεσε ή δεν θέλησε να καταλάβει αυτά που τόνισε η Αξιωματική Αντιπολίτευση.
Πρώτα-πρώτα, τι είπε η Αξιωματική Αντιπολίτευση με την αίτησή της;
Είπε αυτονόητα πράγματα. 'Ηταν ή δεν ήταν ο Πρωθυπουργός που το βράδυ εκείνο είπε, πως δεν πρόκειται να υπάρξει κανενός είδους προσπάθεια συγκάλυψης και ότι θα αποδοθούν ευθύνες, όπου και αν αυτές υπάρχουν;
Το ερώτημα είναι, πώς θα αποδοθούν αυτές οι ευθύνες. Θα αποδοθούν -και εδώ θα απαντήσω στον κ. Πάγκαλο και με την καλοπιστία που τον διακρίνει θα παρακαλέσω να μου ανταπαντήσει αν έχει διαφορετική άποψη-από ορισμένους εμπειρογνώμονες που λειτουργούν ...
ΠΡΟΕΔΡΕΥΩΝ (Παναγιώτης Σγουρίδης): Μη δημιουργείτε προσωπικά θέματα, κύριε συνάδελφε. 'Οταν ρωτάτε τον κ. Πάγκαλο, εκείνος θα σας απαντήσει.
ΠΡΟΚΟΠΗΣ ΠΑΥΛΟΠΟΥΛΟΣ: ... κάτω από το κράτος της παρουσίας ενός Υπουργού, ο οποίος είναι ελέγχων και ελεγχόμενος; Και αν το ζήτημα είναι πολιτικό -και είναι κατ' εξοχήν πολιτικό, γιατί αφορά το θάνατο, μεταξύ άλλων, όπως τονίστηκε άλλωστε, ενός Υπουργού της Κυβέρνησης- ό,τι και αν λέει αυτό το πόρισμα, δεν είναι αρμόδια αυτή η Βουλή, αφού αφορά ένα μέλος της Κυβέρνησης προς το οποίο αυτή η Βουλή παρέσχε, όπως και σε όλη την Κυβέρνηση, την εμπιστοσύνη της; Δεν είναι άραγε ένα ζήτημα, που εν πάση περιπτώσει πρέπει να κριθεί σε τελική ανάλυση από την Εθνική Αντιπροσωπεία; Πρέπει πρώτα να περιμένουμε το πόρισμα, όταν ξέρουμε ότι εν τελική αναλύσει την ευθύνη θα την πάρει η Βουλή;
Θα σας πω και κάτι άλλο. Δεν είναι καλύτερα να το αποφασίζαμε, ώστε και εκείνοι που θα αποφανθούν με το πόρισμα να γνωρίζουν -και αυτό έχει τεράστια σημασία, γι' αυτό το οποίο θα κάνουν- ότι εν πάση περιπτώσει, θα περάσει το πόρισμά τους από το καθαρτήριο της Εθνικής Αντιπροσωπείας, από το καθαρτήριο του Κοινοβουλευτικού Ελέγχου;
Και μια και ο κύριος Υπουργός λέει, πού είναι οι πολιτικές ευθύνες τις οποίες θέλουμε εμείς αυτήν την ώρα να διερευνήσουμε, θα πω: Δεν είναι ο κύριος Υπουργός, ο οποίος είπε τη λέξη "δολοφόνος"; Εγώ να δεχθώ -το είπα και στην πρωτομιλία μου, αλλά φαίνεται ότι δεν το κατάλαβε ή δεν θέλησε να το καταλάβει- ότι υπήρξε παρορμητικός. 'Οσο παρορμητικός και αν είναι ένας Υπουργός, όταν μιλάει για δολοφόνους πρέπει να προσέχει. Γιατί μπορεί να μην ξέρει τι λέει, αλλά αν δεν ξέρει τι λέει, γιατί να πιστέψω αυτά που μας λέει αυτήν την ώρα; 'Η μπορεί να γνωρίζει τι λέει, αλλά όταν μιλάει για δολοφόνους, τότε σημαίνει ότι υπάρχει πρόθεση. Δεν πρέπει η Βουλή να ερευνήσει αυτήν την πρόθεση; Μπορεί να την ερευνήσει το πόρισμα των εμπειρογνωμόνων;
Κυρίες και κύριοι συνάδελφοι του ΠΑΣΟΚ, δυστυχώς δεν μπορώ να απευθύνομαι στην Κυβέρνηση. Απευθύνομαι σε σας, γιατί ξέρω ότι εσείς θα πάρετε την απόφαση σε τελική ανάλυση, ως προς το αν θα γίνει ή όχι εξεταστική επιτροπή. Ερωτώ λοιπόν εσάς, τι άραγε είναι εκείνο που σας φοβίζει, σε μια εξεταστική επιτροπή, που σκοπό έχει απλώς και μόνο να δει με βάση το πόρισμα τα εξής: Είναι το πόρισμα αυτό ακριβές ή όχι; Τα στοιχεία του πορίσματος πείθουν ή όχι;
Λέει ο κύριος Υπουργός ότι δεν αναπτύξατε τα ερωτήματα. Πρώτα πρώτα φαίνεται ότι δεν άκουσε ούτε τον κ. Σπηλιωτόπουλο ούτε τον κ. Καρατζαφέρη ούτε κανέναν άλλον. Ξεχνάει όμως και κάτι άλλο, καίτοι νομικός, αν ποτέ έχει χρησιμοποιήσει τα νομικά του στην πράξη. Ξεχνάει ένα απλό πράγμα. Ο Κανονισμός επιβάλλει στην Αξιωματική Αντιπολίτευση ή στους Βουλευτές εκείνους που κάνουν την αίτηση, να καθορίσουν το πλαίσιο της συζήτησης, το πλαίσιο των ερωτημάτων που πρέπει να ερευνηθούν.
Η καλοπιστία μας φαίνεται από το εξής γεγονός. Εμείς δεν βγάλαμε κανένα συμπέρασμα. Αλίμονο αν ζητούσαμε Εξεταστική Επιτροπή και είχαμε βγάλει εκ των προτέρων το συμπέρασμα. Λέμε όμως ότι αυτά τα ερωτηματικά δημιουργούνται, ακόμα και από τις απλές δηλώσεις του Πρωθυπουργού και του αρμόδιου Υπουργού. Λέμε ότι αυτά τα ερωτηματικά είναι αυτονόητα.
Δεν είναι αυτονόητο ερωτηματικό το τι έγινε με την έκθεση Τσολάκη και αν η έκθεση αυτή ελήφθη υπόψη; Δεν είναι ερωτηματικό, ποια ήταν η κατάσταση των πιλότων και αν αυτοί οι πιλότοι ήταν ικανοί να κυβερνήσουν ένα τέτοιο αεροσκάφος; Αυτά δεν είναι ερωτηματικά; Το γεγονός ότι δεν βγάλαμε συμπεράσματα, ότι δεν καταλήξαμε σε προθέσεις, δεν καταλήξαμε σε καταδίκη προθέσεων, αυτό άραγε είναι εις βάρος της Νέας Δημοκρατίας;
Αυτή η πρόταση νομίζω πως έπρεπε να είναι μια πρόταση που ενώνει όλους, σε ένα ατύχημα που μπορούσε να είχε συμβεί στον οποιονδήποτε. Αυτή η στάση έπρεπε να είναι στάση όλων μας, χωρίς να έχει σημασία και διαβάθμιση στο σημείο αυτό το ποιος είναι εκείνος που πέθανε.
Τονίστηκε -και το ξανατονίζω και εγώ αυτήν τη φορά- ότι σημασία έχει πως αυτή η υπόθεση έχει πολιτικές προεκτάσεις. Και αυτές πρέπει να τις ερευνήσουμε. Αλλιώς θα ακούσουμε στο μέλλον τις πιο ανεύθυνες φήμες, που κυκλοφορούν ακόμη και τώρα. Δεν τις έχετε ακούσει, κυρίες και κύριοι συνάδελφοι του ΠΑΣΟΚ; Εγώ από τώρα σας λέω ότι είναι ανεύθυνες. Θα τις αφήσουμε όμως να πλανιούνται στη μνήμη ενός ανθρώπου;
Ακούσατε τι είπε ο κ. Πάγκαλος. Δεν ακούσατε ότι το υπονόησε; Σας είπε ότι ο Γιάννος Κρανιδιώτης ήταν ο άνθρωπος, ο οποίος έφερνε τις ισορροπίες στο θέμα του Κυπριακού. 'Οταν ήταν ο ένας, δηλαδή ο κ. Παπανδρέου, έκανε τις υποχωρήσεις ο άλλος. Ο Γιάννος Κρανιδιώτης ισορροπούσε. Κάτι υπονοεί αυτό για τις συνθήκες του θανάτου του. Εγώ ούτε θέλω να το πιστέψω.
Εσείς όμως θα το αφήσετε να πλανιέται; Και θ' αφήσετε μια επιτροπή οποιαδήποτε, να καθορίσει το θέμα αυτό; Θα πειστείτε; Λέτε ορισμένοι να βγει πρώτα το πόρισμα της επιτροπής και στη συνέχεια να πάρουμε την απόφαση. 'Ηδη το έχετε πει. Εν πάση περιπτώσει την απόφαση θα την πάρουμε, διότι έχει πολιτικές προεκτάσεις. Γιατί να μην την πάρουμε τώρα; Και το ξαναλέω με έμφαση. Να ξέρει και η επιτροπή που δεν έχει ολοκληρώσει μέχρι τώρα το πόρισμά της ότι η Βουλή δεν πρόκειται να αφήσει το ζήτημα αυτό να περάσει έτσι. Είναι ένα ακόμα στοιχείο υπευθυνότητας, το οποίο θα της εμφυσήσουμε.
Ξέρω πως σας είναι δύσκολο από την πλευρά σας πολλές φορές και με όσα έχουν συμβεί στο χώρο του κυβερνώντος κόμματος, κάθε φορά που ήταν αντιπολίτευση, να πιστέψετε στις καλές προθέσεις της Αξιωματικής Αντιπολίτευσης. Δυστυχώς αυτή η απόλυτη αντιπολιτευτική διάθεση, αυτή η απόλυτη προσπάθεια θυσίας του κάθε τι στο βωμό του μικροκομματικού συμφέροντος,κάθε φορά που βρισκόμαστε στην αντιπολίτευση, σας έχει κάνει να πιστεύετε ότι οτιδήποτε και αν κάνει η Αντιπολίτευση, κάτι έχει πίσω της. Σας διαβεβαιώ πως όχι. Και το τόνισα. Δεν μπορούμε το θεσμό των Εξεταστικών Ε0ιτροπών να τον έχουμε υποβαθμίσει με τον τρόπο αυτό. Και δεν υπάρχει κανενός είδους υστεροβουλία στην πρότασή μας. Δεν είναι δυνατόν όμως ένα τέτοιο ζήτημα να μείνει στα χέρια μιας απλής επιτροπής. Και αυτό το οφείλει το Κοινοβούλιο στην ίδια την πολιτική μας ζωή.
Δεν έχω να προσθέσω τίποτε άλλο, γιατί η εικόνα των επιχειρημάτων του κυρίου Υπουργού υπήρξε κάτι παραπάνω από ανεύθυνη -το τόνισα- υπήρξε θλιβερή. 'Ηταν μία απολογία, ήταν μία υπεράσπιση θέσεων, τις οποίες έχει πάρει η Κυβέρνηση αφού σκέφτηκε μόνο το τι πολιτικά την βόλευε. Γιατί το ζήτημα δεν ήταν αν είναι ορθό να γίνει ή όχι Εξεταστική Επιτροπή, αλλά τι βολεύει πολιτικά τον Πρωθυπουργό. Απόδειξη ότι μέχρι πρότινος εφημολογείτο ότι η Κυβέρνηση θα συμφωνήσει. Εγώ σας το λέω και σας το ξανατονίζω: Αν αυτήν τη στιγμή δεν γίνει η εξεταστική επιτροπή, θα ακούσετε τα πιο ανεύθυνα πράγματα. Και επειδή θα τα ακούσετε θα είστε και αποκλειστικά υπεύθυνοι για ό,τι, θα αφορά τον κοινωνικό μας βίο, αλλά ταυτοχρόνως, θα πλήττει την ίδια τη λειτουργία του Κοινοβουλίου. Μαζί δε και τον ίδιο το θεσμό των Εξεταστικών Επιτροπών. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, είπατε ότι στις 15.30' θα διακόψουμε.
ΠΡΟΕΔΡΕΥΩΝ (Παναγιώτης Σγουρίδης): Είμαι υποχρεωμένος να τηρήσω τον Κανονισμό.
ΜΟΣΧΟΣ ΓΙΚΟΝΟΓΛΟΥ: Πήραμε μία απόφαση. Σεβαστείτε την απόφασή σας. 
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπόσωπος του κόμματός σας είναι.
ΚΟΣΜΑΣ ΣΦΥΡΙΟΥ: Κύριε Πρόεδρε, αν έχει ληφθεί η απόφαση, το Προεδρείο να την εφαρμόσει.
ΠΡΟΕΔΡΕΥΩΝ (Παναγιώτης Σγουρίδης): Σας έδωσα το λόγο, κύριε Σφυρίου. ΚΟΣΜΑΣ ΣΦΥΡΙΟΥ: Δύο λεπτά θα κάνω χρήση αντί δέκα λεπτών που δικαιούμαι.
Θα ήθελα απλά να τονίσω δύο πράγματα. Εκτός από την τραγική φιγούρα ανευθυνότητας, την οποία εμφάνισε σήμερα η Νέα Δημοκρατία και κυρίως ο Πρόεδρός της, ακούμε με ανησυχία ότι η Αξιωματική Αντιπολίτευση πρόκειται να αποτελέσει και την πηγή, από την οποία θα εκπορευθούν και άλλα ανεύθυνα πράγματα στο μέλλον και μας προετοίμασε ο κ. Παυλόπουλος προειδοποιώντας για τις "ανευθυνότητες που πρόκειται να ακουστούν". Φοβούμαι, κύριοι συνάδελφοι, ότι ολισθαίνετε σε τραγική συμπεριφορά όσον αφορά τον κοινοβουλευτικό μας βίο. Τα υπόλοιπα θα πρέπει να τα κρίνουμε στη λογική σας δηλ. μία πρεμούρα, μία υστεροβουλία, μία διάθεση πολιτικής, μικροκομματικής εκμετάλλευσης, ακόμη και των νεκρών, τους ώθησε να μην έχουν την υπομονή να περιμένουν να πάρουν τα πολιτικά κόμματα το πόρισμα στα χέρια τους, για να δουν πού βρίσκονται τα αίτια, πού αποδίδονται οι ευθύνες.
Και επιχειρούν να συσταθεί μια εξεταστική επιτροπή απλά για να συντηρείται επί μήνες και να δημιουργείται κλίμα εντυπώσεων και μικροπολιτικής. Τίποτα περισσότερο δεν εξυπηρετεί αυτή η πρόταση της Νέας Δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, δεν θα έκανα χρήση αυτής της δευτερολογίας, αλλά εδώ προέκυψε ένα πολύ σημαντικό πολιτικό ζήτημα. Ακούσαμε το πόσο σημαντικός ήταν ο Κρανιδιώτης, το ποιες ισορροπίες κρατούσε και αυτό συνδέεται με το ατύχημά του.
Νομίζω ότι ύστερα απ' αυτό η Κυβέρνηση πρέπει να αποδεχτεί τη σύσταση εξεταστικής επιτροπής για να μην αφήσει να αιωρούνται τέτοια ζητήματα. Αλλιώς, επιβεβαιώνεται η υποψία ότι κάτι πάει να κρύψει.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, υπάρχουν ένα-δύο ζητήματα, τα οποία νομίζω ότι δεν διευκρινίστηκαν επαρκώς και δίνουν λαβή για συζητήσεις.
Λέχθηκε ότι είμαι ελέγχων και ελεγχόμενος, ότι τρόπον τινα, επηρεάζω την επιτροπή και ως εκ τούτου επιβάλλεται να συσταθεί γι'αυτόν το λόγο η εξεταστική επιτροπή. Και ακόμα περισσότερο αμφισβητούμε με αυτόν τον τρόπο εκ των προτέρων, το πόρισμα το οποίο θα βγάλει αυτή η επιτροπή.
Το πρώτο ζήτημα είναι ότι δεν υπάρχει η σχέση ελέγχοντος και ελεγχομένου. Ούτε ελεγχόμενος είμαι ούτε ελέγχων είμαι σ'αυτήν την περίπτωση. Ελέγχουσα είναι, σύμφωνα με το Διεθνές Δίκαιο η ρουμανική πολιτική αεροπορία και η επιτροπή η οποία έχει συσταθεί.
'Οπως τόνισα και στην πρωτολογία μου την ευθύνη διερεύνησης του ατυχήματος, έχει η ρουμανική πολιτική αεροπορία, την οποία δεν νομίζω να αμφιβάλλεται ότι θα επιχαρήσει κανείς να επηρεάζει για τον άλφα ή βήτα λόγο.
Δεύτερον, εξήγησα ότι η ίδια η επιτροπή που έχουμε συγκροτήσει εμείς, σύμφωνα με το ελληνικό δίκαιο, η οποία συμμετέχει ως παρατηρητής στη ρουμανική, είναι ανεξάρτητη σύμφωνα με το ν. 1815 από τον εποπτεύοντα Υπουργό Μεταφορών, από την ίδια τη διοίκηση της πολιτικής αεροπορίας, την ΥΠΑ. Λειτουργεί αυτόνομα και αποτελεί προανακριτικό όργανο. Το πόρισμά της διαβιβάζεται μέσω του Υπουργού Μεταφορών, χωρίς να μπορεί να το αλλοιώσει, κατευθείαν στον εισαγγελέα.
Τρίτον, στην επιτροπή αυτή που υπάρχει, τη βασική, της ρουμανικής πολιτικής αεροπορίας συμμετέχει και η γαλλική πολιτική αεροπορία και συμμετέχει και το F.Α.A. και το Ν.T.S.B. Και η συμμετοχή της γαλλικής πολιτικής αεροπορίας είναι ισότιμη με την ελληνική, διότι και η Γαλλία έχει συμφέροντα όπως και η Ελλάδα, ως χώρα νηολόγησης, ως χώρα κατασκευάστρια, να μάθει τι έγινε.
'Οπως σας είπα και στην αρχή, αυτός είναι ο λόγος για τον οποίο ζητήθηκε και ο συσχετισμός των δύο ατυχημάτων, με ίδιο τύπο αεροσκάφους, αυτό που έγινε στις 14 Σεπτεμβρίου στην Ελλάδα και αυτό που έγινε στις 9 Οκτωβρίου στις ΗΠΑ.
Επομένως αυτός ο υπαινιγμός, ο οποίος θέλει να πλήξει εκ των προτέρων το αποτέλεσμα μιας αδιαμφισβήτητης διεθνούς επιτροπής, που είναι συγκροτημένη σύμφωνα με το Διεθνές Δίκαιο, δεν είναι καθαρός, είναι ύποπτος.
Τέταρτον, υπήρξε μια σειρά υπαινιγμών από τον Κοινοβουλευτικό Εκπρόσωπο της Νέας Δημοκρατίας. Αντί να επιχειρηματολογήσει επί της ουσίας, θέλησε να πλήξει πάλι το πρόσωπο του Υπουργού Μεταφορών, όπως θα του άρεσε να πλήξει και το πρόσωπο και οποιουδήποτε άλλου Υπουργού. Διότι ο βασικός στόχος διαφαίνεται από το σύνολο των ενεργειών της Αξιωματικής Αντιπολίτευσης. Από την αγόρευση του Αρχηγού της μέχρι και την τελευταία αγόρευση του Κοινοβουλευτικού της Εκπροσώπου δεν έχετε σκοπό -και είναι φανερό- τη διερεύνηση, αλλά τη δημιουργία μικροκομματικών ωφελειών από μια τραγωδία.
Και πέμπτον, είναι φανερό πως εγκαταλείπει την τακτική της η Νέα Δημοκρατία. Μπήκε δυναμικά να πει όσα είπε καθ' όλη τη διάρκεια της συζήτησης και στο τέλος κατέληξε να παρακαλεί για να ψηφιστεί η πρότασή της.
Αυτό έδειχνε και η τελευταία αγόρευση του Κοινοβουλευτικού Εκπροσώπου της Νέας Δημοκρατίας. 'Ηταν φανερό ότι παρακαλούσε να γίνει δεκτή η πρότασή της. Μα, γιατί παρακαλεί; Αν ήθελε πραγματικά την ουσία των πραγμάτων, δεν είχε παρά να περιμένει και σε ήπιο κοινοβουλευτικό κλίμα να έρθει να συζητήσει εδώ, με βάση τα πορίσματα, με βάση τα τεκμήρια, με βάση συγκεκριμένα πράγματα.
Γι' αυτό, λοιπόν, πιστεύω ακράδαντα ότι πρέπει να απορριφθεί αυτή η πρόταση και, όπως είπα προηγούμενα, θα πρέπει να περιμένουμε το πόρισμα. Το πόρισμα θα είναι στη διάθεση του ελληνικού Κοινοβουλίου, θα είναι στη διάθεση καθενός από εμάς και από εκεί και πέρα θα δούμε τι θα κάνουμε, με βάση τα συμπεράσματά του.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο επί της διαδικασίας.
ΠΡΟΕΔΡΕΥΩΝ (Παναγιώτης Σγουρίδης): Θα σας τον δώσω, κύριε Πρόεδρε. (Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ζήτησα το λόγο επί της διαδικασίας.
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, από την ομιλία του κυρίου Υφυπουργού και από την ομιλία του κυρίου Υπουργού φάνηκε καθαρά ότι η Κυβέρνηση συμφωνεί με την πρόταση του κ. Πάγκαλου, ο οποίος είπε να περιμένουμε τα πορίσματα και ενδεχομένως να επανέλθουμε.
Με την έννοια αυτή, η απόφαση με ονομαστική ψηφοφορία στην οποία οδηγούμαστε, προφανώς είναι προσωρινή. Η Βουλή μπορεί ενδεχομένως μετά να επανέλθει.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Δεν βλέπω κάποιο διαδικαστικό θέμα να προέκυψε και επομένως δεν θα πάρω και θέση.
Κυρίες και κύριοι συνάδελφοι, ολοκληρώθηκε η συζήτηση επί της προτάσεως της Νέας Δημοκρατίας, για σύσταση εξεταστικής επιτροπής, με αντικείμενο τη διερεύνηση των αιτιών και των ειδικότερων συνθηκών, που οδήγησαν στο αεροπορικό δυστύχημα της 14ης Σεπτεμβρίου, κατά την πτήση του αεροσκάφους FALCON προς το Βουκουρέστι, καθώς και την αναζήτηση των υπευθύνων.
Επί της προτάσεως αυτής έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας, της οποίας το κείμενο έχει ως εξής:
"Προς τον κ. Πρόεδρο της Βουλής Αθήνα 22/10/1999 Κύριε Πρόεδρε, οι κάτωθι υπογράφοντες Βουλευτές αιτούμεθα ονομαστική ψηφοφορία επί της συζητούμενης σήμερα προτάσεως του Προέδρου του Κόμματός μας κ. Κώστα Καραμανλή για την σύσταση εξεταστικής επιτροπής με αντικείμενο τη διερεύνηση των αιτίων κλπ που οδήγησαν στο αεροπορικό δυστύχημα της 14ης Σεπτεμβρίου 1999 κατά την πτώση του αεροσκάφους FALCON προς το Βουκουρέστι, όπου βρήκαν τραγικό θάνατο ο Αναπληρωτής Υπουργός Εξωτερικών Γιάννος Κρανιδιώτης και λοιπά πρόσωπα.
οι αιτούντες Γ. Κεφαλογιάννης Δ. Σιούφας Α. Μπενάκη Σ. Σπηλιωτόπουλος Α. Χειμάρας Π. Παυλόπουλος Ν. Παπαφιλίππου Ν. Γκελεστάθης Ε. Ζαφειρόπουλος Η. Βεζδρεβάνης Ε. Παπανικολάου Ν. Τσιαρτσιώνης Β. Πάππας Θ. Σκρέκας Α. Ανδρεουλάκος Γ. Καλατζής Γ. Καρατζαφέρης Β. Σωτηρόπουλος Γ. Χωματάς Ε. Μεϊμαράκης Γ. Παπαδημόπουλος Γ. Σαλαγούδης Α. Γιαννόπουλος Α. Νεράτζας Α. Βαρίνος Γ. Σούρλας Γ. Αλεξόπουλος Γ. Καρασμάνης Λ. Παπαγεωργόπουλος Σ. Παπαδόπουλος Ε. Καλλιώρας Φ. Δημοσχάκης Θ. Κατσίκης Γ. Ορφανός" Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Ιωάννης Κεφαλογιάννης. Παρών.
Ο κ. Δημήτριος Σιούφας. Παρών.
Η κ. 'Αννα Μπενάκη. Παρούσα.
Ο κ. Σπήλιος Σπηλιωτόπουλος. Παρών.
Ο κ. Αθανάσιος Χειμάρας. Παρών.
Ο κ. Προκόπης Παυλόπουλος. Παρών.
Ο κ. Νικόλαος Παπαφιλίππου. Παρών.
Ο κ. Νικόλαος Γκελεστάθης. Παρών.
Ο κ. Επαμεινώνδας Ζαφειρόπουλος. Παρών. Ο κ. Ηλίας Βεζδρεβάνης. Παρών.
Ο κ. Ελευθέριος Παπανικολάου. Παρών.
Ο κ. Νικόλαος Τσιαρτσιώνης. Παρών.
Ο κ. Βασίλειος Πάππας. Παρών.
Ο κ. Θεόδωρος Σκρέκας. Παρών.
Ο κ. Απόστολος Ανδρεουλάκος. Παρών. 
Ο κ. Γεώργιος Καλαντζής. Παρών.
Ο κ. Γεώργιος Καρατζαφέρης. Παρών. 
Ο κ. Βασίλειος Σωτηρόπουλος. Παρών. 
Ο κ. Ιωάννης Χωματάς. Παρών.
Ο κ. Ευάγγελος Μεϊμαράκης. Παρών.
Ο κ. Ιωάννης Παπαδημόπουλος. Παρών. 
Ο κ. Γεώργιος Σαλαγκούδης. Παρών. 
Ακολουθούν και άλλοι συνάδελφοι.
Συνεπώς υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Οι αποδεχόμενοι την πρόταση λέγουν "ΝΑΙ" και οι μη αποδεχόμενοι λέγουν "ΟΧΙ".
Καλούνται επί του καταλόγου ο κ. Αθανάσιος Αλευράς από το ΠΑ.ΣΟ.Κ. και ο κ. Γεώργιος Καλαντζής από τη Νέα Δημοκρατία.
Παρακαλώ να αρχίσει η ανάγνωση του καταλόγου. 
(Ψ Η Φ Ο Φ Ο Ρ Ι Α)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
Κύριοι συνάδελφοι, οι συνάδελφοι κ.κ. Χαϊτίδης, Παπαληγούρας, Λουκάκος, Τρυφωνίδης, Πολύζος, Μπασιάκος, Αναστασόπουλος, Παπαθανασίου, Φούσας, Βαλυράκης και Φραγκιαδουλάκης με επιστολές εξηγούν στον Πρόεδρο του Σώματος ότι λόγω κωλύματος απουσιάζουν, αλλά ψηφίζουν τις θέσεις του κόμματός τους.
Κύριοι συνάδελφοι, έχουν διανεμηθεί τα Πρακτικά της Δευτέρας 11 Οκτωβρίου 1999 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Δευτέρας 11 Οκτωβρίου 1999 επικυρώθηκαν.
( ΚΑΤΑΜΕΤΡΗΣΗ )
( ΜΕΤΑ ΤΗΝ ΚΑΤΑΜΕΤΡΗΣΗ )
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας.
Ψήφισαν συνολικά 234 Βουλευτές.
Υπέρ της προτάσεως δηλαδή "ΝΑΙ" ψήφισαν 93 Βουλευτές.
Κατά της προτάσεως δηλαδή "ΟΧΙ" ψήφισαν 141 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο τεύχος των Πρακτικών της Βουλής). 
ΠΡΟΕΔΡΟΣ (Απόστολος Κακλαμάνης): Συνεπώς η πρόταση του Προέδρου της Νέας Δημοκρατίας κ. Κώστα Καραμανλή και εκατό (100) Βουλευτών του Κόμματός του για σύσταση Εξεταστικής Επιτροπής, με αντικείμενο την διερεύνηση των αιτιών και των ειδικότερων συνθηκών που οδήγησαν στο αεροπορικό δυστύχημα της 14ης Σεπτεμβρίου κατά την πτήση του αεροσκάφους FALCON προς το Βουκουρέστι, καθώς και την αναζήτηση των υπευθύνων, απορρίπτεται κατά πλειοψηφία.
Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση της παραπάνω πρότασης.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.20', λύεται η συνεδρίαση για τη Δευτέρα 1 Νοεμβρίου 1999 και ώρα 18.00' με θέμα ημερήσιας διάταξης κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση επερώτησης, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

