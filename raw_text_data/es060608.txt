ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΝΒ΄

Πέμτπη 8 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι ο Πρόεδρος του ΠΑ.ΣΟ.Κ. κ. Γ. Παπανδρέου και εκατόν δέκα τρεις Βουλευτές του Κόμματός του υπέβαλαν πρόταση για την Αναθεώρηση διατάξεων του Συντάγματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 9 Ιουνίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ΄Εργων σχετικά με τη λήψη μέτρων για την απομάκρυνση της λυματολάσπης από την Ψυτάλλεια κ.λπ., σελ.
β) Προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων, σελ.

ΟΜΙΛΗΤΕΣ
Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΑΝΤΕΛΑΚΗ Ε., σελ.

    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ 
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Β΄
    ΣΥΝΕΔΡΙΑΣΗ  ΡΝΒ΄
    Πέμπτη 8 Ιουνίου 2006
    Αθήνα, σήμερα στις 8 Ιουνίου 2006, ημέρα Πέμπτη και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ. 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Ελπίδα Παντελάκη, Βουλευτή  Α΄ Πειραιώς, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ανώνυμος Ναυτιλιακή Εταιρεία Ζακύνθου Α.Ε. ζητεί οικονομική ενίσχυση για τη συνέχιση της εκτέλεσης των δρομολογίων του πλοίου «ΖΑΚΥΝΘΟΣ Ι».
    2) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνια Ένωση Συλλόγων Ερασιτεχνών Αλιέων ζητεί να μην καταργηθούν τα παραδοσιακά αλιευτικά εργαλεία των ερασιτεχνών ψαράδων.
    3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Δύμης Αχαΐας  ζητεί την αποστολή προκατασκευασμένων αιθουσών διδασκαλίας στο Αθλητικό Γυμνάσιο Κάτω Αχαΐας.
    4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον αποκλεισμό του λιμανιού του Αστακού από τα σχέδια επένδυσης δημιουργίας σταθμού υποδοχής προϊόντων από την Κίνα κ.λπ..
    5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις απόψεις φορέων της Αχαΐας για την αναβάθμιση της Εθνικής Οδού Πατρών – Κορίνθου.
    6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία οι εργαζόμενοι στο Παράρτημα Πάτρας του Ελληνικού Κέντρου Ψυχικής Υγιεινής και Ερευνών ζητούν την οικονομική υποστήριξη του εν λόγω κέντρου.
    7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Καθηγητών Φυσικής Αγωγής Ελλάδας ζητεί διευκρινήσεις που αφορούν στη συμμετοχή των καθηγητών Φυσικής Αγωγής στο πρόγραμμα «ΚΑΛΛΙΠΑΤΕΙΡΑ».
    8) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Εργαζομένων στη Διοίκηση Υγειονομικών Περιφερειών Πελοποννήσου ζητεί τη μη κατάργηση της πιο πάνω Διοίκησης.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στις με αριθμό 10239/2-5-06, 10373/4-5-06 και 10397/5-5-06 ερωτήσεις των Βουλευτών κυρίων Γιάννη Κουστούκου, Κρινώς Κανελλοπούλου και Παναγιώτη Αντωνακόπουλου αντίστοιχα, δόθηκε με το υπ’ αριθμ. 1539/24-5-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθ. πρωτ. 9549/16-5-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κυρίων Γ. Κουτσούκου, Κ. Κανελλοπούλου, Π. Αντωνακόπουλου.
    Ο Υφυπουργός
    Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    2. Στην με αριθμό 10288/3-5-06 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 1546/24-5-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθ. πρωτ. 9550/16-5-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Α. Σιδηρόπουλου.
    Ο Υφυπουργός
    Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    3. Στην με αριθμό 10202/28-4-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1533/25-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σε απάντηση της ανωτέρω ερώτησης που κατέθεσε ο Βουλευτής κ. Μ. Καρχιμάκης, σας διαβιβάζουμε συνημμένα το με αριθ. πρωτ. 42942/17-5-06 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
    Ο Υπουργός
    Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    4. Στην με αριθμό 10315/3-5-06 ερώτηση των Βουλευτών κυρίων Λεωνίδα Γρηγοράκου και Μιχαήλ Καρχιμάκη δόθηκε με το υπ’ αριθμ. 1549/24-5-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσαν οι Βουλευτές κύριοι Λ. Γρηγοράκος και Μ. Καρχιμάκης, σας πληροφορούμε τα εξής:
    α. Η χώρα μας με βασικό γνώμονα την προστασία της Δημόσιας Υγείας από την ασθένεια της βρουκέλλωσης, η οποία είναι κυρίως Επαγγελματική Ζωοανθρωπονόσος και μπορεί να μεταδοθεί από τα προσβεβλημένα (μολυσμένα) ζώα στον άνθρωπο (μελιταίος πυρετός) κάτω από συγκεκριμένες προϋποθέσεις (π.χ, άμεση επαφή με βιολογικά υγρά, εκκρίσεις και απεκκρίσεις ζώων, κατανάλωση γάλακτος, το οποίο δεν έχει παστεριωθεί, μη τήρηση των κανόνων υγιεινής και προφύλαξης σε επίπεδο αγροτικής κτηνοτροφικής εκμετάλλευσης, κατανάλωση ακατάλληλου και μη ασφαλούς τυριού, το οποίο δεν παρασκευάστηκε σύμφωνα με τις προβλεπόμενες προδιαγραφές, όπως ορίζονται από τις διατάξεις της ισχύουσας Κοινοτικής και Εθνικής Νομοθεσίας), εφαρμόζει συστηματικά εγκεκριμένα συγχρηματοδοτούμενα προγράμματα από την Ε.Ε. Ελέγχου και Εκρίζωσης της Βρουκέλλωσης. Συγκεκριμένα, με την με αρ. πρωτ. 207404/02-01-2003 Υπουργική Απόφαση εφαρμόζεται υποχρεωτικά σ' ολόκληρη τη χώρα από τις κτηνιατρικές υπηρεσίες των Νομαρχιακών Αυτοδιοικήσεων Πρόγραμμα Ελέγχου (μαζικός εμβολιασμός νεαρών και ενηλίκων αιγών και προβάτων στην ηπειρωτική χώρα και στα νησιά Λέσβος και Λέρος) και Εκρίζωσης της Βρουκέλλωσης των αιγών και προβάτων (εργαστηριακός ορολογικός έλεγχος με σφαγή των θετικών - προσβεβλημένων ζώων στη νησιωτική χώρα).
    β. Βασικό μέτρο ελέγχου και πρόληψης της βρουκέλλωσης των αιγών και προβάτων αποτελεί η εφαρμογή μαζικού εμβολιασμού Rev-1. Στην περιοχή του Ασπροπύργου (Ν.Α. Δυτικής Αττικής) η αρμόδια Δ/νση Κτηνιατρικής εφαρμόζει πρόγραμμα μαζικού εμβολιασμού. Όλα τα αιτήματά της που αφορούσαν την αποστολή εμβολίων και τη συνέχιση του προγράμματος ελέγχου της νόσου, ικανοποιήθηκαν έγκαιρα.
    γ. Το Υπουργείο Αγροτικής Ανάπτυξης και Τροφίμων (Δ/νση Υγείας των Ζώων) έχει αποστείλει σε όλες τις κτηνιατρικές υπηρεσίες της χώρας έντυπο ενημερωτικό υλικό, το οποίο οι υπηρεσίες των Ν.Α έχουν διανείμει σε κτηνοτρόφους, αστικό πληθυσμό, σχολεία κ.λπ..
    Επιπλέον, υπάρχει ενημέρωση μέσω των τοπικών μέσων μαζικής ενημέρωσης (ραδιόφωνο – τηλεόραση).
    Ο Υφυπουργός
    Α. ΚΟΝΤΟΣ»
    5. Στην με αριθμό 9996/14-4-06 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. 22812/5-5-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
    «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε, ότι σύμφωνα με την κατανομή του 41,4% των πόρων του Νέου Αναπτυξιακού Προγράμματος Τοπικής Αυτοδιοίκησης «ΘΗΣΕΑΣ», στο Δήμο Σκύρου κατανεμήθηκε ποσό 804.588 ευρώ και ο Δήμος έχει έως σήμερα προ εντάξει δημοτικά έργα ύψους 496.711,40 ευρώ.
    Επίσης, με βάση την κατανομή του 35% των πόρων του Προγράμματος «ΘΗΣΕΑΣ», στο Δ. Σκύρου κατανεμήθηκε ποσό 622.420,00 ευρώ και ο Δήμος δεν έχει έως σήμερα προεντάξει κάποιο έργο. Συνεπώς, ο Δήμος έχει τη δυνατότητα να προτείνει την ένταξη σχετικού έργου, που αποτελεί επιλέξιμη ενέργεια, στο πλαίσιο του προγράμματος «ΘΗΣΕΑΣ».
    Κατά τα λοιπά, αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
    Ο Υφυπουργός
    Α. ΝΑΚΟΣ»
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 9 Ιουνίου 2006. 
     Α. ΕΠΙΚΑΙΡΕΣ-ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3, του Κανονισμού της Βουλής)
     1. Η με αριθμό 803/6-6-2006 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας και Κοινωνικής Αλληλεγγύης, σχετικά με τη πρόσφατη έρευνα για την ποιότητα του πόσιμου ύδατος κ.λπ.
     2. Η με αριθμό 804/47/6-6-2006 επίκαιρη ερώτηση του τέως Προέδρου της Βουλής και Βουλευτή του Πανελληνίου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τις εκκρεμείς προτάσεις εξεταστικών, προανακριτικών επιτροπών, την επικείμενη παραγραφή, κ.λπ.
     (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης)
     3. Η με αριθμό 798/6-6-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα, προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο εργοστάσιο της ΤΙΤΑΝ στην Ελευσίνα, τη λήψη μέτρων ασφαλείας για τους εργαζομένους στις επιχειρήσεις του Θριάσιου πεδίου κ.λπ.
     4. Η με αριθμό 796/6-6-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο εργοστάσιο της ΤΙΤΑΝ στην Ελευσίνα, τη λήψη μέτρων για την υγιεινή και την ασφάλεια των εργαζομένων στους χώρους εργασίας κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρα 129 παράγραφοι 2 και 3, 130 παράγραφοι 2 και 3, του Κανονισμού της Βουλής)
     1. Η με αριθμό 794/45/5-6-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιλτιάδη Παπαϊωάννου προς τον Πρωθυπουργό, σχετικά με τη χάραξη και εφαρμογή αποτελεσματικής αντιεγκληματικής πολιτικής και τη σωστή λειτουργία του σωφρονιστικού μας συστήματος. 
     (Θα απαντήσει ο Υπουργός Δικαιοσύνης)
     2. Η με αριθμό 799/6-6-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την απελευθέρωση των ακτοπλοϊκών συγκοινωνιών, τις αυξήσεις στις τιμές των εισιτηρίων κ.λπ..
     3. Η με αριθμό 802/6-6-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων αγροφυλάκων του διαγωνισμού του 1993, κ.λπ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΙΚΑΙΡΩΝ ΕΡΩΤΗΣΕΩΝ
     Θα συζητηθεί η με αριθμό 790/5-6-2006 επίκαιρη ερώτηση δευτέρου κύκλου της Βουλευτού του Κομμουνιστικού Κόμματος Ελλάδας κ. Ελπίδας Παντελάκη, προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την απομάκρυνση της λυματολάσπης από την Ψυτάλλεια κ.λπ..
	Συγκεκριμένα, κύριε Υφυπουργέ, θα ήθελα να σας πω ότι έχουμε και εμείς ενδιαφέρον –το Προεδρείο- αλλά και η κ. Νικολαΐδου γι’ αυτό το θέμα. Θα την προσυπογράφαμε αυτήν την επίκαιρη ερώτηση για το θέμα της λυματολάσπης στην Ψυτάλλεια, διότι το πρόβλημα είναι πολύ σοβαρό για την περιοχή μας. 
     Η επίκαιρη ερώτηση της κυρίας συναδέλφου έχει ως εξής: 
     «Για άλλη μία φορά το πρόβλημα της συσσώρευσης της λυματολάσπης στην Ψυτάλλεια, αποτέλεσμα της κυβερνητικής πολιτικής του ΠΑ.ΣΟ.Κ., που οξύνθηκε από την απραξία της Κυβέρνησης της Νέας Δημοκρατίας, προβάλλει ιδιαίτερα απειλητικό για τους κατοίκους των γειτονικών δήμων, αλλά και για τον Σαρωνικό. Δεν ολοκληρώθηκε ούτε το ημίμετρο της «δοκιμαστικής» αλλά και πανάκριβης εξαγωγής στο εξωτερικό μιας μικρής ποσότητας εξήντα χιλιάδων τόνων. Ήδη σε λίγες μέρες ο απομένων αποθηκευτικός χώρος στο νησί θα κορεστεί και, καταμεσής τους καλοκαιριού, θα προκύψει το περσινό αδιέξοδο, με μεγαλύτερη όμως οξύτητα. Ακόμη και αν απομακρυνθεί στις απομένουσες ημέρες η μικρή ποσότητα των εξήντα χιλιάδων τόνων, τίποτε δεν γνωρίζουμε για την κύρια ποσότητα της λάσπης και γι’ αυτήν που θα προστίθεται στο νησί με ρυθμό οκτακόσιους τόνους ανά ημέρα. Το μόνο που γνωρίζουμε με βεβαιότητα είναι ότι για άλλη μία φορά οι κάτοικοι των περί την Ψυτάλλεια δήμων θα βιώσουν ένα ζοφερό καλοκαίρι.
     Κατόπιν αυτών ερωτάται ο κύριος Υπουργός:
     Πότε και με ποιο τρόπο προτίθεται η Κυβέρνηση να απομακρύνει τη λυματολάσπη από τους κορεσμένους αποθηκευτικούς χώρους της Ψυτάλλειας;
     Έχει πάρει μέτρα η Κυβέρνηση και ποια, για την επιτάχυνση της κατασκευής του εργοστασίου λυματολάσπης;»
     Ο κύριος Υφυπουργός έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ξεκινήσω από το δεύτερο που είναι και το πιο ευχάριστο. Όπως κατ’ επανάληψη έχω πει από τη θέση αυτή, δυστυχώς, από το 1997 έχει δεσμευτεί η χώρα μας να κάνει το εργοστάσιο ξήρανσης. Το 2000 μπήκε και σε χρηματοδοτικό πρόγραμμα, πήραμε δηλαδή χρήματα γι’ αυτό από το Ταμείο Συνοχής. Και ενώ το έργο της δεύτερης  φάσης καθαρισμού ξεκίνησε, αφαιρέθηκε κάποια στιγμή απ΄την εργολαβία της δεύτερης φάσης κατασκευής της Ψυτάλλειας, το εργοστάσιο ξήρανσης της λυματολάσπης, με αποτέλεσμα το έργο να ολοκληρωθεί υπερτιμολογημένο, χωρίς να έχει γίνει το εργοστάσιο ξήρανσης. 
     Για το λόγο αυτό μας υποβλήθηκε πρόστιμο, αφαιρέθηκαν τα χρήματα και βρεθήκαμε ξαφνικά το Μάρτιο του 2004 με τη λάσπη στο νησί, ήδη. Υπήρχαν 120.000 τόνοι τουλάχιστον και χωρίς δυνατότητα οριστικής και καθαρής λύσης, όπως είναι η ξήρανση. Αυτή είναι η απλή αλήθεια. 
     Ταχύτατα ολοκληρώσαμε τις μελέτες και ο Υπουργός τον Ιούλιο του 2004 υπέγραψε τη διακήρυξη του εργοστασίου ξήρανσης. Έργο δύσκολο, πολύπλοκης τεχνολογίας, με δύο-τρεις φάσεις διαδικασίας, ώσπου να ανατεθεί. Ευτυχώς καταφέραμε σε χρόνους ρεκόρ για το υπόψη έργο να υπογράψουμε τη σύμβαση στις 10 Μαρτίου και όπως μπορείτε να δείτε και εσείς στο νησί σήμερα, το έργο κατασκευάζεται ήδη και μάλιστα με εντατικούς ρυθμούς. Είχαν γίνει εκσκαφές, χτίζονται θεμέλια κ.λπ.. 
     Επομένως, όπως είχαμε προαναγγείλει και χωρίς καθυστερήσεις, τον επόμενο Μάρτιο πρακτικά θα έχει τελειώσει το έργο και τον επόμενο Μάιο θα είναι ήδη σε λειτουργία. Άρα, η οριστική λύση, που είναι και αρμοδιότητας του Υ.ΠΕ.ΧΩ.Δ.Ε, δόθηκε και προχωρεί ταχύτατα. Ευτυχώς για όλους μας, δεν διεκδικούμε δάφνες γι’ αυτό. Ήταν υποχρέωση της κάθε κυβέρνησης να το κάνει. Εμείς, το κάναμε. 
     Πάμε τώρα στη λάσπη. Η διαχείριση της λάσπης είναι υπόθεση της Ε.ΥΔ.Α.Π., εκ του καταστατικού της και των αρμοδιοτήτων, τις οποίες έχει. Και πράγματι, εκεί υπήρξαν καθυστερήσεις. Για ποιο λόγο; Διότι είχε προγραμματιστεί, (αν είναι δυνατόν!) επί δέκα χρόνια, δηλαδή από το 1998 μέχρι το 2007 –και του χρόνου- να πηγαίνει όλη η λάσπη με σύμβαση με τον Ε.Σ.Δ.Κ.Ν.Α. στα Λιόσια, όταν ήταν γνωστό ότι τα Λιόσια δεν άντεχαν τόση λάσπη από κάποια στιγμή και μετά. Υπήρχε δεκαετής σύμβαση, η οποία έσπασε εκ των πραγμάτων, όταν έγινε η πρώτη κατολίσθηση, όπου σταμάτησε προσωρινά.  
Μετά συνέχισε με κάποιες διακοπές. 
     Θα μπορούσαμε, να φερθούμε –αν θέλετε- λίγο σκληρά στο όλο θέμα, να συνεχίσουμε με τα Μ.Α.Τ. να πηγαίνουμε τη λάσπη στα Λιόσια. Δεν το κάναμε αυτό, γιατί καταλάβαμε το αδιέξοδο των κατοίκων της περιοχής και σταματήσαμε, πράγματι. Ακόμα και η εδαφοποίηση που ξεκίνησε στα Λιόσια, σταμάτησε από τους εργαζόμενους, όχι για το λόγο που προεβλήθη, ότι υπήρχαν μύγες και κουνούπια, αλλά διότι ουσιαστικά θέλανε το χώρο για να βάλουν σκουπίδια, όπως απεδείχθη μόλις ένα μήνα μετά. Μόλις έφυγε η εδαφοποίηση από τα Λιόσια, πάλι με δική τους πρωτοβουλία, αυτομάτως ο χώρος αυτός ζητήθηκε επισήμως να γίνει χώρος εναπόθεσης σκουπιδιών σε άλλα δέκα – δώδεκα μέτρα. Άλλο τεράστιο πρόβλημα αυτό.
     Συνεπώς, βρεθήκαμε σε αναζήτηση λύσης διάθεσης της λάσπης μέχρι του χρόνου το Μάιο. Εδώ θα πούμε κάποια άλλη αλήθεια πάρα πολύ απλή, αλλά και ξεκάθαρη. Ότι η λάσπη και για λόγους –σεβαστούς σε εμένα τουλάχιστον- προεκλογικούς των δημοτικών εκλογών, δαιμονοποιήθηκε. Όπου και αν πεις ότι πας τη λάσπη, έστω και αν το κάνεις με τον καλύτερο τρόπο, ξεσηκώνονται οι κάτοικοι της περιοχής από τους τοπικούς και όχι μόνο άρχοντες και λένε: «Όχι σε μας, να πάει κάπου αλλού. Να τη «φάτε» τη λάσπη. Να την πάτε στην Ομόνοια». 
     ΠΡΟΕΔΡΕΥΩΝ (Ιωάννης Τραγάκης):  Και εκεί που είναι τώρα επί εξήντα ολόκληρα χρόνια, δεν το σκέφτεται κανείς; 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ακριβώς. Έχετε απόλυτο δίκιο, κύριε Πρόεδρε. Αγνοώντας την ταλαιπωρία των κατοίκων, πέρυσι, της Ψυτάλλειας.
     ΠΡΟΕΔΡΕΥΩΝ (Ιωάννης Τραγάκης): Εξήντα χρόνια. Η Ακροκέραμος γνωρίζετε ότι έβγαζε ένα εκατομμύριο κυβικά λύματα ημερησίως. Είναι αγανάκτηση. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Πράγματι, είναι αγανάκτηση, έτσι όπως το λέτε ακριβώς.  
     Εν πάση περιπτώσει, εν όψει αυτού του αδιεξόδου της «δαιμονοποίησης» της λάσπης και της μη προσφυγής στη βία, αναγκαστήκαμε και επιλέξαμε –σωστά το επισημαίνει η κυρία Παντελάκη- μία πολύ ακριβή λύση, να μεταφερθεί η λάσπη στη Γερμανία. Γελάνε οι Γερμανοί γι’ αυτό. Λένε: «Είστε ανίκανοι να μεταφέρετε τη λάσπη κάπου στον τόπο σας και πληρώνετε χρήματα να τη φέρετε σε εμάς;». Φυσικά, όμως, το απεδέχθησαν. Και εκεί υπήρξε ένα παιχνίδι συμφερόντων. Κάποιοι δε θέλανε να πάει, ούτε στη Γερμανία, για να έχουν οι ίδιοι κάποια άλλη πρόταση, η  οποία απ’ ό,τι φαίνεται είναι και εξαιρετικά επικερδής. Η Ε.ΥΔ.Α.Π., όμως, και ο αναδειχθείς, μετά από διαγωνισμό, εργολάβος, κατάφεραν να πάρουν τις άδειες και να ξεκινήσει η φόρτωση. 
     Πράγματι, το πρώτο πλοίο, το οποίο φορτώθηκε, είχε μία δυσκολία απόπλου, παρότι είχε βεβαιωθεί από τους ιδιοκτήτες ότι μπορεί να την παραλάβει και να την μεταφέρει, λόγω εμπλοκής ενός θέματος ευστάθειας. Θα μιλήσω κάποια άλλη φορά, όταν θα έχω φύγει από εδώ, κύριε Πρόεδρε, γι’ αυτό, πώς έγινε. Και αυτό δεν είναι πολύ καθαρή ιστορία. Θα μπορούσε να είχε φύγει το πλοίο. Έγινε, όμως, και έγινε αγώνας δρόμου τις τελευταίες ημέρες να έρθει νέο πλοίο, το οποίο, σας λέω με χαρά μου, ότι επιτέλους αγκυροβόλησε αρόδο στην περιοχή. Είναι το πλοίο «ΤΡΙΝΙΤΑΣ», τεσσεράμισι χιλιάδων τόνων και αυτήν τη στιγμή μπορεί να το δει κανείς. Ήδη η λάσπη πλέον δεν πάει χύδην στο πλοίο, αλλά με επιπλέον έξοδα της Ε.ΥΔ.Α.Π. μπαίνει σε σάκους υδατοστεγείς, του ενός ή δύο τόνων και πηγαίνει με τους σάκους στο πλοίο, για να ελαχιστοποιηθεί και η ρύπανση κατά τη μεταφορά –ρύπανση εννοώ από ατμοσφαιρικής πλευράς, διότι προσέχουμε και δεν πέφτει στη θάλασσα- και κυρίως για να διευκολυνθεί και η διαδικασία της ευστάθειας κατά τη διαδρομή του πλοίου μέχρι τη Γερμανία.
     Επομένως, ξεκινάμε από σήμερα το βράδυ, αύριο το πρωί, τη φόρτωση του νέου πλοίου, σε τέσσερις με πέντε ημέρες είναι υποχρεωμένο το πλοίο να φύγει και οι πρώτοι τεσσεράμισι χιλιάδες τόνοι φεύγουν. Θα φύγει, εν συνεχεία, και το δεύτερο πλοίο με κάποια σταθεροποίηση και υπάρχει πρόγραμμα συνεχούς ροής πλοίων, ώστε να φύγουν αυτοί οι εβδομήντα πέντε χιλιάδες τόνοι –δεν είναι εξήντα χιλιάδες- το ταχύτερο δυνατόν.
     Κύριε Πρόεδρε, θα απαντήσω και στη συνέχεια, στη δευτερολογία μου. 
     ΠΡΟΕΔΡΕΥΩΝ (Ιωάννης Τραγάκης):  Κύριε Υπουργέ, είδατε ότι άφησα υπέρμετρα το χρόνο και για τα δικά μου δεδομένα, διότι ήταν πολύ ενδιαφέρον το θέμα. Γι’ αυτό σας άφησα και να ολοκληρώσετε. 
     Η κ. Παντελάκη έχει το λόγο.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. Η αλήθεια είναι μια, κύριε Υπουργέ. Η πολιτική τα τελευταία χρόνια και επί ΠΑ.ΣΟ.Κ. και επί της δικής σας Κυβέρνησης –στην οποία θα σταθώ αναλυτικά- και στο συγκεκριμένο θέμα δεν μπορούν να εξασφαλίσουν στον κόσμο όχι μόνο τα αυτονόητα για να μπορεί να ζει καλά –εργασία, εκπαίδευση, υγεία- αλλά δυστυχώς δεν μπορούν να εξασφαλίσουν ούτε τα λύματα της πρωτεύουσας. Με ό,τι σημαίνει αυτό. Να τα αποξηραίνουν. Αυτό είναι το πρόβλημα. Και εδώ πρέπει να βγουν σημαντικά συμπεράσματα και για τις πολιτικές και για τις κυβερνήσεις και για τους δημάρχους και τους νομάρχες που όντως και ενόψει νομαρχιακών και δημοτικών εκλογών κάνουν παιχνίδι. 
    Υπάρχει όμως ένα συγκεκριμένο ζήτημα: τι γίνεται τώρα. Το πρόβλημα θα έπρεπε να έχει λυθεί χθες. Είναι γνωστά αυτά που είπατε. Τι κάνουμε τώρα; Και η Κυβέρνηση κρίνεται. Βεβαίως και η προηγούμενη κυβέρνηση είχε μια εγκληματική πολιτική πάνω στο θέμα. Το ότι συνεχίζεται όμως; Το ότι γίνονται συσκέψεις, συμβούλια, διαβούλια δεν σημαίνει ότι αντιμετωπίζεται το ζήτημα. 
    Εδώ τι έχουμε να κάνουμε; Έχουμε δυο θέματα. Ας ξεκινήσω με το εργοστάσιο. Το εργοστάσιο έχει καθυστερήσει πάρα πολύ. Μπαίνουμε στον τρίτο χρόνο της Κυβέρνησης και λέτε «ανοίγονται τα θεμέλια». Γιατί είναι εύκολο. Και καλό είναι να κάνουμε μια περιοδεία, να πάμε με ένα καραβάκι να δείτε τι γίνεται εκεί. Κάνατε δυο χρόνια να κάνετε το διαγωνισμό και να αναλάβει το εργολάβος. Ενώ θα μπορούσε να τελειώνει τώρα. Εγώ σας λέω ότι σύμφωνα με τα λεγόμενά σας τελειώνει σε ένα χρόνο το εργοστάσιο ξήρανσης. 
    Πώς θα αντιμετωπιστεί το αδιέξοδο που υπάρχει τώρα μ’ αυτή την πανάκριβη λύση;  Με τι ρυθμούς θα μεταφέρεται αυτή η ποσότητα; Για ένα χρόνο έχουμε διακόσιους πενήντα χιλιάδες τόνους λύματα. Περίπου επτακόσιοι τόνοι την ημέρα. Τους χίλιους οκτακόσιους τόνους που έβαλε πάνω το προηγούμενο καράβι τους αφήσανε πάλι στο νησί επειδή έγειρε. Και το άλλο καράβι θα τους ξαναβάλει από την αρχή. Ο κόσμος κατ’ αρχήν δεν μπορεί να αναπνεύσει μ’ αυτά τα προβλήματα. Έχουμε ζητήματα ασφάλειας και  τεχνογνωσίας  για το πώς θα φορτώσει ένα καράβι. Αλλά τι να το κάνουμε αυτήν τη στιγμή το καράβι που παίρνει τρεις χιλιάδες πεντακόσιους τόνους ή τέσσερις χιλιάδες πεντακόσιους τόνους. Είναι πέντε-έξι ημερών λύματα. Αυτό είναι το μεγάλο πρόβλημα. Θα πρέπει να πάει τάνκερ εκεί. Να ξεκινήσει να παίρνει εκατό χιλιάδες-εκατόν πενήντα χιλιάδες για να πείτε ότι έστω αυτή η πρότασή σας η οποία είναι πανάκριβη, ασύμφορη –αλλά βεβαίως δεν μπορούμε να συζητάμε για κόστος- μπορεί να σταθεί. Και σας λέω είκοσι μέρες έκανε, κύριε Υπουργέ, το καράβι για να βάλει αυτούς τους τόνους, για να ανοίξουν οι σακούλες από τη ζύμωση. Δεν ήταν όλα χύμα. Γιατί μιλάμε και με τους εργαζόμενους που δουλεύουν  εκεί. Υπάρχει θέμα. Επομένως, χρειάζεται ειδικό καράβι που να έχει διαμερίσματα. 
    Αλλά εγώ δεν συζητώ αυτό. Το πρόβλημα δεν είναι της Ε.ΥΔ.Α.Π.. Η Ε.ΥΔ.Α.Π. έχει τη διαχείριση της λάσπης. Την πολιτική ευθύνη όμως γι’ αυτό την έχει η Κυβέρνηση. Είναι θέμα της Κυβέρνησης. Δεν είναι θέμα ούτε των συσκέψεων που πραγματοποιούνται στην Νομαρχία Πειραιά ούτε κανενός. Την ίδια στιγμή που όλοι υπόσχονται «φρου-φρου και αρώματα» ότι θα κάνουν όταν θα εκλεγούν και δεν μπορούν να πιέσουν αποτελεσματικά εδώ και χρόνια να αντιμετωπιστεί αυτό το θέμα. 
    Άρα χρειάζεται πολιτική λύση, η οποία κοστίζει, ώστε να αντιμετωπιστεί ένα πρόβλημα. Αυτό σημαίνει ότι θα καταστραφεί το έργο του βιολογικού καθαρισμού. Δεν υπάρχουν άλλες λύσεις. Ή θα σταματήσει ο βιολογικός καθαρισμός και η λάσπη με την πρώτη βροχή θα πέσει στη θάλασσα, ή εδώ και τώρα πρέπει να δώσει λύση η Κυβέρνηση. Λύση που έπρεπε να δώσει χθες. Γιατί είμαστε στο και πέντε. Έχουν κλείσει οι αποθηκευτικοί χώροι. Εκτός αν γίνει το έγκλημα να εναποτεθεί λάσπη στον χώρο των καναλιών του εργοστασίου που πρόκειται να γίνει. Θα φτάσουμε και σ’ αυτό το αδιέξοδο. Θα είναι μια λύση αδιεξόδου διαρκείας. 
    Άρα δεν είναι το ζήτημα  «δαιμονοποίησης» της λάσπης ή των συμφερόντων. Το θέμα είναι ότι πρέπει η Κυβέρνηση να βρει λύση τώρα. Και η λύση που προτείνετε είναι λύση αδιεξόδου. Επιμένω. Αντιμετωπίζει ορισμένους τόνους ημερών. Άρα σε περίπτωση βροχής κινδυνεύει η ασφάλεια του έργου, καταστρέφεται ο Σαρωνικός και βεβαίως έχουμε τεράστια προβλήματα για την υγεία των κατοίκων, συνολικότερα, στο λεκανοπέδιο. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Ορίστε, κύριε Υφυπουργέ. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Κατανοώ, κύριε Πρόεδρε, πλήρως την αγανάκτηση της κυρίας Παντελάκη και τη δική σας διότι υφίστασθε τις συνέπειες κάποιας πράγματι βαριάς ατμόσφαιρας, θα έλεγα και λίγης μπόχας στην περιοχή τα τελευταία δυο, τρία χρόνια, ίσως και περισσότερα. Αλλά ας είμαστε ακριβείς σ’ αυτά τα οποία λέμε.
     Πρώτον, όχι μόνο δεν αργήσαμε, αλλά σε χρόνο ρεκόρ για την πραγματικότητα των διαγωνισμών σε όλον τον κόσμο, όχι μόνο στην Ελλάδα, καταφέραμε να έχουμε ήδη εδώ και τρεις μήνες ανάδοχο του έργου και να εκτελείται το έργο της ξήρανσης που έπρεπε να είχε γίνει από το 1997.
     ΕΛΠΙΔΑ ΠΑΝΤΕΛΑΚΗ: Το 2004 τελείωσε το έργο και το 2001 θα έπρεπε να  λειτουργεί το έργο με αυτές τις προβλέψεις ξήρανσης …
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έχετε δίκιο. Θα έπρεπε το 2001 να λειτουργεί η ξήρανση, ίσως και νωρίτερα. Γιατί και προηγουμένως έβγαιναν τριακόσιοι τόνοι την  ημέρα από την πρωτοβάθμια καθίζηση, που επίσης έμενε στο νησί επάνω. Έτσι είναι όπως το λέτε. Το 1997 έπρεπε κανονικά να γίνει η ξήρανση ή έστω το 2000. Πάντως μέχρι το 2004 δεν είχε γίνει τίποτε.
     Παρά ταύτα, επαναλαμβάνω ότι είμαστε επιτέλους σε φάση κατασκευής της μόνιμης λύσης και για τους διεθνείς και για τους ελληνικούς χρόνους διαγωνισμών, σε χρόνο ρεκόρ. 
     Έρχομαι τώρα στο καυτό σημερινό πρόβλημα, για το οποίο πράγματι δικαιολογημένα έχετε αγανακτήσει. Επαναλαμβάνω: άμεση λύση τώρα είναι να φύγουν τα πλοία με αυτήν τη λάσπη, η οποία θα εκτονώσει τη φρέσκια λάσπη και ένα μικρό μέρος του αποθέματος. 
     Όπως ξέρετε καλύτερα από μένα, η φρέσκια λάσπη μυρίζει, κυρίως. Αυτή η λάσπη θα φεύγει όλη. Σήμερα φεύγει ένα μικρό μέρος του αποθέματος. Δεν είμαστε σήμερα στους επτακόσιους-οκτακόσιους τόνους αλλά στους τετρακόσιους πενήντα και υπάρχει μία υπερδιαστασιολόγηση της εγκατάστασης προκειμένου να παραλάβει μελλοντικώς και περαιτέρω απόβλητα από το Λεκανοπέδιο. 
     Συνεπώς σήμερα, επαναλαμβάνω, λύνουμε το πρόβλημα της μεταφοράς φρέσκιας λάσπης και ενός μέρους του αποθέματος με πλοία που θα εναλλάσσονται ανά εβδομάδα,. 
     Υπάρχει όμως και ένα άλλο θέμα το οποίο θέσατε πολύ σωστά.
     ΠΡΟΕΔΡΕΥΩΝ (Ιωάννης Τραγάκης): Αν μου επιτρέπετε τη διακοπή, κύριε Υπουργέ, θα ήθελα να πω τα εξής: Επειδή τα νούμερα τα οποία δίνετε είναι τα σωστά, το χρονοδιάγραμμα που θέτετε εσείς είναι ότι θα φεύγει η λυματολάσπη των επτά ημερών και θα  παίρνει και απόθεμα για τρεις μέρες, γιατί μου λέτε ανά εβδομάδα …
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έτσι είναι. Ωραία το υπολογίσατε.
     ΠΡΟΕΔΡΕΥΩΝ (Ιωάννης Τραγάκης): Με την ποσότητα της λάσπης που έχει εναποθετηθεί ήδη στην Ψυττάλεια, θα είναι αέναος η διαδρομή για να φύγουν τα λύματα. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ασφαλώς. Είναι αυτήν τη στιγμή δυστυχώς διακόσιες πενήντα χιλιάδες επάνω. 
     ΠΡΟΕΔΡΕΥΩΝ (Ιωάννης Τραγάκης): Ογδόντα χιλιάδες είναι η φρέσκια λυματολάσπη η οποία είναι των τελευταίων δύο, τριών μηνών …
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αν μου επιτρέπετε, η λάσπη μετά από τρεις, τέσσερις μέρες αποκτά μια κρούστα και παύει να ενοχλεί όπως η φρέσκια. Εμείς λέμε όποια βγαίνει, να φεύγει αμέσως και να παίρνουν τα αποθέματα της τελευταίας εσοδείας…
     ΠΡΟΕΔΡΕΥΩΝ (Ιωάννης Τραγάκης): Δεν θα φτάσετε ποτέ, λοιπόν, στην αποκομιδή όλης της λάσπης. Γι’ αυτό τα δρομολόγια θα έπρεπε να είναι πιο πολλά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα σας απαντήσω αμέσως.
     Παράλληλα με αυτήν τη λύση η οποία λύνει το ζέον τρέχον πρόβλημα, έχει πάρει εντολή από την Ε.ΥΔ.Α.Π., η οποία είναι αρμόδια -αλλά εμείς έχουμε την πολιτική ευθύνη και δέχομαι αυτό που λέει η κ. Παντελάκη- ο εργολάβος να φέρει ένα πλοίο μεγάλου τονάζ, το οποίο δεν μπορεί να πλησιάσει δυστυχώς τη θέση που είναι σήμερα τα πλοία αυτά, γιατί είναι ρηχή η θάλασσα εκεί, αλλά μπορεί να γίνει η μεταφόρτωση λίγο βαθύτερα, έτσι ώστε να γίνει μια και έξω ένα μεγάλο άδειασμα ποσότητας και να φτάσουμε γρήγορα στις εβδομήντα πέντε χιλιάδες τόνους. 
     Ελπίζουμε σε δέκα μέρες να έχει έρθει αυτό το πλοίο μεγάλου τονάζ.
     Έρχομαι τώρα σ’ ένα θέμα που ετέθη και είναι επίσης σοβαρό. Εβδομήντα πέντε χιλιάδες τόνοι είναι αυτοί, αλλά τι γίνεται μετά με τους υπόλοιπους μέχρι του χρόνου; Θα παραμείνουν πάνω στο νησί; Θα σας πω, λοιπόν, ότι προγραμματίζεται και έχει ήδη φτάσει σε βαθμό εφαρμογής και μια άλλη λύση, παράλληλα με τη μεταφορά στη Γερμανία, η οποία όταν ωριμάσει θα σας την ανακοινώσει η Ε.ΥΔ.Α.Π. με τη στήριξη και της πολιτικής ηγεσίας. Δεν την αναφέρουμε σήμερα γιατί πιστεύουμε ότι κάθε λύση που αναφέρεται πρώιμα, καίγεται δυστυχώς.
     ΠΡΟΕΔΡΕΥΩΝ (Ιωάννης Τραγάκης): Δημιουργεί προβλήματα στην περιοχή στην οποία αναφέρεται. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Συνεπώς δώστε μας μερικές μέρες για να έρθει αυτή η λύση. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω στο Σώμα ότι ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου και εκατόν δεκατρείς Βουλευτές του κόμματός του υπέβαλαν πρόταση για την αναθεώρηση διατάξεων του Συντάγματος.
     Η πρόταση θα τυπωθεί, θα διανεμηθεί στους κυρίους συναδέλφους και θα ακολουθηθεί η προβλεπόμενη από το Σύνταγμα και τον Κανονισμό της Βουλής διαδικασία.
     Η πρώτη με αριθμό 788/5.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Δημόσιας Τάξης και Δικαιοσύνης, σχετικά με την πρόσφατη απόδραση από τις φυλακές Κορυδαλλού κ.λπ., διαγράφεται λόγω κωλύματος του κυρίου Βουλευτή. 
     Η τρίτη με αριθμό 792/5.6.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ύψος των αυξήσεων στου χαμηλοσυνταξιούχους κ.λπ., διαγράφεται λόγω κωλύματος του κυρίου Υπουργού.
     Από τις επίκαιρες ερωτήσεις δευτέρου κύκλου, η πρώτη με αριθμό 786/5.6.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τον Υπουργό Μεταφορών και Επικοινωνιών, σχετικά με την αλλαγή των κανονισμών εργασίας στον Ο.Τ.Ε., σύμφωνα με το ν. 3429/2005 κ.λπ., διαγράφεται λόγω κωλύματος του κυρίου Υπουργού.
     Η τρίτη με αριθμό 792/5.6.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Απασχόλησης και Κοινωνικής Προστασίας, σχετικά με τις επενδύσεις των Ασφαλιστικών Ταμείων κ.λπ., διαγράφεται λόγω κωλύματος του κυρίου Υπουργού.
     Θα συζητηθεί τώρα η δεύτερη με αριθμό 789/5.6.2006 επίκαιρη ερώτηση πρώτου κύκλου της Βουλευτού του Κομμουνιστικού Κόμματος Ελλάδας και συμπολίτισσας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων. 
     Η επίκαιρη ερώτηση της κυρίας συναδέλφου έχει ως εξής:
     «Χρόνια τώρα, μ’ αφορμή την Παγκόσμια Ημέρα της Νοσηλεύτριας, οι κυβερνήσεις της Νέας Δημοκρατίας σήμερα και του ΠΑ.ΣΟ.Κ. χθες, δίνουν διάφορες ανέξοδες υποσχέσεις, που στη συντριπτική τους πλειοψηφία δεν υλοποιούνται.
     Οι νοσηλεύτριες και οι νοσηλευτές στα δημόσια και ιδιωτικά νοσοκομεία, στα κέντρα υγείας, στα διάφορα διαγνωστικά κέντρα, τα ιδρύματα πρόνοιας κ.ά., έχουν φτάσει σε απόγνωση.
     Οι εξευτελιστικοί μισθοί, η υπερεντατικοποίηση της δουλειάς, η έλλειψη μέτρων υγιεινής και ασφάλειας, οι πολλαπλές συμβάσεις εργασίας με προσωρινό χαρακτήρα, η τρομοκρατία και πολλά άλλα, είναι τα κομμάτια που συνθέτουν μια πολιτική, που μετατρέπει την υγεία και την πρόνοια σε εμπόρευμα, τους ίδιους τους εργαζόμενους και ιδιαίτερα το νοσηλευτικό προσωπικό, κυριολεκτικά, σε αναλώσιμο είδος. Ενώ οι ασθενείς στερούνται της απαραίτητης και σε εκείνη την ποιότητα νοσηλευτική φροντίδα.
     Όλα αυτά σε μια περίοδο που οι εργοδότες και στο χώρο της υγείας καταγράφουν αυξήσεις μέχρι και 300% στα κέρδη τους, και οι κυβερνήσεις καταγράφουν πιάσιμο των δεικτών μιας ανάπτυξης για λίγους.
     Ερωτάται ο κύριος Υπουργός: προτίθεται η Κυβέρνηση να πάρει όλα εκείνα τα μέτρα για την αντιμετώπιση των μεγάλων και οξυμένων προβλημάτων του νοσηλευτικού προσωπικού, όπως είναι η ένταξή του στα βαριά και ανθυγιεινά, με σύνταξη στα πενήντα πέντε για τους άνδρες και στα πενήντα στις γυναίκες, εξάωρο πενθήμερο, μαζικές προσλήψεις μόνιμου προσωπικού με βάση τις ανάγκες σε δημόσιο και ιδιωτικό τομέα, με πραγματικές αυξήσεις στους μισθούς, με βασικό εισαγωγικό μισθό της κατώτερης κατηγορίας τα 1.300 ευρώ καθώς και μονιμοποίηση όλων των συμβασιούχων και απαγόρευση των απολύσεων σε δημόσιο και ιδιωτικό τομέα».
     Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει, το λόγο για τρία λεπτά.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, όσον αφορά την ερώτηση αυτή η οποία κατετέθη εκ μέρους της κ. Νικολαΐδου, ανειλημμένες υποχρεώσεις δικές μου δεν μου έδωσαν τη δυνατότητα της απάντησης της επίκαιρης τότε Παγκόσμιας Ημέρας της Νοσηλεύτριας. 
     Βέβαια, η ημέρα της νοσηλεύτριας και του νοσηλευτού είναι διαρκώς επικαιροποιημένη, διότι είναι μία διαρκής μάχη που δίνεται μέσα στο νοσοκομείο και στους νοσηλευτικούς γενικότερα χώρους. 
     Θα μου επιτρέψετε, όμως, από τους προσδιορισμούς και την περιγραφή, να μη δεχθώ τη λέξη «τρομοκρατία», ότι υπάρχει τρομοκρατία. 
     Επίσης, διαβάζω «και πολλά άλλα είναι τα κομμάτια που συνθέτουν μία πολιτική που μετατρέπει την υγεία και την πρόνοια σε εμπόρευμα». Η υγεία δεν μετατρέπεται σε εμπόρευμα, όσο και να θέλουμε να ευτελίσουμε το παραγόμενο έργο από τους λειτουργούς υγείας. 
     Επίσης, αναφέρεται στην ερώτηση ότι ιδιαίτερα το νοσηλευτικό προσωπικό κυριολεκτικά το θεωρούμε ότι είναι αναλώσιμο είδος. Τιμάμε το νοσηλευτή και τη νοσηλεύτρια. Γνωρίζουμε πολύ καλά ότι καταβάλλουμε μία προσπάθεια που ξεπερνάει πολλές φορές και τα όρια των οργανικών αντοχών. Αλλά θα πρέπει να γνωρίζετε ότι ήδη και σήμερα υπάρχει ένας αριθμός νοσηλευτικού προσωπικού που πλαισιώνει τα νοσοκομεία μας.
     Το έτος 2005 για τα νοσοκομεία εγκρίθηκαν χίλιες οκτακόσιες εξήντα μία θέσεις νοσηλευτικού προσωπικού όλων των κατηγοριών -ΠΕ, ΤΕ, ΔΕ- και εξακόσιες ογδόντα έξι θέσεις λοιπού προσωπικού. Σήμερα, έχει εγκριθεί στις 18.5.2006 και γίνεται η προκήρυξη ενός αριθμού χιλίων εννιακοσίων είκοσι θέσεων νοσηλευτικού προσωπικού και χιλίων διακοσίων εβδομήντα έξι θέσεων λοιπού προσωπικού και μέσω  του Α.Σ.Ε.Π. θα γίνει πλήρωση των θέσεων. 
     Όσον αφορά το ερώτημά σας για τα βαρέα και ανθυγιεινά, αντιλαμβάνομαι ότι το διαρκές αίτημα, το οποίο συνεχώς εκφράζεται από την Π.Ο.Ε.ΔΗ.Ν., να ενταχθούν οι εργαζόμενοι στην κατηγορία των βαρέων και ανθυγιεινών, είναι κάτι που μας απασχολεί. Όμως είναι και κάτι που θα γίνει σε μια γενικότερη συζήτηση πάνω στα διάφορα επαγγέλματα και δεν θα αποτελεί αποσπασματική και μόνο παραδοχή των διαφόρων επαγγελμάτων, όπως είναι στον Οργανισμό Τοπικής Αυτοδιοίκησης, όπου η πολιτεία πολύ σωστά διέκρινε ότι οι εμπλεκόμενοι και οι εργαζόμενοι όντως επιτελούν ένα βαρύτατο έργο.
     Όσον αφορά επίσης τα οικονομικά δεδομένα, αναγνωρίζουμε ότι είναι πολύ χαμηλοί οι μισθοί των εργαζομένων στα νοσοκομεία, τόσο στο δημόσιο όσο και στον ιδιωτικό τομέα και είναι και αυτό κάτι το οποίο θα απασχολήσει την Κυβέρνηση γενικότερα στον καθορισμό του μισθολογίου των δημοσίων υπαλλήλων βάσει ορισμένων δεδομένων και κριτηρίων, τα οποία άπτονται, όπως καταλαβαίνετε, των δημοσιονομικών δεδομένων που θα έχουμε. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Το λόγο έχει η κ. Νικολαΐδου.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
     Κύριε Υπουργέ, κατ’ αρχάς, επειδή αναβλήθηκε η συγκεκριμένη επίκαιρη ερώτηση τρεις φορές, πιστεύω ότι, παρά το βαρύ πρόγραμμα που σίγουρα έχετε, θα μπορούσατε να είχατε βρει κάποια λύση και να έρθει ο Υπουργός ή άλλος Υφυπουργός και να απαντήσει. Όχι ότι έχει χάσει την επικαιρότητα η ερώτηση, γιατί δυστυχώς δεν έχει αλλάξει τίποτα. 
     Το σίγουρο είναι ότι κάθε καινούριος Υπουργός κάνει και τις εξαγγελίες του. Ο προηγούμενος Υπουργός, ο κ. Κακλαμάνης έλεγε ότι είχε εξασφαλίσει εννέα χιλιάδες πεντακόσιες προσλήψεις. Εσείς τώρα είπατε κάποια νούμερα, γύρω στις δύο χιλιάδες. Η αλήθεια είναι ότι υπήρχαν και υπάρχουν και σήμερα –παρ’ ότι πέρασε τόσος καιρός από τις εξαγγελίες- είκοσι πέντε χιλιάδες κενά στους νοσηλευτές -και μιλάμε μόνο για τα δημόσια νοσοκομεία- και ένας πολύ μεγάλος αριθμός στα ιδιωτικά. Δεν έχουμε συγκεκριμένα στοιχεία αυτή την στιγμή. Και δεν είναι μόνο οι νοσηλευτές. Είναι μεγάλος ο αριθμός των παραϊατρικών επαγγελμάτων με πολλά κενά και των γιατρών με ειδικότητες. Αυτά εσείς σίγουρα τα ξέρετε πολύ καλύτερα και από εμάς. Τα νούμερα δεν έχουν αλλάξει. 
     Υπάρχει μια απαξίωση στο δημόσιο σύστημα υγείας -το οποίο πράγματι το βλέπετε σαν εμπόρευμα- που δεν ξεκινάει τώρα, για να είμαστε ειλικρινείς. Είναι τα τελευταία δεκαπέντε χρόνια. Και δεν είναι και τυχαία αυτή η απαξίωση. Γίνεται, ακριβώς για να υπάρχει μετά η λύση του ιδιώτη. Οι προηγούμενοι είχαν βρει μόνο ως προς τη φύλαξη και τη σίτιση, εσείς, είναι η αλήθεια, ότι προχωρήσατε και λίγο παραπέρα. Φτάσατε αυτήν τη στιγμή να κάνετε συμβάσεις για τις μονάδες νεογνών και για τις Μ.Ε.Θ.. Και εδώ είναι το πιο περίεργο. Ενώ πληρώνετε του κόσμου τα λεφτά, από την άλλη μένουν κλειστές εκατόν πενήντα Μονάδες Εντατικής Θεραπείας, που σαν γιατρός ξέρετε καλύτερα από εμένα ότι είναι οι πιο σοβαρές μονάδες στην υγεία των πολιτών, γιατί αντιμετωπίζουν βαριά και επικίνδυνα περιστατικά. Μένουν, λοιπόν, εκατόν πενήντα κλειστές και από την άλλη πηγαίνετε και νοικιάζετε. Όταν λέμε απαξίωση, αυτό εννοούμε. 
     Και κοιτάξτε, όλα αυτά τα προβλήματα φέρνουν μια μεγάλη εντατικοποίηση δίπλα στους πολύ μικρούς μισθούς, δίπλα στην αύξηση του ορίου συνταξιοδότησης. Το 2007 θα το θυμηθείτε ότι θα γίνει μαζική αποχώρηση, γιατί θα πέσει και το ποσοστό της σύνταξης. 
     Πού πάει, λοιπόν, το θέμα της υγείας και της πρόνοιας; Έχετε ανοίξει διάπλατα μια μεγάλη  κερκόπορτα προς την ιδιωτικοποίηση με τα Σ.Δ.Ι.Τ.. Σίγουρα, εταιρείες νοσηλευτών θα έρθουν στα νοσοκομεία, για να περιθάλπουν τους ασθενείς και καταλαβαίνετε με πόσες αρνητικές επιπτώσεις. Η κατάσταση είναι πολύ σοβαρή. Όλα τα νοσοκομεία, σε όλη τη χώρα, έχουν σοβαρό πρόβλημα και ιδιαίτερα τα νοσοκομεία της Αττικής που έχουν τα μεγαλύτερα κενά. Δώσατε έτσι επιφανειακά μια τάχα μου λύση την περίοδο των Ολυμπιακών Αγώνων. 
    Και τώρα, βέβαια, υπάρχουν προβλήματα που δεν μπορείτε να αντιμετωπίσετε. 
    Δεν φτάνει να λέτε «εξασφαλίσαμε την προκήρυξη». Και είναι σίγουρο ότι οι περίπου εννιά χιλιάδες προσλήψεις, που είχε εξαγγείλει ο προηγούμενος Υπουργός, δεν πρόκειται να γίνουν. Θα τις άφηνε «προίκα» στον επόμενο, όπως και ο ίδιος βρήκε μία ανάλογη «προίκα» από τον προηγούμενο. Με αυτή τη λογική, λοιπόν, δεν μπορούμε να λύσουμε το θέμα της υγείας. Γι’ αυτό ακριβώς λέμε ότι το βλέπετε ως εμπόρευμα και ότι μόνο δημόσιο σύστημα υγείας δεν είναι αυτό. 
    Δεν απαντήσατε βέβαια, ούτε στα ερωτήματα για τους συμβασιούχους. Εκτός αν νομίζετε ότι οι νοσηλευτές, ιδιαίτερα οι εποχικοί, με ορισμένες συμβάσεις, λύνουν το πρόβλημα. Είναι δυνατόν στις εξειδικευμένες κλινικές να πηγαίνουν άνθρωποι οι οποίοι δεν έχουν εξειδίκευση;
    Όλα αυτά είναι πολύ επικίνδυνα πράγματα και σίγουρα έχετε ευθύνη και εσείς και οι προηγούμενοι. Διότι αυτή η απαξίωση απέναντι σ΄ αυτό το θέμα υπάρχει όντως εδώ και δεκαπέντε χρόνια. Μόνο που εσείς, απ’ ό,τι φαίνεται, προχωράτε με πολύ πιο γρήγορους ρυθμούς.
    Τελειώνοντας, θα ήθελα να θυμίσω αυτό που λέγατε στο προεκλογικό σας πρόγραμμα, στο πρόγραμμα της Νέας Δημοκρατίας. Τότε αναγνωρίζατε ότι υπάρχουν αυτά τα κενά. Μάλιστα, ήσασταν από τους «υπέρμαχους-πολέμιους» της όλης κατάστασης. Σήμερα, φαίνεται, άλλαξαν οι ρόλοι και γι’ αυτό προσπαθείτε να τα δικαιολογήσετε.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Ο κύριος Υφυπουργός έχει το λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, δεν θέλουμε να δικαιολογήσουμε αυτά στα οποία παλαιότερα κάναμε κριτική. Θα σας πω, όμως, το εξής, για  να γίνει και αντιληπτό:
    Εμείς δεν πάμε να ιδιωτικοποιήσουμε το δημόσιο χαρακτήρα των νοσοκομείων, της υγείας γενικότερα. Με τις παρεμβάσεις, τις οποίες κάνουμε, θα έλεγε κανείς ότι δημοσιοποιούνται υπηρεσίες του ιδιωτικού τομέα. Ο ιδιωτικός τομέας λειτουργεί επικουρικά. Μπορεί αυτό να μην αρέσει σε εσάς. Είναι μία διαφορετική φιλοσοφία σκέψης, η οποία έρχεται –και τη σέβομαι-  μέσα από τη γενικότερη ιδεολογική θεώρησή σας. Όλα, όμως, τα σύγχρονα μοντέλα τα νοσοκομειακά και τα ασφαλιστικά αγοράζουν υπηρεσίες υγείας.
    Δεν νοικιάζουμε, αλλά αγοράζουμε υπηρεσίες υγείας από τον ιδιωτικό και το δημόσιο τομέα, όπως αυτό γίνεται σε επίπεδο απεικονιστικών εξετάσεων, όπως αυτό γίνεται σε επίπεδο μονάδων τεχνητού νεφρού και πακέτων διαφόρων χειρουργικών επεμβάσεων.
    Πάνω στο συγκεκριμένο θέμα, που αναφέρετε, για την υποστελέχωση των νοσοκομείων, θέλω να πω το εξής: Δεχόμαστε ότι τα νοσοκομεία μας είναι υποστελεχωμένα. Δεν λέει κανείς ότι αυτός ο αριθμός είναι ικανοποιητικός. Θα πρέπει, όμως, να γνωρίζετε ότι έχουν γίνει μεγάλες προσπάθειες για να στελεχώσουμε τις υπηρεσίες μας, κυρίως με νοσηλευτικό και παραϊατρικό προσωπικό. 
    Σήμερα μας ήρθε ο πίνακας από τον Α.Σ.Ε.Π.. Μας τον έστειλε ο κ. Βέης. Από το διαγωνισμό του 2005 έχουμε στη διαθεσιμότητά μας επτακόσια πενήντα άτομα σε επίπεδο νοσηλευτικής υπηρεσίας Τ.Ε.. Συνεπώς, αυτά τα άτομα μπορούμε άμεσα –και όταν λέω άμεσα, εννοώ και αύριο το πρωί- να τα καλέσουμε σε όλα τα νοσοκομεία που έχουν κενά, βάσει των οργανισμών που έχουν τα νοσοκομεία, για να πληρώσουμε τις θέσεις. Παράλληλα -σε ένα μήνα- είναι επικαιροποιημένος ένας πίνακας επτακοσίων πενήντα ατόμων σε επίπεδο Δ.Ε. για να πληρώσουμε τις θέσεις.
    Σας είπα και την άλλη φορά, σε απάντηση παρόμοιας ερώτησης, ότι η προκήρυξη των νέων θέσεων, που γίνεται, δεν θα γίνει πλέον από τα νοσοκομεία, που είναι μία διαδικασία χρονοβόρα, αλλά από το Α.Σ.Ε.Π., για να μπορέσουμε να κερδίσουμε χρόνο. Και φιλοδοξούμε μέσα σε έξι μήνες να έχουμε στελεχώσει τα νοσοκομεία μας.
    Μην ξεχνάτε όμως και κάτι ακόμα, το οποίο σας το είχα πει πάλι, το ζείτε και το ξέρετε πολύ καλά: Σε πάρα πολλά νοσοκομεία κάποιοι άλλοι προ ημών είχαν μετατρέψει θέσεις από τη νοσηλευτική υπηρεσία σε αλλότρια, σε διοικητικές θέσεις και μάλιστα ένα μεγάλο αριθμό νοσηλευτών και νοσηλευτριών.
    Αυτό θα πρέπει να το γνωρίζουμε όλοι, διότι καλό είναι να λέμε ότι λείπει προσωπικό, υπάρχει όμως και ευθύνη. Και, αν θέλετε, να τη δεχθώ κι εγώ. Και προσωπικά σας λέω ότι δεν δέχομαι καμία μετάταξη ει μη μόνον αυτές τις μετατάξεις για θέματα υγείας. Υπάρχουν κάποιες γυναίκες, νοσηλεύτριες με καρκίνο, με άλλες βαριές παθήσεις, αποδεδειγμένα.Όχι όμως επειδή είναι φίλα προσκείμενα άτομα ενδεχομένως σε κάθε κυβέρνηση να μετατίθενται σε άλλες θέσεις και να εκτελούν αλλότρια καθήκοντα. 
    Πιστεύω -και θα το δείτε- ότι μέσα σε ένα βραχύτατο χρονικό διάστημα ενός μηνός –επειδή είσαστε στην περιοχή αυτή που σας ενδιαφέρει και ιδιαίτερα, όπως ενδιαφέρει και όλους μας βέβαια- το Αττικό Νοσοκομείο θα μπει σε εφημερία ολοήμερη. 
    ΒΕΡΑ ΝΙΚΟΛΑΪΔΟΥ: Το Αττικό Νοσοκομείο έχει το ρεκόρ των κενών θέσεων.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήδη την άλλη εβδομάδα θα αρχίσει να λειτουργεί η καρδιοχειρουργική κλινική -που είναι και μια είδηση- κάτι που απασχολεί ιδιαίτερα όλο αυτό το δυτικό τόξο, που τόσο υποβαθμισμένες υπηρεσίες υγείας είχε. 
    Σας ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    Έχουν διανεμηθεί τα Πρακτικά της συνεδρίασης της Παρασκευής 26 Μαίου 2006 και ερωτάται το Σώμα αν επικυρούνται.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνδρίαση της Παρασκευής 26 Μαΐου 2006 επικυρώθηκαν. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 11.16΄ λύεται η συνεδρίαση για αύριο ημέρα Παρασκευή 9 Ιουνίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
    Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 8-6-06		ΣΕΛ. 1

