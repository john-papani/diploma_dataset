ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΠΑ΄
      
Τρίτη 14 Δεκεμβρίου 2004
ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
      2. Άδεια απουσίας των Βουλευτών κ. Σ. Τσιτουρίδη και  κ. Ε. Μπερνιδάκη-Αλντούς, σελ.
      3. Ανακοινώνεται η εκλογή του κ. Α. Αλαβάνου ως Προέδρου του Συνασπισμού Ριζοσπαστικής Αριστεράς, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων ‘Εργων:
      i)  σχετικά με τη διαμόρφωση και αξιοποίηση του Λόφου Στίκα και τη δημιουργία δεύτερης εισόδου στην πόλη των Μεγάρων, σελ.
      ii) σχετικά με τη συνέχιση και αποπεράτωση των εργασιών των Ολυμπιακών Έργων στο Νομό Μαγνησίας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο», σελ.
      2. Συζήτηση και ψήφιση επί του συνόλου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», σελ.
      3. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» έγινε δεκτό επί της αρχής και επί των άρθρων, σελ.
      ΟΜΙΛΗΤΕΣ
      Α. Επί των αναφορών και ερωτήσεων:
      ΓΚΑΤΖΗΣ Ν., σελ.
      ΞΑΝΘΟΠΟΥΛΟΣ Θ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      
      Β. Επί των σχεδίων νόμων του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΚΑΤΖΗΣ Δ., σελ.
      ΔΑΙΛΑΚΗΣ Σ., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΖΑΧΑΡΑΚΗΣ Κ., σελ.
      ΚΑΚΛΑΜΑΝΗΣ Α., σελ.
      ΚΑΛΛΙΩΡΑΣ Η., σελ.
      ΚΑΛΟΓΙΑΝΝΗΣ Σ., σελ.
      ΚΑΡΑΟΓΛΟΥ Θ., σελ.
      ΚΟΥΤΜΕΡΙΔΗΣ Ε., σελ.
      ΚΟΥΤΣΟΥΚΟΣ Ι., σελ.
      ΚΩΣΤΟΠΟΥΛΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΝΑΣΙΩΚΑΣ Ε., σελ.
      ΣΓΟΥΡΙΔΗΣ Π., σελ.
      ΣΚΟΥΛΑΚΗΣ Ε., σελ.
      ΤΖΕΚΗΣ Α., σελ.
      ΤΖΙΜΑΣ Μ., σελ.
      ΦΛΩΡΙΔΗΣ Γ., σελ.
      ΦΩΛΙΑΣ Χ., σελ.
      ΧΡΙΣΤΟΔΟΥΛΑΚΗΣ Ν., σελ.
      

ΠΡΑΚΤΙΚΑ ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ.ΠΑ΄
Τρίτη 14 Δεκεμβρίου 2004
      Αθήνα, σήμερα στις 14 Δεκεμβρίου 2004, ημέρα Τρίτη και ώρα 18.24’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ..ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Παρασκευή Χριστοφιλοπούλου, Βουλευτή Περιφέρειας Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία το Δημοτικό Συμβούλιο  Αθηναίων ζητεί  τη νομοθετική ρύθμιση για θέματα  Καταστημάτων Υγειονομικού Ενδιαφέροντος.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί να κριθεί η καταλληλότητα  ή μη οικοπέδου του Δήμου του για την ανέγερση νηπιαγωγείου.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί έκτακτη οικονομική ενίσχυση του Δήμου του.
4) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ  κατάθεσε δημοσίευμα εφημερίδας στο οποίο ζητείται η απλούστευση των διαδικασιών για παροχή φαρμάκων στους ασφαλισμένους του ΟΓΑ.
5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύνδεσμος Γουνοποιών-Γουνεμπόρων Σιάτιστας «Ο ΠΡΟΦΗΤΗΣ ΗΛΙΑΣ» ζητεί τη διανομή στους γουνοποιούς των τελικών εσόδων της Διεθνούς Έκθεσης της Γούνας, την ένταξη της Σιάτιστας στη Δ΄ Ζώνη Αναπτυξιακών Κινήτρων κλπ..
6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Κοζάνης ζητεί την αποκατάσταση αδικίας σε βάρος κατοίκων του Δ.Δ. Χαραυγής που συμμετείχαν σε διαγωνισμό της ΔΕΗ για πρόσληψη προσωπικού.
7) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία  η Ένωση Δικαστών και Εισαγγελέων και η Ένωση Δικαστικών Λειτουργών Ελεγκτικού Συνεδρίου ζητεί τη δρομολόγηση διαδικασιών για την αντιμετώπιση των προβλημάτων της Δικαιοσύνης και των Λειτουργών της.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Πανσαμιακή Επιτροπή Αγώνα για τις Ακτοπλοϊκές Συγκοινωνίες ζητεί την επίλυση αιτημάτων που αφορούν στις ακτοπλοϊκές συγκοινωνίες.
9) Η Βουλευτής Α΄ Θεσσαλονίκης κυρία ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία η Νομαρχιακή Αυτοδιοίκηση Κοζάνης ζητεί προσθήκη στην Υπουργική Απόφαση 90061/1229/30-3-01 και για την καλλιέργεια τρούφας.
10) Η Βουλευτής Α΄ Θεσσαλονίκης κυρία ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Γεωπόνων Μελετητών Περιφέρειας Δυτικής Ελλάδας ζητεί στην επερχόμενη προκήρυξη του Μέτρου , να προβλέπεται ότι δικαιούχοι θα είναι όσοι εγκαταστάθηκαν στη γεωργία και 24 μήνες πριν από την ημερομηνία έκδοσης της απόφασης έγκρισης.
11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά  με την οποία ο Δήμος Καλλιθέας ζητεί να διασφαλισθεί ο δημόσιος χαρακτήρας των χρήσεων της περιοχής του τέως ιπποδρόμου και της Παραλίας Τζιτζιφιών.
12) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Καληακίδης Ιωάννης, Σχολικός Σύμβουλος Φιλολόγων Καβάλας διαμαρτύρεται για τον αποκλεισμό του από την «Εισαγωγική Επιμόρφωση» Νεοδιόριστων Εκπαιδευτικών.
13) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Γεωπονικός Σύλλογος Ν. Κοζάνης ζητεί την εφαρμογή του Π.Δ. 164/2004 στους Γεωπόνους Εκτιμητές του ΕΛΓΑ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2353/22-7-2004 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 1064958/4918/ΔΕ-Β΄ έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατατέθηκε στη Βουλή από τον Βουλευτή κ. Μάνο Φραγκιαδουλάκη σχετικά με τις επισημάνσεις της Ομοσπονδίας Επαγγελματιών Βιοτεχνών Εμπόρων Ν. Ηρακλείου (Ο.Ε.Β.Ε.Ν.Η.) αναφορικά με την «Περαίωση εκκρεμών φορολογικών υποθέσεων, ληξιπρόθεσμων χρεών και άλλες διατάξεις» (ν.3259, Φ.Ε.Κ. 149/Α/4-8-2004), σας γνωρίζουμε τα εξής:
      1. Η περαίωση εκκρεμών φορολογικών υποθέσεων πραγματοποιείται με ευνοϊκούς όρους για τις επιχειρήσεις και τους ελεύθερους επαγγελματίες, καθώς οι επιβαρύνσεις που θα προκύπτουν με την αυτόματη περαίωση θα είναι κατά πολύ ευνοϊκότερες από ότι με τη διαδικασία τακτικού ελέγχου.
      2. Ο τρόπος υπολογισμού του φόρου στηρίζεται σε στοιχεία των υποβληθεισών δηλώσεων (ακαθάριστα έσοδα, καθαρά κέρδη κτλ.), χρησιμοποιεί τους μοναδικούς συντελεστές καθαρού κέρδους και συνεκτιμά και τυχόν άλλα στοιχεία, όπως παραβάσεις Κ.Β.Σ., δελτία πληροφοριών, φύλλα και πράξεις προσδιορισμού φόρου, αποφάσεις δικαστηρίων, κτλ. Ο τρόπος αυτός υπολογισμού του φόρου, επειδή κινείται μέσα σε πλαίσια αντικειμενικών διαδικασιών στοχεύει, αφενός στη δικαιότερη κατά το δυνατόν φορολόγηση για όλες τις κατηγορίες των επιχειρήσεων και αφετέρου δεν εκτρέφει κλίμα διαφθοράς, επειδή δεν αφήνει περιθώρια για τέτοιου είδους «συναλλαγές».
      3. Με τη περαίωση αυτή δεν προβλέπεται. φορολογική αμνηστία, αντίθετα οι σοβαρές παραβάσεις των φορολογουμένων λαμβάνονται υπόψη για τον υπολογισμό. του φόρου. Άλλωστε και κατά τη διαδικασία της διοικητικής επίλυσης της διαφοράς, σύμφωνα με τις γενικές διατάξεις, επέρχεται μείωση των προστίμων και προσαυξήσεων και αίρεται τυχόν ποινική δίωξη.
      Επίσης, τα ελάχιστα ποσά φόρων, που είναι 200, 300 και 500 ευρώ για αρκετές επιχειρήσεις καθώς και των δόσεων καθορίστηκαν μέσα στα πλαίσια των αντικειμενικών διαδικασιών, τα οποία στοχεύουν στη δικαιότερη όσο το δυνατόν απόδοση της φορολογικής δικαιοσύνης για όλες τις κατηγορίες των επιχειρήσεων, λαμβανομένων υπόψη και των διαφορετικών στοιχείων αυτών (ακαθάριστα έσοδα, καθαρά κέρδη, μοναδικοί συντελεστές κτλ.), αλλά και τις ιδιαιτερότητες του κάθε εμπορικού κλάδου (π.χ. εμπορικές επιχειρήσεις, επιχειρήσεις καυσίμων κτλ.).
      4. Σύμφωνα με τη σχετική διάταξη του παραπάνω νόμου, το ποσό της κάθε δόσης δεν πρέπει να είναι μικρότερο των 500 ευρώ και όχι ποσό 1000 ευρώ, όπως αναφέρεται στο σχετικό ερώτημα.
      5. Σύμφωνα με τις κείμενες διατάξεις ο προϊστάμενος της Δ.Ο.Υ. ελέγχει τις δηλώσεις φορολογίας εισοδήματος και λοιπών φορολογικών αντικειμένων. Με το νόμο 3259/04 δίνεται η δυνατότητα στο φορολογούμενο, αν το επιθυμεί, να περαιώσει τις ανέλεγκτες υποθέσεις του. Με τον τρόπο αυτό αυξάνονται οι επιλογές του φορολογούμενου χωρίς να  περιορίζονται τα δικαιώματά του που πηγάζουν από την κείμενη νομοθεσία.
      Με τον εν λόγω νόμο δεν έχουμε επιβολή δεύτερης και τρίτης φορολογίας για το ίδιο αντικείμενο, αλλά περαίωση με ειδικό τρόπο των ανέλεγκτων υποθέσεων που ούτως ή άλλως θα περαιωθούν με τις γενικές διατάξεις, στην περίπτωση που δεν επιθυμούν οι φορολογούμενοι να υπαχθούν στον ειδικό τρόπο περαίωσης που ορίζει ο νόμος αυτός.
      Όσον αφορά την τελευταία ερώτηση για την απόσυρση του νομοσχεδίου, σήμερα είναι άνευ αντικειμένου εφόσον αυτό έχει ήδη καταστεί Νόμος του Κράτους, αλλά το Υπουργείο Οικονομίας και Οικονομικών είναι ανοικτό στο διάλογο, ο οποίος μπορεί να συμβάλει στη ρύθμιση και στις επιμέρους λεπτομέρειες εφαρμογής του νόμου αυτού.
      Ο Υφυπουργός
      ΑΔΑΜ ΡΕΓΚΟΥΖΑΣ»
      2. Στην με αριθμό 2289/20-7-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β13722/4-8-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. ερώτηση 2289/20-7-24, που κατέθεσε στη Βουλή των Ελλήνων ο Βουλευτής κ. Αθ. Λεβέντης, με θέμα «Οι πρόσφατες αυξήσεις στις τιμές ορισμένων φαρμάκων», σας γνωστοποιούμε τα ακόλουθα:
      Το Νομοθετικό πλαίσιο για τον καθορισμό των Φαρμάκων καθορίζεται από το άρθρο 17 του Ν.Δ. 96/73 όπως τροποποιήθηκε μεταγενέστερα με το άρθρο 32 του Ν. 1316/83, το άρθρο 9 του Ν. 1965/91, το άρθρο 90 του Ν. 1969/91, το άρθρο 11 του Ν. 2992/02 καθώς και τις Διατάξεις της Α.Δ. 14/89 άρθρα 437-445 όπως ισχύει σήμερα.
      Με βάση τις Διατάξεις αυτές εξετάζονται από την αρμόδια υπηρεσία του ΥΠΑΝ, τα αιτήματα έγκρισης καθορισμού τιμών νέων φαρμάκων, είτε αιτήματα αναπροσαρμογής τιμών ήδη κυκλοφορούντων, που υποβάλλονται από τις επιχειρήσεις.
      Στις 14 lουλίου εκδόθηκε από την Δ/νση τιμών βιομηχανικών προϊόντων και φαρμάκων του Υπουργείου Ανάπτυξης το δελτίο τιμών φαρμάκων 4/2004 με τις προσαρμογές στις τιμές 438 αντιγράφων φαρμάκων, όπως αυτές προκύπτουν από τις προσαρμογές των τιμών των αντιστοίχων πρωτοτύπων φαρμάκων, που επιβάλλει η ισχύουσα αγορανομική διάταξη 14/89. Επισημαίνω, ότι η τιμή του αντιγράφου, που συνήθως το παράγουν ελληνικές φαρμακοβιομηχανίες, είναι ίση με το 80% του αντίστοιχου πρωτοτύπου που συνήθως είναι εισαγόμενο. Τα αντίγραφα φάρμακα αυτά είναι ισοδύναμου αποτελέσματος με τα πρωτότυπα φάρμακα ιδιοκτησίας πολυεθνικών οίκων. Οι προσαρμογές αυτές που είχαν εγκριθεί το Δεκέμβριο 2002 με το δελτίο τιμών φαρμάκων 3/2002 και τον Μάρτιο 2003 με το δελτίο τιμών φαρμάκων 1/2003 θα έπρεπε να είχαν γίνει από το 2002 και το 2003 αντίστοιχα, αλλά καθυστέρησε παράνομα η υπογραφή τους, παρά τις σχετικές εισηγήσεις από τις αρμόδιες υπηρεσίες του υπουργείου, κάτω από το φόβο του περίφημου πολιτικού κόστους. Έτσι, η προηγούμενη κυβέρνηση, ενώ προχώρησε σε προσαρμογές στις τιμές των ακριβότερων προτύπων φαρμάκων, δεν έκανε το ίδιο, κατά παράβαση της κείμενης νομοθεσίας. για τα φθηνότερα αντίγραφα φάρμακα.
      Τις αρνητικές επιπτώσεις αυτής της καθυστέρησης υπέστη:
      Πρώτον, η εγχώρια βιομηχανία, που ειδικεύεται στην παραγωγή αντιγράφων φαρμάκων και η οποία μειώνει σταθερά τις θέσεις εργασίας (από 7000 στις αρχές του 1990. σε 5.000 το 2003), και το μερίδιο αγοράς της που έχει περιορισθεί πλέον μόλις στο 10%.
      Δεύτερον. όλα τα ασφαλιστικά ταμεία και οι ασφαλισμένοι της χώρας μας, που είδαν τις φαρμακευτικές δαπάνες να τριπλασιάζοvται τα τελευταία έξι χρόνια, κάνοντας περισσότερο προβληματική τη βιωσιμότητα του ασφαλιστικού μας συστήματος.
      Ας σημειωθεί ότι οι προσαρμογές που αποφασίστηκαν, παρόλο που. όπως είναι αναμενόμενο, είναι κυρίως αυξητικές, περιλαμβάνουν και μειώσεις. Με βάση τις πωλήσεις των αντίστοιχων φαρμάκων το 2003. αναμένεται να υπάρξει αύξηση της συνολικής δαπάνης για το 2004 μόλις κατά 0.04%.
      Παρά το ασήμαντο της αύξησης της δαπάνης και την υποχρεωτική. σύμφωνα με το νόμο, αναπροσαρμογή των τιμών, επιχειρήθηκε από ορισμένες πλευρές, όχι βέβαια για «αθώους λόγους, να περάσει η άποψη ότι πλήττεται ο χαμηλόμισθος, χαμηλοσυνταξιούχους και τα ασφαλιστικά ταμεία. Η άποψη αυτή, αν δεν είναι υποκριτική, είναι πέρα για πέρα λανθασμένη, για τους εξής λόγους:
      Η πρακτική της προηγούμενης κυβέρνησης, να μην προχωρά σε αυξήσεις στα φθηνότερα αντίγραφα φάρμακα (ο λόγος είναι ότι σε αυτή την περίπτωση τα ΜΜΕ θα μετέδιδαν την είδηση περί αύξησης της τιμής των φαρμάκων, όπως έκαναν τώρα, που συνεπάγεται πρόσθετο πολιτικό κόστος) και αντίθετα να ευνοεί την εισαγωγή νέων ακριβότερων εισαγόμενων πρωτοτύπων φαρμάκων ( σε αυτή την περίπτωση επειδή το νέο εισαγόμενο φάρμακο παίρνει τιμή εκκίνησης τα ΜΜΕ δεν μεταδίδουν την είδηση για αύξηση στην τιμή των φαρμάκων) είχε ως αποτέλεσμα να τριπλασιασθεί η καθαρή φαρμακευτική δαπάνη από1,566 δις Ευρώ το 1998 σε 5 δις Ευρώ το 2004.
      Και γιατί συνέβη αυτό; Γιατί η μη προσαρμογή των τιμών στα παλιά φάρμακα έκανε ασύμφορη της παραγωγή τους, με συνέπεια να αντικαθίστανται, είτε από εισαγωγές των ιδίων φαρμάκων από το λιανικό εμπόριο του εξωτερικού που έκανε ο κρατικός ΙΦΕΤ, είτε με εισαγωγές των ιδίων ουσιαστικά φαρμάκων με διαφορετικό όνομα, αλλά με τιμές 200, 300 ή και 400% υψηλότερες.
      Τέσσερα συγκεκριμένα χαρακτηριστικά παραδείγματα είναι τα ακόλουθα:
      Το 2003 σταμάτησε η διάθεση του PROPIOCHRONE VIAL με τιμή 1,17 Ευρώ και ο ΙΦΕΤ το έκανε εισαγωγή με 7,55 Ευρώ 2004. Αύξηση 545%.
      Το 2003 σταμάτησε η διάθεση του MESTlNON με τιμή 1,60 Ευρώ και ο ΙΦΕΤ το έκανε εισαγωγή με 8,80 Ευρώ. Αύξηση 450%
      Το 2002 σταμάτησε η διάθεση του CELESTONE CHRONODOSE με τιμή 0,85 και έγινε εισαγωγή από τον ΙΦΕΤ με 3,05 Ευρώ. Αύξηση 259%.
      Το 2002 σταμάτησε η διάθεση του MEDROL με τιμή 1,65 Ευρώ και ο ΙΦΕΤ το έφερε με άλλο όνομα (DΕΡΟ - MEDRONE) με τιμή 15,06 Ευρώ. Αύξηση 813%.
      Με αυτό τον τρόπο η προηγούμενη κυβέρνηση, για προφανείς επικοινωνιακούς λόγους, από την μια απέκρυψε τις μεγάλες αυξήσεις στα φάρμακα από τα ΜΜΕ, αλλά από την άλλη τριπλασίασε τη φαρμακευτική δαπάνη σε όλα τα ασφαλιστικά ταμεία, απαξίωσε την εγχώρια φαρμακοβιομηχανία και περιόρισε τις θέσεις εργασίας στον κλάδο αυτό.
      Είναι προφανές, ότι η νέα κυβέρνηση έχει θέσει στο κυβερνητικό της πρόγραμμα ως πρώτη προτεραιότητα, αφενός την συγκράτηση της φαρμακευτικής δαπάνης, αλλά και αφετέρου την ανάπτυξη του κλάδου της εγχώριας φαρμακοβιομηχανίας και των θέσεων εργασίας στο κλάδο αυτό. Και για το λόγο αυτό είμαστε αποφασισμένοι να ασκήσουμε μια νέα ρυθμιστική πολιτική, προκρίνοντας το θετικό αποτέλεσμα για τα ασφαλιστικά ταμεία και την εγχώρια βιομηχανία από το φόβο του περίφημου πολιτικού κόστους. Αυτό το περίφημο πολιτικό κόστος μπορεί να έκανε τον προηγούμενο Υφυπουργό Ανάπτυξης να αποφύγει ορισμένες αρνητικές ειδήσεις που ενδεχομένως να ζημίωναν την εικόνα του, αλλά χωρίς αμφιβολία περιόρισε σημαντικά τη δυνατότητα της κυβέρνησης του να δώσει αξιοπρεπείς συντάξεις και υπηρεσίες υγείας στους ασφαλισμένους.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      3. Στην με αριθμό 2367/22-7-04 ερώτηση του Βουλευτή κ. Στέλιου Ματζαπετάκη δόθηκε με το υπ’ αριθμ. 1313-729/4-8-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 2367/22-7-04 ερώτηση, που κατέθεσε στη Βουλή των Ελλήνων ο Βουλευτής κ. Στ. Ματζαπετάκης, με θέμα «Αύξηση τιμών φαρμάκων», σας γνωστοποιούμε τα ακόλουθα:
      Το Νομοθετικό πλαίσιο για τον καθορισμό των Φαρμάκων καθορίζεται από το άρθρο 17 του Ν.Δ. 96/73 όπως τροποποιήθηκε μεταγενέστερα με το άρθρο 32 του Ν. 1316/83, το άρθρο 9 του Ν. 1965/91, το άρθρο 90 του Ν. 1969/91, το άρθρο 11 του Ν. 2992/02 καθώς και τις Διατάξεις της Α.Δ. 14/89 άρθρα 437-445 όπως ισχύει σήμερα.
      Με βάση τις Διατάξεις αυτές εξετάζονται από την αρμόδια υπηρεσία του ΥΠΑΝ, τα αιτήματα έγκρισης καθορισμού τιμών νέων Φαρμάκων, είτε αιτήματα αναπροσαρμογής τιμών ήδη κυκλοφορούντων, που υποβάλλονται από τις επιχειρήσεις.
      Στις 14 lουλίου εκδόθηκε από την Δ/νση τιμών βιομηχανικών προϊόντων και φαρμάκων του Υπουργείου Ανάπτυξης το δελτίο τιμών φαρμάκων 4/2004 με τις προσαρμογές στις τιμές 438 αντιγράφων φαρμάκων, όπως αυτές προκύπτουν από τις προσαρμογές των τιμών των αντιστοίχων πρωτοτύπων φαρμάκων, που επιβάλλει η ισχύουσα αγορανομική διάταξη 14/89. Επισημαίνω, ότι η τιμή του αντιγράφου, που συνήθως το παράγουν ελληνικές φαρμακοβιομηχανίες, είναι ίση με το 80% του αντίστοιχου πρωτοτύπων που συνήθως είναι εισαγόμενο. Τα αντίγραφα φάρμακα αυτά είναι ισοδύναμου αποτελέσματος με τα πρωτότυπα φάρμακα ιδιοκτησίας πολυεθνικών οίκων. Οι προσαρμογές αυτές που είχαν εγκριθεί το Δεκέμβριο 2002 με το δελτίο τιμών φαρμάκων 3/2002 και τον Μάρτιο 2003 με το δελτίο τιμών φαρμάκων 1/2003 θα έπρεπε να είχαν γίνει από το 2002 και το 2003 αντίστοιχα, αλλά καθυστέρησε παράνομα η υπογραφή τους, παρά τις σχετικές εισηγήσεις από τις αρμόδιες υπηρεσίες του υπουργείου, κάτω από το φόβο του περίφημου πολιτικού κόστους. Έτσι, η προηγούμενη κυβέρνηση, ενώ προχώρησε σε προσαρμογές στις τιμές των ακριβότερων προτύπων φαρμάκων, δεν έκανε το ίδιο, κατά παράβαση της κείμενης νομοθεσίας, για τα φθηνότερα αντίγραφα φάρμακα.
      Τις αρνητικές επιπτώσεις αυτής της καθυστέρησης υπέστη:
      - Πρώτον, η εγχώρια βιομηχανία, που ειδικεύεται στην παραγωγή αντιγράφων φαρμάκων και η οποία μειώνει σταθερά τις θέσεις εργασίας (από 7000 στις αρχές του 1990, σε 5.000 το 2003), και το μερίδιο αγοράς της που έχει περιορισθεί πλέον μόλις στο 10%.
      - Δεύτερον, όλα τα ασφαλιστικά ταμεία και οι ασφαλισμένοι της χώρας μας, που είδαν τις φαρμακευτικές δαπάνες να τριπλασιάζονται τα τελευταία έξι χρόνια, κάνοντας περισσότερο προβληματική τη βιωσιμότητα του ασφαλιστικού μας συστήματος.
      Ας σημειωθεί ότι οι προσαρμογές που απoφασίσθηκαν, παρόλο που, όπως είναι αναμενόμενο, είναι κυρίως αυξητικές, περιλαμβάνουν και μειώσεις. Με βάση τις πωλήσεις των αντίστοιχων φαρμάκων το 2003, αναμένεται να υπάρξει αύξηση της συνολικής δαπάνης για το 2004 μόλις κατά 0,04%.
      Παρά το ασήμαντο της αύξησης της δαπάνης και την υποχρεωτική, σύμφωνα με το νόμο, αναπροσαρμογή των τιμών, επιχειρήθηκε από ορισμένες πλευρές, όχι βέβαια για «αθώους» λόγους, να περάσει η άποψη ότι πλήπεται ο χαμηλόμισθος, χαμηλοσυνταξιούχος και τα ασφαλιστικά ταμεία. Η άποψη αυτή. αν δεν είναι υποκριτική, είναι πέρα για πέρα λανθασμένη, για τους εξής λόγους:
      Η πρακτική της προηγούμενης κυβέρνησης, να μην προχωρά σε αυξήσεις στα φθηνότερα αντίγραφα φάρμακα (ο λόγος είναι ότι σε αυτή την περίπτωση τα ΜΜΕ θα μετέδιδαν την είδηση περί αύξησης της τιμής των φαρμάκων, όπως έκαναν τώρα, που συνεπάγεται πρόσθετο πολιτικό κόστος) και αντίθετα να ευνοεί την εισαγωγή νέων ακριβότερων εισαγόμενων πρωτοτύπων φαρμάκων ( σε αυτή την περίπτωση επειδή το νέο εισαγόμενο φάρμακο παίρνει τιμή εκκίνησης τα ΜΜΕ δεν μεταδίδουν την είδηση για αύξηση στην τιμή των φαρμάκων) είχε ως αποτέλεσμα να τριπλασιασθεί η καθαρή φαρμακευτική δαπάνη από 1,566 δις Ευρώ το 1998 σε 5 δις Ευρώ το 2004.
      Και γιατί συνέβη αυτό; Γιατί η μη προσαρμογή των τιμών στα παλιά φάρμακα έκανε ασύμφορη της παραγωγή τους, με συνέπεια να αντικαθίστανται, είτε από εισαγωγές των ιδίων φαρμάκων από το λιανικό εμπόριο του εξωτερικού που έκανε ο κρατικός ΙΦΕΤ, είτε με εισαγωγές των ιδίων ουσιαστικά φαρμάκων με διαφορετικό όνομα, αλλά με τιμές 200, 300 ή και 400% υψηλότερες.
      Τέσσερα συγκεκριμένα χαρακτηριστικά παραδείγματα είναι τα ακόλουθα:
      Το 2003 σταμάτησε η διάθεση του PROPΙOCHRONE VIAL με τιμή 1,17 Ευρώ και ο ΙΦΕΤ το έκανε εισαγωγή με 7.55 Ευρώ 2004. Αύξηση 545%.
      Το 2003 σταμάτησε η διάθεση του MESTlNON με τιμή 1.60 Ευρώ και ο ΙΦΕΤ το έκανε εισαγωγή με 8,80 Ευρώ. Αύξηση 450%
      Το 2002 σταμάτησε η διάθεση του CELESTONE CHRONODOSE με τιμή 0.85 και έγινε εισαγωγή από τον ΙΦΕΤ με 3,05 Ευρώ. Αύξηση 259%.
      Το 2002 σταμάτησε η διάθεση του MEDROL με τιμή 1,65 Ευρώ και ο ΙΦΕΤ το έφερε με άλλο όνομα (DΕΡΟ - MEDRONE) με τιμή 15,06 Ευρώ. Αύξηση 813%.
      Με αυτό τον τρόπο η προηγούμενη κυβέρνηση, για πρoφανείς επικοινωνιακούς λόγους, από την μια απέκρυπτε τις μεγάλες αυξήσεις στα φάρμακα από τα ΜΜΕ, αλλά από την άλλη τριπλασίασε τη φαρμακευτική δαπάνη σε όλα τα ασφαλιστικά ταμεία, απαξίωσε την εγχώρια φαρμακοβιομηχανία και περιόρισε τις θέσεις εργασίας στον κλάδο αυτό.
      Είναι πρoφανές, ότι η νέα κυβέρνηση έχει θέσει στο κυβερνητικό της πρόγραμμα ως πρώτη προτεραιότητα, αφενός την συγκράτηση της φαρμακευτικής δαπάνης, αλλά και αφετέρου την ανάπτυξη του κλάδου της εγχώριας φαρμακοβιομηχανίας και των θέσεων εργασίας στο κλάδο αυτό. Και για το λόγο αυτό είμαστε αποφασισμένοι να ασκήσουμε μια νέα ρυθμιστική πολιτική, προκρίνοντας το θετικό αποτέλεσμα για τα ασφαλιστικά ταμεία και την εγχώρια βιομηχανία από το φόβο του περίφημου πολιτικού κόστους. Αυτό το περίφημο πολιτικό κόστος μπορεί να έκανε τον προηγούμενο Υφυπουργό Ανάπτυξης να αποφύγει ορισμένες αρνητικές ειδήσεις που ενδεχομένως να ζημίωναν την εικόνα του, αλλά χωρίς αμφιβολία περιόρισε σημαντικά τη δυνατότητα της κυβέρνησης του να δώσει αξιοπρεπείς συντάξεις και υπηρεσίες υγείας στους ασφαλισμένους.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      4. Στην με αριθμό 2085/12-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Β13-716/4-8-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 2085/12-7-04 ερώτηση, που κατέθεσε στη Βουλή των Ελλήνων ο Βουλευτής κ. Κ. Τσιπλάκης, με θέμα «Κερδοσκοπία και αισχροκέρδια», σας γνωστοποιούμε τα ακόλουθα:
      Οι τιμές των υπηρεσιών, μετά την έκδοση της Α.Δ. 16/1992, διαμορφώνονται ελεύθερα.
      Μοναδικός τρόπος εξορθολογισμού των τιμών αποτελεί ο υγιής Ανταγωνισμός, η λειτουργία στην αγορά των κανόνων του και η απoφυγή των στρεβλώσεων του όπως: οι συμφωνίες επιχειρήσεων. οι εναρμονισμένες πρακτικές. η κατάχρηση δεσπόζουσας θέσης στην αγορά επιχείρησης ή επιχειρήσεων.
      Το Υπουργείο από την προηγούμενη κυβέρνηση με την Αγορανομική Διάταξη. 16/2003, σε συγκεκριμένους χώρους όπως: Αεροδρόμια, Αρχαιολογικοί χώροι, τα επιβατηγά πλοία, οι Σιδηρόδρομοι, οι σταθμοί ΟΣΕ-ΚΤΕΛ, οι Αθλητικοί Χώροι Στάδια-Γήπεδα κ.λ.π., οι χώροι των Εκπαιδευτικών Ιδρυμάτων, τα κυλικεία Νοσοκομείων, οι κινηματογράφοι-Θέατρα κ.λπ, έχει καθορίσει ανώτατες τιμές πώλησης για μια σειρά προϊόντων, ως εξής:
      -Ελληνικός καφές-τσάι					1,5 ευρώ
      -Στιγμιαίος Καφές-φίλτρου					2,0 ευρώ
      -Καπουστίνο-εσπρέσσο Φρέντο-Σοκολάτα		2,5 ευρώ
      -Φυσικοί Χυμοί						2,5 ευρώ
      Επίσης, για τα τυποποιημένα - συσκευασμένα προϊόντα, που διατίθενται με τη μορφή που αγοράσθηκαν, έχουν καθορισθεί ανώτατα ποσοστά Μικτού Κέρδους, τα οποία δεν μπορούν να ξεπεράσουν το 45% επί της τιμής αγοράς τους.
      Μετά από σχετικούς ελέγχους της αρμοδίας υπηρεσίας, 7 εταιρείες που δραστηριοποιούνται στο χώρο του νέου αεροδρομίου Ελευθέριος Βενιζέλος παραπέμφθηκαν στον εισαγγελέα για παράβαση της σχετικής αγορανομικής διάταξης. Έχουν γίνει επίσης έλεγχοι σε πλοία, καντίνες, αρχαιολογικούς χώρους. τουριστικές περιοχές. Όπου διαπιστώνεται παράβαση της υφιστάμενης νομοθεσίας, επιβάλλονται οι νόμιμες κυρώσεις. Πρόθεσή μας είναι να ενταθούν οι έλεγχοι σε όλη την επικράτεια εν' όψη μάλιστα και των Ολυμπιακών Αγώνων. Για το σκοπό αυτό, σε συνεργασία και με το Υπουργείο Απασχόλησης & Κοινωνικής Προστασίας, προκηρύξαμε μέσω του προγράμματος stage, 500 θέσεις 8μηνου για να μπορέσουμε να αυξήσουμε ακόμη περισσότερο τα συνεργεία ελέγχου.
      Η τήρηση εκ μέρους των επιχειρηματιών στην Εστίαση και την Αναψυχή τιμοκαταλόγων, η σύνταξη αυτών με το σωστό τρόπο, η τοποθέτησή τους στο 50% τουλάχιστον των τραπεζικών. η τήρηση διπλότυπων μπλόκ παραγγελίας. η είσπραξη τιμών σύμφωνα με τον τιμοκατάλογο, η τοποθέτηση πινακίδων με τιμές στα εκτιθέμενα είδη, η μη υπέρβαση των καθορισμένων τιμών και κερδών κ.λ.π., αφορούν στο πεδίο ελέγχων του Υπουργείου.
      Οι παραβάτριες Εταιρείες, είτε παραπέμπονται στους Εισαγγελείς Αγορανομίας για την επιβολή ποινικών κυρώσεων, είτε στις αρμόδιες Νομαρχιακές Επιτροπές για την επιβολή Διοικητικών κυρώσεων (χρηματικά πρόστιμα) τα οποία κυμαίνονται από 200 €- 29.500 € είτε και στα δύο.
      Τα στοιχεία πάντως της ΕΣΥΕ δείχνουν ότι ο πληθωρισμός την περίοδο Μάρτιο - lούνιο 2004 τρέχει με χαμηλότερους ρυθμούς σε σχέση με το αντίστοιχο περσινό διάστημα, παρά την μεγάλη άνοδο των ημών των καυσίμων.
      Η νέα κυβέρνηση. από την πρώτη στιγμή. επιχείρησε να δημιουργήσει ένα κλίμα Ολυμπιακής Συνεργασίας με όλους τους φορείς. προκειμένου να υπάρχει ένα κλίμα συγκράτηση ς των ημών. ώστε η χώρα μας να αποκτήσει μακροπρόθεσμα οφέλη. Και δεν μείναμε μόνο στο κλίμα συνεργασίας και αυτοσυγκράτησης.
      Λάβαμε μια σειρά αποφάσεων, προκειμένου να διασφαλίσουμε την σωστή λειτουργία της αγοράς και την εφαρμoγή της κείμενης νομοθεσίας. Αυτές είναι:
      Πρώτον: Σε συνεργασία με τον Αθήνα 2004 επιβάλλαμε στις εταιρείες που έχουν νοικιάσει τις καντίνες στα ολυμπιακά στάδια να προσαρμόσουν τις τιμές των πωλούμενων ειδών στις απαιτήσεις της σχετικής αγορανομικής διάταξης.
      Δεύτερον: Η νέα Κυβέρνηση ενεργοποίησε και άλλαξε τους προσανατολισμούς στην Επιτροπή Ανταγωνισμού. Από τον αδιάφορο έλεγχο των συγκεντρώσεων, την προσανατόλισε στο έλεγχο των συμπράξεων και της κατάχρησης της δεσπόζουσας θέσης. Ήδη μπήκαν τα πρώτα τσουχτερό πρόστιμα στο χώρο της αγοράς των καυσίμων. Όποιος δεν έλαβε αυτό το μήνυμα και δεν προσαρμοσθεί στις νέες εξελίξεις. σύντομα θα κληθεί να υποστεί ης συνέπειες της αντιμονοπωλιακής νομοθεσίας.
      Τρίτον: Η νέα κυβέρνηση ενεργοποίησε το ν.3190/2003 με την έκδοση πέντε υπουργικών αποφάσεων και δύο ΠΔ, ώστε να ενισχυθεί η εποπτεία των λαϊκών αγορών και του υπαίθριου εμπορίου, αντιμετωπίζοντας για πρώτη φορά, κατά τρόπο συντονισμένο και οργανωμένο, το παραεμπόριο. Συγκροτήθηκαν και διπλασιάσθηκαν τα μικτά συνεργεία ελέγχων και ήδη έχουμε τα πρώτα αποτελέσματα.
      Θα πρέπει να τονισθεί ιδιαίτερα, ότι οι υπηρεσίες της ΓΓΕ/ΥΠΑΝ ή η Επιτροπή Ανταγωνισμού δεν διέθεταν κανενός είδους χαρτογράφηση της αγοράς τροφίμων και μη αλκοολούχων ποτών, προκειμένου να προχωρήσουν στις αναγκαίες και αποτελεσματικές, για τα συμφέροντα των καταναλωτών, διαρθρωτικές κινήσεις.
      Για το λόγο αυτό το Υπουργείο Ανάπτυξης, σε συνεργασία με την Επιτροπή Ανταγωνισμού. προχωρά σε μια ολοκληρωμένη χαρτογράφηση των αγορών και κατά προτεραιότητα της αγοράς τροφίμων και μη αλκοολούχων ποτών. Απώτερος στόχος της χαρτογράφησης είναι:
      Η δημιουργία μιας Βάσης Γνώσης για τις συνθήκες ανταγωνισμού στη συγκεκριμένη αγορά, η οποία θα επεκτείνεται και θα επικαιροποιείται σε τακτά διαστήματα και η οποία θα δώσει στην Επιτροπή Ανταγωνισμού τη δυνατότητα να μπορεί να ενεργεί αποτελεσματικά στον αυτεπάγγελτο ελεγκτικό της ρόλο σε θέματα συμπράξεων και καταχρηστικής εκμετάλλευσης δεσπόζουσας θέσης.
      Με βάση την γνώση που θα αποκτήσει το ΥΠΑΝ πχ. βαθμός συγκέντρωσης και διαχρονική εξέλιξη μεριδίων, βαθμός συγκέντρωσης αγοραστών, εμπόδια εισόδου νέων επιχειρήσεων στην αγορά, βαθμός δυναμικότητας του κλάδου, το Υπουργείο Ανάπτυξης θα προχωρήσει σε μέτρα διαρθρωτικών αλλαγών και το άνοιγμα των συγκεκριμένων κλάδων στον ανταγωνισμό.
      Δυστυχώς, η ανεπάρκεια του κρατικού μηχανισμού και η ανάπτυξη σημαντικών στρεβλώσεων στις αγορές, αποτέλεσμα της αδιαφορίας και των ιδεολογικών δογματισμών των τελευταίων δεκαετιών, επιμηκύνουν τον χρόνο προετοιμασίας των σωστών λύσεων. Παρ΄ όλο που η κάθε καθυστέρηση είναι ανεπιθύμητη, είναι προτιμότερο να μην υιοθετηθούν πρόχειρες λύσεις και μέτρα που στηρίζονται σε ελλιπή πληροφόρηση, αλλά να προχωρήσει η προσεκτική και σωστή αξιολόγηση των δεδομένων πριν προταθούν συγκεκριμένα μέτρα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      5. Στην με αριθμό 2375/22-7-04 ερώτηση της Βουλευτού κ. Ασημίνας Ξηροτύρη –Αικατερινάρη δόθηκε με το υπ’ αριθμ. 1492/Ε104584 Β/12-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφερόμενοι, στο θέμα σας γνωρίζουμε τα ακόλουθα:
      1) Υπόθεση C-83/02-Σχεδιασμός διάθεσης PCB/PCT (Στάδιο Προειδοποιητικής επιστολής Α228). Η εξέταση της υπόθεσης από την Ε.Ε ξεκίνησε από τον Απρίλιο του 2000, τον Ιούνιο του 2003 εκδόθηκε η 1η Καταδικαστική Απόφαση ΔΕΚ και στις 14/7/04 οι Ελληνικές αρχές έγιναν αποδέκτης Προειδοποιητικής επιστολής Α228. Οι Ελληνικές αρχές εξέδωσαν την ΚΥΑ 18083/1098 Ε.103/2003 (ΦΕΚ/606/Β /15.5.2003) η οποία συμπληρώνει την ΚΥΑ 7589/731/2000 που ενσωματώνει την οδηγία 96/59/ΕΚ και στοχεύει στην εφαρμογή σχεδίου διαχείρισης των PCB. Στο πλαίσιο εφαρμογής των παραπάνω ΚΥΑ, συγκεντρώνονται νεότερα στοιχεία σχετικά με τις συσκευές που περιέχουν PCBs σε επίπεδο χώρας, με βάση τα οποία ενημερώνονται από το ΥΠΕΧΩΔΕ οι σχετικοί κατάλογοι. Το ΥΠΕΧΩΔΕ, μέσω του Γ΄ Κ.Π.Σ., προγραμματίζει την αναμόρφωση της κείμενης νομοθεσίας σχετικά με τα επικίνδυνα απόβλητα, καθώς επίσης και την εκπόνηση του «Εθνικού Σχεδιασμού Διαχείρισης» και των «Τεχνικών Προδιαγραφών Διαχείρισης» για τα επικίνδυνα απόβλητα.
      2) Υπόθεση Καταγγελίας 4219/2001 Διαχείριση της λάσπης της Μονάδας Επεξεργασίας λυμάτων της Ψυττάλειας στο λεκανοπέδιο Αττικής (Στάδιο Αιτιολογημένης Γνώμης). Το ΥΠΕΧΩΔΕ, αποφάσισε να υλοποιήσει Μονάδα Ξήρανσης στην Ψυττάλεια, (η οποία θα έπρεπε να έχει κατασκευασθεί από την προηγούμενη εργολαβία) προβαίνοντας σε ενέργειες προκειμένου να προχωρήσει στις από τον νόμο προβλεπόμενες διαδικασίες ανάθεσης του αντικειμένου, που συμπεριλαμβανόταν στο φυσικό αντικείμενο της Απόφασης της Ε. Επιτροπής. Οι Ελληνικές Αρχές προτίθενται να εντάξουν τη χρηματοδότηση της κατασκευής της μονάδας στις Δημόσιες Επενδύσεις ενώ αναμένεται σύντομα προκήρυξη για τη δημοπράτηση του έργου.
      3) Υπόθεση Καταγγελίας 2004/2030 για την εφαρμογή της οδηγίας 91/271 για τα αστικά λύματα (Στάδιο προειδοποιητικής επιστολής-Νέα υπόθεση/παρελήφθη στις 16/7/04) Η νέα αυτή υπόθεση σχετίζεται με την ύπαρξη δικτύων αποχέτευσης και μονάδων επεξεργασίας αστικών λυμάτων για οικισμούς με ισοδύναμο πληθυσμό άνω των 15000 κατοίκων και διερευνάται από τις αρμόδιες υπηρεσίες. Σε σχετική Έκθεση της Ευρωπαϊκής Επιτροπής (29/4/2004) προς το Συμβούλιο, το Ευρωπαϊκό Κοινοβούλιο και την Ευρωπαϊκή Οικονομική και Κοινωνική Επιτροπή αναφέρεται για την Ελλάδα ότι:«για τα Έργα προτεραιότητας Β (Αφορά πληθυσμούς 15.000 ΜΙΠ και άνω με αποχέτευση σε κανονικούς αποδέκτες), 52 από τα 77 ήταν σε συμμόρφωση» (στοιχεία του 2000). Σύμφωνα με τα τελευταία επικαιροποιημένα στοιχεία που διαβιβάστηκαν από την Υπηρεσία μας στην Ευρωπαϊκή Επιτροπή τον Απρίλιο του 2004, η κατάσταση έχει βελτιωθεί τόσο ως προς τον αριθμό των υφιστάμενων μονάδων, όσο και ως προς τη λειτουργία τους.
      4) Υπόθεση Καταγγελίας 2000/4332 Προστασία της οχιάς της Μήλου/ Οδηγία 92/43/ΕΟΚ, για τη διατήρηση φυσικών οικοτόπων -(Στάδιο Αιτιολογημένης γνώμης) Αναφορικά με την προστασία της Οχιάς της Μήλου και των ενδιαιτημάτων της στη δυτική Μήλο το ΥΠΕΧΩΔΕ σε συνεργασία με άλλους συναρμόδιους φορείς έλαβε σειρά μέτρων όπως: (α) Την διαμόρφωση ΚΥΑ για την θέσπιση μέτρων προστασίας του φυσικού περιβάλλοντος γενικά ή ειδικότερα του συγκεκριμένου είδους ή άλλων απειλούμενων και ενδημικών ειδών πανίδας και χλωρίδας και των οικοτόπων τους στη Δυτική Μήλο. Η διαδικασία της συνυπογραφής της ΚΥΑ εκτιμάται ότι θα ολοκληρωθεί εντός του 2004. (β) Την υλοποίηση προγραμμάτων που έχουν ενταχθεί στο Γ ΚΠΣ-ΠΕΠ Νοτίου Αιγαίου, και αφορούν τους εξής Φορείς Υλοποίησης με τα αντίστοιχα αντικείμενα: (1) Aναπτυξιακή Εταιρεία Κυκλάδων: α) Παρακολούθηση παραμέτρων Φυσικού Περιβάλλοντος στη Δυτική Μήλο, β) Ανάδειξη βιοτόπων-περιοχών Natura 2000 στη Μήλο/Δράσεις προβολής και ενημέρωσης και γ) Σχεδιασμός και κατασκευή ειδικών περασμάτων για την πανίδα στη Δυτική Μήλο. (2) Διεύθυνση Δασών Νομού Κυκλάδων : Αποκατάσταση και διαμόρφωση χώρου λατομείου στη θέση Χαλέπα με συνολικό προϋπολογισμό 72.250 Ευρώ, που θα συμβάλει μεταξύ των άλλων στην αποκατάσταση ενδιαιτημάτων της Οχιάς της Μήλου.(γ)Την κήρυξη αναδασωτέας περιοχής στη Δυτική Μήλο, με σκοπό την φυσική αναγέννηση και την απόλυτη προστασία της δασικής μορφής έκτασης 3834,4 στρεμμάτων, που είναι περιοχή ενδιαιτήματος της Οχιάς της Μήλου και που καταστράφηκε από πυρκαγιά.(δ)Την σημαντική διεύρυνση των ορίων της υπό ένταξη στο Δίκτυο Natura 2000 περιοχής με κωδικό 4220020 (Προφήτης Ηλίας και ευρύτερη περιοχή), έτσι ώστε να καλύπτονται οι απαιτήσεις για την διατήρηση της οχιάς της Μήλου και των οικοτόπων της. (ε) Την πάγια εφαρμογή της Νομοθεσίας για την εκτίμηση των περιβαλλοντικών επιπτώσεων και την Οδηγία 92/43/ΕΟΚ σε συνδυασμό με τα δεδομένα μελετών που έχουν εκπονηθεί για την περιοχή. (στ)Την επιβολή πρόσθετου περιβαλλοντικού όρου σε υφιστάμενες εξορυκτικές δραστηριότητες για την απαγόρευση κυκλοφορίας βαρέων οχημάτων τους στην Δυτική Μήλο για. την περίοδο από Μάιο έως Οκτώβριο και ώρα από 07.00 μ.μ. - 07.00 π.μ.
      5) Υπόθεση Καταγγελίας 4413/200l-Λειτουργία χώρου διάθεσης απορριμμάτων στην Κοινότητα Μαρουλά, Ν. Ρεθύμνης-(Στάδιο Αιτιολογημένης γνώμης)
      Ως προς την αναφερόμενη λειτουργία του ΧΥΤΑ στη θέση Μαρουλά Κρήτης, έχει εκδοθεί η με Α.Π.132247/27.7.2003 ΚΥΑ Έγκρισης Περιβαλλοντικών Όρων για την αποκατάσταση-επέκταση του ΧΥΤΑ, με χρονικό διάστημα ισχύος το 2006. Κατά την διαδικασία της περιβαλλοντικής αδειοδότησης, η αρμοδία Υπηρεσία του ΥΠΕΧΩΔΕ (ΔΠΣ) εξέφρασε την θετική άποψη της υπό προϋποθέσεις (σχετικό έγγραφο ΤΔΦΠ αρ. πρωτ. 126299/2220/10.6.03).
      6) Υπόθεση 2003/1083 - Μεταφορά στην εθνική νομοθεσία της οδηγίας 03/2002/ΕΕ για το όζον (Στάδιο αιτιολογημένης γνώμης- Νέα υπόθεση/παρελήφθη στις 22/7/2004) Προς το παρόν δεν έχει γίνει η μεταφορά της οδηγίας 03/2002/ΕΕ για το όζον στην εθνική νομοθεσία. Ωστόσο στα πλαίσια των υποχρεώσεων που απορρέουν από την εν λόγω οδηγία, το ΥΠΕΧΩΔΕ λειτουργεί ένα δίκτυο σταθμών, το Εθνικό Δίκτυο Παρακολούθησης της Ατμοσφαιρικής Ρύπανσης (ΕΔΠΑΡ), αλλά και διαδικασίες ενημέρωσης του κοινού (μέσω ειδικού τηλεφωνικού αριθμού, μέσω ιστοσελίδας του ΥΠΕΧΩΔΕ και με την έκδοση ετήσιας αναλυτικής έκθεσης σχετικά με την ατμοσφαιρική ρύπανση στην Αθήνα)
      7)Υπόθεση 2004/0029 - Μεταφορά στην εθνική νομοθεσία της οδηγίας 2003/87/ΕΚ (Στάδιο αιτιολογημένης γνώμης - Νέα υπόθεση /παρελήφθη στις 22/7/2004) Όσον αφορά την ενσωμάτωση στο Εθνικό Δίκαιο της Οδηγίας 2003/87/ΕΚ του Ευρωπαϊκού Κοινοβουλίου και του Συμβουλίου «για τη θέσπιση συστήματος εμπορίας δικαιωμάτων εκπομπών αερίων του θερμοκηπίου στην Ευρωπαϊκή Κοινότητα και την τροποποίηση της οδηγίας 96/61/ΕΚ του Συμβουλίου», το ΥΠΕΧΩΔΕ συνέστησε Διυπουργική Ομάδα Εργασίας, με στελέχη των Υπουργείων ΠΕΧΩΔΕ και Ανάπτυξης, με αντικείμενο την κατάρτιση Σχεδίου Νομοθετήματος για την εναρμόνιση του εθνικού δικαίου προς τις διατάξεις της Οδηγίας. Η δημοσίευση του σχετικού νομοθετήματος αναμένεται να ολοκληρωθεί μέχρι το τέλος του 2004.
      8) Υπόθεση 2004/2121- Εφαρμογή οδηγίας 2003/87/ΕΚ για θέσπιση συστήματος εμπορίας δικαιωμάτων εκπομπής αερίων θερμοκηπίου-Εθνικό Σχέδιο Κατανομής (Στάδιο προειδοποιητικής επιστoλής- Νέα υπόθεση/παρελήφθη στις 22/7/2004 ). Για την εκπόνηση του Εθνικού Σχεδίου Κατανομής δικαιωμάτων εκπομπής αερίων θερμοκηπίου δεν υπήρξε ουσιαστικά καμία προεργασία από την προηγούμενη Κυβέρνηση. Επιπλέον η εκτέλεση σχετικού έργου που είχε αναθέσει το ΥΠΑΝ, κατόπιν διαγωνισμού στο πλαίσιο του Γ' Κοινοτικού Πλαισίου Στήριξης, βρίσκεται σε αναστολή λόγω της υποβολής σχετικής αίτησης ακύρωσης στο ΣτΕ. Ως Υ.ΠΕ.ΧΩ.Δ.Ε., καταβάλλουμε κάθε προσπάθεια προκειμένου να προχωρήσει η εκπόνηση του σχεδίου και η υποβολή του στην Ε. Επιτροπή, το συντομότερο δυνατό.
      9)Υπόθεση Καταγγελίας 2004/2105 (Στάδιο Προειδοποιητικής Eπιστoλής – Νέα υπόθεση /παρελήφθη στις 22/7/2004 )Η Ελλάδα, εφαρμόζοντας τον Κανονισμό 2037/2000, έχει επιβάλλει τους περιοριστικούς όρους για τη χρήση του βρωμιούχου μεθυλίου. Επιπροσθέτως η χώρα μας υπέβαλλε τις προβλεπόμενες από τον Κανονισμό εκθέσεις, για τα έτη 2001 και 2002. Η χρήση του βρωμιούχου μεθυλίου για υγειονομική απομόνωση είναι μηδαμινή έως μηδενική. Αναφορικά με την αξιολόγηση και χρήση εναλλακτικών ουσιών, η χώρα μας παρουσίασε τα αποτελέσματα ερευνών που είχαν γίνει από το ΕΘΙΑΓΕ καθώς και την ένταξη της αξιολόγησης των εναλλακτικών σε πρόγραμμα το Γ΄ ΚΠΣ (Υποεvέργεια ΙΙ «Εύρεση εναλλακτικών του βρωμιούχου μεθυλίου») καθώς και τη χρήση εναλλακτικών σε ορισμένες κατηγορίες προϊόντων. Επισημαίνεται, ότι ποτέ δεν τέθηκαν πρότυπα ή ιδιαίτερες απαιτήσεις από την αρμόδια Επιτροπή, αναφορικά με το είδος των στοιχείων που θα πρέπει να καταγραφούν στην έκθεση σχετικά με τη χρήση εναλλακτικών ουσιών για τη χρήση βρωμιούχου μεθυλίου για προετοιμασία αποστολής φορτίου και φυτοϋγιεινομικής απομόνωσης. Για το έτος 2003, έχει συλλεχθεί η πλειονότητα των στοιχείων ως προς τη χρήση και ετοιμάζεται η υποβολή της έκθεσης.
      Ο Υπουργός
      Γ. ΣΟΥΦΛΙΑΣ»
     6. Στην με αριθμό 2385/23-7-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 71652/ΙΗ/11-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 2385/23-7-04 την οποία κατέθεσε η Βουλευτής κα Ευαγγελία Σχοιναράκη-Ηλιάκη και αφορά στην κατοχύρωση Επαγγελματικών Δικαιωμάτων Αποφοίτων Τμήματος Κοινωνικής Διοίκησης Δημοκριτείου Πανεπιστημίου Θράκης, σας γνωρίζουμε τα ακόλουθα:
      Οι απόφοιτοι του τμήματος Κοινωνικής Διοίκησης κατεύθυνσης Κοινωνικής πολιτικής, του Δημοκριτείου πανεπιστημίου Θράκης (Δ.Π.Θ.) μπορούν να ενταχθούν στον κλάδο εκπαιδευτικών ΠΕ1 Ο-Κοινωνιολόγων και να συμμετέχουν σε διαγωνισμό του ΑΣΕΠ, εφόσον και μόνο έχουν επιλέξει μεταξύ των υποχρεωτικών μαθημάτων επιλογής τα κάτωθι 	μαθήματα:
      1. «Κοινωνιολογία Αποκλίνουσας Συμπεριφοράς» 
      2. «Ιστορία Κοινωνιολογικών Θεωριών».
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     7. Στην με αριθμό  2034/7-7-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 40081/29-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι η Περιφέρεια Αττικής, σύμφωνα με τα στοιχεία που μας απέστειλε, είναι γνώστης του προβλήματος στο Δήμο Μεγαρέων και θα φροντίσει για τη δυνατότητα μελλοντικής ένταξης του έργου σε χρηματοδοτικό πρόγραμμα της Περιφέρειας.
      Ο Υφυπουργός
      Α. ΝΑΚΟΣ»
     8. Στις με αριθμό 2041/8-7-04 και 2090/12-7-04 ερωτήσεις των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. ΓΠ/69853/30-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 2041/8-7-2004 και 2090/12-7-2004 ερωτήσεις που κατατέθηκαν στη Βουλή από τους Βουλευτές κκ. Ν. Γκατζή και Τ. Τσιόγκα σχετικά με έλλειψη προσωπικού στο Γ.Ν. Βόλου και την έγκριση του νέου Οργανισμού λειτουργίας του, σας γνωρίζουμε τα εξής:
      Το ΠεΣΥΠ Θεσσαλίας έχει uπoβάλει στο Υπουργείο Υγείας και Κοινωνικής Αλληλεγγύης πρόταση σύστασης δώδεκα (12) θέσεων κλάδου γιατρών ΕΣΥ για τη λειτουργία των ΤΕΠ (1 Δ/ντή, 4 Επιμ. Α', 7 Επιμ. Β').
      Το θέμα της σύστασης θέσεων προσωπικού για τη λειτουργία των ΤΕΠ σε Νοσοκομεία άνω των 200 κλινών θα εξεταστούν και θα υλοποιηθούν από το Υπουργείο Υγείας και Κοινωνικής Αλληλεγγύης συνολικά και σε σχέση πάντα με τις οικονομικές του δυνατότητες.
      Με την αρ. 67167/9-7-2004 απόφαση του Υπουργού Υγείας και Κοινωνικής Αλληλεγγύης έγινε κατανομή προσωπικού, με σχέση εργασίας Ιδιωτικού Δικαίου Ορισμένου Χρόνου, διάρκειας 8 και 4 μηνών, κατά κλάδο και ειδικότητα, για την κάλυψη λειτουργικών αναγκων του Γ.Ν. Βόλου ως εξής:
      Γ.Ν. Βόλου
      (5) άτομα ΤΕ Νοσηλευτριών με χρονική διάρκεια σύμβασης 8 μήνες 
      (2) άτομα ΤΕ Noσηλευτριών με χρονική διάρκεια σύμβασης 4 μήνες
      (3) άτομα ΔΕ Νοσηλευτριών με χρονική διάρκεια σύμβασης 8 μήνες
      (1) άτομο ΔΕ Νοσηλευτριών, με xρονική διάρκεια σύμβασης 4 μήνες
      (2) άτομα ΤΕ Ηλεκτρολόγων Ιατρικών Εργαστηρίων, με χρονική διάρκεια
      	σύμβασης 8 μήνες.
      (1) άτομο ΤΕ Ραδιολογίας-Ακτινολογίας, με χρονική διάρκεια σύμβασης 8 μήνες
      (1) άτομο ΔΕ Ραδιολογίας-Ακτινολογίας, με χρονική διάρκεια σύμβασης 8 μήνες
      (1) άτομο ΔΕ Ηλεκτρολόγων, με χρονική διάρκεια σύμβασης 8 μήνες
      (1) άτομο ΔΕ Μηχανοτεχνικών, με χρονική διάρκεια σύμβασης 8 μήνες
      _ (1) άτομο Υε Μεταφορέων Ασθενών, με χρονική διάρκεια σύμβασης 8 μήνες
      - (2) άτομα ΥΕ Μεταφορέων Ασθενών, με χρονική διάρκεια σύμβασης 4 μήνες
      Από το Υπουργείο Οικονομίας και Οικονομικών έχει δοθεί η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας.
      Στο πλαίσιο της ως άνω έγκρισης το Υπουργείο Υγείας και Κοινωνικής Αλληλεγγύης έχει ζητήσει με σχετικό έγγραφο (25-5-2004) από τα Νοσηλευτικά Ιδρύματα της χώρας την κατάρτιση καταλόγων για την ιεράρχηση αναγκών προσωπικού, προκειμένου να προχωρήσει η διαδικασία προκήρυξης των θέσεων αυτών.
      Όσον αφορά τον Οργανισμό λειτουργίας του Γ.Ν. Βόλου, η αρμόδια υπηρεσία του Υπουργείου Υγείας και Κοινωνικής Αλληλεγγύης, κατόπιν υπoβoλής σχετικής πρότασης του Πε.Σ.Υ.Π. Θεσσαλίας, προχώρησε στην έκδοση σχεδίου Κ.Υ.Α. αναμόρφωσης του Οργανισμού του Γ.Ν. Βόλου, που αφορά στην αύξηση των κλινών (από 270 σε 470), ένταξη στην ιατρική υπηρεσία νέων Τμημάτων και Μονάδων (Νευροχειρουργικό, Γαστρεντερολογlκό, ΜΑΦ, Πρόωρων, κλπ.), σύσταση νέων θέσεων προσωπικού διαφόρων κλάδων και ειδικοτήτων (κλάδου γιατρών ΕΣΥ, Νοσηλευτικό, Διοικητικό προσωπικό κλπ.), συνολικής δαπάνης 7.000.000 Ευρώ περίπου.
      Το εν λόγω σχέδιο Κ.Υ.Α. βρίσκεται από 16-6-2004 στο συναρμόδιο Υπουργείο Εσωτερικών, Δημόσιας Διοίκησης και. Αποκέντρωσης.
      Ο Υπουργός
      Ν. ΚΑΚΛΑΜΑΝΗΣ»
     9. Στην με αριθμό 2035/7-7-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 410/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω. ερώτηση που κατέθεσε ο Βουλευτής κ. Β. Οικονόμου, σας πληροφορούμε τα εξής:
      Το φαινόμενο της ξήρανσης των πεύκων στην περιοχή της Αττικής είναι αποτέλεσμα της συνδυασμένης δράσης πολλών αιτιών  όπως η έξαρση του φλοιοφάγου εντόμου Marchalina hellenica η ρύπανση του περιβάλλoντoς η ξηρασία, η έλλειψη ελεύθερου εδάφους κ.λ.π.
      Η περαιτέρω διερεύνηση των αιτίων ξήρανσης των δέντρων στην Αττική αλλά και των αιτίων έξαρσης του εντόμου Marchalina hel1enica θεωρείται επιβεβλημένη και για το λόγο αυτό το Υπουργείο βρίσκεται σε επαφή και συνεργασία με τα αρμόδια ερευνητικά κέντρα λαμβάνοντας υπόψη και αξιοποιώντας όλα τα επιστημονικά δεδομένα.
      Πληροφοριακά αναφέρουμε ότι το έντομο Marchalina hellenica παρουσιάζει αυξημένη σημαντικότητα για την παραγωγή πευκόμελου στην Ελλάδα (η παραγωγή μελιού στη χώρα μας στηρίζεται κατά. κύριο λόγο στο μελιτοφόρο υγρό που εκκρίνει το εν λόγω έντομο όταν βρίσκεται στο προνυμφικό στάδιο).
      Όσον αφορά. την πρακτική αντιμετώπιση του εντόμου Μarchalina, hellenica, το Υπουργείο βρίσκεται σε διαρκή. επαφή. με όλους τους. ενδιαφερόμενους Δήμους και Κοινότητες για την παροχή σχετικών πληροφοριών ως προς τους τρόπους αντιμετώπισής του, οι οποίοι συνίστανται κατά βάση στην απόπλυση των προσβεβλημένων δέντρων με νερό υπό πίεση και εν συνεχεία στον καλό καθαρισμό του εδάφους περιμετρικά των δέντρων αυτών.
      Ο Υφυπουργός
      Ε. ΜΠΑΣΙΑΚΟΣ»
     10. Στην με αριθμό  2036/8-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ.  40078/29-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι, στα πλαίσια των αρμοδιοτήτων μας, το Υπουργείο έχει εγκρίνει, με την υπ. αριθμ. πρωτ. 34709/01-072004 απόφαση, το ποσό των 10.000 ευρώ στην Κοινότητα Κρυονερίου για τον καθαρισμό αγροτικών εκτάσεων εντός του κτήματος Τατοΐου.
      Σας πληροφορούμε επίσης, ότι για τα υπόλοιπα θέματα, αρμόδια να απαντήσουν είναι και τα κατά λόγο αρμοδιότητας συνερωτώμενα Υπουργεία.
      Ο Υφυπουργός
      Α. ΝΑΚΟΣ»
     11. Στην με αριθμό 2036/8-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 411/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Φ. Κουβέλης, για τα θέματα της αρμοδιότητάς μας, σας πληροφορούμε τα εξής:
      Το κτήμα Τατοΐου (42.000 στρεμμάτων) κατά τα 2/3 περίπου θα περιληφθεί στον πυρήνα του Εθνικού Δρυμού Πάρνηθος, σύμφωνα με το διαχειριστικό σχέδιο του Δρυμού και τις χωροταξικές ρυθμίσεις του Οργανισμού της Αθήνας. Το κεντρικό τμήμα του κτήματος με τα ιστορικά κτίρια καθώς και ένας ευρύς περιβάλλων χώρος (4.000 στρεμμάτων),. αποτελούν ιδιαίτερη ζώνη η αρμοδιότητα της οποίας ανήκει στο συνερωτώμενο Υπουργείο Πολιτισμού. .
      Η υπόλοιπη προς νότον έκταση του κτήματος θα χρησιμοποιηθεί για δραστηριότητες αναψυχής.
      Ο Υφυπουργός
      Ε. ΜΠΑΣΙΑΚΟΣ»
     12. Στην με αριθμό 2039/8-7-04 ερώτηση του Βουλευτή κ. Ευαγγέλου Πολύζου δόθηκε με το υπ’ αριθμ. ΓΠ/68468/27-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.2039/8-7-2004 ερώτηση που κατατέθηκε στη Βουλή από το Βουλευτή κ. Ε. Πολύζο σχετικά με την αναστολή των συμβάσεων των παιδιάτρων με το Δημόσιο στο Ν. Πιερίας, σας γνωρίζουμε ότι οι συμβάσεις των ιατρών είναι ατομικές και συνάπτονται με τον Οργανισμό Περίθαλψης Ασφαλισμένων Δημοσίου (ΟΠΑΔ) κατόπιν αίτησης του ενδιαφερόμενου ιατρού.
      Το Υπουργείο Υγείας και Κοινωνικής Αλληλεγγύης έχει θέσει ως πρώτο νομοθετικό στόχο του για το έτος 2005 την ψήφιση Νομοσχεδίου για την ενοποίηση των υπηρεσιών πρωτoβάθμιας φροντίδας, πρόληψης και περίθαλψης, υπό την αιγίδα του ΕΣΥ.
      Η πρωτoβoυλία αυτή, της οποίας θα προηγηθεί ενδελεχής μελέτη και συντονισμός με τα συναρμόδια Υπουργεία, αποσκοπεί μεταξύ άλλων και στην παροχή του δικαιώματος ελεύθερης επιλογής ιατρού από όλους τους ασφαλισμένους, μετά την πιλοτική εφαρμογή του συστήματος, σε πρώτη φάση για 1 έτος.
      Απαραίτητη προϋπόθεση για τη λειτουργία αυτού του συστήματος είναι η συμμετοχή των ιδιωτών ιατρών σε ικανούς αριθμούς και ειδικότητες, μέσω της Εθνικής Συλλογικής Σύμβασης Εργασίας, που θα υπογραφεί μεταξύ των συμμετεχόντων ταμείων και των συλλογικών τους οργάνων.
      Σε αυτήν την κατεύθυνση το Υπουργείο Υγείας και Κοινωνικής Αλληλεγγύης θα ασκήσει τον εποπτικό του ρόλο, δίνοντας προτεραιότητα:
      1. στην επανακωδικοποίηση των ιατρικών πράξεων και εξετάσεων, έτσι ώστε να συμβαδίζoυν με τα σύγχρονα επιστημονικά δεδομένα,
      2. στην ανατιμολόγηση των ιατρικών και παραϊατρικών υπηρεσιών, οι τιμές των οποίων έχουν μείνει καθηλωμένες εδώ και πολλά χρόνια,
      3. στην οριοθέτηση των απαραίτητων ιατρικών πράξεων (σύνοδοι πράξεις) που περιλαμβάνονται στην επίσκεψη της κάθε ειδικότητας και οι οποίες θα περιλαμβάνονται στο κόστος της επίσκεψης.
      Ο Υπουργός
      Ν. ΚΑΚΛΑΜΑΝΗΣ»
     13. Στην με αριθμό 2043/18-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4151/7335/12-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2043/08-07-2004 Ερώτησης, που κατέθεσε ο Βουλευτής κ. Μιχάλης Καρχιμάκης, με θέμα την μετεγκατάσταση της ΣΕΑΠ, σας γνωρίζουμε τα ακόλουθα:
      Για το θέμα της μετεγκατάστασης της ΣEAΠ στο Δήμο Νεάπολης Λασιθίου δεν υπάρχει νεώτερη εξέλιξη γιατί δεν έχει ακόμη οριστικοποιηθεί η ευρισκόμενη σ' εξέλιξη αναδιοργάνωση των Μονάδων και Υπηρεσιών του ΓΕΣ.
      Μετά την οριστικοποίηση των σχεδιασμών θα υπάρξει περαιτέρω συνεργασία με τον αρμόδιο Δήμο για την επανεξέταση του θέματος.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      14. Στην με αριθμό 2387/23.7.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1092/16.8.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση της Βουλευτού κ. Σχοιναράκη -Ηλιάκη, σας γνωρίζουμε τα ακόλουθα:
      Το ακίνητο εμβαδού 1Ο00μ2 επί του οποίου βρίσκεται το κτίριο των γραφείων του ΕΟΤ εμβαδού 207μ2 στο Ηράκλειο παρεχωρήθη στον Ε.Ο.Τ. από το ελληνικό Δημόσιο κατά πλήρη κυριότητα (ΦΕΚ 84//Α/5.6.72) με σκοπό την ανέγερση τουριστικού περιπτέρου, δημιουργία parking και λοιπών έργων διαμόρφωσης του χώρου, μετεγράφη δε στο Υποθηκοφυλακείο Ηρακλείου με αύξοντα αριθμό μεταγραφής 146088/τόμος 1365)
      Με τον Ν. 2636/98 (ΦΕΚ 198/Α/27.8.98) συστάθηκε η Ανώνυμη Εταιρία για την διαχείριση της περιουσίας του ΕΟΤ (ΕΤΑ ΑΕ) η οποία έχει σκοπό την διοίκηση, διαχείριση και εκμετάλλευση των ακινήτων που ανήκουν στον ΕΟΤ. Επειδή το ακίνητο που αναφέρεται στην ερώτηση κάλυπτε τις ανάγκες της περιφερειακής Διεύθυνσης Κρήτης του ΕΟΤ , παρέμεινε στην πλήρη κυριότητα του ΕΟΤ. Σύμφωνα όμως με το άρθρο 29 του Ν.2636/98, με προεδρικό διάταγμα που θα εκδιδόταν, θα μεταβιβάζονταν οι αρμοδιότητες των περιφερειακών διευθύνσεων του ΕΟΤ στις Περιφέρειες και οι υπάλληλοι του ΕΟΤ που υπηρετούσαν στις διευθύνσεις αυτές θα θεωρούνταν αποσπασμένοι στην περιφέρεια μέχρις ότου μεταταγούν.
      Με το Π.Δ. 313/2001 (ΦΕΚ 211/Α/25.9.2001) μεταβιβάστηκαν οι αρμοδιότητες από τον ΕΟΤ στις Περιφέρειες. Επομένως, οι υπάλληλοι του ΕΟΤ που υπηρετούσαν στην περιφερειακή Δ/νση Κρήτης θεωρήθηκαν κατά την έννοια του άρθρου 29 του Ν. 2636/98 αποσπασμένοι υπάλληλοι στην Περιφέρεια Κρήτης και μεταφέρθηκαν σταδιακά από τα γραφεία του ΕΟΤ σε άJ.λα γραφεία της Περιφέρειας, εκκενώνοντας το συγκεκριμένο ακίνητο.
      Με την επανασύσταση του Υπουργείου Τουρισμού, (Π.Δ. 122/2004, ΦΕΚ 85/Α/17.3.2004) και ενόψει της ανασυγκρότησης του ΕΟΤ και των περιφερειακών του Διευθύνσεων, είναι προφανές ότι το συγκεκριμένο ακίνητο του ΕΟΤ θα επαναχρησιμοποιηθεί άμεσα σαν κτίριο γραφείων για την εξυπηρέτηση των αναγκών της περιφερειακής Διεύθυνσης ΕΟΤ Κρήτης και σαν γραφείο Πληροφοριών του ΕΟΤ, με σκοπό την αποτελεσματική εξυπηρέτηση τόσο των τουριστών, όσο και των πολιτών του νησιού.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      15. Στην με αριθμό 2116/13.7.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-885/19.8.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2116/13-7-04, που κατέθεσε στη Βουλή ο Βουλευτής κ. Βασίλης Οικονόμου, και μας διαβιβάστηκε από το Υπουργείο Ανάπτυξης με το αριθμ. Β13-714/5-8-Ο4 έγγραφο, σας πληροφορούμε τα παρακάτω:
      1. Με τις διατάξεις του ν.δ 400/70 (Α 10) «Περί Ιδιωτικής Επιχειρήσεως Ασφαλίσεως» όπως αυτό τροποποιήθηκε και συμπληρώθηκε με το π.δ 103/90 (Α 47) σε συμμόρφωση προς τις οδηγίες 73/239/ΕΟΚ και 84/641/ΕΟΚ καθορίζεται το γενικό πλαίσιο λειτουργίας των επιχειρήσεων ασφαλίσεως. Στο άρθρο 13 περιγράφονται οι δραστηριότητες του κλάδου «βοήθεια», στον οποίο εντάσσεται η «οδική βοήθεια οχημάτων».
      Οι διατάξεις αυτές, μετά από σχετική τροποποίησή τους (άρθρο 35 παρ. 15 ν. 2496/97), προβλέπουν τη δυνατότητα άσκησης της δραστηριότητας «οδική βοήθεια» και από μη ασφαλιστικές επιχειρήσεις, για τις οποίες οι ανωτέρω οδηγίες δεν καθορίζουν όρους και προϋποθέσεις λειτουργίας.
      2. Κατ' εφαρμογήν των ανωτέρω, στον κλάδο «οδική βοήθεια οχημάτων» δραστηριοποιούνται στη χώρα μας τα παρακάτω είδη επιχειρήσεων οδικής βοήθειας, στο όνομα των οποίων ταξινομούνται φορτηγά αυτοκίνητα ιδιωτικής χρήσης σύμφωνα με τους όρους και προϋποθέσεις της A2/39773/6957/B 955/20-11-91 απόφασης του Υπουργού Μεταφορών και Επικοινωνιών:
      Ασφαλιστικές, επιχειρήσεις, που ασκούν τον κλάδο «βοήθεια» με σχετική άδεια από το Υπουργείο Ανάπτυξη και έχουν τη δυνατότητα να ταξινομούν φορτηγά αυτοκίνητα ιδιωτικής χρήσης για παροχή οδικής βοήθειας σε εθνικό επίπεδο.
      Επιχειρήσεις οδική, βοήθειας τοπικού χαρακτήρα (μη ασφαλιστικές επιχειρήσεις που μπορούν να ασκούν οδική βοήθεια μόνο σε τοπικό επίπεδο (εντός ορίων νομού και μεταξύ όμορων νομών) με ΦΙΧ αυτ/τα στο όνομά τους (άρθρο 18 ν.1959/91 και A2/9773/6957/B΄955/20-11-91 απόφαση του Υπουργού Μεταφορών και Επικοινωνιών).
      Οι τοπικές αυτές επιχειρήσεις οδικής βοήθειας είτε συνεργάζονται μεταξύ τους σε κοινοπραξίες, είτε συνεργάζονται με ασφαλιστικές του κλάδου «βοήθεια», είτε ασκούν τη δραστηριότητα μεμονωμένα.
      3. Για την ανάγκη πράγματι νομοθετικής ρύθμισης των κανόνων λειτουργίας του κλάδου «οδική βοήθεια», έχει ήδη συνταχθεί από το ΥΠ.Μ.Ε. σε συνεργασία με αρμόδιους φορείς και υπηρεσίες, σχέδιο νόμου με το οποίο τίθενται οι προϋποθέσεις σε προσωπικό, τεχνικό εξοπλισμό, μεταφορικά μέσα κλπ. που πρέπει να πληρούν οι επιχειρήσεις οδικής βοήθειας (ασφαλιστικές και μη ασφαλιστικές), διαδικασία αδειοδότησης, μηχανισμοί ελέγχου, απαγορεύσεις, ποινές σε περιπτώσεις παραβάσεων κλπ.
      Ο Υπουργός
      ΜΙΧΑΛΗΣ ΛΙΑΠΗΣ»
      16. Στην με αριθμό 2456/27.7.04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./230/17.8.04 έγγραφο από τον Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2456/27.07.2004 ερώτηση της Βουλευτού κ. Μαρίας Δαμανάκη, σας γνωρίζουμε τα εξής:
      Η προκήρυξη για την πρόσληψη 55 συμβασιούχων στην ΕΥΔΕ/ΑΟΕΕ του ΥΠ.ΠΟ. αφορά στην πλήρωση των κενών θέσεων της ΕΥ ΔΕ/ ΑΟΕΕ που προβλέπει το ιδρυτικό Π. Δ/μα 220/2000, και η Απόφαση ΕΥΔΕ/Φ500/1Ο0/338/31.12.2002 του Υπουργού ΠΕ.ΧΩ.Δ.Ε. και του Υφυπουργού Πολιτισμού.
      Όπως προκύπτει από τα παραπάνω, η προκήρυξη αφορά στην υλοποίηση αποφάσεων που είχαν ληφθεί και δεν είχαν υλοποιηθεί, παρά τις υφιστάμενες ανάγκες, για άγνωστους λόγους.
      Η πλήρωση των παραπάνω θέσεων καλύπτει το υφιστάμενο και αδιαμφισβήτητο κενό στην στελέχωση της Υπηρεσίας, η οποία, μετά την ολοκλήρωση των έργων των Ολυμπιακών Αγώνων, καλείται να ολοκληρώσει το δεύτερο σκέλος του αντικειμένου της που είναι:
      1. Η ολοκλήρωση των τμημάτων που οι συμβάσεις των έργων προέβλεπαν να γίνουν μετά τους Ολυμπιακούς Αγώνες, όπως πχ η ολοκλήρωση του κτιριακού μέρους του IBC, η επαναφορά του κτιρίου της HELEXPO στην προ των Ολυμπιακών Αγώνων λειτουργική δομή του κ.λπ.
      2. Η παραλαβή των έργων από την Οργανωτική Επιτροπή και η ποιοτική και ποσοτική παραλαβή των έργων (προσωρινή και οριστική παραλαβή) από τους αναδόχους, σύμφωνα με τα οριζόμενα στη νομοθεσία των δημοσίων έργων.
      3. Η οικονομική εκκαθάριση των έργων.
      Οι παραπάνω διαδικασίες, που αφορούν σε όλα τα έργα που υλοποίησε η ΕΥΔΕ/ΑΟΕΕ, με βάση το ιδρυτικό Προεδρικό Διάταγμα προβλέπεται να διαρκέσουν ένα χρόνο, περίοδο για την οποία γίνεται και πρόσληψη του προσωπικού.
      Οι αιτήσεις που έχουν υποβληθεί θα αξιολογηθούν από την Επιτροπή στελεχών της ΕΥΔΕ/ΑΟΕΕ και του ΥΠ.ΠΟ. που θα οριστεί, όπως προβλέπουν οι κείμενες διατάξεις, με απόφαση της Αναπληρώτριας Υπουργού, αρμόδιας για θέματα της ΕΥΔΕ/ΑΟΕΕ.
      Στο έργο της ΕΥΔΕ/ ΑΟΕΕ για το διάστημα αυτό είναι αυτονόητο ότι θα συμμετάσχει όλο το προσωπικό της Υπηρεσίας, υφιστάμενο και νέο.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      17. Στην με αριθμό 2207/15.7.04 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. ΓΠ/71548/30.7.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2207/15-7-2004 ερώτηση που κατατέθηκε στη Βουλή από το Βουλευτή κ. Κ. Μητσοτάκη με θέμα 'Ή πολιτική στον τομέα της δωρεάς και μεταμόσχευσης οργάνων στη χώρα μας", σας γνωρίζουμε τα παρακάτω:
      Σύμφωνα με τα ευρωπαϊκά δεδομένα η χώρα μας κατέχει την τελευταία θέση σε αριθμό δυνητικών δοτών με 6,5 ανά εκατ. πληθ., ενώ για την Ισπανία και την Αυστρία οι αντίστοιχοι αριθμοί είναι 33,8 και 23,3. Το μόνο παρήγορο για τη χώρα μας είναι ότι βρισκόμαστε στις χώρες που παρουσίασαν αύξηση σε σχέση με την προηγούμενη χρονιά (5,2 για το 2002), Επισυνάπτεται πίνακας με τα επίσημα στοιχεία του Ευρωπάίκού Συμβoυλίoυ Εμπειρογνωμόνων για τα έτη 2002 και 2004. Στόχος, προσπάθεια και ελπίδα όλων είναι ο αριθμός αυτός μέσα στο 2004 να αυξηθεί.
      Για την επιτυχία των στόχων αυτών έχουν προγραμματιστεί οι εξής δραστηριότητες:
      Συνέχιση της εκστρατείας ενημέρωσης των πολιτών με ομιλίες που οργανώνει ο ΕΟΜ σε όλη τη χώρα (έχει ήδη πραγματοποιηθεί στην Καλαμάτα). Για το 2004 έχουν προγραμματισθεί δύο άλλες πανελλήνιες εκστρατείες ενημέρωσης των πολιτών για τη δωρεά οργάνων στα Ιωάννινα στις αρχές Οκτωβρίου και στη Λάρισα στις αρχές Δεκεμβρίου.
      Τηλεοπτικά Διαφημιστικά Μηνύματα  που ευαισθητοποιούν το κοινό στο θέμα της δωρεάς οργάνων εκπέμπονται, από τους τηλεοπτικούς σταθμούς της χώρας. Μάλιστα στην Ολυμπιακή Λαμπαδηδρομία θα μεταφέρoυν τη φλόγα 12 άτομα σε 4 νομούς της χώρας (Ηράκλειο, Θεσσαλονίκη, Αχαΐα και Αττική), ΟΙ οποίοι είναι συγγενείς δοτών, μεταμοσχευμένοι και νεφρoπαθείς.
      Φέτος η χώρα μας φιλοξενεί την 6 Πανευρωπαϊκή Ημέρα για τη Δωρεά Οργάνων και τη Μεταμόσχευση (16-18 Σεπτεμβρίoυ), στην οποία θα συμμετέχουν σημαντικοί πολιτειακοί, πολιτικοί, εκκλησιαστικοί και κοινωνικοί παράγοντες και η οποία θα γίνει γνωστή στον ελληνικό λαό μέσα από τα μέσα μαζικής ενημέρωσης.
      Μέχρι τώρα έχουν καλυφθεί στον ΕΟΜ δέκα θέσεις Κεντρικών Συντονιστών και ειδικού επιστημονικού προσωπικού και μέχρι το τέλος του καλοκαιριού θα πληρωθούν και άλλες τρεις θέσεις ειδικού επιστημονικού προσωπικού που έχουν ήδη προκηρυχθεί και είναι σε εξέλιξη. Αναφορικά με τη συμπληρώσει όλου του πρoβλεπόμενoυ προσωπικού του ΕΟΜ, ο Οργανισμός έχει ζητήσει την προκήρυξη πέντε νέων θέσεων που προβλέπονται στον οργανισμό του, ούτως ώστε ο αριθμός των υπηρετούντων να ανέλθει στους δέκα οχτώ, με προοπτική το 2006 να συμπληρωθούν οι υπόλοιπες έξι κενές θέσεις.
      Μέχρι το τέλος του έτους γίνεται προσπάθεια να λειτουργήσει το παράρτημα του ΕΟΜ της Θεσσαλονίκης και στο επόμενο έτος τα υπόλοιπα παραρτήματα, εκεί όπου εδρεύουν Πανεπιστημιακά Νοσοκομεία (συνολικά έξι).
      Στις 17 Σεπτεμβρίου θα διεξαχθεί το 10 Σεμινάριο Τοπικών Συντονιστών (Τ.Σ.). Τοπικοί Συντονιστές είναι Διευθυντές, γιατροί ή και νοσηλευτικό προσωπικό των Μονάδων Εντατικής Θεραπείας, των οποίων το έργο θα είναι ο εντοπισμός δυνητικών δοτών, η ενημέρωση του ΕΟΜ, η προσέγγιση των συγγενών, η συντήρηση του δότη και η υποβοήθηση της μεταμοσχευτικής διαδικασίας μέσα στο Νοσοκομείο του δότη. Οι Τ.Σ. των ΜΕΘ είναι ανεξάρτητοι από τους Συντονιστές των Παραρτημάτων του ΕΟΜ. Το έργο τους είναι διαφορετικό και συμπληρωματικό. Οι Συντονιστές Μεταμοσχεύσεων των Παραρτημάτων οργανώνουν τη μεταμοσχευτική διαδικασία σε τοπικό και περιφερειακό επίπεδο.
      Σας γνωρίζουμε ότι ήδη στην τελευταία συνεδρίαση του ΔΣ του ΕΟΜ αποφασίσθηκε η εισήγηση στο Υπουργείο Υγείας και Κοινωνικής Αλληλεγγύης της χορήγησης άδειας λειτουργίας Μονάδας Μεταμόσχευσης κερατοειδούς στο Π.Γ.Ν. Λάρισας και στο Νοσοκομείο «ΕΡΡΙΚΟΣ ΝΤΥΝΑΝ», καθώς και της χορήγησης άδειας στη Μονάδα Μεταμόσχευσης του Γ.Ν.Α. Λαϊκό για την επέκταση του ήδη υπάρχοντος προγράμματος μεταμοσχεύσεων νεφρού σε ήπαρ, πάγκρεας και έντερο.
      Αν βέβαια σημειωθεί περαιτέρω αύξηση των μεταμοσχεύσεων στη χώρα μας, θα εξεταστεί η περίπτωση της ανάπτυξης μεταμοσχευτικών προγραμμάτων και σε άλλα Νοσηλευτικά Ιδρύματα.
      Ο Υπουργός
      Ν. ΚΑΚΛΑΜΑΝΗΣ»
      Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 2393/23.7.04 ερώτηση των Βουλευτών κυρίων Αγγέλου Τζέκη και Γιώργου Χουρμουζιάδη δόθηκε με το υπ’ αριθμ. ΑΤ Δ8/Β/Φ6 5320/4117 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κ.κ. Άγγελος Τζέκης και Γιώργος Χουρμουζιάδης στη Βουλή των Ελλήνων, σας γνωστοποιούμε τα εξής:
      1. Η εκμετάλλευση των λατομείων βιομηχανικών ορυκτών σε όλη τη χώρα επιτρέπεται μόνον κατόπιν άδειας εκμετάλλευσης η οποία χορηγείται στον έχοντα το δικαίωμα εκμετάλλευσης του λατομείου δηλ. στον ιδιοκτήτη του εδάφους ή σε εκείνον προς τον οποίο παραχώρησε αυτός το δικαίωμά του (άρθρα 3, 4, ν 669/77).
      Τα εις την κυριότητα του Δημοσίου ανήκοντα λατομεία βιομηχανικών ορυκτών εκμισθώνονται με πλειοδοτική δημοπρασία ή με απευθείας σύμβαση, κατά τα οριζόμενα στο Π.Δ. 285/1975. Η διαδικασία αυτή της εκμίσθωσης καθώς και η έκδοση της αντίστοιχης πράξης αποτελεί αρμοδιότητα της Περιφερειακής Διοίκησης (Γενικού Γραμματέα της Περιφέρειας) όπου ανήκει η αιτούμενη έκταση, στα πλαίσια των αρμοδιοτήτων της για τη διαχείριση δημοσίων λατομείων (Ν.2218/94 , 2399/96 και 2647/98).
      Η προαναφερθείσα μίσθωση συνομολογείται μόνον, εφ’ όσον διαπιστωθεί ότι δεν συντρέχουν απαγορευτικοί της λατομείας λόγοι, για την διαπίστωση των οποίων γνωμοδοτούν οι κατά τον νόμο αρμόδιες υπηρεσίες (αρθ. 10 του ν.1428/1984). Εφόσον, η έκταση είναι δασική, απαιτείται επίσης έγκριση επέμβασης από τη Διεύθυνση Δασών, σύμφωνα με το ν.998/79.
      Κατόπιν των ανωτέρω, και εφόσον συμπληρωθεί ο φάκελος, με τις εγκεκριμένες μελέτες (τεχνική και περιβαλλοντική), εκδοθούν οι κατά τον νόμο απαραίτητες εγγυητικές επιστολές και συναφθεί το μισθωτήριο συμβόλαιο (μεταξύ του αιτούντος και του ελληνικού δημοσίου), διαβιβάζεται από την Περιφέρεια στο Υπουργείο Ανάπτυξης όπου και εκδίδεται η άδεια εκμετάλλευσης.
      2. Στη συγκεκριμένη περίπτωση αδειοδότησης της εταιρείας «ΜΕΒΙΟΡ ΑΕ» για την εκμετάλλευση του βιομηχανικού ορυκτού χαλαζία στην περιοχή του Δήμου Κρουσσών του Νομού Κιλκίς, τηρήθηκε με σχολαστικότητα η προαναφερθείσα νόμιμη διαδικασία και συγκεκριμένα:
      Α Γνωμοδότησαν θετικά όλες οι παρακάτω υπηρεσίες μη εξαιρουμένης και της Νομαρχιακής Αυτοδιοίκησης (δια του αρμοδίου τμήματος Βιομηχανίας):
      α. Η Επιθεώρηση Μεταλλείων Βόρειας Ελλάδας (ΕΜΒΕ), 
      β. Το Ινστιτούτο Γεωλογικών και Μεταλλευτικών Ερευνών (ΙΓΜΕ) γ. Η Στρατιωτική Αρχή (ΓΕΣ , 3η ΤΑΞΥΠ), δ. Η Δ/νση Δασών Νομαρχιακής Αυτοδιοίκησης (Ν.Α) Κιλκίς, Δασαρχείο Κιλκίς. ε. Η Δ/νση Τεχνικών Υπηρεσιών της Ν.Α Κιλκίς, στ. Το Τμήμα ΤΥΔΚ της Περιφέρειας Κεντρικής Μακεδονίας ζ. Η Δ/νση Γεωργίας της Ν.Α Κιλκίς η. Η Δ/νση Τουρισμού (τμήμα Τουριστικής Ανάπτυξης) της Περιφέρειας Κεντρικής Μακεδονίας θ. Η ΔΕΗ (ΔΠΜ-Θ/ περιοχή Κιλκίς) ι) Η ΙΣΤ΄ Εφορεία Προϊστορικών και Κλασσικών Αρχαιοτήτων και η 9η Εφορεία Βυζαντινών Αρχαιοτήτων και κ) Το Τμήμα Βιομηχανίας Νομαρχιακής Αυτοδιοίκησης Κιλκίς.
      Β. Εγκρίθηκαν αρμοδίως α) Τεχνική μελέτη, αρθρ. 4 του Κανονισμού Μεταλλευτικών και Λατομικών Εργασιών (ΚΜΛΕ) και β) Μελέτη Περιβαλλοντικών Επιπτώσεων (ΜΠΕ) καθώς και έγκριση περιβαλλοντικών όρων με ΚΥΑ των Υπουργών ΠΕΧΩΔΕ, Ανάπτυξης και Γεωργίας (άρθρο 2 του Ν.301ΟΙ2002). Σύμφωνα μάλιστα με το σκεπτικό της ΚΥ Απόφασης με την οποία εγκρίθηκαν οι προαναφερθέντες περιβαλλοντικοί όροι, το Νομαρχιακό Συμβούλιο της Ν.Α Κιλκίς προς το οποίο διαβιβάστηκε η ΜΠΕ, δεν διατύπωσε τελικά άποψη μέσα στις καθορισμένες προθεσμίες από το Ν.165ΟΙ86 (άρθρο 4 παρ.9),και συνεπώς η γνωμοδότησή του θεωρείται θετική.
      Γ. Χορηγήθηκε με Απόφαση του Γενικού Γραμματέα Περιφέρειας Κεντρικής Μακεδονίας (Δ/νσης Δασών Περιφέρειας Κεντρικής Μακεδονίας) «έγκριση επέμβασης» στην υπόψη δασική εποικιστική έκταση όπως απαιτείται από τον Ν.998/79.
      Δ. Εκδόθηκαν οι απαραίτητες εγγυητικές επιστολές (τα σώματά τους φυλάσσονται από την αρμόδια υπηρεσία της Περιφέρειας Κεντρικής Μακεδονίας) και συνήφθη το Συμβόλαιο Μίσθωσης της λατομικής έκτασης μεταξύ του ελληνικού δημοσίου (εκπροσωπούμενου από τον Γ.Γ. Περιφέρειας Κεντρικής Μακεδονίας) και της εταιρείας ΜΕΒΙΟΡ ΑΕ..
      5. Η εν συνεχεία εκδοθείσα άδεια εκμετάλλευσης από το ΥΠΑΝ, γνωστοποιήθηκε άμεσα (5/2004) στην αρμόδια Επιθεώρηση Μεταλλείων Βορείου Ελλάδος, ώστε να ενεργοποιηθεί επίσης άμεσα ο θεσμοθετημένος φορέας του Υπουργείου Ανάπτυξης για τον έλεγχο των συνθηκών υγιεινής και ασφάλειας των εργαζομένων και περιοίκων, την ορθολογική εκμετάλλευση και την εν γένει προστασία του περιβάλλοντος.
      6. Κατόπιν των ανωτέρω δεν υφίστανται, προς το παρόν τουλάχιστον, αποχρώντες λόγοι ώστε να προβεί το Υπουργείο Ανάπτυξης σε ανάκληση της εν λόγω αδειοδότησης.
      Ο Υφυπουργός
      ΓΙΩΡΓΟΣ ΣΑΛΑΓΚΟΥΔΗΣ»
      19. Στην με αριθμό 1877/30.6.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 379/21.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Οικονόμου, για τα Θέματα της αρμοδιότητάς μας, σας πληροφορούμε τα εξής:
      Το Υπουργείο, χρηματοδοτεί την εκτέλεση δασοτεχνικών έργων μόνο από Εθνικούς Πόρους του Προγράμματος Δημοσίων Επενδύσεων. Στα πλαίσια αυτά κατανέμονται πιστώσεις στις περιφερειακές δασικές υπηρεσίες για τη διάνοιξη και συντήρηση δασικών δρόμων οι οποίες για το έτος 2004 ανέρχονται κατ’ αρχήν στο ύψος των 4.000.000€ για όλη την επικράτεια. Στη Δ/νση Δασών Ανατολικής Αττικής οι πιστώσεις για το συγκεκριμένο έργο ανέρχονται στο ποσό των 140.000€.
      Πέραν αυτών υπάρχει η δυνατότητα χρηματοδότησης έργων πρόληψης από πιστώσεις του Γ Κ.Π.Σ. το οποίο όμως για τον τομέα Δασών υλοποιείται από τα Επιχειρησιακά Προγράμματα των Περιφερειών της χώρας (ΠΕΠ).
      Άλλες ενέργειες του Υπουργείου αφορούν τη χρηματοδότηση σε κάθε Δασαρχείο για πρόσληψη συνεργείων (10-20 μελών) εργατών τρίμηνης απασχόλησης για τον καθαρισμό της υπορόφου βλαστήσεως των δασών. Η χρηματοδότηση των ανωτέρων ενεργειών ενεργείται από πιστώσεις Τακτικού Προϋπολογισμού και ανέρχεται για όλη τη χώρα (102 Δασαρχεία) στο ύψος των 4.071.000 ευρώ.
      Ο Υφυπουργός
      Ε. ΜΠΑΣΙΑΚΟΣ»
      20. Στην με αριθμό 1787/28.6.04 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 363/21.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας  στην παραπάνω ερώτηση που κατέθεσε ο Βουλευτής κ. Θ. Παπαγεωργίου, για τα θέματα της αρμοδιότητάς μας, σας πληροφορούμε τα εξής:
      Η διένεξη μεταξύ του Δήμου Λιτοχώρου και της Ιεράς Μονής Αγ. Διονυσίου αφορά κυριότητα εκτάσεως εμβαδού 4.250 στρ., η οποία με τις 197/98 και 2866/ΟΟ αποφάσεις του Πολυμελούς Πρωτοδικείου Κατερίνης και Εφετείου Θεσ/νίκης αντίστοιχα, καθώς και με την 1032/02 απόφαση του Αρείου Πάγου, αναγνωρίστηκε ότι ανήκει κατά τα 4/5 στην κυριότητα της ανωτέρω Μονής και κατά το 1/5 στο Δημόσιο.
      Κατά τη συζήτηση της εφέσεως του Ελληνικού Δημοσίου κατά της 197/98 αποφάσεως του Πολυμελούς Πρωτοδικείου Κατερίνης ενώπιον του Εφετείου Θεσ/νίκης, ο Δήμος Λιτοχώρου άσκησε παρέμβαση με την οποία ζητούσε να αναγνωρισθεί κύριος της επιδίκου εκτάσεως, η οποία όμως απερρίφθη ως αβάσιμη.
      Επίσης ο Δήμος Λιτοχώρου με την 175/81 αγωγή κυριότητας ενώπιον του Πολυμελούς Πρωτοδικείου Κατερίνης κατά του Ελληνικού Δημοσίου, ζήτησε να αναγνωρισθεί κύριος εκτάσεως εμβαδού 13.093 στρ. Μέσα στην έκταση αυτή περιλαμβάνεται και τμήμα της εκτάσεως των 4.250 στρ. που προαναφέρουμε και του οποίου κυριότητα έχει. κριθεί τελεσίδικα.
      Η αγωγή αυτή απερρίφθη με την 157/93 απόφαση του ως άνω δικαστηρίου και κατ’ αυτής ασκήθηκε η με αριθ. κατάθεσης 121/93 έφεση ενώπιον του Εφετείου Θεσ/νίκης η οποία μέχρι και σήμερα δεν έχει εκδικασθεί.
      Ο Υφυπουργός
      Ε. ΜΠΑΣΙΑΚΟΣ»
      21. Στην με αριθμό 1807.8.6.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 429/21.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα ακόλουθα:
      Από τις μετρήσεις του Εθνικού Δικτύου Παρακολούθησης της Ατμοσφαιρικής Ρύπανσης (ΕΔΠΑΡ) που λειτουργεί το ΥΠΕΧΩΔΕ, παρατηρούνται, πράγματι, υπερβάσεις της ενδεικτικής τιμής για τα αιωρούμενα σωματίδια ΑΣ10. Υπενθυμίζεται ότι η Ευρωπαϊκή Ένωση με την Οδηγία 99/30/ΕΕ έχει θεσπίσει οριακές τιμές για τα ΑΣ10 που θα ισχύσουν από 1/1/2005.
      Η ρύπανση σε Αθήνα και Θεσσαλονίκη από αιωρούμενα σωματίδια κατά ένα μέρος οφείλεται στα εκτελούμενα από σειρά ετών Ολυμπιακά και Οδικά έργα και θεωρούμε ότι με την περάτωσή τους θα έχουμε σχετική μείωση των τιμών στο ρύπο αυτό. Επίσης σημαντικό ρόλο παίζουν τα ιδιαίτερα γεωμορφολογικά και κλιματολογικά χαρακτηριστικά της Ελλάδας, που ευνοούν την εμφάνιση υψηλών συγκεντρώσεων αιωρούμενων σωματιδίων. Σημειώνεται ότι, όλες σι χώρες του Ευρωπαϊκού νότου αντιμετωπίζουν ανάλογα φαινόμενα υπερβάσεων των οριακών τιμών, κυρίως λόγω του μεγάλου ποσοστού συνεισφοράς των φυσικών πηγών. Σημαντικότατη, χαρακτηρίζεται η διακρατική μεταφορά σωματιδίων (πολλές φορές από τη Σαχάρα υπό την επίδραση ευνοϊκών μετεωρολογικών, συνθηκών). Το φαινόμενο τής μεταφοράς επιβεβαιώνεται και από το γεγονός ότι αρκετές φορές παρατηρούνται αυξημένα επίπεδα στα σωματίδια την δια που σι αέριοι ρύποι κυμαίνονται σε πολύ χαμηλά επίπεδα.
      Το ΥΠΕΧΩΔΕ έχει αναθέσει μελέτες για την εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης τόσο για την Αθήνα όσο και για τη Θεσσαλονίκη, ενώ σε εξέλιξη βρίσκονται μία σειρά μέτρων που ανακοινώθηκαν τον Ιούλιο του 2002, δημιουργώντας έτσι υποδομές για την όσο το δυνατόν καλλίτερη αντιμετώπιση του προβλήματος.
      Ας σημειωθεί ότι τα αιωρούμενα σωματίδια είναι ρύπος ο οποίος απασχολεί το σύνολο της Ευρωπαϊκής Ένωσης και υπό εξέλιξη βρίσκονται μια σειρά μέτρων που ανακοινώθηκαν τον Ιούλιο του 2002.
      Ο Υπουργός
      Γ. ΣΟΥΦΛΙΑΣ»
      22. Στην με αριθμό 1885/30.6.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 380/22.7.04 έγγραφο από τον Υπουργό Αγροτικής Ανάπτυξης κ. Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Τα θέματα της κυκλοφορίας των αγροτικών μηχανημάτων στη χώρα μας σχετίζονται με την εφαρμογή του Κ.Ο.Κ. (Ν. 2696/99 ΦΕΚ 57 Α’) και της Κοινοτικής νομοθεσίας (οδηγίες).
      Ειδικότερα εν όψει των ανωτέρω κάθε αγροτικό μηχάνημα (όχημα) που τίθεται σε κυκλοφορία (στο δρόμο και στο χώρο εργασίας), πρέπει να είναι εφοδιασμένο με άδεια κυκλοφορίας, η οποία χορηγείται από τις Νομαρχιακές Υπηρεσίες μετά από έγκριση του τύπου (Άρθρα 84, 87, 88 του Κ.Ο.Κ.).
      Σε εφαρμογή των διατάξεων αυτών έχει εκδοθεί η Υ.Α. ΔΓ C47/B/98 (ΦΕΚ 487 Β’) σύμφωνα με την οποία (παραγρ. Α1,Α2,Α3, Α4,Α9, Α10) έχουν καθοριστεί οι όροι και η διαδικασία έγκρισης τύπου και έχουν οριστεί περιορισμοί για την κυκλοφορία .των διαξονικών ελκυστήρων, (παραγ. Α8, Α10), ως προς την ύπαρξη εγκεκριμένης διάταξης προστασίας και την υποχρέωση να έχουν εφοδιαστεί με έγκριση τύπου.
      Επειδή μετά την έναρξη εφαρμογής της παραπάνω απόφασης εμφανίστηκαν περιπτώσεις αγροτών που εισήγαγαν γεωργικά μηχανήματα χωρίς να πληρούν τις παραπάνω απαιτήσεις, δόθηκε δυνατότητα να απογραφούν τα μηχανήματα που είχαν εισαχθεί μέχρι 30-6-2000.
      Εκτός των παραπάνω οριζομένων, σι υπάρχουσες Κοινοτικές οδηγίες επέβαλαν περιορισμούς στην κυκλοφορία των αγροτικών μηχανημάτων (οδηγίες 97/68/ΕΚ και 2000/25/ΕΚ), ως προς την έγκριση του τύπου αυτών, αλλά και την κυκλοφορία τους (άρθρο 9 και 4 αντίστοιχα).
      Σημειώνεται ότι η καθυστέρηση εφαρμογής της οδηγίας 97/68/ΕΚ, είχε σαν αποτέλεσμα να δεχθούμε, ως χώρα, προειδοποιητική επιστολή για ορισμένες εγκρίσεις αγροτικών μηχανημάτων, που έγιναν πέραν των οριζομένων ημερομηνιών.
      Οι παραπάνω Οδηγίες εφαρμόστηκαν μετά τις 6-6-01 με την εγκύκλιο της αρμόδιας υπηρεσίας του Υπουργείου 13255/6-6-01, προς όλες τις Νομαρχιακές Υπηρεσίες, με την παράκληση να γίνουν γνωστά τα μέτρα με κάθε πρόσφορο και αποτελεσματικό τρόπο.
      Η παρέκκλιση του μέτρου αυτού, με την εισαγωγή δηλαδή μη εγκεκριμένων τύπων ως προς τους εκπεμπόμενους ρύπους των κινητήρων, από εμπόρους ή αγρότες μετά τις οριζόμενες ημερομηνίες, δεν είναι δυνατή.
      Το Υπουργείο αποδεχόμενο την αρχή της αναλογικότητας μεταξύ των Κρατών - Μελών, έκανε δεκτή την εισαγωγή αγροτικών μηχανημάτων που δεν πληρούν τους όρους των οδηγιών 97/68/ΕΚ και 2000/25/ΕΚ, αρκεί να ήταν εγκεκριμένου τύπου στο παρελθόν.
      Σημειώνεται ότι τα Κράτη - Μέλη το ένα μετά το άλλο προβαίνουν στην απόσυρση των παλαιών μηχανημάτων με διάφορους τρόπους, αποβλέποντας στα θετικά αποτελέσματα που έχει η εκμετάλλευση της νέας τεχνολογίας μηχανημάτων για τους αγρότες αλλά και το περιβάλλον.
      Η εφαρμογή του μέτρου της υποχρεωτικής ύπαρξης εγκεκριμένης διάταξης Προστασίας (καμπίνας, αψίδας, πλαισίου) από τη χώρα μας, είχε ως αποτέλεσμα θεαματική μείωση των θανατηφόρων ατυχημάτων από τις ανατροπές των ελκυστήρων και η κατάργηση του μέτρου Θα ήταν οδυνηρό για τους ίδιους τους αγρότες.
      Η χώρα μας σήμερα ως κίνητρο απόκτησης αγροτικών μηχανημάτων νέας τεχνολογίας, εφαρμόζει το Κοινοτικό πρόγραμμα βελτίωσης των αγροτικών εκμεταλλεύσεων, το οποίο μπορεί να καλύψει την αγορά καινούργιων μηχανημάτων που πληρούν όλες τις απαιτήσεις κοινοτικές και εθνικές.
      Σημειώνουμε ότι, για τη σχετική ενημέρωση των ενδιαφερομένων που θέλουν να αγοράσουν γεωργικά μηχανήματα από το εξωτερικό το Υπουργείο στην ιστοσελίδα του αλλά καις τη ραδιοφωνική εκπομπή του, έχει πληροφορίες για το θέμα αυτό.
      Ο Υπουργός
      Σ. ΤΣΙΤΟΥΡΙΔΗΣ»
      23. Στην με αριθμό 1834/29-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Α.Π.Φ. 21/25/ΑΣ/1819δις/16-7-04 έγγραφο από τον Υπουργό Εξωτερικών η ακόλουθη απάντηση:
      «Ως προς το α΄ σκέλος της εν θέματι ερωτήσεως του Βουλευτή κ. Φώτη Κουβέλη, σας γνωρίζουμε ότι έχουν ήδη εκπονηθεί δύο σχέδια νόμων από ειδική νομοπαρασκευαστική επιτροπή, υπό την προεδρία του αντιπροέδρου του Συμβουλίου Επικρατείας κ. Ν. Βροντάκη, στην οποία συμμετείχε και εκπρόσωπος του Υπουργείου Εξωτερικών, προκειμένου να μεταφερθούν στο Εθνικό μας Δίκαιο οι υπ’ αριθμ. 43/2000/ΕΚ και 78/2000/ΕΚ οδηγίες.
      Το αρμόδιο Υπουργείο Δικαιοσύνης λόγω της συνάφειας του περιεχομένου των προς ενσωμάτωση οδηγιών, απεφάσισε τελικά τα δύο ως άνω σχέδια να ενοποιηθούν σε ένα νόμο.
      Το εν λόγω σχέδιο δεν έχει, μέχρι σήμερα, ψηφιστεί από το Κοινοβούλιο.
      Ως προς το β΄ σκέλος της ερωτήσεως του κ. Βουλευτή, το Υπουργείο Εξωτερικών έχει αναρμοδιότητα απαντήσεως. Αρμόδιο προς απάντηση είναι το συνερωτώμενο Υπουργείο Απασχόλησης και Κοινωνικής Προστασίας.
      Τέλος, ως προς την υιοθέτηση των συστάσεων της Ευρωπαϊκής Επιτροπής (ECRI) για την καταπολέμηση του ρατσισμού και της μισαλλοδοξίας στην Ευρώπη, η Ελληνική Πολιτεία έχει εκφράσει κατ’ επανάληψη την πλήρη υποστήριξή της στην πολύτιμη αυτή προσπάθεια.
      Κατά την μέχρι σήμερα θητεία της, η εν λόγω Επιτροπή έχει συντάξει συνολικά, τρεις Εκθέσεις για την χώρα μας, οι οποίες έχουν ήδη δημοσιευθεί.
      Σε πολλές από τις συστάσεις που περιέχονται στις τρεις αυτές εκθέσεις, η ελληνική πλευρά ανταποκρίθηκε ενεργά για την επίλυση προβλημάτων σε θέματα που σχετίζονται με τους αντιρρησίες συνειδήσεως (εναλλακτική άοπλη κοινωνική θητεία), την ελευθερία θρησκευτικής συνειδήσεως (χορήγηση αδειών ευκτηρίων οίκων) και τον ρατσισμό (ίδρυση ανεξάρτητων θεσμικών οργάνων, νομοθετικές ρυθμίσεις κ.ά.).
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      24. Στην με αριθμό 1837/29-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 194/20-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «1. Σε απάντήση του με αριθ. πρωτ. 1837/29-15-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Αθ. Λεβέντη που κατατέθηκε στη Βουλή των Ελλήνων, όπως σας γνωρίσαμε και με το ανωτέρω σχετικό:
      α. Η απομάκρυνση διακίνησης του scrap από τον κεντρικό λιμένα Ελευσίνας, περιλαμβάνεται. στο Στρατηγικό και Επιχειρησιακό Σχέδιο του Οργανισμού Λιμένα Ελευσίνας Α.Ε. (Ο.Λ.Ε. .Α.Ε.). Η έγκριση του Σχεδίου προωθείται ήδη από το Υ.Ε.Ν. στο Υπουργείο Οικονομίας και Οικονομικών.
      β. Μέχρι να πραγματοποιηθεί η απομάκρυνση της φορτοεκφόρτωσης και διακίνησης του scrap από την ανωτέρω περιοχή, έχουν αποφασιστεί από το Δ.Σ. του Ο.Λ.Ε. Α.Ε. άμεσα μέτρα όπως το κατάβρεγμα του φορτίου, η διακοπή της εκφόρτωσης κατά τις ώρες κοινής ησυχίας, ο συνεχής καθαρισμός του χώρου φορτοεκφόρτωσης του scrap, η ανάληψη της καθαριότητας του λιμένα από τον Ο.Λ.Ε. Α.Ε., μετά από διαγωνισμό και σύμβαση με ιδιωτικό συνεργείο, καθώς και η προμήθεια ειδικού σαρώθρου για την αποτελεσματικότερη καθαριότητα του λιμένα.
      γ. Ο «Ο.Λ.Ε. Α.Ε.» έχει προγραμματίσει τη μεταφορά των εν λόγω δραστηριοτήτων στις λιμενικές εγκαταστάσεις της περιοχής Βλύχα, με επιδίωξη ένταξης του έργου Επισκευής - Επέκτασης προβλήτα - Κρηπιδωμάτων στο Π.Ε.Π. Αττικής.
      2. Το θέμα της έγκρισης περιβαλλοντικών όρων ανήκει στις αρμοδιότητες του Υ.ΠΕ.ΧΩ.Δ.Ε., το οποίο είναι και αποδέκτης της ερώτησης.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      25. Στην με αριθμό 1852/29.6.04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 195/20-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1852/29-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ε. Βενιζέλου που κατατέθηκε στη Βουλή των Ελλήνων, σας διαβιβάζουμε, για την ενημέρωσή σας, το αριθ. πρωτ. Γ 4992/05-07-2004 έγγραφο του «Ο.Λ.Θ. Α.Ε.» προς την αρμόδια Διεύθυνση του ΥΕΝ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      26. Στην με αριθμό 1752/24.6.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ15/Γ/12667/16-7-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή ο βουλευτής κ. Δημήτρης Πιπεργιάς, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Στον Τομέα της Γενικής Γραμματείας Έρευνας και Τεχνολογίας ολοκληρώθηκε η κωδικοποίηση της νομοθεσίας σχετικά με την Ανάπτυξη της Επιστημονικής και Τεχνολογικής Έρευνας (Ν. 1514/1985, ΦΕΚ 13/Α/8.2.1985) «Ανάπτυξη της Επιστημονικής και Τεχνολογικής Έρευνας», όπως έχει τροποποιηθεί και ισχύει σήμερα με τον Ν. 2919/2001 (ΦΕΚ 128/Α/25.6.2001) «Σύνδεση Έρευνας και Τεχνολογίας με την Παραγωγή και άλλες διατάξεις».
      Προχώρησε η εγκατάσταση Ηλεκτρονικού Πρωτοκόλλου με σκοπό την ταχεία διακίνηση των εγγράφων.
      Η πρόσβαση στο πληροφοριακό υλικό και τα έντυπα των προγραμμάτων που διαχειρίζεται το Υπουργείο Ανάπτυξης είναι πλέον εύκολη μέσω του διαδικτύου χωρίς να απαιτούνται αιτήσεις ή άλλες διαδικασίες.
      Έχει καταβληθεί προσπάθεια και έχει επιτευχθεί η απλοποίηση των ειδικών εντύπων που συμπληρώνονται για συμμετοχή σε προγράμματα του ΕΠΑΝ - Γ΄ ΚΠΣ, καθώς επίσης και η συντόμευση των διαδικασιών αξιολόγησης των προτάσεων που υποβάλλονται από ενδιαφερόμενους στο πλαίσιο του ΕΠΑΝ του Γ΄ ΚΠΣ με αποτέλεσμα η διαδικασία αξιολόγησης να περιορισθεί σε χρονική περίοδο τριών εβδομάδων.
      Σε ορισμένα προγράμματα επίσης υπάρχει ανοιχτή πρόσκληση για την υποβολή προτάσεων με αποτέλεσμα οι ενδιαφερόμενοι να μπορούν να υποβάλλουν τις προτάσεις όταν είναι έτοιμοι και μέχρι να εξαντληθούν τα κονδύλια του προγράμματος.
      Στον Τομέα Γενικής Γραμματείας Βιομηχανίας ο περιορισμός της γραφειοκρατίας και των αντικινήτρων στην ανάπτυξη καταγράφεται στις προτεραιότητες αυτής και εντάσσεται στην προσπάθεια βελτίωσης του επιχειρηματικού περιβάλλοντος και της ανταγωνιστικότητας των επιχειρήσεων, καθώς και σε απλοποιήσεις θεσμικού πλαισίου αδειοδότησης ελληνικών επιχειρήσεων (Ν. 2516/1997 και 2965/2001).
      Ήδη σ’ αυτή την κατεύθυνση επανεξετάζονται οι αδυναμίες του υφιστάμενου θεσμικού πλαισίου για την ίδρυση, και λειτουργία των βιομηχανικών και βιοτεχνικών μονάδων μέσα και από την αποκτηθείσα εμπειρία στο χρονικό διάστημα της εφαρμογής του, με στόχο την απλοποίησή τους και την καλλίτερη εφαρμογή τους.
      Η προσπάθεια αυτή θα επεκταθεί και στην επανεξέταση ρυθμίσεων άλλων Υπουργείων που συνδέονται με την ίδρυση και λειτουργία της βιομηχανίας για να προχωρήσουμε σε μια συνολική πρόταση απλούστευσης των διαδικασιών αδειοδότησης και ελέγχου της λειτουργίας των βιομηχανικών εγκαταστάσεων.
      Παρεμβάσεις ακόμα είναι αναγκαίες και στο θεσμικό πλαίσιο που αφορά την έγκριση και υλοποίηση επενδυτικών σχεδίων που συγχρηματοδοτούνται από το Γ΄ ΚΠΣ (Πρόγραμμα Ανταγωνιστικότητα) αφού έχει διαπιστωθεί πως γύρω από το καθεστώς ένταξης και ελέγχου της υλοποίησης των προτάσεων έχει αναπτυχθεί ισχυρή γραφειοκρατία που αποθαρύνει την ανάληψη επενδυτικών πρωτοβουλιών από πολλές κυρίως μικρομεσαίες επιχειρήσεις που είναι γνωστό πως δεν διαθέτουν την αναγκαία οργανωτική υποδομή για να ανταποκριθούν στις αυξημένες γραφειοκρατικές απαιτήσεων αυτών των προγραμμάτων.
      Έχει ήδη δοθεί εντολή στις υπηρεσίες αλλά και στον θεσμοθετημένο Σύμβουλο του Προγράμματος να μελετήσουν βήμα προς βήμα το σύνολο των διαδικασιών από την υποβολή της πρότασης μέχρι την ολοκλήρωση της εκταμίευσης και να διατυπώσουν πρόταση απλούστευσης των διαδικασιών.
      Οι διατάξεις του Ν. 3242/2004 (ΦΕΚ 102/Α/2004) προβλέπουν μέτρα για την διεκπεραίωση υποθέσεων από τη Διοίκηση, για την αποζημίωση πολιτών για τη μη τήρηση προθεσμιών διεκπεραίωσης υποθέσεων από τη διοίκηση, για ολοκληρωμένες διοικητικές συναλλαγές, για περιορισμό συναρμοδιοτήτων μεταξύ Υπουργείων, για αστική ευθύνη υπαλλήλων για μη συμμόρφωση προς δικαστικές αποφάσεις, για απιστία. Με τις ίδιες διατάξεις συνιστάται στην Γενική Γραμματεία Δημόσιας Διοίκησης και Ηλεκτρονικής Διακυβέρνησης του Υπουργείου Εσωτερικών Δημόσιας Διοίκησης και Αποκέντρωσης, Κεντρική Επιτροπή Απλούστευσης Διαδικασιών.
      Στην Ειδική Γραμματεία για την «Ανταγωνιστικότητα» η Ειδική Υπηρεσία Διαχείρισης του ΕΠΑΝ (ΕΥΔ-ΕΠΑΝ). στο πλαίσιο του ρόλου της - εξασφάλιση της κανονικότητας και αποτελεσματικότητας της διαχείρισης και εφαρμογής του Προγράμματος - καταβάλλει συνεχείς προσπάθειες για την απλούστευση των διαδικασιών εφαρμογής του Γ΄ ΚΠΣ και τη μείωση του γραφειοκρατικού κόστους που συνεπάγεται για τους εμπλεκόμενους η συμμετοχή τους στο Πρόγραμμα.
      Στην κατεύθυνση αυτή εντάσσονται, μεταξύ άλλων, μέτρα που έχουν ληφθεί σε συνεργασία και με τους αρμόδιους φορείς υλοποίησης, για την απλούστευση των διαδικασιών υποβολής προτάσεων και συνολικά τη βελτίωση της διαφάνειας και της αποτελεσματικότητας αυτών. Επίσης εντάσσονται μέτρα ελάφρυνσης των τελικών δικαιούχων και ωφελούμενων όσον αφορά τη συχνότητα και τη διαδικασία υποβολής των απαραίτητων εντύπων παρακολούθησης των έργων που εντάσσονται στο Πρόγραμμα.
      Για μια ολοκληρωμένη όμως αντιμετώπιση του θέματος συστήθηκε στην ΕΥΔ-ΕΠΑΝ Ομάδα Εργασίας με αντικείμενο την εξέταση του συνολικού πλαισίου και τη διαμόρφωση συγκεκριμένων προτάσεων για τη περαιτέρω απλούστευση των διαδικασιών εφαρμογής και διαχείρισης του Γ΄ ΚΠΣ στα έργα του ΕΠΑΝ.
      Στα πλαίσια υλοποίησης της πολιτικής για την εξορυκτική βιομηχανία το Υπουργείο Ανάπτυξης θα προβεί σε πρώτη φάση σε τροποποίηση του Μεταλλευτικού Κώδικα καθώς και σε αναμόρφωση της νομοθεσίας των λατομείων μαρμάρων και αδρανών υλικών.
      Με τις ανωτέρω τροποποιήσεις και αναμορφώσεις θα απλοποιηθούν, κατά το δυνατόν, οι διαδικασίες αδειοδότησης και θα συντμηθούν οι προθεσμίες που ισχύουν σήμερα για έκδοση γνωμοδοτήσεων και για άσκηση προσφυγών και γενικά θα καταργηθούν πολλές περιττές διαδικασίες.
      Για θέματα Ενέργειας έχει ανατεθεί μετά από διαγωνιστική διαδικασία από την ΡΑΕ η εκπόνηση μελέτης με αντικείμενο τη διευκόλυνση των διαδικασιών αδειοδότησης επενδύσεων ανανεώσιμων πηγών ενέργειας αμοιβής 300.000 ευρώ. Τα παραδοτέα της μελέτης περιλαμβάνουν σύνταξη σχεδίου νόμου που θα αποτελέσει το νέο θεσμικό πλαίσιο του τομέα, καθώς και σχεδίων κανονιστικών πράξεων και ειδικότερα κανονισμών.
      Η σχετική σύμβαση πρόκειται να υπογραφεί εντός των προσεχών ημερών.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      27. Στην με αριθμό 1624/86/21.6.04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./152/16.7.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ. πρ. 1624/86/21-6-2004 ερώτησης των Βουλευτών κ.κ. Α. Τζέκη και Γ. Χουρμουζιάδη, σας πληροφορούμε τα εξής:
      Με απόφαση της Διεύθυνσης Αναστήλωσης Βυζαντινών και Μεταβυζαντινών Μνημείων εγκρίθηκε η εκτέλεση εργασιών αποκατάστασης του Μνημειακού Συνόλου ΙΜΑΡΕΤ και της Οικίας του Μωχάμετ Αλή στην Καβάλα και μετατροπής τους σε ξενοδοχείο πολυτελείας και εστιατόριο. Η αρμόδια Εφορεία Βυζαντινών και Μεταβυζαντινών Αρχαιοτήτων εποπτεύει το παραπάνω έργο εκ μέρους του Υπουργείου Πολιτισμού σύμφωνα με τις εγκριθείσες μελέτες.
      Πιο συγκεκριμένα
      Α. Το «Ίμαρέτ» (συγκρότημα κτηρίων: φιλανθρωπικό ίδρυμα, ιεροδιδασκαλείο, τέμενος), καθώς και η «Οικία Μωχάμετ Άλι» (στην οποία γεννήθηκε ο ιδρυτής της τελευταίας αιγυπτιακής δυναστείας), στην Καβάλα, έχουν κηρυχθεί ως ιστορικά διατηρητέα μνημεία με την Υ.Α. 10980/473/27-1-1954 (ΦΕΚ 44/4-3-1954).
      Πρόκειται για βακουφικές αιγυπτιακές ιδιοκτησίες (προερχόμενες από μουσουλμανικές δωρεές και αφιερώσεις για φιλανθρωπικούς σκοπούς), σχετικά με τις οποίες έχει εκδοθεί ο Ν. 1490/84 (ΦΕΚ 172/Α/13-11-1984) «Κύρωση Πρακτικού μεταξύ Ελλάδας και Αιγύπτου για τις βακουφικές ιδιοκτησίες Καβάλας και Θάσου».
      Σημειώνουμε ότι για το «Ιμαρέτ» είχε εκδοθεί από την αρμόδια πολεοδομική Υπηρεσία Έκθεση ετοιμορροπίας από στατικής και δομικής απόψεως.
      Οι εργασίες επί των δύο ανωτέρω κτισμάτων ή και στον περιβάλλοντα χώρο τους, υπόκεινται στις διαδικασίες ελέγχου και εγκρίσεως της Αρχαιολογικής Υπηρεσίας του ΥΠΠΟ, στο πλαίσιο εφαρμογής των διατάξεων του Αρχαιολογικού Νόμου (τόσο του προηγούμενου Κ.Ν. 5351/32 «Περί Αρχαιοτήτων» όσο και του ισχύοντος σήμερα Ν. 3028/2002 (ΦΕΚ 153/28-6-2002) «Για την προστασία των Αρχαιοτήτων και εν γένει της Πολιτιστικής Κληρονομιάς»), δεδομένου ότι πρόκειται περί μνημείων, ευρισκομένων μάλιστα εντός κηρυγμένου αρχαιολογικού χώρου -ολόκληρη η χερσόνησος της Παναγίας της Καβάλας- χαρακτηρισμένου επίσης ως τόπου ιστορικού και ιδιαίτερου φυσικού κάλλους (ΦΕΚ 822/22-8-1974).
      Β. Ο Οργανισμός Βακουφίων της Αιγύπτου το έτος 2001 εκμίσθωσε στην «Ίμαρέτ Α.Ε. - Ανώνυμη Τουριστική Εμπορική και Βιομηχανική Εταιρεία» τους χώρους των «Ιμαρέτ» και "Οικίας Μωχάμετ ' Αλι", με σκοπό την αποκατάστασή τους και την χρήση τους ως ξενοδοχείου Α΄ κατηγορίας και εστιατορίου πολυτελείας, αντιστοίχως.
      Το ως άνω θέμα σχετικά με την χρήση των δύο μνημείων, αρμοδιότητας κατά κύριο λόγο της Διευθύνσεώς μας, εξετάσθηκε -από την άποψη του Αρχαιολογικού Νόμου- στην υπ’ αριθ. 44/6-11-2001 συνεδρία του Κεντρικού Αρχαιολογικού Συμβουλίου (Κ.Α.Σ.) και σε υλοποίηση της σχετικής γνωμοδότησης εκδόθηκε η Υ.Α. αρ. πρωτ. YΠΠO/ΓΔA/APX/B1/ Φ37/69869/2278/ 21-12-2001 «Αλλαγή χρήσης των διατηρητέων μνημείων «Ίμαρέτ» και «Οικία Μωχάμετ Άλι στην Καβάλα», με την οποία εγκρίθηκε η εγκατάσταση ξενοδοχείου Α΄ κατηγορίας και εστιατορίου πολυτελείας, αντιστοίχως στα δύο προαναφερόμενα μνημεία.
      Ακολούθως το ΚΑΣ στην υπ’ αριθ. 29/16-7-2002 συνεδρία του γνωμοδότησε σχετικά με την υποβληθείσα αρχιτεκτονική μελέτη αποκατάστασης των δύο μνημείων (θέμα κύριας αρμοδιότητας της ΔΑΒΜΜ) και εκδόθηκε η Υ.Α. αρ. πρωτ. ΥΠΠΟ/ΔΑΒΜΜ/ 27925/1161/31-7-2002 «Έγκριση μελέτης και εκτέλεσης εργασιών αποκατάστασης του μνημειακού συνόλου «Ίμαρέτ» και σπιτιού του Μωχάμετ Αλή στην Καβάλα και μετατροπή τους σε ξενοδοχείο πολυτελείας και εστιατόριο».
      Το έργο της αποκατάστασης των μνημείων, σύμφωνα με τις ανωτέρω Υπουργικές Αποφάσεις, εποπτευόμενο από την 12η Εφορεία Βυζαντινών Αρχαιοτήτων, βρίσκεται στο τελευταίο στάδιο υλοποίησής του.
      Γ. Τα θέματα περί της κυκλοφορίας των οχημάτων («κυκλοφοριακό πρόβλημα») στην πόλη της Καβάλας και στην περιοχή της χερσονήσου της Παναγίας, καθώς και περί θέσεων στάθμευσης αυτοκινήτων για την εξυπηρέτηση των πελατών του ξενοδοχείου, δεν ανήκουν στις αρμοδιότητες της Αρχαιολογικής Υπηρεσίας του ΥΠΠΟ.
      Δ. Αναφορικά με την ύπαρξη εγγράφων (συγγραμμάτων, όπως αναφέρονται στην ερώτηση των βουλευτών), κατόπιν προφορικής επικοινωνίας μας με την 12η Εφορεία Βυζαντινών Αρχαιοτήτων, σας πληροφορούμε τα εξής:
      Σε χώρο του «Ίμαρέτ» φυλάσσονται κάποια έγγραφα, στην παλαιά αραβική γραφή. Αρμόδια Υπηρεσία για παροχή πληροφοριών περί του αρχείου αυτού είναι τα Γενικά Αρχεία του Κράτους.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      28. Στην με αριθμό 2014/113/6.7.04 ερώτηση του Βουλευτή κ. Νικολάου Νικολόπουλο δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./187/14-7-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2014/113/06.07.2004 ερώτηση και Αίτηση Κατάθεσης Εγγράφων του Βουλευτή κ. Νικόλαου Νικολόπουλου, σας γνωρίζουμε τα εξής:
      Το έργο «Αναβάθμιση και βελτίωση της Πατρών - Κλάους» χρηματοδοτείται από το Πρόγραμμα «ΕΛΛΑΔΑ 2004» με φορέα υλοποίησης της Νομαρχιακή Αυτοδιοίκηση Αχαΐας. Το κυρίως έργο έχει ολοκληρωθεί στο σύνολό του, υπολειπομένων κάποιων κατασκευαστικών λεπτομερειών και της διαγράμμισής του που θα γίνει από την ΔΕΣΕ μέχρι την 25η Ιουλίου. Την δενδροφύτευση της περιοχής έχει αναλάβει ο Δήμος Πατρέων.
      Οι απαλλοτριώσεις και κατασκευή των περιμετρικών οδών του Παμπελοπονησσιακού Σταδίου έχουν χρηματοδοτηθεί από το Πρόγραμμα «ΕΛΛΑΔΑ 2004» με φορέα υλοποίησης τον Δήμο Πατρέων, οποίος είναι αρμόδιος να παρέχει τις διευκρινίσεις του ζητήματος.
      Κατά τα λοιπά αρμόδιο να απαντήσει είναι το συνερωτώμενο Υπουργείο Περιβάλλοντος, Χωροταξίας και Δημοσίων Έργων.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε την κ. Χριστοφιλοπούλου. 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, εισερχόμεθα στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 4000/12-10-2004 ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαμόρφωση και αξιοποίηση του λόφου Στίκα και τη δημιουργία δεύτερης εισόδου στην πόλη των Μεγάρων.
      Η ερώτηση της κ. Χριστοφιλοπούλου έχει ως εξής:
      «Η ολοκλήρωση κατασκευής της νέας εθνικής οδού Αθηνών - Κορίνθου, θα ομαλοποιήσει τις συνθήκες κυκλοφορίας και θα μειωθεί σημαντικά ο χρόνος μετακινήσεων. Η απαγόρευση όμως χρήσης των σηράγγων, από μεγάλα οχήματα που μεταφέρουν επικίνδυνα φορτία -καύσιμα, υγρή άσφαλτο, υγραέριο- τα υποχρεώνει να διέρχονται μέσα από την πόλη των Μεγάρων μέχρι τον κόμβο της Κινέττας, οπότε επανέρχονται στη νέα εθνική οδό Αθηνών - Κορίνθου. Προκειμένου να αποφευχθεί η σημαντική επιβάρυνση που δέχονται πλέον τα Μέγαρα και οι κίνδυνοι ατυχημάτων που απορρέουν, πρέπει άμεσα να μελετηθεί και να δρομολογηθεί η κατασκευή μιας δεύτερης εισόδου για την πόλη παρέχοντας ταυτοχρόνως μια ασφαλή εκτός πόλεως διαδρομή για τα βαριά οχήματα. Ως το πλέον ενδεδειγμένο σημείο δεύτερης εισόδου θεωρείται η περιοχή που βρίσκεται το λόφος Στίκα, η οποία είχε ορισθεί ως τόπος συγκέντρωσης των μπαζών από τις εκχωματώσεις για την κατασκευή της ΝΕΟΑΚ, με τη συμφωνία οι εργολάβοι να αναλάβουν, στο πλαίσιο των συμβατικών τους  υποχρεώσεων, τη μελέτη και διαμόρφωσή του. 
      Δεδομένου ότι η κατασκευή της δεύτερης εισόδου πρέπει να συνδυασθεί με την αξιοποίηση του λόφου και με τη μετατροπή του σε πνεύμονα πρασίνου και αναψυχής. 
      Ερωτάται ο κύριος Υπουργός: 
      -Ποιο είναι το χρονοδιάγραμμα για τη διαμόρφωση του λόφου από τους εργολάβους;
      -Ποια τα σχέδια του ΥΠΕΧΩΔΕ  για την κατασκευή δεύτερης εισόδου προκειμένου να αποφευχθεί η διέλευση των βαρέων, με επικίνδυνα φορτία, οχημάτων;
      -Σκοπεύει να χρηματοδοτήσει τον Δήμο Μεγάρων ώστε να επιτευχθεί η καλύτερη δυνατή αξιοποίηση και διαμόρφωση του λόφου Στίκα και των παραπλήσιων λατομείων;»
    Το λόγο έχει ο Υφυπουργός ΠΕΧΩΔΕ κ. Ξανθόπουλος. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
    Πράγματι, τα Μέγαρα ταλαιπωρούνται ακόμα στη φάση αυτή για τον απλό λόγο ότι δεν έχουν ολοκληρωθεί επί της ουσίας οι εργασίες στις μεγάλες σήραγγες στην Κακιά Σκάλα. 
    Ενώ δηλαδή αποφασίστηκε –και ορθώς- εν όψει των Ολυμπιακών Αγώνων η κυκλοφορία της προς Κόρινθο διαδρομής μέσω τριών μεγάλων σηράγγων και της επιστροφής προς Αθήνα μέσω της παλιάς εθνικής οδού, η οποία πλέον έγινε μόνο κάθοδος, το πρόβλημα ουσιαστικώς υπάρχει αυτήν τη στιγμή, γιατί υπάρχουν δύο σοβαρές εκκρεμότητες. 
    Η πρώτη είναι η ολοκλήρωση σηράγγων και στις δύο κατευθύνσεις λόγω των αυξημένων ηλεκτρομηχανολογικών απαιτήσεων, οι οποίες προέκυψαν από τις νέες προδιαγραφές που έχουν καθοριστεί από το 2004 όσον αφορά τις σήραγγες στην Ευρώπη και η δεύτερη φυσικά απαίτηση είναι να ολοκληρωθεί και η σειρά των δύο σηράγγων προς την κάθοδο, ώστε να λειτουργήσει και εκεί η νέα, με προδιαγραφές αυτοκινητοδρόμου, εθνική οδός. 
    Ακριβώς, λόγω αυτής της εμπλοκής και της μη ολοκλήρωσης των ηλεκτρομηχανολογικών, δεν υπάρχει η απαιτούμενη από τις προδιαγραφές  ασφάλεια για την κυκλοφορία των βαρέων οχημάτων μέσω των σηράγγων της Κακιάς Σκάλας προς Κόρινθο. 
    Αυτή η καθυστέρηση της μη ολοκλήρωσης δεν οφείλεται σε μας, αλλά δυστυχώς σε δικαστικές εμπλοκές από προσφυγές που έγιναν όταν προκηρύχθηκε το υπόλοιπο των εργασιών ύψους περίπου 35 εκατομμυρίων ευρώ για την ολοκλήρωση και των δύο κατευθύνσεων. 
    Αυτήν τη στιγμή αναμένονται αποφάσεις από την Ευρωπαϊκή Ένωση, όπου έγινε μία προσφυγή, και από το Συμβούλιο της Επικρατείας και ελπίζουμε το θέμα να λήξει δικαστικά μέχρι τέλος του χρόνου, ώστε πράγματι να μπορούμε να προχωρήσουμε με τον έναν ή τον άλλον τρόπο στην ολοκλήρωση αυτού του δύσκολου και πράγματι επείγοντος έργου. Τότε θα τεθεί σε κυκλοφορία με πλήρη ασφάλεια η σειρά των σηράγγων και θα μπορέσουν να περάσουν από εκεί και τα βαρέα οχήματα, για τα οποία αναφέρεται ορθώς η κυρία Βουλευτής. Έως τότε πρέπει να γίνει λίγη ακόμα υπομονή. Δεν υπάρχει άλλη δυνατότητα. 
    Επισημαίνουμε επίσης ότι η νέα είσοδος δεν έχει νόημα, διότι σήμερα τα Μέγαρα εξυπηρετούνται από δύο κόμβους που απέχουν μεταξύ τους μόλις δυόμισι χιλιόμετρα. Είναι δύο ανισόπεδοι κόμβοι που καλύπτουν υπό κανονικές συνθήκες κυκλοφορίας τις ανάγκες της πόλης. 
    Βεβαίως όμως υπάρχει το πρόβλημα του λόφου Στίκα, στον οποίο σήμερα γίνονται οι εργασίες των διαφόρων ενσωματώσεων στο έργο χωματισμών  με επιλογή χωμάτων κλπ.. Στη νέα εργολαβία –αυτή που ανεστάλη λόγω των δικαστικών εμπλοκών- προβλέπεται και θα γίνει πλήρης αποκατάσταση του λόφου, έτσι ώστε πράγματι να υπάρχει μία αναβαθμισμένη περιοχή χωρίς κανένα περιβαλλοντικό ή κυκλοφοριακό πρόβλημα. 
    Ευχαριστώ. 
    ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η κ. Χριστοφιλοπούλου. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, άκουσα προσεκτικά τα όσα μας είπατε. 
    Θα ήθελα όμως να σας επισημάνω το εξής. Αν το να κάνουμε υπομονή και να πούμε και στους κατοίκους των Μεγάρων να κάνουν υπομονή αφορούσε μόνο την ταλαιπωρία, θα μπορούσα να πω και εγώ μαζί σας, να κάνουμε λίγο υπομονή ακόμα. 
    Ωστόσο, όπως το είπατε και σεις, υπάρχουν και οι κίνδυνοι που απορρέουν από τη διέλευση των βαρέων οχημάτων που μεταφέρουν τα επικίνδυνα φορτία και θα ήθελα να παρακαλέσω να εξετάσετε και πάλι το ζήτημα της νέας εισόδου με την εξής οπτική γωνία.
    Πράγματι, ο λόφος Στίκα έχει ενταχθεί για να υπάρξει πλήρης αποκατάσταση, και ελπίζουμε, μία περιοχή πρασίνου για τους κατοίκους των Μεγάρων και όχι μόνο. 
    Ωστόσο, θα μπορούσαμε να σκεφθούμε, δεδομένου ότι υπάρχει μία παλαιότερη οδός εκεί, ότι με πολύ μικρότερο κόστος θα μπορούσαν να δοθούν χρήματα στη Νομαρχία Δυτικής Αττικής από το ΥΠΕΧΩΔΕ για να κατασκευαστεί αυτή η νέα είσοδος, δεδομένης ότι της ταλαιπωρίας, αλλά και των κινδύνων, κύριε Υπουργέ, από τη διέλευση των βαρέων οχημάτων, αφού δεν είμαστε σίγουροι πότε θα έχουμε την ολοκλήρωση των σηράγγων. Και σεις ο ίδιος μας λέτε σήμερα ότι δεν μπορείτε να μας πείτε πότε θα έχουμε την ολοκλήρωση των σηράγγων, δεδομένων των προβλημάτων και των δικαστικών εμπλοκών που προαναφέρατε.
    Με όλα αυτά, λοιπόν, και με τα δεδομένα που υπάρχουν –το ένα και το κυριότερο είναι οι κίνδυνοι, το δεύτερο η ταλαιπωρία και το τρίτο αυτή η ασχήμια- είναι πραγματικά πολύ κρίμα ο λόφος Στίκα να μην αποκατασταθεί το ταχύτερο  δυνατόν, εγώ θέλω να σας ρωτήσω τα εξής: Μπορείτε να σκεφθείτε τη δυνατότητα να δώσετε χρήματα γι’ αυτήν την είσοδο με το σκεπτικό ότι όσο λειτουργεί ως παράπλευρη είσοδος, είναι ένα κομμάτι του διευρωπαϊκού δικτύου και άρα δικαιούται, έχει αρμοδιότητα το ΥΠΕΧΩΔΕ, να χρηματοδοτήσει μία τέτοια δεύτερη είσοδο ως παράκαμψη και ως αποτροπή των κινδύνων; 
    Δεύτερον, μπορείτε να μας πείτε πότε είναι δυνατόν, με βάση τα δεδομένα που έχει το ΥΠΕΧΩΔΕ, να δούμε την πραγματική αποκατάσταση του λόφου Στίκα, ο οποίος, όπως γνωρίζετε, αποτελεί ένα πολύ άσχημο σημείο για την πόλη των Μεγάρων και πραγματικά θα μπορούσε να ανατραπεί αυτή η εικόνα. 
    Ευχαριστώ. 
    ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κύριος Υφυπουργός. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αυτή η καθυστέρηση, η οποία πράγματι ταλαιπωρεί την περιοχή δεν θα υπήρχε πλέον. Ο Υπουργός κ. Σουφλιάς είχε προγραμματίσει  να τελειώσουν τα έργα αυτής της τρίτης εργολαβίας μέχρι τέλος του χρόνου. 
    Βασικά πάμε πίσω τρεις μήνες. Αυτή είναι η πραγματικότητα. Αν ξεκινήσουμε στις αρχές Ιανουαρίου, όπως ελπίζουμε, θα έχουμε τελειώσει πρακτικώς στα τέλη Μαρτίου. 
      Το πρόβλημα με την τρίτη είσοδο είναι καθαρά κυκλοφοριακό. Σε έναν αυτοκινητόδρομο προδιαγραφών ΠΑΘΕ η τρίτη είσοδος, όταν έχουμε δύο εισόδους σε απόσταση δυόμισι χιλιομέτρων, δημιουργεί προβλήματα. Παρά ταύτα, πράγματι, το θέμα είναι πολύ σοβαρό. Ήδη μελετάται από πλευράς κυκλοφοριακής και γίνονται οι περιβαλλοντικές μελέτες, που είναι απαραίτητες αλλά χρονοβόρες, για να δούμε αν αυτό είναι εφικτό ή όχι. Το σπουδαίο θα είναι να τελειώσει ουσιαστικώς το έργο στην Κακιά Σκάλα και στη συνέχεια να δούμε εάν πρέπει, ανεξάρτητα από το αν θα τελειώσει ή όχι –εγώ πιστεύω ότι θα τελειώσει αρκετά σύντομα- να γίνει και τρίτη είσοδος, ώστε να ανακουφίσει γενικότερα την περιοχή κυκλοφοριακά. Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ακολουθεί η δεύτερη με αριθμό 2631/17-8-2004 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη συνέχιση και αποπεράτωση των εργασιών των Ολυμπιακών Έργων στο Νομό Μαγνησίας. 
      Η ερώτηση του κυρίου Βουλευτή έχει ως εξής:
      «Δυστυχώς επιβεβαιώθηκαν οι ανησυχίες μας για τη μη ολοκλήρωση των ολυμπιακών έργων στο Νομό Μαγνησίας, παρά τις κατά καιρούς διαβεβαιώσεις των αρμοδίων κυβερνητικών παραγόντων πως θα ολοκληρωθούν ως τους Ολυμπιακούς Αγώνες.
      Έργα ζωής για το νομό βρίσκονται ημιτελή και στον «αέρα» όπως: Ο περιφερειακός έως την Αγριά και η παραπέρα συνέχισή του, σύμφωνα με τον αρχικό σχεδιασμό και τις μελέτες. Το νοσοκομείο όχι μόνο ως προς τη νέα κατασκευή και τον τεχνολογικό εξοπλισμό αλλά και τον εκσυγχρονισμό του υπάρχοντος νοσοκομείου, όπως προβλέπει η αρχική μελέτη. Το αεροδρόμιο της Αγχιάλου, το οποίο θα αποτελέσει το μοναδικό πολιτικό αεροδρόμιο σε όλη την κεντρική Ελλάδα.
      Η Μαγνησία στερείται πολλών έργων βασικής υποδομής. Όμως τα παραπάνω έργα είναι άμεσης ανάγκης και οι κάτοικοι, οι φορείς και η αυτοδιοίκηση απαιτούν την ολοκλήρωσή τους, πράγμα που σημαίνει τη συνέχιση των εργασιών και μετά τους Ολυμπιακούς Αγώνες με αδιάκοπη και συνεχή χρηματοδότηση.
      Για τα παραπάνω έργα ερωτώνται οι κύριοι Υπουργοί: τι μέτρα σκοπεύει να πάρει η Κυβέρνηση και μάλιστα άμεσα, ώστε να συνεχιστεί απρόσκοπτα η χρηματοδότησή τους και οι εργασίες αποπεράτωσής τους και ο λαός της Μαγνησίας να αποκτήσει τις υποδομές που για δεκαετίες στερείται αναίτια και με ευθύνη των έως τώρα κυβερνήσεων;»
      Το λόγο έχει πάλι ο Υφυπουργός κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς πρέπει να συμφωνήσουμε, κύριε Βουλευτά, ότι πράγματι έχει παραμεληθεί γενικότερα  η ελληνική περιφέρεια και ειδικότερα ο Νομός Μαγνησίας. Δεν υπάρχει καμία αμφιβολία γι’ αυτό. Τα έργα πρακτικώς έγιναν στο λεκανοπέδιο της Αττικής, με αποτέλεσμα κρίσιμα έργα της περιφέρειας να παραμένουν ημιτελή, όπως είπατε.
      Επί της ουσίας τώρα. Το Υπουργείο μας έχει αρμοδιότητα  σε δύο μεγάλα κομμάτια: στο κομμάτι της παράκαμψης από τον ανισόπεδο κόμβο της Λάρισας μέχρι τον ανισόπεδο κόμβο της Αγίας Παρασκευής στην Κραυσίδωνα και στο κομμάτι Γορίτσα - Αγριά, επίσης της παράκαμψης της πόλεως του Βόλου.
      Στο πρώτο κομμάτι το μεγαλύτερο μέρος έχει ολοκληρωθεί και με πολλές προσπάθειες -σας διαβεβαιώνω- του ιδίου του Υπουργού του κ. Σουφλιά έχει δοθεί ήδη, όπως ξέρετε, είσοδος στο «Πανθεσσαλικό Στάδιο» πριν από τους Ολυμπιακούς Αγώνες.
      Το άλλο κομμάτι από τον Άγιο Νεκτάριο έως την Αγία Παρασκευή καθυστέρησε λόγω απαλλοτριώσεων αλλά και λόγω αρχαιολογικών ευρημάτων. Ήδη εξετάζεται τροποποίηση της αρχικής μελέτης για τη διέλευση από το χώρο αυτόν και ελπίζουμε σύντομα να έχει λήξει αυτή η εμπλοκή, ώστε να μπορέσει να προχωρήσει.
      Το τμήμα από Γορίτσα έως Αγριά δημοπρατήθηκε το Δεκέμβριο του 2002, είχε διάφορες περιπέτειες, προσφυγές κλπ.. Τελικώς ακυρώθηκε ο διαγωνισμός, διότι είχε ουσιαστικώς καταστεί αδύνατο να προχωρήσει εκ των πραγμάτων και θα ξαναγίνει δημοπράτηση με τροποποιημένους όρους και με ένταξη νέων κομματιών, που είχαν κακώς παραλειφθεί στην πρώτη προκήρυξη. Το υπ΄ όψιν έργο που πρόκειται πρακτικώς να δημοπρατηθεί το Φεβρουάριο του 2005 έχει ανακοινωθεί επισήμως από τον κ. Σουφλιά και θα περιλαμβάνει και το τμήμα Αγριά - Λεχώνια, επειδή έχουν ολοκληρωθεί οι απαιτούμενες μελέτες. Έτσι ελπίζουμε ότι ολοκληρώνεται σύντομα –αυτό βέβαια είναι σχήμα λόγου, γιατί στην πραγματικότητα χρειαζόμαστε ένα με ενάμιση χρόνο για να ολοκληρωθεί- η ευρεία παράκαμψη Βόλου. 
      Το αεροδρόμιο Αγχιάλου. Εκτελείται ήδη από την ΕΥΔΕ Αεροδρομίων Νοτίου Ελλάδος η εργολαβία για το νέο δάπεδο στάθμευσης των αεροσκαφών και ελπίζουμε ότι αυτό το αεροδρόμιο -το οποίο δυστυχώς δεν είχε χαρακτηριστεί, ενώ θα έπρεπε, πύλη εισόδου στους Ολυμπιακούς Αγώνες- θα έχει ολοκληρωθεί από πλευράς διαδρόμου προσγείωσης και απογείωσης σύντομα. 
      Τώρα ο αεροσταθμός. Η ΕΥΔΕ Αεροδρομίων παρέλαβε μόλις εδώ και είκοσι ημέρες από την υπηρεσία της Πολιτικής Αεροπορίας τη συγκεκριμένη μελέτη. Προκειμένου να καταστεί δυνατή η δημοπράτηση, απαιτείται αύξηση του προϋπολογισμού του ενάριθμου έργου. Το έχουμε ήδη ζητήσει. Ελπίζω, παρά τη γενικότερη οικονομική δυσχέρεια που υπάρχει, να εγκριθεί, ώστε να αρχίσει η ανασύνταξη των τευχών δημοπράτησης και να δημοπρατηθεί σε μερικούς μήνες με βάση το νέο νόμο.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
      Κύριε Υπουργέ, όπως ξέρετε, τα έργα αυτά -παρ’ όλο που λείπουν πολλά έργα υποδομής και ανάπτυξης στη Μαγνησία, όπως και σε όλες τις επαρχίες-  είναι ζωτικής σημασίας. Αναφέρομαι και στα τρία. 
      Θα αρχίσω με τον περιφερειακό, όπως αρχίσατε και εσείς και η ερώτηση. Ο περιφερειακός δεν ολοκληρώθηκε καν. Είναι ημιτελής. Παγίδες θανάτου. Οι εργαζόμενοι μετά τον Μπαλάφα, που κηρύχθηκε ένοχος, δεν αφήνουν τη «ΘΕΣΣΑΛΙΚΗ» να ολοκληρώσει τις ατέλειες αυτές και με το δίκιο τους, γιατί ακόμα δεν έχουν πληρωθεί. 
      Το Υπουργείο και επί της προηγούμενης κυβέρνησης και επί της Κυβέρνησης της Νέας Δημοκρατίας έδωσε δισεκατομμύρια, κύριε Υπουργέ, στους εργολάβους για να συντομεύσουν τα έργα, όμως δεν δίνει 100.000.000 δραχμές για να πληρωθούν οι εργαζόμενοι, οι οποίοι βρίσκονται στο δρόμο εδώ και τρεις μήνες. Είναι απλήρωτοι και δεν ξέρω πώς θα κάνουν Χριστούγεννα.
      Το θέμα, λοιπόν, είναι αυτό. Ο περιφερειακός είναι ημιτελής. Αναφέρομαι στο κομμάτι Λαρίσης μέχρι Κραυσίνδωνα. Το υπόλοιπο καρκινοβατεί. Για την παράκαμψη Γορίτσας ολοκληρώνονται οι μελέτες και μας είπαν ότι θα δημοπρατηθεί μέσα στο Δεκέμβριο. Μέχρι το Δεκέμβριο θα έχει τελειώσει η δημοπράτηση και για το υπόλοιπο κομμάτι μέχρι την Αγριά και τα Λεχώνια. Μόνο που πρέπει να γίνει, ανεξάρτητα πόσο κοστίζει, γιατί είναι μια υπόσχεση και οι Μαγνησιώτες περιμένουν.
      Το νοσοκομείο. Ολοκληρώνεται, κύριε Υπουργέ, η νέα πτέρυγα, όμως, τι να το κάνουμε; Από τα διακόσια ενενήντα κρεβάτια θα πάμε στα τριακόσια. Η μελέτη προβλέπει ανακαίνιση του παλιού και συλλειτουργία του. Μπορεί να δημοπρατηθεί και να γίνει η μελέτη. Μάλιστα γίνεται και μία νέα μελέτη τώρα. Μπορεί να λειτουργήσει και να γίνουν οι εργασίες εν λειτουργία. Δεν φθάνει το καινούργιο νοσοκομείο για να συμπεριλάβει τις νέες κλινικές. Επίσης καθυστερεί και ο οργανισμός για τον οποίο εσείς, βέβαια, δεν έχετε καμία ευθύνη. 
      Το τρίτο είναι το αεροδρόμιο. Ολόκληρη κεντρική Ελλάδα, κυρία Πρόεδρε, δεν έχει ένα πολιτικό αεροδρόμιο. Εντάχθηκε μέσα στα ολυμπιακά έργα. Είναι ένα πάγιο, χρόνιο αίτημα όλης της Θεσσαλίας και όμως και αυτό το έργο βρίσκεται στη μέση. Κανένα, μα κανένα από τα ολυμπιακά έργα, κυρία Πρόεδρε, δεν έχει  ολοκληρωθεί. Είναι απαίτησή μας. Πρέπει να γίνουν. Πρέπει να πάρετε μέτρα, κύριε Υπουργέ, και για τους εργαζόμενους και για την ολοκλήρωση των έργων.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε συνάδελφε.
      Ορίστε, κύριε Ξανθόπουλε, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κύριε Γκατζή, ίσως στη δίκαιη αγανάκτησή σας δεν έχετε την πληροφόρηση ότι με προσωπικό του ρίσκο και στα όρια της νομιμότητας ο κ. Σουφλιάς έστειλε χρήματα για να πληρωθούν εν μέρει οι εργαζόμενοι. Επαναλαμβάνω ότι αυτό έγινε στα όρια της νομιμότητας, για να μπορέσει να εκτονώσει πράγματι αυτήν τη μείζονα ανάγκη, που είναι πρώτα-πρώτα η κάλυψη των αναγκών των εργαζομένων. Ήδη απ’ ό,τι ξέρουμε τις επόμενες μέρες θα δείτε και μόνος σας ότι το θέμα αυτό θα τακτοποιηθεί οριστικά. 
      ΝΙΚΟΛΑΟΣ ΓΚΑΤΖΗΣ: Μην υπόσχεστε, κύριε Υπουργέ.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, ξέρω τι λέω. Το λέω μετά λόγου γνώσεως. Δεν θα υπάρξει κανένα πρόβλημα κάλυψης των εκκρεμοτήτων που άφησε η προηγούμενη εργολαβία, η οποία πράγματι ατύχησε. 
      Πάμε τώρα στην ουσία των πραγμάτων, που είναι η ολοκλήρωση των έργων που είπατε. Επαναλαμβάνω ότι τα τμήματα αυτής της ευρείας παράκαμψης πρακτικώς έμειναν ημιτελή. Αυτό είναι, πράγματι, λάθος. Όμως, ήδη προωθούνται και θα ολοκληρωθούν σε εύλογο χρονικό διάστημα, που δεν θα ξεπεράσει τον ένα με ενάμιση χρόνο. Ουσιαστικά έχει καλυφθεί η μείζων αυτή ανάγκη, έστω και με καθυστέρηση μερικών χρόνων για το Βόλο. 
      Στο αεροδρόμιο, όπως σας είπα και προηγουμένως, το δάπεδο ευτυχώς ολοκληρώθηκε. Υπάρχει δυνατότητα εναλλακτικής συμπληρωματικής χρήσης του αεροδρομίου σε οποιαδήποτε ανάγκη. 
      Και αναμένουμε τώρα να ενταχθεί η πίστωση, που δεν έχει ενταχθεί μέχρι στιγμής, του έργου, το οποίο απαιτείται, για να ολοκληρωθεί και το τοπίο του αεροσταθμού, ώστε να υπάρχει μια πλήρης εξυπηρέτηση επιβατών αλλά και ασφαλείς προσγειώσεις και απογειώσεις στο νέο αερολιμένα.
      Κλείνοντας ήθελα να επισημάνω, κύριοι συνάδελφοι, ότι στόχος της πολιτικής ηγεσίας του ΥΠΕΧΩΔΕ, όπως διεμήνυσε σήμερα ο κ. Σουφλιάς, είναι να καλύψουμε επειγόντως ανάγκες περιφέρειας. Για το λόγο αυτόν, στα έργα που έχουν ήδη ανακοινωθεί, ύψους περίπου 2,6 δισεκατομμυρίων ευρώ, το 95% πρακτικώς είναι εκτός Αττικής και μερικά είναι και στην περιφέρεια τη δική σας. Δηλαδή, αλλάζει η πολιτική, αλλάζουν οι προτεραιότητες και προχωρούμε σε κάλυψη αναγκών της περιφέρειας, που πράγματι είχε παραμεληθεί.
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση».
      Το νομοσχέδιο θα ψηφιστεί στο σύνολο στη συνέχεια.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Απασχόλησης και Κοινωνικής Προστασίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση ετήσιας άδειας εργαζομένων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο».
      Η Σύμβαση αυτή εγκρίθηκε κατά πλειοψηφία στην επιτροπή και συζητείται με βάση το άρθρο 108. Θέλει κάποιος συνάδελφος να λάβει το λόγο εξ εκείνων οι οποίοι έχουν αντίρρηση; Εάν δεν υπάρχουν, προχωρούμε στην ψήφιση. Δεν θέλει να μιλήσει κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο» έγινε δεκτό, σε μόνη συζήτηση, κατά πλειοψηφία επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου 21α)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομικών.
      Ψήφιση στο σύνολο του σχεδίου νόμου: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση».
      Κύριε Υπουργέ, έχετε κάποια νομοτεχνική παρατήρηση; Απ’ ό,τι βλέπω έχετε δύο φραστικές διορθώσεις. Μπορείτε να τις εισηγηθείτε, κύριε Υπουργέ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Είναι δύο διορθώσεις για την πληρότητα του νόμου.
      Στο άρθρο 3, στην παράγραφο 6, περίπτωση (στ), στην όγδοη σειρά μετά το «ν.1262/1982» απαλείφεται το «και 1892/1990» και προστίθεται «, 1892/1990 και ν.2601/98».
      Στο άρθρο 12, παράγραφος 2, περίπτωση (στ) στην τέταρτη σειρά μετά τη λέξη «παρ.» αντικατάσταση του αριθμού «17» με τον αριθμό «16» και στην ίδια σειρά, μετά τη λέξη «άρθρου» αντικατάσταση του αριθμού «6» με τον αριθμό «5».
      Αυτά, κυρία Πρόεδρε, ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ.
      Δεν υπάρχει καμία παρατήρηση.
      Ερωτάται το Σώμα: γίνεται δεκτό στο σύνολο το σχέδιο νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», ως διενεμήθη, με τις νομοτεχνικές διορθώσεις του κυρίου Υπουργού.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο, με τις νομοτεχνικές διορθώσεις του κυρίου Υπουργού, κατά πλειοψηφία.
      Συνεπώς το σχέδιο νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» έγινε δεκτό, σε μόνη συζήτηση, κατά πλειοψηφία, κατ’ αρχήν, κατ’ άρθρο και στο σύνολο.
      (Να καταχωριστεί το κείμενο το νομοσχεδίου 24α)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Στο Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις».
      Το νομοσχέδιο αυτό, το οποίο συζητήθηκε σε μία συνεδρίαση στην επιτροπή, η Διάσκεψη των Προέδρων αποφάσισε να συζητηθεί σε δύο το πολύ συνεδριάσεις. Επειδή το ίδιο ισχύει και για το επόμενο νομοσχέδιο, με το οποίο θα κλείσουμε τη νομοθετική εργασία, μέχρι τη συζήτηση του προϋπολογισμού, και επειδή το παρόν είναι νομοσχέδιο που κατά βάση συνιστά προσαρμογή της ελληνικής νομοθεσίας σε κοινοτικά πρότυπα, θα πρότεινα να κάνουμε μια προσπάθεια μήπως μπορεί να ολοκληρωθεί η συζήτηση όλου του νομοσχεδίου σε αυτήν τη συνεδρίαση, ώστε να αφιερωθούν οι άλλες δύο που μας μένουν στο νομοσχέδιο του Υπουργείου Απασχόλησης και Κοινωνικής Προστασίας, ανάλογα βέβαια με τον αριθμό των συναδέλφων που θα εγγραφούν. Εάν δεν συμβεί αυτό, θα αναγκαστούμε να βάλουμε μια εμβόλιμη συνεδρίαση αύριο το απόγευμα. Προτείνω, λοιπόν, να προχωρήσουμε, να εγγραφούν όσοι συνάδελφοι ενδιαφέρονται να μιλήσουν και να κάνουμε μια προσπάθεια να τελειώσουμε απόψε.
      Πριν δώσω το λόγο στους εισηγητές, να σας ανακοινώσω ότι κατά τη συζήτηση του νομοσχεδίου αυτού ο Κοινοβουλευτικός Εκπρόσωπος κ. Ορέστης Κολοζώφ ορίζει ως Κοινοβουλευτικό Εκπρόσωπο το Βουλευτή κ. Νικόλαο Γκατζή.
      Το λόγο έχει ο εισηγητής της Πλειοψηφίας κ. Θεόδωρος Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κυρία Πρόεδρε, το παρόν νομοσχέδιο είναι το πρώτο νομοσχέδιο που έχω την τιμή να εισηγούμαι στην Εθνική Αντιπροσωπεία και είναι ένα νομοσχέδιο κατά το πλείστον τεχνικής υφής, μια που σε ό,τι αφορά το κεφάλαιο Α και το κεφάλαιο Β, πρόκειται για ενσωμάτωση κοινοτικών οδηγιών στο Ελληνικό Δίκαιο. Ειδικότερα το Α κεφάλαιο, που αφορά τις συμφωνίες παροχής χρηματοοικονομικής ασφάλειας, και το Β κεφάλαιο, που αφορά την εφαρμογή διεθνών λογιστικών προτύπων, είναι καθαρά τεχνικά ζητήματα.
      Σε σχέση με το πρώτο κεφάλαιο σχετικά με τις συμφωνίες παροχής χρηματοοικονομικής ασφάλειας, το σχέδιο νόμου αποτελεί ενσωμάτωση στο Ελληνικό Δίκαιο της οδηγίας 2002/47/2002 για τις συμφωνίες παροχής χρηματοοικονομικής ασφάλειας.
    Στην παροχή χρηματοοικονομικής ασφάλειας, ο ένας συμβαλλόμενος, ο ασφαλειοδότης ή οφειλέτης παρέχει στον άλλο συμβαλλόμενο, τον ασφαλειολήπτη ή το δανειστή, κάποιο περιουσιακό στοιχείο, όπως ενδεικτικά αναφέρω χρήματα ή κινητές αξίες, και συμφωνεί ότι σε περίπτωση πτώχευσης του οφειλέτη ο ασφαλειολήπτης  ή δανειστής μπορεί να χρησιμοποιήσει το εν λόγω περιουσιακό στοιχείο προκειμένου να ικανοποιήσει τις απαιτήσεις του κατά του οφειλέτη. 
     Ο σκοπός παροχής της χρηματοοικονομικής ασφάλειας είναι να εξασφαλίσει την απαίτηση του δανειστή δημιουργώντας εμπράγματα δικαιώματα σε περιουσιακά στοιχεία του οφειλέτη σε περίπτωση που ο τελευταίος, ο οφειλέτης δηλαδή, αδυνατεί να εκπληρώσει τις υποχρεώσεις του προς το δανειστή. Με αυτόν τον τρόπο σε περίπτωση πτώχευσης του οφειλέτη, ο δανειστής δεν έχει πλέον ενοχικό δικαίωμα να ικανοποιηθεί από τα χρήματα που θα προκύψουν από την εκποίηση των περιουσιακών στοιχείων του οφειλέτη, αλλά έχει εμπράγματο δικαίωμα κυριότητας στα συγκεκριμένα περιουσιακά στοιχεία που έχουν παρασχεθεί ως ασφάλεια ή σε περιουσιακά στοιχεία ίσης αξίας.
    Οι κλασικοί τρόποι παροχής χρηματοοικονομικής ασφάλειας είναι το ενέχυρο και οι συμβάσεις πώλησης με σύμφωνο επαναγοράς, τα γνωστά ρέπος, σύμφωνα με τα οποία ο οφειλέτης πουλά στο δανειστή κινητές αξίες ως ασφάλεια, συμφωνώντας να τις επαναγοράσει σε προσυμφωνημένη τιμή. Οι οδηγίες και ο νόμος θεσπίστηκαν για να διευκολύνουν την παροχή χρηματοοικονομικής ασφάλειας  μέσω της ελάφρυνσης των διαδικασιών και της επίλυσης κάποιων νομικών προβλημάτων που δυσχέραιναν τον εν λόγω θεσμό. Τέτοια νομικά προβλήματα ήταν και τα αναφέρω επιγραμματικά: Οι διατάξεις του πτωχευτικού δικαίου κάθε κράτους-μέλους, οι αυξημένες διατυπώσεις σχετικά με τη σύσταση του ενέχυρου και την εκποίηση των ενεχυριασθέντων  περιουσιακών στοιχείων και, τρίτον, ο κανόνας σύμφωνα με τον οποίο επί κινητών αξιών εφαρμόζεται το δίκαιο του τόπου όπου βρίσκονται οι κινητές αξίες.
    Τα βασικά στοιχεία της οδηγίας και του νέου νόμου: 
    Πρώτον, ο νέος νόμος και η οδηγία δημιουργούν ειδικό καθεστώς που προστατεύει μόνο τις συμφωνίες παροχής χρηματοοικονομικής ασφάλειας, για τις οποίες υπάρχουν αποδεικτικά στοιχεία. Δηλαδή αποδεικνύονται εγγράφως ή καθ’ οποιονδήποτε άλλο νομικά δεσμευτικό τρόπο.
    Δεύτερον, για την έγκυρη τήρηση της κατάκτησης συμφωνίας χρηματοοικονομικής ασφάλειας δεν χρειάζεται να έχει τηρηθεί κάποιος τύπος. Η μόνη προϋπόθεση είναι η συμφωνία να πιστοποιείται εγγράφως ή με νομικά ισοδύναμο τρόπο.
    Τρίτον, προβλέπει αυτοδύναμη κτήση της κυριότητας του ενεχυριασμένου περιουσιακού στοιχείου στην περίπτωση που η ασφαλιζόμενη απαίτηση δεν ικανοποιηθεί εμπρόθεσμα κατά παρέκκλιση από τις διατάξεις του άρθρου 1239 του Αστικού Κώδικα.
    Τέταρτον, επεκτείνει το δικαίωμα χρήσης των τίτλων write of use που δόθηκαν ως ασφάλεια που υπάρχει ούτως ή άλλως στις συμφωνίες μεταβίβασης τίτλου και στην εμπράγματη χρηματοοικονομική ασφάλεια υπό την προϋπόθεση ότι περιλαμβάνεται στους όρους της συμφωνίας. Ο ασφαλειολήπτης έχει την υποχρέωση να αντικαταστήσει την αρχική χρηματοοικονομική ασφάλεια με ισοδύναμη ασφάλεια το αργότερο την ημερομηνία κατά την οποία ο ασφαλειοδότης εκπληρώνει τις υποχρεώσεις του και έχει το δικαίωμα να απαιτήσει την επιστροφή των ενεχυριασμένων τίτλων. 
    Πέμπτον, θεσπίζονται παρεκκλίσεις στο πεδίο του πτωχεπτικού δικαίου και διασφαλίζεται η εγκυρότητα της συμπληρωματικής και της υποκατάστατης ασφάλειας που παρέχονται κατά την ύποπτη περίοδο εξαλείφοντας τον κίνδυνο να θεωρηθούν ως άκυρες.
    Έκτον, προκειμένου περί τίτλων σε λογιστική μορφή αναγνωρίζεται ως εφαρμοστέο ουσιαστικό δίκαιο το ουσιαστικό δίκαιο του κράτους όπου τηρείται ο σχετικός λογαριασμός.
    Και, έβδομον, εισάγεται ρητή εξαίρεση από την απαγόρευση της εξωχρηματιστηριακής μεταβίβασης κινητών αξιών ώστε να είναι δυνατή η αυτοδίκαια κτήση κυριότητας.
    Σε ό,τι αφορά τα διεθνή λογιστικά πρότυπα πρώτα-πρώτα να ξεκινήσουμε από τον ορισμό τι είναι τα διεθνή λογιστικά πρότυπα. Είναι ένα σύνολο λογιστικών αρχών, κανόνων, μεθόδων και διαδικασιών, γενικά αποδεκτών, η καθιέρωση των οποίων σε ομοιομορφία κατάρτισης των οικονομικών καταστάσεων και συνεπώς σε ακριβή, αληθή και ομοιόμορφη πληροφόρηση των χρηστών των οικονομικών καταστάσεων, δηλαδή των επενδυτών, των μετόχων, των μισθωτών, των εργαζομένων στο δημόσιο τομέα κλπ. Η Ευρωπαϊκή Επιτροπή έχει διαπιστώσει ότι οι ετήσιες και ενοποιημένες οικονομικές καταστάσεις που καταρτίζονται από τα κράτη-μέλη της Ευρωπαϊκής ‘Ενωσης, σύμφωνα με την κοινοτική νομοθεσία, διαφέρουν σε ορισμένα σημεία απ’ αυτές που καταρτίζονται με βάση τα διεθνή λογιστικά πρότυπα. 
    Η σημασία και η συμβολή των διεθνών λογιστικών προτύπων είναι ιδιαίτερα σημαντική με την κατάργηση των οικονομικών συνόρων και την παγκοσμιοποίηση της οικονομίας. Κατά συνέπεια η ενιαία λογιστική έκφραση των οικονομικών μεγεθών απαιτεί την εφαρμογή των λογιστικών αρχών και κανόνων των διεθνών λογιστικών προτύπων.
    Η ελληνική πολιτεία κατ’ αρχάς με το ν. 2992/2002 επέβαλε στις εισηγμένες στο Χρηματιστήριο Αθηνών εταιρείες την υποχρέωση εφαρμογής των διεθνών λογιστικών προτύπων από 1.1.2003. Λόγω όμως σοβαρών δυσχερειών και προβλημάτων που παρουσίαζε η εφαρμογή δόθηκε παράταση για την 1.1.2005 που είναι η καταληκτική ημερομηνία εφαρμογής των διεθνών λογιστικών προτύπων. Η Ευρωπαϊκή Ένωση υιοθέτησε την εφαρμογή των διεθνών λογιστικών προτύπων με τον κανονισμό 1606/2002 του Ευρωπαϊκού Κοινοβουλίου και του συμβουλίου της 19ης Ιουλίου 2002 που δημοσιεύτηκε στην επίσημη εφημερίδα των ευρωπαϊκών κοινοτήτων και τους κανονισμούς που εκδίδονται από την επιτροπή κατ’ εξουσιοδότηση των άρθρων 3 και 6 του κανονισμού αυτού. 
    Με το ν. 3229/2004 αφ΄ ενός μεν ενσωματώθηκε στην ελληνική νομοθεσία μέρος των διατάξεων του κανονισμού 1606/2002 της Ευρωπαϊκή Ένωσης για την εφαρμογή των διεθνών λογιστικών προτύπων στη χώρα μας, αφ΄ ετέρου δε επιχειρήθηκε να ρυθμιστούν τα παράλληλα πρακτικής υφής προβλήματα που κυρίως θα προκαλούνταν από την παράλληλη ισχύ των αρχών των διεθνών λογιστικών προτύπων και των διατάξεων του ισχύοντος εμπορικού δικαίου. Οι σχετικές διατάξεις ενσωματώθηκαν σε ξεχωριστό κεφάλαιο του νόμου «περί ανωνύμων εταιρειών» και συγκεκριμένα στο κεφάλαιο 15 με προσθήκη των άρθρων 134 έως 143 άρθρα 13, 14 και 15 του ν. 3229/2004. Επειδή όμως στις διατάξεις αυτές περιλήφθηκαν ρυθμίσεις που αφορούσαν τόσο τις ετήσιες οικονομικές καταστάσεις των ανωνύμων εταιρειών όσο και ρυθμίσεις που αφορούσαν τις ενδιάμεσες περιοδικές οικονομικές καταστάσεις εξαμηνιαίες και τριμηνιαίες που εφαρμόζονται στον κύκλο αρμοδιοτήτων της Επιτροπής Κεφαλαιαγοράς δημιουργήθηκε αβεβαιότητα και σύγχυση αρμοδιοτήτων των συναρμόδιων Υπουργείων. 
    Προτείνεται λοιπόν με το συζητούμενο νομοσχέδιο να καταργηθούν ορισμένες αναφορές στο κεφάλαιο 15 του ν. 2190/1920 που ρυθμίζουν θέματα σχετικά με τον τρόπο σύνταξης δημοσιότητας και ελέγχου των ενδιάμεσων οικονομικών καταστάσεων και το σύνολο των καταργηθέντων διατάξεων να αποτελέσει τμήμα του π.δ. 360/85 της περιοδικής πληροφόρησης που πρέπει να δημοσιεύουν οι εταιρείες των οποίων οι μετοχές είναι εισηγμένες στο Χρηματιστήριο Αθηνών. Επιπλέον κρίνεται αναγκαίο να υπάρξουν τροποποιήσεις στον προσδιορισμό του φορολογικού αποτελέσματος με ρύθμιση διατάξεων του κώδικα βιβλίων και στοιχείων και συνεπώς αυτές να αφαιρεθούν από το εταιρικό δίκαιο. 
    Η εφαρμογή των διεθνών λογιστικών προτύπων στην ουσία είναι υποχρέωση η οποία προκύπτει από κοινοτικό κανονισμό, αφορά άμεσα τις εισηγμένες στο χρηματιστήριο ανώνυμες εταιρείες, περίπου τριακόσιες εξήντα τον αριθμό δηλαδή, και προτείνεται να ισχύσει η εφαρμογή τους από 1.1.2005. 
    Σύμφωνα με τις νέες διατάξεις λοιπόν οι επιχειρηματίες μπορούν να τηρούν τα βιβλία τους είτε με βάση τα διεθνή λογιστικά πρότυπα είτε με βάση τον κώδικα βιβλίων και στοιχείων. Ανεξάρτητα όμως από τον τρόπο που τηρούν τα βιβλία τους οι επιχειρήσεις που είναι υποχρεωμένες να εφαρμόζουν τα διεθνή λογιστικά πρότυπα θα δημοσιοποιούν οικονομικά στοιχεία και θα καταρτίζουν οικονομικές καταστάσεις με βάση τα διεθνή λογιστικά πρότυπα. Προβλέπεται τεχνικός μηχανισμός για την αποφυγή παρερμηνειών από τα φοροελεγκτικά όργανα με τον οποίο γεφυρώνονται τα οικονομικά στοιχεία των διεθνών λογιστικών προτύπων με τα οικονομικά στοιχεία που προκύπτουν από την εφαρμογή των στοιχείων του Κώδικα Βιβλίων και Στοιχείων. 
    Ανταποκρινόμενοι στο αίτημα των επιχειρήσεων να ελαφρυνθούν από το κόστος να λογιστικοποιούν συναλλαγές με διαφορετικό τρόπο για σκοπούς διεθνών λογιστικών προτύπων και διαφορετικό τρόπο για σκοπούς φόρου εισοδήματος και δεδομένου ότι η αλλαγή των διεθνών λογιστικών προτύπων δεν είναι επιτρεπτή από τον κοινωνικό κανονισμό μεταβλήθηκαν ορισμένες φορολογικές διατάξεις για να εναρμονιστούν με τα διεθνή λογιστικά πρότυπα. Η εναρμόνιση αυτών των φορολογικών διατάξεων δεν έχει μεσομακροπρόθεσμα δημοσιονομικό κόστος και αποτελεί την αρχή της προσπάθειας για τη μεγαλύτερη δυνατή σύγκλιση των φορολογικών κανόνων με τα διεθνή λογιστικά πρότυπα.
    Θα πάμε στο τρίτο κεφάλαιο το οποίο αφορά θέματα Αγροτικής Τράπεζας της Ελλάδος και είναι το άρθρο 15. Επιτέλους ένα μεγάλο πρόβλημα των οφειλών δηλαδή που είχε το ελληνικό δημόσιο απέναντι στην Αγροτική Τράπεζα της Ελλάδος με το συγκεκριμένο νομοσχέδιο με το συγκεκριμένο άρθρο έρχεται να αντιμετωπιστεί. Με μια διπλή τονωτική ένεση το δημόσιο αρχίζει να διευθετεί τις εκκρεμότητές του προς την ΑΤΕ μέσω της αποπληρωμής παλαιών χρεών προς την ΑΤΕ αλλά και  της κάλυψης της αρνητικής θέσης της θυγατρικής εταιρείας holding «ΑΤΕ Συμμετοχών Α.Ε.» που ιδρύθηκε το 1999.
    Σε ό,τι αφορά τα χρέη του δημοσίου προς την τράπεζα, αυτά είχαν προκύψει από την καταβολή επιδοτήσεων στους παραγωγούς αγροτικών προϊόντων και ύστερα από ρύθμιση και διαγραφή ορισμένου ποσού προσαυξήσεων επ’ αυτών προσδιορίζονται στο ποσό των 323.000.000 ευρώ περίπου. Σε ό,τι αφορά την «ΑΤΕ Συμμετοχών Α.Ε.» προέκυψαν από την αρνητική θέση της συγκεκριμένης εταιρείας. Η εταιρεία αυτή ιδρύθηκε το 1999 με μετοχικό κεφάλαιο 1.000.000.000 δραχμών αλλά ήδη έχει οφειλή ύψους 250.000.000 ευρώ περίπου σε ιδιωτική τράπεζα. Το δημόσιο λοιπόν έρχεται να αντιμετωπίσει το σύνολο των οφειλών της ΑΤΕ και της θυγατρικής της «ΑΤΕ Συμμετοχών Α.Ε.» με ένα συνολικό ύψος κεφαλαιακής ενίσχυσης που ανέρχεται σε 572.000.000 ευρώ περίπου και το οποίο θα πραγματοποιηθεί μέσω διάθεσης ομολόγων.
      Το κεφάλαιο Δ΄ αναφέρεται σε διάφορες άλλες διατάξεις.
      Το άρθρο 17 αναφέρεται στη ρύθμιση χρεών των νοσοκομείων ΕΣΥ. 
      Μία από τις μεγαλύτερες πληγές που αντιμετωπίζει συνεχώς το ελληνικό δημόσιο είναι οι οφειλές των νοσοκομείων ΕΣΥ προς τους διάφορους προμηθευτές. Αυτήν τη στιγμή οι οφειλές αυτές εκτιμούνται σε 2,1 δισεκατομμύρια τουλάχιστον και πολλές απ’ αυτές χρονολογούνται εδώ και δύο, τρία χρόνια. 
      Τα χρέη –να τονίσουμε- είχαν ρυθμιστεί το Μάιο του 2001 αλλά μετά από τριάμισι χρόνια περίπου άρχισαν ξανά να συσσωρεύονται, γιατί δεν είχε ακολουθηθεί μια ανάλογη πολιτική για να εξορθολογιστεί  και να εξυγιανθεί το όλο σύστημα χρηματοδότησης τόσο των νοσοκομείων όσο και του ασφαλιστικού συστήματος. Πρέπει επίσης να επισημάνω ότι ένα μεγάλο μέρος των οφειλών οφείλεται στις οφειλές που έχουν προς τα νοσοκομεία διάφοροι ασφαλιστικοί φορείς και κυρίως αδύνατοι ασφαλιστικοί φορείς, όπως για παράδειγμα ο ΟΓΑ, εξαιτίας της μειωμένης κρατικής επιχορήγησης. 
      Σύμφωνα με τη ρύθμιση, το δημόσιο θα εξοφλήσει τα χρέη των νοσοκομείων άμεσα σε μετρητά με δύο όμως προϋποθέσεις: 
      Πρώτα-πρώτα, να δεχθούν οι δικαιούχοι έκπτωση των απαιτήσεών τους κατά 3,5% επί των τιμολογίων που έχουν εκδώσει με βάση τις συμβάσεις τους, ή 5% σε περίπτωση απευθείας αναθέσεων. 
      Και, δεύτερον, να παραιτηθούν οι δικαιούχοι από οποιαδήποτε άλλη αξίωση, συμπεριλαμβανομένων και των τόκων υπερημερίας.
      Τα συγκεκριμένα χρέη δεν εμφανίζονταν έως τώρα ούτε στο έλλειμμα του δημοσίου ούτε στο δημόσιο χρέος και συνεπώς δεν είχαν συμπεριληφθεί ούτε σε δημοσιονομική απογραφή. 
      Σε τελική ανάλυση, αν η ρύθμιση γίνει δεκτή από τους προμηθευτές των νοσοκομείων, κλείνει μία μεγάλη πληγή, εξυγιαίνεται η διαχείριση των νοσοκομείων, ενώ η αποφυγή ανάλογου προβλήματος στο μέλλον αναμένεται να ρυθμιστεί οριστικά και αμετάκλητα με ειδικό νομοσχέδιο που δεσμεύεται το Υπουργείο Υγείας και Πρόνοιας ότι σύντομα θα φέρει στη Βουλή. 
      Σε σχέση με το άρθρο 18 που αφορά «θέματα της Επιτροπής Λογιστικής Τυποποίησης και Ελέγχων», πρέπει να επισημάνω ότι πρόκειται για δύο αλλαγές σε ό,τι αφορά τη συγκρότηση του διοικητικού συμβουλίου της Επιτροπής Λογιστικής Τυποποίησης και Ελέγχων, αλλαγές που γίνονται γιατί συμπίπτουν τα πρόσωπα των ελεγχομένων και των ελεγκτών. Ήταν κάτι που ήταν απαραίτητο να γίνει, γι’ αυτόν το λόγο προτείνεται η συγκεκριμένη αλλαγή. 
      Υπάρχει και μια σειρά άλλων άρθρων, τεχνικής θα έλεγα σημασίας, όπως για παράδειγμα αναφέρω:
      Το άρθρο 19 με το οποίο καταργείται η αρμοδιότητα του Γενικού Λογιστηρίου του Κράτους στη διαμεσολάβηση μεταξύ Ελεγκτικού Συνεδρίου και Δ.Ο.Υ., μια που οι Δ.Ο.Υ. μετά την εφαρμογή του «ΤΑXIS» και μετά την ενοποίηση ταμείων και εφοριών, έχουν τη δυνατότητα της άμεσης βεβαίωσης μετά από απόφαση του Ελεγκτικού Συνεδρίου, χωρίς να χρειάζεται παρεμβολή του Γενικού Λογιστηρίου του Κράτους. 
      Το άρθρο 20 που διασαφηνίζει τι ακριβώς εννοούμε όταν χρησιμοποιούμε τον όρο «δικαστικές αποφάσεις». Και αυτό γίνεται για να αντιμετωπιστεί ένα μεγάλο πρόβλημα κυρίως με τους εργολάβους δημοσίων έργων, οι οποίοι παίρνοντας πρωτόδικες αποφάσεις δημιουργούσαν πρόβλημα και δέσμευαν σειρά περιουσιακών στοιχείων του δημοσίου. 
      Το άρθρο 21 που προσθέτει στα ιδρύματα, στα οποία παρέχονται διοικητικές και φορολογικές διευκολύνσεις, ένα ακόμη ίδρυμα.
      Και το άρθρο 22 που αφορά το Ταμείο Παρακαταθηκών και Δανείων που αναφέρεται στη δυνατότητα το δημόσιο να αξιοποιήσει πολύ καλύτερα τα επί σειρά ετών συσσωρευθέντα αποθεματικά μερίσματα του εν λόγω ταμείου. 
      Κλείνοντας, είναι ένα νομοσχέδιο κατά το πλείστον τεχνικό, αφορά ενσωμάτωση κοινοτικών κανονισμών. Εκτιμώ ότι έχει γίνει μία πάρα πολύ σοβαρή δουλειά με διάλογο όλων των εμπλεκομένων φορέων και ειδικότερα σε ό,τι αφορά την εφαρμογή των διεθνών λογιστικών προτύπων και προτείνεται η υπερψήφισή του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει κατά τη συζήτηση του σχεδίου νόμου ως ειδικό αγορητή τον κ. Ιωάννη Δραγασάκη. 
      Ο εισηγητής του ΠΑΣΟΚ κ. Κουτμερίδης έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, συζητούμε σήμερα το σχέδιο νόμου του Υπουργείου Οικονομίας και Οικονομικών «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις». Θα συμφωνήσω με τον εισηγητή της Πλειοψηφίας ότι πρόκειται για ένα νομοσχέδιο ιδιαίτερο εξειδικευμένο και τεχνοκρατικό και για όσους δεν έχουν τις απαραίτητες γνώσεις αποτελεί μία άχαρη διαδικασία και όσον αφορά την εισήγηση και όσον αφορά το να το ακούσει κάποιος στην Εθνική Αντιπροσωπεία. 
      Κεφάλαιο Α΄: Με τις διατάξεις του υπ΄ όψιν νομοσχεδίου προσαρμόζεται το Ελληνικό Δίκαιο στην οδηγία 2002/47/Ε.Κ., με την οποία δημιουργείται ένα κοινοτικό καθεστώς για την παροχή τίτλων και μετρητών ως ασφάλεια, τόσο με τη μορφή παροχής εμπράγματης ασφάλειας όσο και με τη μορφή μεταβίβασης τίτλου. Ειδικότερα καθορίζεται το πεδίο εφαρμογής του θεσπιζόμενου καθεστώτος που εφαρμόζεται στις συμφωνίες παροχής χρηματοοικονομικής ασφάλειας, η οποία και πρέπει να συνίσταται σε μετρητά ή χρηματοπιστωτικά μέσα. 
      Αναλύεται, μεταξύ άλλων, τι σημαίνουν οι έννοιες «συμφωνία παροχής χρηματοοικονομικής ασφάλειας» και «συμφωνία παροχής χρηματοοικονομικής ασφάλειας με μεταβίβαση τίτλου». Τόσο η παροχή όσο και η συμφωνία παροχής χρηματοοικονομικής ασφάλειας πρέπει να πιστοποιούνται εγγράφως ή με νομικά ισοδύναμο τρόπο κατά παρέκκλιση των κείμενων διατάξεων που απαιτούν σε συγκεκριμένο τύπο. Σε περίπτωση επέλευσης γεγονότος που συνεπάγεται αναγκαστική εκτέλεση, ο ασφαλειολήπτης για να ικανοποιήσει την απαίτησή του και κατά παρέκκλιση από κάθε αντίθετη διάταξη δικαιούται, πρώτον, όσον αφορά τα χρηματοπιστωτικά μέσα, να επιδιώξει την πώληση ή την κτήση της κυριότητάς τους συμψηφίζοντας την αξίας τους ή καταλογίζοντας τα ποσά για την απαλλαγή από τις σχετικές χρηματοπιστωτικές υποχρεώσεις.  Δεύτερον, όσον αφορά σε μετρητά, να τα συμψηφίζει ή να τα χρησιμοποιεί για την απαλλαγή από τις σχετικές χρηματοοικονομικές υποχρεώσεις. Η κτήση κυριότητας είναι δυνατή μόνο εφόσον αυτό έχει συμφωνηθεί από τους συμβαλλόμενους.
      Επίσης προβλέπεται, εφόσον περιλαμβάνεται στους όρους της συμφωνίας, ο ασφαλειολήπτης να έχει το δικαίωμα να κάνει χρήση των τίτλων που δόθηκαν ως ασφάλεια στις συμφωνίες μεταβίβασης τίτλου και στην εμπράγματη χρηματοοικονομική ασφάλεια με την υποχρέωση να αντικαταστήσει την αρχική χρηματοοικονομική ασφάλεια με ισοδύναμη ασφάλεια το αργότερο μέχρι και την ημέρα εκπλήρωσης των υποχρεώσεων του ασφαλειοδότη. 
      Ρυθμίζονται και άλλα θέματα που αφορούν τις συμφωνίες παροχής χρηματοοικονομικής ασφάλειας με μεταβίβαση τίτλου, καθώς και θέματα που αφορούν την εφαρμογή της ρήτρας εκκαθαριστικού συμψηφισμού. 
      Στη συνέχεια θεσπίζονται διάφορες παρεκκλίσεις στην εφαρμογή του πτωχευτικού δικαίου και συγκεκριμένα μεταξύ άλλων προβλέπεται ότι η συμφωνία παροχής χρηματοοικονομικής ασφάλειας, καθώς και η παροχή ασφάλειας δεν δύναται να κηρυχθούν άκυρες ή μη εκτελεστές ή να ανατραπούν, εφόσον η μόνη αιτιολογία γι’ αυτό είναι ότι η ασφάλεια παρασχέθηκε την ημέρα έναρξης των διαδικασιών εκκαθάρισης ή εντός ορισμένης περιόδου που προηγείται της εκκαθάρισης. 
      Διευκρινίζεται ότι ζητήματα που προκύπτουν σε σχέση με ασφάλεια επί τίτλων σε λογιστική μορφή, όπως η νομική φύση και τα περιουσιακά αποτελέσματα της εν λόγω ασφάλειας ή η πλήρωση των τυπικών και διαδικαστικών προϋποθέσεων μιας συμφωνίας παροχής χρηματοοικονομικής ασφάλειας διέπονται από το δίκαιο της χώρας όπου τηρείται ο σχετικός λογαριασμός. 
      Στο κεφάλαιο Β΄  καταργούνται οι διατάξεις του ν. 2190/1920, οι οποίες αναφέρονται στις ενδιάμεσες περιοδικές καταστάσεις, σύμφωνα με τα διεθνή λογιστικά πρότυπα και προστίθενται ανάλογες διατάξεις στο π.δ. 360/1985, το οποίο αφορά τη δημοσιότητα στοιχείων εισηγμένων στο χρηματιστήριο. 
      Επίσης καταργούνται οι φορολογικού χαρακτήρα ρυθμίσεις του άρθρου 140 του ν. 2190/1920 για την εφαρμογή των διεθνών λογιστικών προτύπων και ρυθμίζονται τα θέματα αυτά με την τροποποίηση των διατάξεων του Κώδικα Βιβλίων και Στοιχείων.
    Εισάγονται διατάξεις στον Κώδικα Φορολογίας Εισοδήματος και τον τρόπο φορολόγησης όσων εφαρμόζουν τα διεθνή λογιστικά πρότυπα.
    Στο τρίτο κεφάλαιο ρυθμίζονται οι υποχρεώσεις του ελληνικού δημοσίου που απορρέουν από τις 31/12/2002 σύμβασή του με την «ΑΤΕ Α.Ε.», να εξοφληθούν με την έκδοση από το ελληνικό δημόσιο ειδικού ομολογιακού δανείου, οι ομολογίες του οποίου θα διατεθούν στην «ΑΤΕ Α.Ε.» Με ομολογιακό δάνειο επίσης καταβάλλει το δημόσιο στην ΑΤΕ το υφιστάμενο υπόλοιπο ποσό διακόσιων πενήντα χιλιάδων ευρώ της δανειακής οφειλής  προς τη θυγατρική εταιρεία αυτής «ΑΤΕ Συμμετοχών Α.Ε.» 
    Στο τέταρτο κεφάλαιο εξοφλούνται άμεσα με την ολοκλήρωση των σχετικών διαδικασιών εκκαθάρισης και θεώρησης των χρηματικών ενταλμάτων πληρωμής, σύμφωνα με τις ισχύουσες δημοσιολογιστικές διατάξεις, οφειλές των νοσοκομείων του ΕΣΥ εκτός των ψυχιατρικών νοσοκομείων προς προμηθευτές τους από συμβάσεις ή παρατάσεις συμβάσεων για την προμήθεια φαρμάκων, υγειονομικού υλικού, χημικών αντιδραστήρων και ορθοπεδικού υλικού, για τις οποίες έχουν εκδοθεί τα προβλεπόμενα κατά περίπτωση τιμολόγια και δελτία αποστολής μέχρι τη δημοσίευση του υπό ψήφιση νομοσχεδίου. Θεωρούνται νόμιμες οι προμήθειες των νοσοκομείων του ΕΣΥ εκτός των ψυχιατρικών νοσοκομείων για φάρμακα, υγειονομικό υλικό, χημικά αντιδραστήρια και ορθοπεδικό υλικό που πραγματοποιήθηκαν από 01/01/2002 έως τη δημοσίευση του υπό ψήφιση νομοσχεδίου, με απ’ ευθείας ανάθεση ή στα πλαίσια συμβάσεων που είχαν καταρτιστεί νόμιμα, αλλά είχε λήξει η ισχύς τους εξ αιτίας της μη ολοκλήρωσης των διαδικασιών κατάρτισης των αποτελεσμάτων των σχετικών διαγωνισμών. 
    Καθορίζονται οι εξαιρέσεις από τις ρυθμίσεις αυτές καθώς και ο τρόπος εξόφλησης των οφειλών αυτών. Οι οφειλές του ΟΠΑΔ, του ΟΓΑ, του Οίκου Ναύτη προς τα νοσοκομεία του ΕΣΥ, εκτός των ψυχιατρικών νοσοκομείων που αφορούν παροχή υγειονομικής περίθαλψης στους ασφαλισμένους τους, για το χρονικό διάστημα μέχρι τη δημοσίευση του υπό ψήφιση νομοσχεδίου και οι οποίες δεν έχουν εξοφληθεί διαγράφονται και δεν αναζητούνται με οιονδήποτε τρόπο. Με κοινές υπουργικές αποφάσεις των Υπουργών Οικονομίας και Οικονομικών και Υγείας και Κοινωνικής Αλληλεγγύης δύναται να ρυθμίζονται οι λεπτομέρειες και κάθε άλλο θέμα σχετικό με την υλοποίηση των διατάξεων του παρόντος άρθρου. 
    Κύριες και κύριοι συνάδελφοι, με τις διατάξεις του σχεδίου νόμου αυτού τροποποιούνται και συμπληρώνονται οι υφιστάμενες διατάξεις του ν. 3148/2003 για την Επιτροπή Λογιστικής Τυποποίησης Ελέγχων σχετικά με τη συγκρότηση των συλλογικών οργάνων της, Διοικητικό Συμβούλιο ΕΛΤΕ, Συμβούλιο Ποιοτικού Ελέγχου, Πειθαρχικό Συμβούλιο, χωρίς να μεταβάλλεται ο συνολικός αριθμός των μελών τους, καθώς και την δυνατότητα επιβολής κυρώσεων σε βάρος των μελών του Σώματος Ορκωτών Ελεγκτών Λογιστών. 
    Ρυθμίζονται θέματα αναφορικά με τις αρμοδιότητες της Διεύθυνσης Λογαριασμών του Δημοσίου του Υπουργείου Οικονομίας και Οικονομικών και της συμμόρφωσης της Διοίκησης προς τις δικαστικές αποφάσεις. 
    Επεκτείνονται οι διοικητικές και φορολογικές διευκολύνσεις που παρέχονται σε ορισμένα κοινωφελή ιδρύματα βάσει των διατάξεων του ν.1610/1986 στο κοινωφελές ίδρυμα Βασίλη και Μαρίνας Θεοχαράκη. 
    Τέλος, παρέχεται η δυνατότητα στο ελληνικό δημόσιο να εισπράξει αυξημένο μέρισμα άνω του 70% από τα καθαρά κέρδη του Ταμείου Παρακαταθηκών και Δανείων και τη διάθεση τμήματος ή του συνόλου των αποθεματικών του κεφαλαίου. Είναι γεγονός, κύριοι Υπουργοί, ότι τα ποσά αυτά θα χρησιμοποιηθούν για τη μείωση του ελλείμματος. Και το ερώτημα που σας θέτουμε είναι γιατί δεν έγινε αναλογικά και για τα προηγούμενα χρόνια. 
    Γι’ αυτούς τους λόγους ψηφίζουμε επί της αρχής όσον αφορά στο κύριο σώμα του σχεδίου νόμου και επιφυλασσόμαστε για την κατ’ άρθρο συζήτηση. 
    Σας ευχαριστώ. 
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι ο Γραμματέας της Κοινοβουλευτικής Ομάδας του ΠΑΣΟΚ κ. Δημήτρης Ρέππας ορίζει ως Κοινοβουλευτικό Εκπρόσωπο του ΠΑΣΟΚ για το συζητούμενο νομοσχέδιο το Βουλευτή κ. Γεώργιο Φλωρίδη. 
    Τον λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Νικόλαος Γκατζής. 
    ΝΙΚΟΛΑΟΣ ΓΚΑΤΖΗΣ: Ευχαριστώ κυρία Πρόεδρε.
    Κυρίες και κύριοι Βουλευτές, το παρόν νομοσχέδιο έρχεται, όπως λέει η εισηγητική έκθεση, να προσαρμόσει στο Ελληνικό Δίκαιο την οδηγία 47 του 2002, που αναφέρεται σχετικά με τις συμφωνίες παροχής χρηματοοικονομικής ασφάλειας με την εφαρμογή των διεθνών λογιστικών προτύπων αλλά και άλλες διατάξεις. 
    (Στο σημείο αυτό την Προεδρική Έδρα  καταλαμβάνει ο  Α’  Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Κύριοι Βουλευτές, από το 2000 η προηγούμενη κυβέρνηση φέρνει διάφορες οδηγίες της Ευρωπαϊκής Ένωσης, συγκεκριμένα με το θέμα αυτό: της ενσωμάτωσης στα διεθνή λογιστικά πρότυπα και στο Ελληνικό Δίκαιο. Ποιος είναι ο στόχος; Κατά την άποψή μας, στόχος είναι η πλήρης ασφάλεια της τρίτης και τέταρτης ελευθερίας της Συνθήκης του Μάαστριχτ, ελεύθερη παροχή υπηρεσίας όπως αναφέρεται στην εισηγητική έκθεση και την ελεύθερη κυκλοφορία κεφαλαίου στην ενιαία αγορά. Αναφέρεται στην πρώτη σελίδα της αιτιολογικής έκθεσης. Ελευθερίες μονοπωλιακές που έγιναν βραχνάς και θηλιά για όλους τους τομείς της οικονομικής και κοινωνικής ζωής των εργαζομένων. Παράλληλα, με μέτρα εφαρμογή στέρησης των δημοκρατικών δικαιωμάτων και ελευθεριών του λαού μας αλλά και των άλλων λαών των ευρωπαϊκών χωρών. Τα αποτελέσματα των ελευθεριών που επέβαλαν τα μονοπώλια και μετέτρεψαν σε ευρωπαϊκό -και οι Κυβερνήσεις όπως και η δική μας- σε εθνικό δίκαιο, οι πολιτικοί τους εκπρόσωποι θα έλεγα εγώ, είναι γνωστό στον ελληνικό λαό όπως και οι συνέπειες πρώτα και κύρια στην καθημερινή τους ζωή. Ανεργία, φτώχεια, ακρίβεια, δυστυχία από τη μια μεριά στους εργαζόμενους, πλουτισμό για την πλουτοκρατία και με την ολοκλήρωση και ενιαιοποίηση της εφαρμογής των λογιστικών προτύπων, ανοίγονται νέοι ορίζοντες για παραπέρα συγκέντρωση και συγκεντροποίηση του κοινωνικού παραγόμενου πλούτου σε όλο και λιγότερα χέρια. Η Κυβέρνηση ισχυρίστηκε κατά τη συζήτηση του νομοσχεδίου που έγινε νόμος, ο ν. 3148 -που είναι και αυτός στα πλαίσια ενσωμάτωσης της ελληνικής νομοθεσίας στα διεθνή λογιστικά πρότυπα- ότι εξασφαλίζεται έτσι η ασφάλεια των μικροεπενδυτών, η διαφάνεια και οι διάφορες κομπίνες που γίνονται συνήθως στις μεγάλες αυτές εταιρείες. Υπάρχουν και άλλοι ελεγκτικοί μηχανισμοί, όπως ανεξάρτητες αρχές, διορισμένοι φυσικά δίπλα στις προηγούμενες ελεγκτικές αρχές -και να μην τις αναφέρω, είναι γνωστές- η εταιρεία Εταιρικής Διακυβέρνησης και το Εθνικό Συμβούλιο Λογιστικής, τα εθνικά λογιστικά πρότυπα που ολοκληρώνονται και αυτά, ορκωτούς λογιστές, φορολογικές αρχές, ΣΔΟΕ, Διοικητικό Συμβούλιο Χρηματιστηρίου, Ανεξάρτητη Αρχή της Επιτροπής Κεφαλαιαγοράς κλπ..
    Παρ’ όλα αυτά, τα σκάνδαλα και τα διαπλεκόμενα στη χώρα μας καλά κρατούν. Δείτε το Χρηματιστήριο, δείτε τις προμήθειες του δημοσίου, δείτε έργα, δείτε διαπλεκόμενα τα οποία βρίσκονται στην ημερήσια διάταξη. 
    Κύριοι Βουλευτές, στις ΗΠΑ υπάρχει πιο αυστηρό ελεγκτικό σύστημα. Παρ’ όλα αυτά όμως δεν μπόρεσε να σταματήσει την ENRON στην κατάχρηση του αιώνα, την ANDERSON, την MERRY LYNCH, την MORGAN-STANLEY και άλλες πολυεθνικές εταιρείες που είναι μπλεγμένες στη λεγόμενη διαπλοκή μεταξύ τόσο των επιχειρήσεων που ελέγχουν, των επιχειρήσεων που συμβουλεύουν, την Κεφαλαιαγορά μέχρι και την εκτελεστική εξουσία. 
    Το ζήτημα είναι ότι μέσα στο σύστημα, το θεσμικό πλαίσιο που υπάρχει και υπήρχε και που ενιαιοποιείται από την 01/01/2005 δεν θα βάλει φραγμό στην ασύδοτη δράση των πολυεθνικών. Και αυτό οπωσδήποτε βγαίνει σε βάρος των λαών. Όχι γιατί δεν υπάρχουν μηχανισμοί ελέγχου αλλά γιατί κυρίως σήμερα, στο γερασμένο καπιταλιστικό σύστημα η οικονομική ολιγαρχία κατευθύνει την πολιτική ζωή επιβάλλοντας τους δικούς της κανόνες διακυβέρνησης και λειτουργίας του χρηματοοικονομικού και πιστωτικού συστήματος. 
    Επίσης, έχουμε βάσιμες υποψίες, κύριοι Βουλευτές, ότι η οδηγία 2002 που ενσωματώνεται στο ελληνικό δίκαιο ανοίγει διάπλατα τις πόρτες στην εισβολή του κεφαλαίου στις υπηρεσίες -γιατί αναφέρεται και σ’ αυτό- και ιδιαίτερα στην τακτοποίηση των ασφαλιστικών ταμείων των τραπεζοϋπαλλήλων σύμφωνα με τις επιταγές των τραπεζιτών.
      Παράλληλα, για την παροχή τίτλων και μετρητών ως ασφάλεια με τη μορφή παροχής εμπράγματης ασφάλειας και τις τροποποιήσεις που γίνονται στο ν. 2190, δίνεται η δυνατότητα η υπεραξία περιουσιακών στοιχείων –ακίνητα, κλπ.– να προστίθεται στο κεφάλαιο των εισηγμένων επιχειρήσεων. Αυξάνεται έτσι το μετοχικό τους κεφάλαιο, βγάζοντας μετοχές και παίρνοντας τζάμπα χρήμα από τον ελληνικό λαό. Και το παίρνουν χωρίς ουσιαστικά να πληρώνουν φόρο με την τροποποίηση που γίνεται στο ν. 2190 και πληρώνουν μόνο 3% από το 30% που πλήρωναν. 
      Υπάρχουν και οι άλλες διατάξεις. Και εδώ φαίνεται ο αντιλαϊκός χαρακτήρας της πολιτικής που ακολουθείται από την Κυβέρνηση σαν συνέχεια της προηγούμενης. Θα αναφερθούμε και επί των άρθρων ειδικότερα, αλλά μπορούμε να κάνουμε σήμερα ορισμένες παρατηρήσεις. 
      Έρχεται, παραδείγματος χάρη, και ρυθμίζει με το άρθρο 15 τα χρέη που υπάρχουν στην Αγροτική Τράπεζα. Και ρωτάω, όπως ρώτησα και στην επιτροπή, αλλά δεν πήρα απάντηση, κύριε Υπουργέ: Αυτά τα λεφτά είναι η επιδότηση που δόθηκε το 2000, δηλαδή οι 40 δραχμές για το βαμβάκι και οι 30 δραχμές για το λάδι, τα οποία είχαν δοθεί με εντολή της Κυβέρνησης και σήμερα ξοφλάει αυτό το χρέος; Αν ναι, γιατί δεν διαγράφετε και τα χρέη των αγροτών που υπάρχουν ακόμη και σήμερα στις αγροτικές τράπεζες; Όχι, ότι τα ζητάνε. Κάποτε, όμως, μπορεί να τα ζητήσει, εάν δεν διαγραφούν. 
      Από την άλλη, τι δείχνει, κύριοι Βουλευτές; Δείχνει ότι, όταν θέλει η Κυβέρνηση να ακολουθήσει μία πολιτική ενίσχυσης των μικρομεσαίων αγροτών και των άλλων λαϊκών στρωμάτων, έχει τη δυνατότητα να χρηματοδοτήσει, όπως έκανε με τις 30 και 40 δραχμές για το βαμβάκι και το λάδι. Πάντοτε όμως επικαλείται ότι απαγορεύεται από την Ευρωπαϊκή Ένωση. Ακόμη και εάν απαγορεύεται, θα μπορεί να χρηματοδοτήσει και πρέπει να χρηματοδοτήσει. Ενώ εδώ, όπως φαίνεται για μικροπολιτικούς σκοπούς, παραμονές εκλογών, δόθηκαν αυτά τα χρήματα και δίνει τη δυνατότητα ότι μπορεί να γίνει. Δεν μας απαντήσατε, λοιπόν, εάν θα τα διαγράψετε. Και τι θα γίνει με τα άλλα χρέη, τα οποία δόθηκαν με την εγγύηση του δημοσίου και τις παροτρύνσεις των κυβερνήσεων; Έχουν δοθεί και άλλες τέτοιες παροχές στους αγρότες. Και αυτά θα πρέπει να τα διαγράψετε. 
      Επίσης, έχουμε την ενίσχυση της Αγροτικής Τράπεζας με τα χρέη που έχει η «ΑΤΕ Συμμετοχών». 
      Κύριοι Βουλευτές, η «ΑΤΕ Συμμετοχών» τότε με το θέμα του Χρηματιστηρίου αγόρασε μετοχές, έχασε λεφτά. Θα έρθει, λοιπόν, το ελληνικό δημόσιο, δηλαδή ο ελληνικός λαός που φορολογείται, να πληρώσει τα χρέη ή την κακή διαχείριση που κατ’ εντολήν της Κυβέρνησης έγινε; Γιατί δεν συμπεριλαμβάνονται στις ζημιές, όπως κάνει κάθε άλλη ανώνυμη εταιρεία; Και έρχεται το ελληνικό δημόσιο να χρηματοδοτήσει την Αγροτική με τα χρέη αυτά, γιατί είχε πάρει δάνειο η «ΣΥΜΜΕΤΟΧΩΝ» από άλλη τράπεζα. Είμαστε αντίθετοι σε τέτοιους διακανονισμούς, όπου το κόστος του τζόγου και της μικροπολιτικής μεταφέρεται στους Έλληνες εργαζόμενους. 
      Άλλη διάταξη σχετικά με το νοσοκομείο. Βεβαίως, τα χρέη αυτά πρέπει να πληρωθούν. Αλλά με τον τρόπο που πληρώνονται, το πρόβλημα διαιωνίζεται. Τα νοσοκομεία, όταν έχουν όλα αυτά τα χρόνια μία χρηματοδότηση 3,4% από τον τακτικό προϋπολογισμό για τη λειτουργία τους, είναι φυσικό ότι δεν είναι σε θέση, όπως επίσης τα ασφαλιστικά ταμεία, να πληρώσουν την πανάκριβη σήμερα, όπως έγινε, παροχή υπηρεσιών υγείας. Έρχεται, λοιπόν, η τράπεζα, παραγράφει τα χρέη από τα ταμεία του δημοσίου, του ΟΓΑ και του ΝΑΤ και συμψηφίζει τα χρέη αυτά ξοφλώντας το νοσοκομείο, από τη χρηματοδότηση όμως που ήταν υποχρεωμένη να δώσει στα ασφαλιστικά ταμεία. Κάνει, δηλαδή, συμψηφισμό των οφειλών με τα ταμεία. 
      Και τίθεται το ερώτημα: Όταν τα ταμεία σήμερα δεν πάρουν αυτές τις εισπράξεις, δεν θα ξανακυλήσει το ίδιο πρόβλημα; Δεν θα έχουν μία ανακύκλωση του ίδιου ακριβώς προβλήματος; Το πρόβλημα δεν λύνεται έτσι, κύριοι Βουλευτές, αν τελικά δεν προχωρήσει η Κυβέρνηση στη δημιουργία παραγωγής φαρμάκων. Θα μου πείτε, τώρα θα προχωρήσει; Όταν τα είχε και τα πούλησε -για μία δεκάρα μάλιστα- και τα είχε ακριβοπληρώσει το ελληνικός λαός, τα πούλησαν οι ελληνικές κυβερνήσεις και αυτή η Κυβέρνηση, που θέλει να ξεπουλήσει ό,τι έχει απομείνει από τις προηγούμενες, είναι δυνατόν σήμερα να κάνει βιομηχανία παραγωγής φαρμάκων; Το πρόβλημα όμως ουσιαστικά πρέπει –και μπορεί και αυτή η Κυβέρνηση- να λυθεί και με αυτό το σύστημα, να υπάρχει πλήρης δωρεάν υγεία για όλους τους εργαζόμενους και το κόστος να μεταφερθεί όχι στα ασφαλιστικά ταμεία, αλλά στον κρατικό προϋπολογισμό και στους μεγάλους επιχειρηματίες. 
      Έχουμε και άλλες ρυθμίσεις που γίνονται, όπως παραδείγματος χάρη, για το κοινωφελές ίδρυμα Μαρίνας και Βασίλη Θεοχαράκη, που εντάσσεται στα άλλα ιδρύματα, φοροαπαλλαγές κλπ.. Έχουμε επίσης με το άρθρο 20 την εφαρμογή της δικαστικής απόφασης από τη διοίκηση. Εδώ εξαιρούνται από τις δικαστικές αποφάσεις οι διαταγές πληρωμής. Γιατί, κύριε Υπουργέ, δεν εφαρμόζετε το νόμο, όπως ισχύει και φέρνετε αυτήν τη διάταξη; Ποια φωτογραφική περίπτωση θέλετε να περάσετε; Να ισχύσει, όπως έχει, ο νόμος. 
      Υπάρχουν και άλλα, κύριοι συνάδελφοι, όπως είναι παραδείγματος χάρη, οι τροπολογίες, οι οποίες έχουν έρθει. Θα τις δούμε καλύτερα και θα τοποθετηθούμε στη συζήτηση επί των άρθρων. 
      Τελειώνοντας, κύριοι Βουλευτές, θα ήθελα να πω ότι και αυτό το νομοσχέδιο βρίσκεται μέσα στις κατευθύνσεις των καπιταλιστικών αναδιαρθρώσεων εξασφάλισης κυρίως των συναλλαγών του κεφαλαίου, όχι όμως εξασφάλισης του λαϊκού εισοδήματος. Οι εργαζόμενοι δεν έχουν τίποτε να ωφεληθούν απ΄ αυτά τα μέτρα που λαμβάνονται υπέρ του κεφαλαίου. Είναι ένα ακόμη θέμα: να δουν οι εργαζόμενοι πώς τελικά η μία κυβέρνηση που διαδέχεται την άλλη, χωρίς αλλαγή πολιτικής, θα πρέπει να αλλάξει με τους συσχετισμούς την πολιτική σύνθεση και του Κοινοβουλίου, κυρίως όμως μέσα από το λαϊκό κίνημα, για να μπορέσουν να δουν οι εργαζόμενοι καλύτερες ημέρες με άλλες πολιτικές και άλλες κυβερνήσεις. 
      Καταψηφίζουμε, λοιπόν, το νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή. 
      Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κύριες και κύριοι συνάδελφοι, το νομοσχέδιο αυτό όντως έχει έναν τεχνικό τίτλο και έχει και κάποιες ρυθμίσεις τεχνικού χαρακτήρα. Έχει όμως και κάποια πάρα πολύ σοβαρά θέματα, που φοβούμαι ότι τα περνάμε με συνοπτικό τρόπο, εκτός και εάν τα δύο μεγάλα κόμματα το θέλουν να γίνει έτσι. Αναφέρομαι κυρίως στο θέμα της ρύθμισης των χρεών των νοσοκομείων. 
      Εμείς θέσαμε και στην επιτροπή το αίτημα να μας παρουσιάσει η Κυβέρνηση κάποια έκθεση για το τι έγινε μέχρι τώρα, πού οφείλονται αυτά τα ελλείμματα και τι θα γίνει, ούτως ώστε να μην έχουμε στο μέλλον ανακύκλωση αυτών των προβλημάτων. Δεν βλέπουμε κάποιο ενδιαφέρον. Αντίθετα, υπάρχει μία πίεση να τελειώνουμε όσο γίνεται πιο γρήγορα. 
      Εγώ θα ήθελα να αξιοποιήσω την ευκαιρία, να κάνω μία σύντομη αναφορά στο τι έχει συμβεί μέχρι σήμερα και να επαναλάβω το αίτημά μας να έχουμε μία συνολική εικόνα -να έχει η Βουλή μία συνολική εικόνα- του τι έγινε στο παρελθόν και τι θα γίνει στο μέλλον. Πιστεύω πως όσοι δεν έχετε ασχοληθεί, κυρίες και κύριοι συνάδελφοι, με το θέμα θα είναι χρήσιμες αυτές οι αναφορές. 
      Θυμίζω, λοιπόν, ότι πριν από λίγα χρόνια και συγκεκριμένα το 1997 έγινε μία ανάλογη ρύθμιση χρεών των νοσοκομείων με το ν. 2469 του 1997. Στο νόμο εκείνο προβλέπονταν, πέρα από τη ρύθμιση, ορισμένα μέτρα με σκοπό να μην επαναληφθεί το πρόβλημα στο μέλλον. 
      Συγκεκριμένα, στο άρθρο 18 παράγραφος 8 αναφερόταν ότι δεν θα γίνεται από εδώ και πέρα προμήθεια φαρμακευτικού ή άλλου υλικού παρά μόνο εφόσον υπάρχει εγγεγραμμένη η απαιτούμενη πίστωση και η ταμειακή ευχέρεια για την πληρωμή της σχετικής δαπάνης. Πώς δημιουργήθηκαν, λοιπόν, τα χρέη μετά τη ρύθμιση του 1997; Σημαίνει ότι ο νόμος αυτός δεν εφαρμόστηκε. 
      Επαναλαμβάνει στην παράγραφο 9: «Ουδεμία προμήθεια θα πραγματοποιείται αν δεν έχουν εξοφληθεί οι υποχρεώσεις, οι οποίες είχαν αναληφθεί πριν από ένα τρίμηνο και πλέον από την ημερομηνία της νέας παραγγελίας». Δηλαδή ο νόμος απαγόρευε σε ένα διευθυντή νοσοκομείου, διοικητή, να κάνει προμήθεια αν δεν είχε εξοφλήσει τις προηγούμενες. Εξαίρεση επιτρέπεται μόνο σε έκτακτες και επείγουσες περιπτώσεις, ύστερα από απόφαση του διοικητικού συμβουλίου του νοσηλευτικού ιδρύματος.
      Γίνεται η ρύθμιση, περνάνε λίγα χρόνια και ερχόμαστε στο 2001 όπου κρίνεται αναγκαία μία νέα ρύθμιση, παρά τις προβλέψεις του προηγούμενου νόμου. Η νέα ρύθμιση γίνεται με το ν.2937/2001. 
      Με το νόμο αυτό, στο άρθρο 31 παράγραφος δ΄, προβλέπεται τώρα κάτι πιο προωθημένο, ας το πω έτσι. Προβλέπεται με αποφάσεις των Υπουργών Υγείας, Πρόνοιας, Οικονομικών, Εργασίας και Κοινωνικών Ασφαλίσεων, εκτός των άλλων, η συγκρότηση στο Υπουργείο Υγείας και Πρόνοιας ομάδας εργασίας για το συντονισμό, τον έλεγχο και την ολοκλήρωση των σχετικών διαδικασιών για τη ρύθμιση των χρεών, αλλά και για την υποβολή προτάσεων για τη μη επανάληψη του φαινομένου δημιουργίας παρόμοιων οφειλών εκ μέρους των νοσηλευτικών ιδρυμάτων στο μέλλον. Δηλαδή, «ψηφίστε αυτήν τη ρύθμιση…», είχε πει τότε η κυβέρνηση, «…αλλά θα κάνουμε ομάδα εργασίας, θα υπάρξουν προτάσεις για να αποτρέψουμε την επανάληψη του φαινομένου στο μέλλον». 
      Απ’ ό,τι είδα, εκδόθηκε σχετική κοινή υπουργική απόφαση στο φύλλο της Εφημερίδας της Κυβερνήσεως στις 14 Δεκεμβρίου του 2001. Η υπουργική αυτή απόφαση προέβλεπε τη δημιουργία της ομάδας εργασίας. Έργο της ομάδας εργασίας είναι ο συντονισμός, ο έλεγχος, αλλά και η υποβολή προτάσεων για τη μη επανάληψη του φαινομένου δημιουργίας παρόμοιων οφειλών στο μέλλον. Η ομάδα εργασίας υποχρεούται να ολοκληρώσει το έργο της μέχρι τις 30.4.2002. 
      Ολοκληρώθηκε, κύριε Υπουργέ, το έργο της ομάδας εργασίας; Ζητούμε να κατατεθεί το πρακτικό των συμπερασμάτων στη Βουλή. Βεβαίως, το Υπουργείο Υγείας υποτίθεται ότι είχε την ευθύνη της ομάδας εργασίας, αλλά συνδέεται άμεσα, νομίζω, με το θέμα που συζητούμε.
      Δεύτερη ρύθμιση λοιπόν. Ξανά υποσχέσεις για μη επανάληψη του προβλήματος. Τρίτη ρύθμιση τώρα και μάλιστα με έναν τόσο συνοπτικό τρόπο, με καμία δέσμευση, καμία εξήγηση του τι έγινε στο παρελθόν, συγκεκριμένα, ποιες ήταν οι αιτίες των ελλειμμάτων, των προβλημάτων και χωρίς καμία δέσμευση για το τι θα γίνει από εδώ και πέρα ούτως ώστε να μην ανακυκλωθεί το πρόβλημα. 
      Για να μη σας κουράσω περισσότερο, θα ήθελα να επαναλάβω όσα είπαμε και στην επιτροπή, ότι εδώ έχουμε ένα πάρα πολύ σοβαρό πρόβλημα με πάρα πολλές παρενέργειες. Δεν είναι δηλαδή απλώς ένα ταμειακό πρόβλημα που εντάξει, μαζεύονται χρέη, κάποια στιγμή τα πληρώνει ο προϋπολογισμός και καθαρίζει το τοπίο. Μέσα απ΄ όλη αυτήν την κατάσταση αποδιοργανώνεται το όλο σύστημα υγείας και ορισμένοι καλοθελητές το συκοφαντούν κιόλας, διότι δίνουν την εντύπωση ότι αποκρύβονται οι πραγματικές αιτίες των ελλειμμάτων. Επίσης, αναπαράγεται μία κατάσταση, ιδίως στο κομμάτι των προμηθειών, η οποία είναι πάρα πολύ προβληματική και είναι πηγή σπατάλης, διαπλοκής και διαφθοράς.
      Οι αιτίες, λοιπόν, των προβλημάτων είναι οι εξής:
      Πρώτη αιτία είναι ότι το κράτος δεν πληρώνει τα ασφαλιστικά ταμεία, τα ασφαλιστικά ταμεία δεν πληρώνουν τα νοσοκομεία, τα νοσοκομεία δεν πληρώνουν τους προμηθευτές. Αυτός ο κύκλος γίνεται. 
      Άρα, μία πτυχή του προβλήματος είναι ότι πρέπει ο προϋπολογισμός αυτά που αναλαμβάνει εκ των υστέρων, τη ρύθμιση δηλαδή των χρεών, να τα αναλάβει εκ των προτέρων. Να αναγνωρισθούν οι νόμιμες ανάγκες των ασφαλιστικών ταμείων, να καλύπτονται έγκαιρα, ούτως ώστε να μπορούν και τα ταμεία να καλύπτουν τις υποχρεώσεις τους στα νοσοκομεία και τα νοσοκομεία στους προμηθευτές.
      Σημειώνω εδώ ότι το κράτος το κάνει αυτό όταν πρόκειται για οφειλές ταμείων στον ιδιωτικό τομέα. Δηλαδή όταν ο ΟΓΑ έχει ασθενείς του ασφαλισμένους που πάνε σε μία ιδιωτική κλινική, καλύπτονται έγκαιρα αυτές οι δαπάνες. Αντίθετα, αφήνεται και συσσωρεύεται το έλλειμμα όταν πρόκειται για το δημόσιο σύστημα υγείας.
      Αυτή η πρώτη αιτία του προβλήματος είναι, απ’ ό,τι φαίνεται, ο κύριος όγκος, ποσοτικά, η κύρια πηγή των ελλειμμάτων και του προβλήματος.
      Η δεύτερη αιτία, όμως, είναι και αυτή σοβαρή. Συνδέεται με το σύστημα προμηθειών. Σας επισημαίνω ότι τις μέρες αυτές -απ’ ό,τι θα είδατε στον Τύπο- υπάρχουν μάλιστα και αντιδράσεις από τους προμηθευτές των νοσοκομείων, οι οποίοι προμηθευτές διαφωνούν με τη συγκεκριμένη ρύθμιση, θεωρούν ότι τους αδικεί κλπ.. Εκείνο το οποίο μου έκανε εντύπωση είναι ότι σε μία επίσημη ανακοίνωση του Συλλόγου των Επιχειρήσεων Προμηθευτών των Ταμείων αναφέρεται το εξής: Οι πιθανές υπερτιμολογήσεις δεν χαρακτηρίζουν το σύνολο του κλάδου. Δηλαδή, τι μας λένε οι ίδιοι οι επιχειρηματίες; Δεν το λέμε εμείς. Οι ίδιοι οι επιχειρηματίες λένε «γίνονται υπερτιμολογήσεις…», δηλαδή γίνεται εξαπάτηση του συστήματος με την ανοχή του συστήματος, «…αλλά αυτές τις υπερτιμολογήσεις δεν τις κάνουμε όλοι, τις κάνουν μερικοί».
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Το 99%.
      ΙΩΑΝΝΗΣ ΔΡΑΓΑΣΑΚΗΣ: Ωραία.
      Και αυτό το φαινόμενο περνάει απαρατήρητο, γράφεται στον Τύπο, ξεχνιέται. Σαν να μην τρέχει τίποτα δηλαδή. 
      ΑΠΟΣΤΟΛΟΣ ΚΑΚΛΑΜΑΝΗΣ: Εμείς ψηφίζουμε ότι είναι νόμιμες. Θεωρούνται νόμιμες.
      ΙΩΑΝΝΗΣ ΔΡΑΓΑΣΑΚΗΣ: Ναι.
      Θα περίμενα, λοιπόν, όχι για άλλο λόγο, αλλά επειδή είναι η επαναληπτικότητα του φαινομένου που δημιουργεί προβλήματα, να προκαλεί ανησυχία. Αυτό σημαίνει ότι είτε οι προηγούμενες κυβερνήσεις απλά δεν ήθελαν να αντιμετωπίσουν το πρόβλημα, είτε ότι ήθελαν ενδεχομένως, αλλά εμπεριέχονται τέτοιες συγκρούσεις που τελικά απέτυχαν να το κάνουν. Και ακριβώς γι’ αυτό έχει υποχρέωση και η καινούργια Κυβέρνηση με σοβαρότητα να πει πώς σκέφτεται να επιτύχει αυτό το οποίο μέχρι τώρα δεν επετεύχθη.
      Η δεύτερη, λοιπόν, αιτία είναι το σύστημα προμηθειών. Χωρίς τη δημιουργία ενός αξιόπιστου συστήματος έχουμε αναπαραγωγή του προβλήματος και τεράστια σπατάλη πόρων.
      Η τρίτη αιτία είναι η οργάνωση των νοσοκομείων. Εμείς επιμένουμε σε αυτό το θέμα, παρ΄όλο που θα έλεγε κανείς ότι ένα κόμμα της Αριστεράς το ενδιαφέρει περισσότερο η κατεύθυνση της πολιτικής και όχι η διαχείρισή της. Εδώ, όμως, όταν πρόκειται για δημόσια αγαθά, εμείς τουλάχιστον θεωρούμε πολύ σημαντικό το να υπάρχει κατ’ αρχήν η συνείδηση ότι τα δημόσια αγαθά χρειάζονται αποτελεσματικά συστήματα διαχείρισης. Δηλαδή, το πώς γίνεται η διαχείριση του νοσοκομείου, του πανεπιστημίου, του σχολείου, ό,τι συνδέεται με ένα δημόσιο αγαθό, θα πρέπει να τυγχάνει μεγαλύτερης προσοχής και θα έλεγα ότι θα έπρεπε να το βλέπουμε και με μεγαλύτερη αυστηρότητα. 
      Απ’ αυτήν την άποψη, λοιπόν, επισημαίνω ότι ενώ το πρόβλημα έχει και εδώ επισημανθεί από χρόνια, υπήρξε το προεδρικό διάταγμα 146/2003 το οποίο προέβλεπε την εισαγωγή σύγχρονης οργάνωσης, διπλογραφικού λογιστικού συστήματος. Προέβλεπε, μάλιστα, το προεδρικό διάταγμα εκείνο ποινές εάν τα νοσοκομεία και οι διοικήσεις τους μέχρι την 1.1.2004 δεν είχαν επιτύχει την εισαγωγή όλων αυτών των μεθόδων και των συστημάτων. 
      Η εικόνα που έχω είναι απογοητευτική. Ότι υπάρχει μεγαλύτερη καθυστέρηση, δεν έχουν προχωρήσει αυτές οι διαδικασίες. Και νομίζω ότι έχουν πάρει και παράταση ενός χρόνου, που είναι αμφίβολο εάν και αυτός θα φτάσει.
      Επομένως, χρέη προς τα ασφαλιστικά ταμεία, τα οποία δεν ικανοποιεί το κράτος, υποχρεώσεις που αναλαμβάνει χωρίς να τις ικανοποιεί, σύστημα προμηθειών αδιαφανές, φαύλο, θα το έλεγα, σπάταλο κλπ. και τρίτον, μία οργάνωση των νοσοκομείων, που δεν είναι εκείνη η οργάνωση που απαιτεί η διαχείριση ενός τόσο κρίσιμου κοινωνικού αγαθού, όπως είναι η παροχή υγείας, οι τρεις αυτοί παράγοντες δημιουργούν και αναπαράγουν αυτό το πρόβλημα.
      Θα περιμένουμε με ενδιαφέρον να δούμε εάν ο Υπουργός έχει να μας πει τίποτα αξιόπιστο σε ό,τι αφορά το τι θα γίνει από εδώ και πέρα μ΄ αυτήν την υπόθεση. Διότι προφανώς κανείς δεν μπορεί να πει «όχι» στη ρύθμιση. Θα σταματήσουν τα νοσοκομεία να μπορούν να προμηθεύονται. Δεν μπορούμε, όμως, να ψηφίσουμε ένα νομοσχέδιο ή μία ρύθμιση χωρίς κάποιες εγγυήσεις πειστικές, ότι δεν θα επαναληφθούν στο μέλλον, μετά μάλιστα από αυτά τα οποία συνοπτικά ανέφερα ως παρελθόν.
      Το δεύτερο θέμα -που επίσης είναι σοβαρό αλλά μόνο συνοπτικά θα αναφερθώ σε αυτό- είναι το θέμα στο άρθρο 18 περί των ελέγχων και της νέας δομής που δημιουργήθηκε τα τελευταία χρόνια σε ό,τι αφορά την πραγματοποίηση των ελέγχων των επιχειρήσεων από ορκωτούς λογιστές και το σύστημα εποπτείας όλου αυτού του θέματος των ελέγχων. Το θέμα, βεβαίως, είναι τεχνικής φύσης από μια άποψη, αλλά μετά τα σκάνδαλα που ξέσπασαν στις ΗΠΑ με την ΕΝRON και αλλού, το θέμα αυτό έχει αποκαλυφθεί ότι έχει τεράστια σημασία για όλη τη λειτουργία της οικονομίας, για τη διαφάνεια κ.ο.κ.. 
      Εδώ, λοιπόν, γίνονται δύο αλλαγές που δημιουργούν τουλάχιστον ερωτηματικά σε εμάς. Πρώτον, προβλεπόταν ο αντιπρόεδρος του εποπτικού συμβουλίου που θα εποπτεύει την ποιότητα του έργου των ορκωτών λογιστών να προέρχεται από το Οικονομικό Επιμελητήριο Ελλάδας. Τώρα η αλλαγή που γίνεται είναι να μην προέρχεται από το Οικονομικό Επιμελητήριο Ελλάδας, αλλά να είναι ένας δημόσιος υπάλληλος. Με ενημέρωσαν, κύριε Υπουργέ, ότι η θέση αυτή έχει και μία αμοιβή 6.000 ευρώ -δεν ξέρω αν θα διατηρηθεί- που σημαίνει ότι θα είναι άτομο πλήρους απασχόλησης. 
      Πρώτον, εμείς θεωρούμε ότι τέτοιοι φορείς, όπως είναι το Οικονομικό Επιμελητήριο Ελλάδος, όπως είναι το Τεχνικό Επιμελητήριο Ελλάδος, το ΓΕΩΤΕΕ και άλλα επιμελητήρια, θα πρέπει να αξιοποιούνται από την πολιτεία. Το γεγονός ότι μέσα στο Οικονομικό Επιμελητήριο υπάρχουν ως μέλη και ορκωτοί λογιστές δεν αποτελεί εμπόδιο, διότι μπορεί απλώς να μπει η δέσμευση ο εκπρόσωπος του Οικονομικού Επιμελητηρίου να μην είναι ορκωτός λογιστής. Μπορεί να είναι ένας οικονομολόγος, ένας δημόσιος υπάλληλος. Το γεγονός ότι το Οικονομικό Επιμελητήριο είναι ένας δημοκρατικός φορέας -κάνει εκλογές και προχθές έκανε εκλογές, ψηφίζουν χιλιάδες άνθρωποι, υπάρχουν παρατάξεις- δημιουργεί εν πάση περιπτώσει μία προϋπόθεση, μία δυνατότητα διαφάνειας, ελέγχου, κριτικής κλπ..
      Από αυτήν την άποψη εμείς θα θέλαμε να παραμείνει η προηγούμενη ρύθμιση και μάλιστα να υπάρξει μία μεγαλύτερη προσπάθεια ενεργοποίησης και αξιοποίησης του Οικονομικού Επιμελητηρίου Ελλάδας. Εάν η Κυβέρνηση όμως επιμείνει να βάλει δημόσιο υπάλληλο, θα πρέπει να εξηγήσει με ποιον τρόπο θα τον επιλέξει. Δεν θα πρέπει να γίνει διαγωνισμός; Δεν πρέπει να έχει κάποια ειδικά προσόντα αυτός ο δημόσιος υπάλληλος;  Δεν θα πρέπει να έχει κάποιο σημείο αναφοράς;
      Η δεύτερη αλλαγή που γίνεται είναι ότι υπήρχε ένας εκπρόσωπος του Σώματος Ορκωτών Ελεγκτών Λογιστών και στη θέση αυτού μπαίνει εκπρόσωπος του Συνδέσμου Βιομηχάνων Βορείου Ελλάδος. Και εδώ υπάρχει ασυμβίβαστο. Και εδώ οι ελεγχόμενοι γίνονται και ελέγχοντες. Επομένως και αυτές οι ρυθμίσεις, ενώ  είναι τεχνικού χαρακτήρα, θέλουν κατά τη γνώμη μου προσοχή. 
      Εμείς διακρίνουμε  μία βιασύνη και στην προηγούμενη Κυβέρνηση. Υποτίθεται ότι αυτά είναι και θέματα που ρυθμίζονται σε ευρωπαϊκό επίπεδο. Θα μπορούσαμε να παρακολουθήσουμε τις εξελίξεις, να δούμε τι θα γίνει τελικά και στην Ευρώπη. Εδώ υπάρχει μία βιασύνη να προσαρμοστούμε κάπως στο αμερικάνικο μοντέλο, το οποίο από εντελώς φιλελεύθερο που ήταν έγινε μετά πάρα πολύ κλειστό. Ίσως, λοιπόν, εδώ υπάρχει και μία βιασύνη, η οποία δεν δικαιολογείται από τη σοβαρότητα του προβλήματος. Εφόσον, εν πάση περιπτώσει, προχωρήσουν οι ρυθμίσεις αυτές, καλούμε την Κυβέρνηση να επανεξετάσει αυτές τις δύο αλλαγές στις οποίες αναφέρθηκα.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Ζαχαράκης.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κυρίες και κύριοι συνάδελφοι, το νομοσχέδιο που συζητάμε απόψε στο μεγαλύτερό του μέρος αναφέρεται σε διατάξεις οι οποίες είναι καθαρά τεχνοκρατικού τύπου και στις οποίες βεβαίως έχει αναφερθεί ο εισηγητής της Πλειοψηφίας, ο οικονομολόγος κ. Καράογλου. Θα αναπτύξουν και θα εκθέσουν τις απόψεις τους και άλλοι ειδικοί αγορητές. 
      Εγώ, όμως, ως Βουλευτής της μεγαλύτερης αγροτικής περιοχής της Ελλάδος, της Β’ Θεσσαλονίκης, αλλά και ως γιατρός που υπηρέτησα επί τριάντα επτά περίπου χρόνια -πιστός στον όρκο του Ιπποκράτη- και το μεγαλύτερο ασφαλιστικό φορέα της χώρας, το ΙΚΑ, αλλά και το Εθνικό Σύστημα Υγείας, θα σταθώ σε δύο θέματα που αναφέρονται στο νομοσχέδιο, στις υποχρεώσεις του κράτους στην Αγροτική Τράπεζα και στη θυγατρική της «ΑΤΕ Συμμετοχών» καθώς και στα χρέη του κράτους στους προμηθευτές των νοσοκομείων.
      Κυρίες και κύριοι συνάδελφοι, μέχρι τώρα οι κυβερνήσεις του ΠΑΣΟΚ από το 1981 και μετά χρέωναν τη φιλοαγροτική τους πολιτική στις πλάτες άλλων, στην αρχή στους συνεταιριστικούς οργανισμούς, στην ΚΥΔΕΠ, όπως θυμάστε, την παλαιότερη, με αποτέλεσμα να χρεοκοπήσουν και οι περισσότεροι να κλείσουν και στις διάφορες άλλες συνεταιριστικές οργανώσεις. Στη συνέχεια βεβαίως βρέθηκε η ΑΤΕ, η οποία εκλήθη να εφαρμόσει την κοινωνική πολιτική και τις ευαισθησίες -αν θέλετε, εντός παρενθέσεως ή χωρίς παρένθεση- του ΠΑΣΟΚ με αποτέλεσμα η ΑΤΕ, μία κατ’ εξοχήν τράπεζα αγροτών που έπρεπε με την πολιτική της όλα αυτά τα χρόνια να είναι αρωγός του αγρότη και να τον βοηθάει, να γίνει ο δυνάστης των αγροτών και να πηγαίνει ο δυστυχισμένος αγρότης που πάθαινε μία ζημιά ή του έρχονταν ανάποδα τα πράγματα να ζητήσει ένα μικρό δάνειο και η Αγροτική Τράπεζα να του ζητάει προσημειώσεις και εγγύηση και να προχωρεί στη συνέχεια -σε περίπτωση αδυναμίας του αγρότη- και με τα γνωστά πανωτόκια σε κατασχέσεις και σε πλειστηριασμούς. Τη βλέπαμε επίσης να διαθέτει απλόχερα τα χρήματα σε κάποιους μεγαλοεργολάβους που βρίσκονταν στα πρόθυρα της πτώχευσης και αναφέρομαι συγκεκριμένα στον κ. Μπατατούδη και στον κ. Καματάκη στη Θεσσαλονίκη οι οποίοι, ενώ ήταν στα πρόθυρα της πτώχευσης, πήραν -χωρίς καμία διασφάλιση της Τράπεζας- δεκάδες εκατομμύρια ευρώ και εκ των προτέρων γνώριζαν οι κύριοι αρμόδιοι που ενέκριναν αυτά τα δάνεια ότι δεν ήταν δυνατόν να πάρουν μία, τη στιγμή που δεν είχαν την οποιαδήποτε προσημείωση ή δέσμευση ακίνητης περιουσίας. Βεβαίως το κράτος οφείλει τις διάφορες υποχρεώσεις και δεσμεύσεις να τις εκπληρώνει και πολύ σωστά προχωράει με το σημερινό νομοσχέδιο στον τρόπο πληρωμής αυτών των χρημάτων τα οποία διέθεσε η Τράπεζα για διάφορες υποχρεώσεις του κράτους. 
      Θα ήθελα, όμως, κύριε Υπουργέ, με την ευκαιρία που είστε εδώ, να σας μεταφέρω και το πάγιο αίτημα του ελληνικού λαού να δείτε τι θα γίνει με το Χρηματιστήριο. Βεβαίως, εγώ δεν είμαι οικονομολόγος, αλλά διάβασα ότι η «ΑΤΕ Συμμετοχών» είχε ξεκινήσει με 1.000.000.000 και στη συνέχεια πήρε 200.000.000 ευρώ κ.ο.κ.. Αυτά προφανώς το 1999 και  το 2000 τα έπαιξε στο Χρηματιστήριο πιστή στις εντολές των κυβερνώντων τότε να ανεβάσει το Χρηματιστήριο για να κερδίσουν τις εκλογές. Εν πάση περιπτώσει, δεν μας ενδιαφέρει αν το έκανε γι’ αυτόν το λόγο, αλλά πρέπει κάποια στιγμή οι υπεύθυνοι να πληρώσουν, είτε ήταν στελέχη της διοίκησης είτε βρίσκονταν υψηλότερα. Είναι απαίτηση του ελληνικού λαού κάποια στιγμή ο οποιοσδήποτε ένοχος να καθίσει στο σκαμνί και να πληρώσει γι’ αυτά που έπραξε, αν τα έπραξε. 
      Πρόσφατα, πριν από λίγα χρόνια υπήρχε στη Θεσσαλονίκη η συνεταιριστική οργάνωση ΑΓΝΟ. Ήταν η μεγαλύτερη γαλακτοβιομηχανία της Ελλάδος, η οποία στήριζε το αγροτικό εισόδημα ανταγωνιστικά μέσα στην ελεύθερη οικονομία της ανταγωνιστικότητας, την πήρε η Αγροτική Τράπεζα και τα χρέη που είχε η συνεταιριστική αυτή οργάνωση προς την ΑΤΕ τα πολλαπλασίασε μέσα σε λίγα χρόνια, την απαξίωσε εντελώς και στο τέλος δρομολόγησε και την πούλησε σε κάποιο φιλικό πρόσωπο με άγνωστες διαδικασίες και με άγνωστο τίμημα.
Κανένας δεν ξέρει τι πλήρωσε η άλλη γαλακτοβιομηχανία που την αγόρασε και με ποιους όρους.
      Το δεύτερο θέμα στο οποίο θα ήθελα να αναφερθώ είναι οι προμήθειες στο ΕΣΥ. Δεν χωρά καμία αμφιβολία –το ανέφερε και ο εισηγητής του Συνασπισμού- ότι υπήρχε ένα φαύλο καθεστώς όσον αφορά τις προμήθειες. Βλέπαμε να αναθέτουν προμήθειες με απευθείας ανάθεση, χωρίς τις νόμιμες διαδικασίες. 
      Παρακολούθησα με προσοχή και τους αρμοδίους τότε Υπουργούς του ΠΑΣΟΚ που αναφέρθηκαν στο πώς γίνονταν οι προμήθειες. Επί παραδείγματι είπαν ότι το μεγαλύτερο μέρος των προμηθειών γινόταν από το Υπουργείο Ανάπτυξης. Όχι, μόνο για το 20% γινόταν απευθείας ανάθεση αλλά και το υπόλοιπο, με την έγκριση του Υπουργείου. Τις μεγαλύτερες προμήθειες τις έκαναν απευθείας τα ίδια τα ιδρύματα. 
      Είναι γνωστό ότι οι υπερτιμολογήσεις δεν ήταν απλά 10%, 20%, ήταν 100%, 200% ή και 300% πάνω. Καταλαβαίνετε, λοιπόν, πώς είναι δυνατόν να μη χρωστάνε τα νοσοκομεία. Και φανταστείτε –και δεν το μνημόνευσε κανείς- ποια θα ήταν τα χρέη των νοσοκομείων εάν πλήρωναν και το προσωπικό των νοσοκομείων. Το λέω αυτό, γιατί κάνετε συγκρίσεις μεταξύ του κοστολογίου των νοσοκομείων όσον αφορά τον ασθενή και των ιδιωτικών κλινικών. Δεν αναλογιστήκατε όμως αν προσθέσουμε κι εκεί την αμοιβή του προσωπικού που περνά το 70%, ποια θα ήταν τα χρέη. 
      Κυρίες και κύριοι συνάδελφοι, νομίζω ότι κάποια στιγμή βεβαίως θα εκπληρώσουμε τις υποχρεώσεις που έχουμε στους προμηθευτές. Κάποια στιγμή όμως θα πρέπει να μπει τέλος.
      Η Νέα Δημοκρατία δεσμεύτηκε ότι θα φέρει γρήγορα νομοσχέδιο που θα διασφαλίζει τον τρόπο στις προμήθειες. Ο αρμόδιος Υπουργός Υγείας και Κοινωνικής Αλληλεγγύης είναι ένας έμπειρος και ικανός πολιτικός. Όσοι από σας διατελέσατε Υπουργοί και επισημάνατε τα λάθη, αντί να κάνετε τώρα τους τιμητές, να καταθέσετε την εμπειρία σας. Εμείς τη συναίνεση τη θέλουμε απ’ όλα τα κόμματα σε μείζονα εθνικά θέματα. Το απέδειξε πρόσφατα ο Αρχηγός μας. Γι’ αυτό να είστε σίγουροι ότι η ιστορία θα κατατάξει τον Κώστα Καραμανλή στη χωρία των μεγάλων πολιτικών που ανέδειξε η χώρα μας, γιατί ξέρει πότε πρέπει να κάνει τις υπερβάσεις και ξέρει ποια βήματα πρέπει να ακολουθεί ούτως ώστε να πετύχουμε το καλύτερο δυνατό αποτέλεσμα για τη χώρα μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ζαχαράκη.
      Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σε ό,τι αφορά το πρώτο μέρος του νομοσχεδίου, θα αρκεστώ σ’ αυτά που είπαν οι εισηγητές μας ως μη ειδικός. Θα ήθελα να ρωτήσω τον Υπουργό Οικονομίας ως προς το χρόνο εφαρμογής των λογιστικών προτύπων. Αν είναι, δηλαδή, σε θέση το σύστημα σήμερα να προχωρήσει στην εφαρμογή αυτή ή θα υπάρξει αναβολή. 
      Θα ήθελα όμως ειδικότερα να αναφερθώ σ΄ αυτές τις διατάξεις που αφορούν τα χρέη των νοσοκομείων, τις φορολογικές και άλλες απαλλαγές στο αναφερόμενο ίδρυμα καθώς επίσης και στη διάταξη του άρθρου 22 για τα έσοδα και τα αποθεματικά του Ταμείου Παρακαταθηκών και Δανείων. 
      Σε ό,τι αφορά το θέμα των χρεών των νοσοκομείων, νομίζω ότι θα μπορούσε πράγματι αυτή η επιτροπή που συγκροτήθηκε –θα είχε κάνει ασφαλώς κάποιες προτάσεις- να ανέφερε εδώ κάποια δέσμευση, ότι κάποιος έλεγχος ουσιαστικότερος ή κάποιες διαδικασίες πιο αποτελεσματικές θα υπάρξουν. 
      Πρέπει όμως να σημειώσω και να το λάβουμε όλοι υπόψη μας και οι αρμόδιοι Υπουργοί, ότι όλη αυτή η ιστορία των χρεών των νοσοκομείων έχει ένα μεγάλο θύμα πέραν των δημοσίων οικονομικών και αυτό είναι το Εθνικό Σύστημα Υγείας, το οποίο δυσφημείται, βάλλεται ως θεσμός. Εμφανίζεται ο ιδιωτικός τομέας ότι είναι νοικοκυρεμένος, ενώ ο δημόσιος τομέας υγείας ότι είναι ένα ξέφραγο αμπέλι.
      Δεν έχει σημασία –και κακώς νομίζω το κάνουμε επιμόνως αυτούς τους μήνες- να μεταφέρουμε τις ευθύνες στο επίπεδο των κυβερνήσεων και των αρμοδίων Υπουργών. Υπάρχουν ασφαλώς πολιτικές ευθύνες. Ο Υπουργός  Υγείας εμμέσως κατηγορούσε τους Υπουργούς που παρέδωσαν στο νέο Υπουργό, διότι δεν παρέδωσαν και τα τιμολόγια και τις καταστάσεις των χρεών των νοσοκομείων. Εδώ όμως γίνεται ένα μεγάλο λάθος. Πιστεύω ότι ενθαρρύνουμε εμμέσως μ΄ αυτόν τον τρόπο όλους τους παράγοντες τις διοικήσεως, από τον κατώτερο υπάλληλο μέχρι τον ανώτατο, να αδιαφορούν πολλές φορές, όσοι έχουν και την τάση, για τις δικές τους ευθύνες. 
      Είναι βέβαιο ότι το πρόβλημα στη βάση κάποια στιγμή διογκώνεται με τα αντίστοιχα προβλήματα άλλων περιοχών της βάσης και τελικώς γίνεται πρόβλημα της Κυβέρνησης, του Υπουργού, των συναρμόδιων Υπουργών κλπ.. Έρχεται στο τέλος και η Βουλή για να κατηγορήσει, με τον έλεγχο που ασκούμε, τους Υπουργούς. Και αν οι Υπουργοί κάποτε προσπαθούν να ελέγξουν όποιο παράγοντα της διοικήσεως για την όποια πλημμέλειά του ή και δόλια ενδεχομένως ενέργειά του, είμαστε πάλι εμείς εδώ σ’ αυτήν την Αίθουσα που ασκούμε έλεγχο, διότι τάχα διώκεται κάποιος οπαδός του κόμματος στο οποίο προστρέχει και προστρέχουν πάρα πολλοί. 
      Πιστεύω εδώ και είκοσι χρόνια, αν εξαιρέσουμε και τα πρώτα χρόνια των Κυβερνήσεων του ΠΑΣΟΚ, ότι είναι ελάχιστες οι περιπτώσεις που η εμπάθεια η κομματική οδηγεί σε εξόντωση υπαλλήλων, διότι τα φρονήματά τους δεν αρέσουν στον όποιο Υπουργό. Υπάρχουν βέβαια και εξαιρέσεις. Αλλά η δική μου πείρα από τη Δημόσια Διοίκηση –δέκα χρόνια ήμουν Υπουργός, δέκα χρόνια ήλεγχα κυβερνήσεις της άλλης πλευράς- με οδηγεί σ’ αυτό το συμπέρασμα. Πολλές φορές μάλιστα παρουσιάζεται το φαινόμενο τα ίδια πρόσωπα που χαρακτηρίζονται από τους συναδέλφους τους στις διάφορες υπηρεσίες όχι και τόσο συνεπή με τα καθήκοντά τους, να εμφανίζονται με κάθε αλλαγή ή κυβερνήσεως ή Υπουργού της ίδιας κυβερνήσεως ότι είναι τα θύματα που ζητούν δικαίωση. 
      Εδώ, λοιπόν, τι συμβαίνει με τα χρέη των νοσοκομείων: Είναι προφανές ότι αυτά που δεν δίδουν τα ασφαλιστικά ταμεία είναι κατά το πλείστον τα χρέη των νοσοκομείων. Θα έπρεπε και στο νομοσχέδιο να περιέχονται στοιχεία επ’ αυτού. Τι γίνεται όμως με τη ρύθμιση αυτή; Δημόσια ταμεία όπως το ΟΠΑΔ, Οργανισμός Περίθαλψης Δημοσίων Υπαλλήλων … 
      Κύριε Πρόεδρε, εμένα οι ακροστιχίδες δεν μου αρέσουν και πάντοτε ζητούσα από την Έδρα εκεί να αναφέρεται όλος ο τίτλος. Η γλώσσα μας είναι αυτή. Στο τέλος θα συνεννοούμεθα με σήματα Μορς.
      Λοιπόν ο Οργανισμός Γεωργικών  Ασφαλίσεων και ο Οίκος του Ναύτη. Προφανώς εδώ είναι το ελληνικό δημόσιο το οποίο εάν έδινε στον Οίκο του Ναύτη, στον ΟΓΑ και στον Οργανισμό Ασφάλισης του Δημοσίου αυτά που θα έπρεπε να δίνουν στα νοσοκομεία θα ήταν σε θέση μέσω αυτών των ασφαλιστικών οργανισμών να ελέγχει το ύψος και τη νομιμότητα όλων αυτών των οφειλών. Βέβαια αυτό αφορά το παρελθόν. Βλέπω όμως εδώ ότι με την παράγραφο 2 θεωρούμε όλες αυτές τις οφειλές άνευ ετέρου νόμιμες. Αυτό σημαίνει ότι οποιοσδήποτε έλεγχος είτε κατά τη θητεία της προηγούμενης κυβερνήσεως είτε κατά τη δική σας θητεία γίνεται στα νοσοκομεία πρέπει να παύσει αφού θεωρούνται πλέον νόμιμες αυτές οι αξιώσεις. 
      Σας παρακαλώ εδώ πριν από τη λέξη «νόμιμες» μετά το ρήμα «θεωρούνται» να προσθέσετε «για την εφαρμογή της ρύθμισης του παρόντος άρθρου και μόνο» για να μην υπάρξει πρόβλημα για το δημόσιο λογιστικό και από τα δημόσια ταμεία για την πληρωμή αυτών. Κατά τα άλλα δεν γνωρίζουμε εάν είναι νόμιμες ή όχι, όταν γνωρίζουμε μάλιστα ότι πολύ προθύμως θα έλθουν κάποιοι προμηθευτές να παραιτηθούν και των τόκων υπερημερίας που δικαιούνται εάν είναι καθαρές όλες αυτές οι προμήθειες και θα δεχθούν μάλιστα και μείωση κατά 5% των αξιώσεών τους. Πρόσεξα αυτό που ανέφερε ο εισηγητής του Συνασπισμού ότι οι ίδιοι οι προμηθευτές διαμαρτύρονται. Δεν ξέρω αν είναι 99% όπως είπε ο συνάδελφος της Νέας Δημοκρατίας. Εγώ βέβαια πιστεύω ότι δεν είναι οι λίγοι. Δεν μπορώ να δεχθώ όμως ότι όλη η κοινωνία έχει σαπίσει και ότι οι πάντες στην αγορά είναι πρόθυμοι να παραβιάζουν τη νομοθεσία και μάλιστα σε τέτοια ζητήματα υπερβολικής καταχρηστικής και παράνομης κερδοσκοπίας. 
      Επίσης στην παράγραφο 1 αυτού του άρθρου στο στοιχείο β΄ στο τελευταίο εδάφιο καλό είναι αυτό το «άμεσα» που το ακούμε από την τηλεόραση και από το ραδιόφωνο να διορθωθεί. Το επίρρημα είναι «αμέσως». Να πείτε «αμέσως μετά την περαίωση αυτών των διαδικασιών».
      Για τα ιδρύματα θα παρακαλέσω στον κύριο Υπουργό να πει στο Γενικό Λογιστήριο και στις αρμόδιες υπηρεσίες να βρουν πόσα είναι. Δεν είναι μόνο αυτά που αναφέρετε στην εισηγητική σας έκθεση. Είναι πάρα πολλά. Εγώ ως Βουλευτής και ως Πρόεδρος του Σώματος θυμάμαι διατάξεις που έχουν περάσει για διάφορα ιδρύματα. Φοβάμαι ότι δεν ασχολείται κάθε υπηρεσία με αυτά τα ιδρύματα που έχουν διάφορες φορολογικές απαλλαγές. Εκεί πρέπει να τεθεί ένα πλαίσιο, διότι ανάλογα με το ενδιαφέρον που έχουν Υπουργοί ή κάποιοι από εμάς εδώ και ανάλογα με το πώς αντιλαμβανόμεθα κάθε φορά το θέμα εάν είναι σωστό ή όχι υιοθετούμε απαλλαγές που ίσως δεν θα έπρεπε να υιοθετήσουμε. Δεν έχω ένσταση ως προς τη συγκεκριμένη ρύθμιση. 
      Έρχομαι στο Ταμείο Παρακαταθηκών και Δανείων. Εδώ υπάρχει το μεγάλο θέμα ότι λόγω της συντηρητικής άσκησης της μερισματικής του πολιτικής έχει σωρεύσει αυτά τα αποθεματικά.  Πρέπει να σας πω ότι θυμάμαι από το νόμο για τα έσοδα της Τοπικής Αυτοδιοίκησης το 1988 ότι ένας από τους δικαιούχους είναι και αυτό το Ταμείο. Όταν εσείς ως δημόσιο κρατάτε για τον εαυτό σας το δικαίωμα να βάλετε πάνω από 70%, ακόμα και το 99% τι θα πάρει τότε η Τοπική Αυτοδιοίκηση; Αυτή είναι η εφαρμογή όσων προ ημερών υπεσχέθη ο Υπουργός Εσωτερικών εξ ονόματος της Κυβερνήσεως για τη σταδιακή αποπληρωμή των χρεών; Άρα εδώ πρέπει να μπει ένα όριο. Και σε κάθε περίπτωση το ποσοστό που ορίζεται από το νόμο εκείνοι θα πρέπει να διαφυλαχθεί. Και θα πρέπει να εξεταστεί, εάν από τα χρέη του δημοσίου στην Τοπική Αυτοδιοίκηση υπάρχει και παρακράτηση εσόδων του Ταμείου Παρακαταθηκών και Δανείων που έπρεπε να αποδοθούν στην Τοπική Αυτοδιοίκηση. Αυτό εάν πάρετε στο δημόσιο όλα τα αποθεματικά. Διότι εδώ λέτε «τμήμα ή και το σύνολο των αποθεματικών του ταμείου». Εκεί θα πρέπει να εξαιρεθούν όσα θα έπρεπε να είχαν πάει στην Τοπική Αυτοδιοίκηση. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριοι  συνάδελφοι, συζητάμε σήμερα το νομοσχέδιο για τις συμφωνίες παροχής χρηματοοικονομικής ασφάλειας και για την εφαρμογή των διεθνών λογιστικών προτύπων. Οι διατάξεις αφορούν κατά βάση προσαρμογή στο Ελληνικό Δίκαιο της οδηγίας 2002/47. Επομένως επί της αρχής αυτών των διατάξεων δεν έχω να προσθέσω τίποτα πέραν των όσων είπε ο εισηγητής μας. 
      Θα αναφερθώ στις λοιπές διατάξεις και ιδιαίτερα στο άρθρο 17 με το οποίο ρυθμίζονται συσσωρευμένα χρέη των νοσοκομείων. Είναι πράγματι ένα ανακυκλούμενο πρόβλημα από τις αρχές της δεκαετίας του ’90. Είναι όμως ένα θέμα για το οποίο συνήθως διαστρεβλώνεται η αλήθεια για λόγους σκοπιμότητας με αποτέλεσμα την παραπλάνηση των πολιτών και δυσφήμιση του Εθνικού Συστήματος Υγείας.  Εδώ ο καθένας πρέπει να αναλάβει τις ευθύνες του. Γιατί στα αναφερόμενα ως χρέη των νοσοκομείων υπάρχει ένας πυρήνας αλήθειας και πέριξ αυτού έχει πλαστεί ένας μεγάλος μύθος. Αυτό που παρουσιάζεται ως φαυλότητα στη διαχείριση των νοσοκομείων –παρουσιάζεται και από τη σημερινή Κυβέρνηση- είναι κατά 75% περίπου καθυστερημένες οφειλές των ασφαλιστικών ταμείων στα νοσοκομεία πολλά από τα οποία δεν είναι σε  θέση να πληρώσουν. Αυτό δημιουργεί πρόσθετα προβλήματα. 
      Να πούμε μια φορά τα πράγματα με το όνομά τους. Πρόκειται για έλλειμμα και χρέος που δημιουργείται από την άσκηση κοινωνικής πολιτικής για την προστασία του πολυτιμότερου αγαθού που έχουν οι άνθρωποι, της υγείας. Υπάρχει, λοιπόν, ένα πραγματικό πρόβλημα το οποίο δεν το έλυσαν οι προηγούμενες κυβερνήσεις, αλλά ούτε βλέπω και σήμερα να αντιμετωπίζεται. Το πραγματικό ζητούμενο είναι το θέμα της οικονομικής δυνατότητας των ασφαλιστικών ταμείων, δηλαδή, της επαρκούς χρηματοδότησης τους. Ακόμα και το δημόσιο χρωστάει στα νοσοκομεία και τότε που δεν είχε συγκροτηθεί ο ασφαλιστικός οργανισμός και όταν έγινε ο οργανισμός. 
      Το δεύτερο που είναι σχετικό και πρέπει να το επισημάνω είναι ότι διατηρούμε στο σύστημα και καλώς, το τονίζω για να μη γίνει παρεξήγηση, χαμηλά νοσήλια για λόγους κοινωνικής πολιτικής. Παράδειγμα το νοσήλιο για μονάδα εντατικής θεραπείας, σε μια ιδιωτική κλινική είναι τριπλάσιο, έως τετραπλάσιο, εκείνου που χρεώνεται στα ασφαλιστικά ταμεία. Και πρέπει να γίνει σαφές, -το λέω για τον προλαλήσαντα συνάδελφο της Νέας Δημοκρατίας, ο οποίος είναι και γιατρός και έπρεπε να το γνωρίζει-, ότι ασφαλώς τους μισθούς, στα νοσοκομεία και αυτό έγινε το 1997-1998 τους πληρώνει απευθείας το δημόσιο. Το ρυθμίσαμε αυτό τότε και είχαμε στόχο να καλύπτει το νοσήλιο μόνο τις λειτουργικές ανάγκες των νοσοκομείων. Είναι, λοιπόν, ένα προς τέσσερα το νοσήλιο σε σχέση με τον ιδιωτικό τομέα, που πολύ εύκολα συνάδελφοι της Νέας Δημοκρατίας συγκρίνουν την αποδοτικότητα του σε σχέση με αυτήν του ΕΣΥ.
      Ας απομυθοποιήσουμε, λοιπόν, το θέμα, υπάρχει ο μύθος και ήθελα σήμερα να σταθώ σ΄ αυτό με αίσθημα ευθύνης και ειλικρίνειας προς όλους τους συναδέλφους. Υπάρχει τώρα και η αλήθεια. Η πραγματικότητα που αφορά το σύστημα οργάνωσης και διαχείρισης στα νοσοκομεία. Είναι ένα σύστημα που πάσχει και δημιουργεί και σπατάλες και στο θέμα των προμηθειών έχουμε υπερτιμολογήσεις και έχουμε τεχνητή ζήτηση υλικών από τα νοσοκομεία, κάνουν υπερπρομήθειες πολλές φορές, υπάρχουν λοιπόν ζητήματα σοβαρά. 
      Κύριοι συνάδελφοι της Νέας Δημοκρατίας, έχουν γίνει βήματα. Αναφέρθηκε προηγουμένως ο κ. Δραγασάκης στο νόμο 2649/97. Ήμουν Υπουργός Υγείας το 1997, τότε έγινε η πρώτη ρύθμιση χρεών, που δεν ήταν απλά ρύθμιση χρεών αλλά είχε η διάταξη και συγκεκριμένα μέτρα. Και αυτό συνδυάστηκε μάλιστα με σχετικές διατάξεις στο νόμο που είχαμε ψηφίσει για το ΕΣΥ τον 2519/97, διατάξεις για την οργάνωση των νοσοκομείων. Έγιναν ορισμένα θετικά βήματα. Αλλού υπήρξαν καθυστερήσεις, αλλού προχωρήσαμε περισσότερα. Αλλά το πρόβλημα δεν λύθηκε. Υπάρχει, λοιπόν, το θέμα της εξυγίανσης και της ορθολογικής διαχείρισης. Όμως, τι εμποδίζει να προχωρήσει και να ολοκληρωθεί το διπλογραφικό σύστημα το οποίο εισήγαγε ο ν. 2519 για το ΕΣΥ; Η αποθήκη και ο έλεγχος των αναλωσίμων, γιατί εκεί γίνεται η μεγάλη σπατάλη. Η μηχανοργάνωση των φαρμακείων που είχε ξεκινήσει και ήταν πρόγραμμα συνχρηματοδοτούμενο από Ευρωπαϊκή Ένωση. Ο τρόπος προμηθειών επίσης. Η Κυβέρνηση είπε θα φέρει νόμο. Να τον φέρει, αν νομίζει ότι μπορεί σ΄ αυτό το θέμα να βρει εύκολα λύση. Υπάρχει, λοιπόν, ένα μεγάλο περιθώριο για βελτιώσεις, που μόνον αυτές μπορούν να φέρουν αποτέλεσμα και να αποτρέψουν υποτροπές. Γι’ αυτό είπα προηγουμένως «ιδού η Ρόδος για την Κυβέρνηση». Να γίνουν βήματα προς αυτές τις κατευθύνσεις.
      Έρχομαι τώρα στη συγκεκριμένη ρύθμιση, την συγκεκριμένη διάταξη για να κάνω δύο παρατηρήσεις.
      Πρώτον, προβλέπεται κάλυψη δαπανών 2,1 δισεκατομμύρια ευρώ. Κύριε Υπουργέ, ζητήσαμε να μας δώσετε τον κατάλογο των χρεών. Εγώ έχω πληροφορίες, αλλά δεν μπορώ να το τεκμηριώσω ότι μέχρι σήμερα δεν είναι 2,1 δισεκατομμύρια ευρώ τα χρέη. Περιλαμβάνονται και χρέη που θα δημιουργηθούν. Δεν το παίρνω επάνω μου, σας λέω όμως ότι είναι καλό να μας δώσετε αναλυτική κατάσταση των χρεών που υπάρχουν σήμερα και των πηγών των χρεών αυτών. Αλλά ούτως ή άλλως η ρύθμιση προβλέπει ότι τα 2,1 δισεκατομμύρια θα καλυφθούν από πιστώσεις του κρατικού προϋπολογισμού και από αυξημένα μερίσματα από το Ταμείο Παρακαταθηκών και Δανείων. 
      Εδώ είμαι υποχρεωμένος να κάνω σκληρή κριτική στην Κυβέρνηση. Έχασε την «αθωότητά» της για την αλήθεια που μας λέει ότι υπηρετεί. Πού αναφέρονται αυτά στον προϋπολογισμό του 2005, κύριε Υπουργέ, που θα ήταν διαφανής; Στην επιτροπή συζητήσαμε και θα συζητήσουμε και στην Ολομέλεια τον προϋπολογισμό, και δεν είδαμε πού αναφέρεται έστω και μία δραχμή στον προϋπολογισμό του 2005 για την κάλυψη αυτών των χρεών; Πουθενά. Γι’ αυτό μίλησα για χαμένη «αθωότητα» στην υπηρέτηση της αλήθειας της Νέας Δημοκρατίας. 
      Δεύτερον, άκουσα τον Υπουργό Υγείας πριν λίγες ημέρες και επίσης τον προλαλήσαντα συνάδελφο της Νέας Δημοκρατίας να μιλάει για μεγάλες υπερτιμολογήσεις στα υλικά των νοσοκομείων και μεγάλες σπατάλες. Είναι γεγονός ότι το δημόσιο παρουσιάζεται ασυνεπές στις υποχρεώσεις του. Όμως, είναι εξίσου αλήθεια ότι οι προμηθευτές το γνωρίζουν. Ξέρουν τις καθυστερήσεις, τις υπολογίζουν και συνήθως ενσωματώνουν τις σχετικές χρηματοπιστωτικές δαπάνες, τόκους και λοιπά στην τιμή που προσφέρουν. Εγώ θεωρώ -και το είπα στην επιτροπή, στον κύριο Υπουργό- ότι δεν εξαντλήθηκαν τα περιθώρια διαπραγμάτευσης με τους προμηθευτές για μεγαλύτερες εκπτώσεις, που θα μπορούσαν μάλιστα να κλιμακωθούν. Μου είπε ο κύριος Υπουργός ότι θα δώσει ομόλογα. Δεν φαίνεται μέσα από τη διάταξη, έτσι είπε στην επιτροπή. Πρέπει να πω όταν είχαμε κάνει τη ρύθμιση το 1997 κλιμακώσαμε την έκπτωση και επιτύχαμε σε πολύ μεγαλύτερα ποσοστά ανάλογα με τη λήξη των ομολόγων. Πιστεύω ότι δεν εξαντλήθηκαν τα περιθώρια. Βέβαια ο κ. Δούκας  μου είπε στην επιτροπή, «Κύριε Γείτονα, χρωστάμε τόσον καιρό σε αυτούς τους ανθρώπους, τι να κάνουμε»; Εγώ δεν αντιλέγω σ’ αυτό. Όμως, ο Υπουργός Υγείας ισχυρίζεται ότι όλα αυτά έχουν γίνει με υπερτιμολογήσεις σε διπλάσιες και τετραπλάσιες τιμές, από ό,τι έπρεπε να ισχύουν. Ο προλαλήσας συνάδελφος της Νέας Δημοκρατίας σήμερα που είναι και γιατρός είπε ότι γίνονται οι προμήθειες στο τριπλάσιο της λογικής τιμής. Αν είναι έτσι τότε να ζητήσετε μεγαλύτερες εκπτώσεις, προκειμένου να γίνει η ρύθμιση. Αν δεν το κάνετε είσθε εκτεθειμένοι.
      Κύριε Πρόεδρε, τελειώνοντας, αυτό που θέλω να πω είναι ότι πρέπει να λέμε την αλήθεια να λύσουμε ριζικά το πρόβλημα. Γιατί το να εξαπολύουμε πυροτεχνήματα για «πιράνχας» για να βγάζουμε πρωτοσέλιδα δεν εξυπηρετούμε την ουσία. Κάθε φορά που οι κυβερνήσεις ανακαλύπτουν τη διαπλοκολογία και οι Υπουργοί κάθε φορά που αναδύουν πιράνχας, ξέρετε τι λέει ο κόσμος; Ουσιαστικά το κάνουν για να σκεπάσουν με καπνογόνα τις αδυναμίες και τα αδιέξοδα στην άσκηση της πολιτικής τους. Ο νοών, νοείτω.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, πολλοί συνάδελφοι είπαν ότι το νομοσχέδιο είναι τεχνοκρατικό. Εμείς κρίνουμε ότι είναι πολιτικό το ζήτημα, γιατί το τεχνοκρατικό έπεται του πολιτικού ζητήματος. Και όπως  πολύ σωστά ανέφερε ο εισηγητής μας είναι δύο οδηγίες που ενσωματώνονται στο δικό μας Δίκαιο. Και βέβαια αφορά τη χρηματοοικονομική ασφάλεια και τα διεθνή λογιστικά πρότυπα. Άρα, δηλαδή, προηγήθηκε η Συνθήκη του Μάαστριχτ που έλεγε ελευθερία κίνησης κεφαλαίου και παροχής υπηρεσιών. 
      Έρχεται, λοιπόν, μετά τόσο καιρό βήμα-βήμα η Ευρωπαϊκή Ένωση αλλά και οι μέχρι τώρα κυβερνήσεις και η σημερινή, για να εξειδικεύσουν πώς γίνεται αυτή η ελευθερία και ποιον ωφελεί. Έτσι, λοιπόν, θέλει να δημιουργήσει έναν ενιαίο οικονομικό χώρο και εκεί μέσα θα είναι άνετος ο ανταγωνισμός μεταξύ του κεφαλαίου και ξέρουμε πολύ καλά ότι ισχυρότερο ευρωπαϊκό κεφάλαιο είναι εκείνο που θα επικρατήσει τελικά. Και βέβαια να δημιουργηθεί ένα ακόμα καλύτερο ανταγωνιστικό πλαίσιο όσον αφορά την ευρωπαϊκή οικονομία απέναντι στις ΗΠΑ.
      Για τα διεθνή λογιστικά πρότυπα που αφορούν τις ελληνικές επιχειρήσεις τις εισηγμένες στο Χρηματιστήριο τα πράγματα είναι και διαφορετικά, γι’ αυτό άλλωστε και η προηγούμενη κυβέρνηση είχε δώσει αναβολή στην εφαρμογή των λογιστικών προτύπων. Γιατί ξέρετε, κύριε Πρόεδρε, ότι οι επιχειρήσεις που είναι εισηγμένες, όσο και οι τράπεζες ιδίως, πρέπει να εμφανίζουν τώρα αυτά τα οποία οφείλουν ιδίως οι τράπεζες στα ασφαλιστικά ταμεία τόσο τις εισφορές των εργαζομένων αλλά και τις δικές τους υποχρεώσεις. Αυτά είναι μερικά τρισεκατομμύρια ευρώ. Αυτό σημαίνει πως αυτομάτως η οικονομική εικόνα των τραπεζών δεν είναι αυτή που παρουσιάζεται. Επομένως θα έχει επίπτωση και στο Χρηματιστήριο Αθηνών αλλά γενικότερα μέσα στην Ευρωπαϊκή Ένωση. Γι’ αυτό άλλωστε η σημερινή Κυβέρνηση προσπαθεί να λύσει το ασφαλιστικό ζήτημα των τραπεζοϋπαλλήλων σύμφωνα με τις προτάσεις των τραπεζών, που είναι να πληρώσουν οι εργαζόμενοι και ο κρατικός προϋπολογισμός αυτά τα οποία όφειλαν και οφείλουν να πληρώσουν οι τραπεζίτες. Έτσι, λοιπόν, έχουν τα πράγματα γι’ αυτά τα δύο ζητήματα.
      Πηγαίνω τώρα σε άλλες διατάξεις. Όσον αφορά τη ρύθμιση της Αγροτικής Τράπεζας αναφέρει χαρακτηριστικά ότι είναι ρύθμιση από επιδοτήσεις που δόθηκαν στους αγρότες και πολύ σωστά ο εισηγητής έβαλε ένα δίλημμα στην Αίθουσα, γιατί αυτήν την ώρα οι τιμές των αγροτών, των γεωργών, των κτηνοτρόφων, των αλιέων που είναι κάτω από το κόστος δεν έρχεται η σημερινή Κυβέρνηση να τους επιδοτήσει σύμφωνα με το όριο ζωής λέμε εμείς, δηλαδή, να καλύψουν το κόστος παραγωγής και να μπορούν να ζήσουν αυτοί και οι οικογένειές τους. Μπορούν να το κάνουν μέσα από τον κρατικό προϋπολογισμό; Εμείς λέμε ότι μπορούν. Αλλά εδώ ακριβώς το παιγνίδι παίζεται προς όφελος των εμπόρων και των βιομηχάνων και μόνο όταν είναι προεκλογική περίοδος και είναι ξεσηκωμένοι οι αγρότες στο δρόμο, έρχεται τότε η κυβέρνηση να δώσει την επιδότηση μέσα από τον κρατικό προϋπολογισμό. Ποιος, ποιον τελικά εμπαίζει;
      Και βέβαια η Νέα Δημοκρατία όταν έδινε η κυβέρνηση του ΠΑΣΟΚ αυτές τις επιδοτήσεις ήταν λάβρα, ήταν αντίθετη. Τώρα έρχεται αυτά και τα ρυθμίζει.
      Τώρα όσον αφορά την «ΑΤΕ Συμμετοχών», και εδώ είναι το ζήτημα, η Νέα Δημοκρατία δίνει συγχωροχάρτι στα έργα και τις ημέρες των κυβερνήσεων του ΠΑΣΟΚ. Δεν ήσασταν εσείς που μιλάγατε για τους οργανισμούς του δημοσίου, τις εταιρείες και τις θυγατρικές τους, που οι κυβερνήσεις του ΠΑΣΟΚ τις είχαν εντάξει στο παιχνίδι εκείνο του 1999 για να υφαρπάξουν και να καταληστέψουν τους μικροεπενδυτές; Εδώ μ’ αυτήν τη ρύθμιση δίνετε συγχωροχάρτι γι’ αυτά που κατηγορούσατε μέχρι χθες. Και πώς εσείς θα φέρετε στη Βουλή επιτροπή για να διερευνήσουμε τι έγινε τότε για το Χρηματιστήριο; 
      Επιτέλους, λοιπόν, ας σταματήσει αυτή η κοροϊδία και ο εμπαιγμός προς τους χιλιάδες μικροεπενδυτές οι οποίοι έπεσαν θύματα της μεγάλης ληστείας 1999-2001. 
      Το ζήτημα είναι ότι εδώ υπάρχει και ένα άλλο θέμα που έγκειται στο ότι ίσως μ΄ αυτήν τη ρύθμιση που κάνετε θέλετε να έχει καθαρή εικόνα η ΑΤΕ, προκειμένου να προχωρήσει στο δρόμο των ιδιωτικοποιήσεων. Είναι βέβαια και αυτό που λέτε μέσα στον κρατικό προϋπολογισμό ότι μέσω των ιδιωτικοποιήσεων οργανισμών, εταιρειών του δημοσίου θα περιορίσετε και θα μειώσετε το δημόσιο έλλειμμα και το δημόσιο χρέος. 
      Εκεί, λοιπόν, εντάσσονται και αυτά, αλλά βέβαια εδώ είναι το ζήτημα πότε λέγατε την αλήθεια, κύριε Υπουργέ; Όταν ήσασταν στην Αξιωματική Αντιπολίτευση ή τώρα στην Κυβέρνηση; Και αυτήν την απάντηση δεν την οφείλετε σε μας, αλλά σε αυτούς που κοροϊδεύατε τόσα χρόνια. 
      Όσον αφορά τα χρέη των νοσοκομείων, είναι καθαρό το πράγμα, κύριε Πρόεδρε, όταν χρόνια τώρα οι κρατικοί προϋπολογισμοί των κυβερνήσεων και της σημερινής –αν πάρουμε και το νέο κρατικό προϋπολογισμό- δεν επιχορηγούν αυτά τα ταμεία. Υπάρχει ελλιπής χρηματοδότηση και επιχορήγηση από τον κρατικό προϋπολογισμό. 
      Πού είναι το ζήτημα; Το ζήτημα είναι, όπως το μεθοδεύει η Κυβέρνηση, αλλά και πολλοί από τις κυβερνήσεις του ΠΑΣΟΚ, ότι το κάθε νοσοκομείο θα πρέπει να λειτουργήσει ως αυτόνομη μονάδα, δηλαδή με επιχειρηματικά-ιδιωτικά κριτήρια, γεγονός που σημαίνει ότι ο ασθενής που μπαίνει μέσα θα πρέπει ή να πληρώσει το ταμείο του και αν δεν έχει να πληρώσει το ταμείο του, είναι υποχρεωμένος να πληρώσει ο ίδιος. Για ποια, λοιπόν, δημόσια και δωρεάν υγεία γίνεται λόγος; Αυτήν την ώρα υπάρχει εμπορευματοποίηση και αυτού του κοινωνικού αγαθού. 
      Άρα, λοιπόν, το ζήτημα είναι ότι δεν μπορούν να θεωρηθούν νόμιμες όλες αυτές οι ρυθμίσεις που πάτε να κάνετε του 2,1 δισεκατομμυρίων ευρώ. Γιατί να είναι εκ προοιμίου όλες αυτές νόμιμες; Εδώ εσείς ως Αξιωματική Αντιπολίτευση λέγατε ότι γινόντουσαν πολλές παρανομίες. Δεν θα γίνει, λοιπόν, έλεγχος; Και τελικά πού οφείλονται όλες αυτές οι οφειλές των νοσοκομείων; Σε ποιους; Γιατί δεν φέρνετε εδώ μία λίστα κατά νοσοκομείο να δούμε τι γίνεται; 
      Τελικά, το ζήτημα των προμηθειών είναι πολύ σημαντικό, γιατί δεν είναι μόνο το ζήτημα των νοσοκομείων, αλλά σε όλους τους τομείς του δημοσίου που έχει να κάνει με προμηθευτές, ακριβώς παρουσιάζεται αυτό το φαινόμενο και αιτιολογεί την πολιτική άποψη του Κομμουνιστικού Κόμματος, δηλαδή ότι αυτός ο δημόσιος τομέας όπως έχει οργανωθεί λειτουργεί πάντοτε προς όφελος των επιχειρηματικών ομίλων, δηλαδή, του κεφαλαίου. Ξεκοκαλίζουν κάθε κρατική επιχορήγηση, ξεκοκαλίζουν κάθε προμήθεια του δημοσίου και γι’ αυτό ήταν πολύ σωστό αυτό που είπε ο εισηγητής μας, ότι η αντιμετώπιση μπορεί να γίνει και με διαφορετικό τρόπο. Πρότεινε τον Εθνικό Οργανισμό Φαρμάκου. 
      Μπορούμε να δούμε τη λειτουργία των νοσοκομείων μέσα στο Εθνικό Σύστημα Υγείας, αλλά όπως το εννοούμε εμείς και όχι βέβαια όπως το εννοούσαν οι κυβερνήσεις μέχρι τώρα και πολύ περισσότερο εσείς που θέλετε και αυτόν τον ευαίσθητο κοινωνικά τομέα να τον παραχωρήσετε στην επιχειρηματική δραστηριότητα. 
      Όσον αφορά το Ταμείο Παρακαταθηκών, λέει μέσα η ειδική έκθεση ότι θα πάρετε το μέρισμα πάνω από το 70% για να ξεπληρώσετε και τα χρέη των νοσοκομείων. Δηλαδή παίρνουμε από τη μια τσέπη που έχει πλεόνασμα για να τη δώσουμε εκεί που πραγματικά δεν ξέρουμε τι κατάσταση επικράτησε με τους προμηθευτές, αλλά και μ΄ αυτούς που έπαιρναν την απόφαση για προμήθειες, αν υπάρχει κάποιος έλεγχος υπερκοστολόγησης, αναγκών κτλ.. 
      Το ζήτημα είναι ότι ο κρατικός προϋπολογισμός και το μεγάλο ζήτημα της υγείας το αντιμετωπίζει στα χνάρια των προηγούμενων κρατικών προϋπολογισμών και κυβερνήσεων. Είναι πολύ ελλειμματικά τα κονδύλια. Με το 2,8% του Ακαθάριστου Εγχώριου Προϊόντος δεν μπορεί να γίνει δημόσια και δωρεάν το ζήτημα της υγείας, κύριε Πρόεδρε, γιατί εδώ το 47% των δαπανών τα καλύπτει ο εργαζόμενος λαός από την τσέπη του και εκεί ακριβώς είναι ο εμπαιγμός που γίνεται προς όλο τον εργαζόμενο λαό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. 
      Το λόγο έχει ο κ. Τζίμας Μαργαρίτης. 
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, σε λίγο η Βουλή θα ψηφίσει ένα νομοσχέδιο με το οποίο στην ουσία χαρίζεται ένα τρισεκατομμύριο δραχμές σε δύο φορείς του δημοσίου που ασχολούνται με τον απλό πολίτη, όπως είναι τα νοσοκομεία και η Αγροτική Τράπεζα της Ελλάδας. 
      Ακριβώς αυτοί οι δύο φορείς του δημοσίου που είναι ταγμένοι στην υπηρεσία των πολιτών φτάσανε, μετά από συνεχείς ρυθμίσεις των χρεών τους, να εξακολουθούν να χρωστούν σε προμηθευτές ή τρίτους. Αυτό και μόνο το γεγονός αποδεικνύει την πλήρη αποτυχία της προηγούμενης κυβέρνησης και στον τομέα του ΕΣΥ, αλλά και στον τομέα της Αγροτικής Τράπεζας. 
      Αποτύχατε, κύριοι συνάδελφοι! Και αποτύχατε διότι δεν μπορεί το 1997 και το 2001 να γίνεται ρύθμιση των χρεών των νοσοκομείων και δύο χρόνια μετά να κοντεύουν τα χρέη των νοσοκομείων 750.000.000.000 δραχμές. 
      Εγώ έχω πρόβλημα συνείδησης, κύριε Πρόεδρε, στο παρόν νομοσχέδιο. Με οδηγεί η πολιτική του ΠΑΣΟΚ να ψηφίσω αυτό το νομοσχέδιο και όχι η πρόθεση της Κυβέρνησης να εξουδετερώσει και να εξαφανίσει τα χρέη των νοσοκομείων και της Αγροτικής Τράπεζας, γιατί αυτό το πρόβλημα πρέπει να λυθεί και μας το κληρονομήσατε, κύριοι συνάδελφοι, διότι αν μετά από είκοσι χρόνια εξουσίας δεν κατορθώσατε να βάλετε διπλογραφικό σύστημα στα νοσοκομεία της χώρας δεν ευθύνεται η Νέα Δημοκρατία. 
      Αν μετά από είκοσι χρόνια δεν κατορθώσατε να φέρετε έναν κανονισμό προμηθειών όπως έπρεπε, όπως είναι, ας πούμε, στην Τοπική Αυτοδιοίκηση, δεν ευθύνεται η Νέα Δημοκρατία. 
      ΑΠΟΣΤΟΛΟΣ ΚΑΚΛΑΜΑΝΗΣ: Όπου όλα είναι μια χαρά!
      ΜΑΡΓΑΡΙΤΗΣ ΤΖΙΜΑΣ: 750.000.000.000 από τα χρέη των νοσοκομείων. Ξέρετε τι έργο στερεί σήμερα το ΠΑΣΟΚ μ΄ αυτήν τη ρύθμιση που θα ψηφίσει η Βουλή; Με 750.000.000.000 δραχμές, κύριοι συνάδελφοι, θα μπορούσαν να γίνουν εβδομήντα πέντε καινούργια νοσοκομεία στη χώρα. 
      ΕΜΜΑΝΟΥΗΛ ΣΚΟΥΛΑΚΗΣ: Στράφι είναι όλα αυτά; 
      ΜΑΡΓΑΡΙΤΗΣ ΤΖΙΜΑΣ: Δεν σας διέκοψα, κύριε συνάδελφε!
      Το καλύτερο νοσοκομείο στην περιφέρεια κοστίζει 10.000.000.000 δραχμές. Με τα 750.000.000.000 δραχμές που χρωστάνε τα νοσοκομεία στους τρίτους, θα μπορούσαμε να κατασκευάσουμε σήμερα εβδομήντα πέντε καινούργια νοσοκομεία. Θα μπορούσαμε να αγοράσουμε τέσσερις χιλιάδες μαγνητικούς τομογράφους, διότι κανένα νοσοκομείο της περιφέρειας δεν έχει μαγνητικό τομογράφο και εκεί που υπάρχουν οι αξονικοί οι περισσότεροι βρίσκονται στα ντουλάπια και στα υπόγεια των νοσοκομείων. Θα μπορούσαμε να αγοράσουμε εφτάμισι χιλιάδες μηχανήματα αιμοκάθαρσης και να μην αναγκάζεται ο κάτοικος μιας ακριτικής περιοχής, όπως είναι η Δράμα, να πηγαίνει για να κάνει αιμοκάθαρση είτε στη Θεσσαλονίκη είτε στη γειτονική Καβάλα. Αυτό είναι το σύστημα υγείας! Αυτό είναι το Εθνικό Αποκεντρωμένο Σύστημα Υγείας! Και στο περιφερειακό νοσοκομείο δεν πάει αυτός που έχει χρήματα. Πάει αυτός που δεν έχει χρήματα, ο εργάτης, ο υπάλληλος, ο άνεργος, ο μισθοσυντήρητος. 
      Εάν, λοιπόν, η Κυβέρνηση σήμερα δεν έβγαζε από τον κρατικό προϋπολογισμό 750.000.000.000 δραχμές για να καλύψει τα χρέη που εσείς μας κληρονομήσατε, αυτό το ποσό θα μπορούσε επιπλέον να διοχετευτεί για την άσκηση μιας γνήσιας κοινωνικής πολιτικής. 
    Θα μπορούσε αν δεν βρισκόταν μπροστά σ’ αυτό το χρέος η Κυβέρνηση να δώσει τα χρέη προς την Τοπική Αυτοδιοίκηση. Διότι εδώ υπάρχει ένα άλλο μείζον ζήτημα. Προχθές είδε τον Υπουργό Οικονομικών η αυτοδιοίκηση, η ΚΕΔΚΕ  και του λέει «μας χρωστάτε σαν κράτος 1.000.000.000.000 δραχμές». Και αυτό μας το κληρονομήσατε. Κάποτε θα βρεθεί στη θέση η Κυβέρνηση να αποδώσει αυτά τα χρήματα στην αυτοδιοίκηση.
    Δεν μπορεί, λοιπόν, να ακούγεται η φράση εδώ ότι η Κυβέρνηση βρίσκεται σε αδυναμία άσκησης πολιτικής όταν πάει να ρυθμίσει δύο ζητήματα όπως είναι τα χρέη των νοσοκομείων και η ΑΤΕ. Αυτό δεν δηλώνει αδυναμία άσκησης πολιτικής. Δηλώνει δυναμική παρέμβαση στην επίλυση ενός μείζονος κοινωνικού προβλήματος που αντιμετωπίζουν και τα νοσοκομεία και η ΑΤΕ.
    ΄Αρα, λοιπόν, όλα αυτά τα χρόνια που συσσωρεύτηκαν αυτά τα χρέη στην ουσία στερήσατε από το λαό, κύριοι συνάδελφοι του ΠΑΣΟΚ, με τα χρέη που μας κληρονομήσατε ουσιαστικό κοινωνικό έργο. 
    Όμως, με τον καλύτερο και με τον πλέον ανάγλυφο τρόπο, κύριε Πρόεδρε, σήμερα χωρίς να το θέλουν ορισμένοι συνάδελφοι του ΠΑΣΟΚ εξήραν και επιβεβαίωσαν την αξία της απογραφής της οικονομίας που έκανε η Κυβέρνηση. Διότι, όταν ζητείται από συνάδελφο να του πει ο Υπουργός Οικονομικών πόσα είναι τα χρέη των νοσοκομείων 2,1 εκατομμύρια ευρώ ή 1,8 εκατομμύρια ευρώ;  Πώς θα ξέρει η Κυβέρνηση πόσα είναι τα χρέη της ΑΤΕ; Πώς θα ξέρει η Κυβέρνηση πόσα είναι τα χρέη της Τοπικής Αυτοδιοίκησης; 
    ΕΜΜΑΝΟΥΗΛ ΣΚΟΥΛΑΚΗΣ: …(δεν ακούστηκε).
    ΜΑΡΓΑΡΙΤΗΣ ΤΖΙΜΑΣ: Δεν σας διέκοψα, κύριε συνάδελφε. Ξέρω τι λέω.
    ΠΡΟΕΔΡΕΥΩΝ (Σωτήρης Χατζηγάκης): Όχι, διακοπές παρακαλώ, κύριε Σκουλάκη.
    ΜΑΡΓΑΡΙΤΗΣ ΤΖΙΜΑΣ: Ο πολίτης, λοιπόν, που είναι έξω από την Αίθουσα αυτή, κύριε Πρόεδρε, που θα παρακολουθήσει αυτήν την κουβέντα, ο άνεργος, ο εργάτης, που για να περάσει τώρα τα Χριστούγεννα πρέπει να πάει σε τράπεζα να πάρει ένα καταναλωτικό δάνειο για να ξοφλήσει αυτό που πήρε το Πάσχα ή το καλοκαίρι για να πάει την οικογένειά του διακοπές, λέει πότε επιτέλους η πολιτεία θα σταματήσει αυτήν την πολιτική με νόμους, νομοσχέδια και αποφάσεις να επιβραβεύει την κακή διαχείριση αυτών που διοικούν; Διότι άλλο τίποτα δεν κάνουμε ως Κυβέρνηση το τελευταίο διάστημα. Προσπαθούμε να καλύψουμε τα χρέη τα οποία μας κληρονομήσατε: Ρύθμιση αγροτικών χρεών. Νόμος πέρασε, συνεπείς στις προεκλογικές μας δεσμεύσεις. Κατάργηση των πανωτοκίων. Εσείς μας τα κληρονομήσατε. Περαίωση εκκρεμών φορολογικών υποθέσεων. Δική σας πολιτική. Ανάσανε ο επαγγελματικός και βιοτεχνικός κόσμος. Τώρα ερχόμαστε εδώ, ρύθμιση των χρεών της Τοπικής Αυτοδιοίκησης. Πέρασε νομοσχέδιο μέσα στο καλοκαίρι. Και αντί, λοιπόν, ορισμένοι να μη μιλούν γιατί έχουν τεράστιες ευθύνες μπροστά σ’ αυτήν την πολιτική την οποία μας κληρονόμησαν με ένα υπερχρεωμένο κράτος, έρχονται και ζητούν ευθύνες από τη νέα Κυβέρνηση Καραμανλή. 
    Είναι, λοιπόν, μονόδρομος για την Κυβέρνηση η ψήφιση αυτού του νομοσχεδίου. Και είναι μονόδρομος παρ΄όλη τη διαμαρτυρία μου, κύριε Πρόεδρε, ως ΄Ελληνας πολίτης που αφήνει έξω από τη ρύθμιση αυτή των απλών ανθρώπων που χρωστάνε με δάνεια στις τράπεζες της Ελλάδος και του εξωτερικού γιατί δεν μπορούν να ζήσουν τα καθημερινά τους προβλήματα.
    Πιστεύω, κύριε Υπουργέ, πως αυτή η πράξη ρύθμισης χρεών θα είναι η τελευταία της Κυβέρνησης. Θα είναι η τελευταία γιατί, πραγματικά, η Κυβέρνηση Καραμανλή προσπαθεί να αναπτύξει το κυβερνητικό της πρόγραμμα και ικανοποιεί πλήρως τον ελληνικό λαό η δέσμευση του Πρωθυπουργού πως παρ’ όλα τα χρέη που κληρονομήσαμε από το ΠΑΣΟΚ θα εκπληρώσουμε πλήρως τις κυβερνητικές μας δεσμεύσεις.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζίμα.
    Κυρίες και κύριοι συνάδελφοι, έχω την τιμή να σας ανακοινώσω πως ο συνάδελφος Βουλευτής Κιλκίς κ. Τσιτουρίδης ζητά ολιγοήμερη άδεια απουσίας του στο εξωτερικό για προσωπικούς λόγους την Τετάρτη 15 και Πέμπτη 16 Δεκεμβρίου.
    Εγκρίνει η Βουλή;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήριος Χατζηγάκης): Συνεπώς, η Βουλή ενέκρινε.
    Επίσης έχω την τιμή να ανακοινώσω στο Σώμα ότι ο Συνασπισμός Ριζοσπαστικής Αριστεράς με επιστολή του γνωστοποιεί ότι Πρόεδρος του Κόμματος εξελέγη ο Βουλευτής της Β΄ Αθήνας κ. Αλέξανδρος Αλαβάνος ο οποίος σύμφωνα με τον Κανονισμό της Βουλής θεωρείται και Πρόεδρος της Κοινοβουλευτικής Ομάδας.
    Η σχετική επιστολή καταχωρίζεται στα Πρακτικά της σημερινής συνεδρίασης κα έχει ως εξής:
    «ΣΥΝΑΣΠΙΣΜΟΣ ΡΙΖΟΣΠΑΣΤΙΚΗΣ ΑΡΙΣΤΕΡΑΣ»
    ΚΟΙΝΟΒΟΥΛΕΥΤΙΚΗ ΟΜΑΔΑ
    Προς 
    την Αξιότιμη Πρόεδρο
    της Βουλής των Ελλήνων
    Κα Άννα Μπενάκη Ψαρούδα
    
    							Αθήνα, 14 Δεκεμβρίου 2004
    Σύμφωνα με την από 12/12/2004 απόφαση του συνεδρίου του κόμματός μας, Πρόεδρος του κόμματος εξελέγη ο βουλευτής της Β΄ Αθήνας Αλέξανδρος Αλαβάνος, ο οποίος αναλαμβάνει και Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς.
    Παρακαλούμε για τις προβλεπόμενες, κατά τον Κανονισμό της Βουλής, ενέργειες.
    Με τιμή
    Η Κοινοβουλευτική Ομάδα
    του Συνασπισμού Ριζοσπαστικής Αριστεράς
    Αλέξανδρος Αλαβάνος
    Γιάννης Δραγασάκης
    Φώτης Κουβέλης
    Νίκος Α. Κωνσταντόπουλος
    Θανάσης Λεβέντης
    Ασημίνα Ξηροτύρη-Αικατερινάρη»
     ΠΡΟΕΔΡΕΥΩΝ (Σωτήρης Χατζηγάκης): Ο κ. Βερελής έχει το λόγο.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, ακούω εδώ στη Βουλή διάφορους συναδέλφους ιδιαίτερα της Νέας Δημοκρατίας οι οποίοι αναπτύσσουν με μεγάλη ελαστικότητα πνευματική και όπως οι ίδιοι αποδέχονται και ηθική, τους λόγους για τους οποίους υπερψηφίζουν ένα νομοσχέδιο το οποίο καταδικάζουν. Συγχαίρουν δε την Κυβέρνηση διότι ρυθμίζει για τελευταία φορά υποτίθεται χρέη και για το λόγο αυτό θα υπερψηφίσουν.
     Θα έρθετε, κύριοι συνάδελφοι, σε λίγο χρόνο και θα κάνετε και άλλες διαγραφές χρεών και πολύ μεγαλύτερες από αυτές που έχουν γίνει μέχρι σήμερα. Σε ό,τι αφορά δε τη λογική εάν δεν διαθέταμε τα χρήματα αυτά για να διαγράψουμε χρέη νοσοκομείων θα κάναμε και άλλα νοσοκομεία, φοβούμαι ότι στο μεταξύ διάστημα επειδή τα χρήματα αυτά πήγαν για φάρμακα, πήγαν για εξετάσεις, γνωρίζετε το θέμα πώς και με ποια ποσά τα ασφαλιστικά ταμεία αποζημιώνουν τα νοσήλια στα νοσοκομεία, θα είχαμε χάσει κάποιες εκατοντάδες χιλιάδες ασθενών. Νομίζω ότι η αντιπολίτευση στην Αντιπολίτευση σήμερα βρίσκεται στο απόγειό της.
     Κύριε Πρόεδρε, επίσης επειδή άκουσα ότι το μόνο που είναι αποδεκτό είναι να ρυθμίζονται τα χρέη των δήμων, με την ευκαιρία θα ήταν καλό να γνωρίζουμε στους βασικούς δήμους της χώρας στην Αθήνα, στη Θεσσαλονίκη, στον Πειραιά ποια είναι τα χρέη τα οποία υπάρχουν, πότε δημιουργήθηκαν, εκ ποίων λόγων δημιουργήθηκαν για να έχουμε μια αίσθηση εδώ στη Βουλή ποιος διαχειρίζεται και πώς διαχειρίζεται το χρήμα των δημοτών το οποίο στη συνέχεια γίνεται δημόσιο χρήμα. Διότι τα χρήματα αυτά ζητούνται τώρα να πληρωθούν από το δημόσιο κορβανά. 
     Θέλησα να μιλήσω, κύριε Πρόεδρε, για να σχολιάσω το άρθρο 22, αφού συμφωνήσω με τον εισηγητή μας τον κ. Κουτμερίδη ο οποίος έκανε μια εξαιρετική εισήγηση σε ένα τόσο δύσκολο και τεχνικό θέμα θέλω να σχολιάσω το άρθρο 22 το οποίο κατά την άποψή μου, κύριε Υπουργέ, αποτελεί ένα μνημείο δημιουργικής λογιστικής και, μάλιστα, με το νόμο γιατί περιγράφεται σε νόμο. Τι κάνει το άρθρο 22; Το άρθρο 22 δίνει τη δυνατότητα στο Υπουργείο Οικονομικών να πάρει άνω του 70% των κερδών του Ταμείου Παρακαταθηκών και Δανείων και με αυτά να μειώσει το έλλειμμα. Για να καταλάβετε τι σημαίνει αυτό ήθελα να σας πω τη μικρή ιστορία της έναρξης της πρωτοβουλίας της Κυβέρνησης για την απογραφή. Ξεκίνησε αυτή η πρωτοβουλία στις 24 Μαρτίου δεκαπέντε δηλαδή μέρες μετά τις εκλογές. Αυτοβούλως η Κυβέρνηση για τρεις λόγους ενημέρωσε την EUROSTAT ότι το έλλειμμα του 2003 αυξάνεται από 1,7 σε 2,95. 
     Ποιοι ήταν αυτοί οι τρεις λόγοι; ΄Ηταν πρώτον, η αναθεώρηση των εσόδων από την Ευρωπαϊκή ΄Ενωση που ήταν ίση με το 0,3% του ΑΕΠ. Το δεύτερο ήταν η μεταφορά φορολογικών εσόδων από το 2003 στο 2004 και το τρίτο ήταν η αναταξινόμηση εσόδων  του Ταχυδρομικού Ταμιευτηρίου. Όπως, ενδεχομένως, γνωρίζετε το Ταχυδρομικό Ταμιευτήριο μετετράπη σε ανώνυμη εταιρεία το 2002 κάτι που το κατατάσσει πλέον εκτός γενικής κυβέρνησης και συνεπάγεται ότι μέρος των κερδών της περιόδου 2002-2003 πρέπει να καταγραφεί ως πραγματικό έσοδο του δημοσίου μειώνοντας με τον τρόπο αυτό το έλλειμμα. Και η συγκεκριμένη μείωση θα έπρεπε να είναι 0,2. Εσείς πήγατε και είπατε στη EUROSTAT ότι κακώς επήλθε μείωση 0,2 και πρέπει να υπάρξει αύξηση κατά 0,2. Το ίδιο, λοιπόν, το οποίο εσείς καταγγείλατε τότε, έρχεστε στις 9 Δεκεμβρίου το προσθέτετε στο νόμο με διάταξη που έρχεται σήμερα να ψηφίσουμε με την οποία επιτρέπεται να χρησιμοποιήσετε μέρος των αποθεματικών του Ταμείου Παρακαταθηκών και Δανείων για αποπληρωμή των χρεών των νοσοκομείων δηλαδή για τη μείωση του ελλείμματος. Πώς είναι δυνατόν να ισχύει αυτό για το Ταμείο Παρακαταθηκών και Δανείων και να μην ισχύει για το Ταχυδρομικό Ταμιευτήριο;
     Πώς είναι δυνατόν με την ίδια λογική και την ίδια μέθοδο στη μία περίπτωση εσείς οι ίδιοι –η χώρα- να αυτοκαταγγέλεστε στη EUROSTAT με τις γνωστές συνέπειες και σήμερα να εφαρμόζετε δημιουργική λογιστική και μάλιστα με το νόμο; Ξέρετε ότι ακολούθησε της ιστορίας αυτής μια σειρά από γεγονότα τα οποία οδήγησαν στην κατάσταση στην οποία είμαστε σήμερα. 
     Προσωπικά θεωρώ ότι υπάρχει στο Σύμφωνο Σταθερότητας από νωρίς μια ένδειξη αδυναμιών. Είναι ένα κείμενο που είχε τελικά σοβαρές και αρνητικές συνέπειες για τους πολίτες της Ευρωπαϊκής Ένωσης. Η σημαντικότερη απ’ αυτές ήταν ότι δεν υπάρχει παγκοσμίως σε επίπεδο αναπτυγμένων χωρών άλλη οικονομική ζώνη αναπτυγμένων χωρών που να αναπτύσσεται βραδύτερα από τη ζώνη εφαρμογής του ευρώ. Αυτό είναι κάτι εξαιρετικά μεγάλης σημασίας. Αποτέλεσμα αυτής της υστέρησης στην ανάπτυξη είναι η ανυπαρξία δημιουργίας νέων θέσεων εργασίας. 
     Αυτή είναι η πραγματικότητα, κυρίες και κύριοι συνάδελφοι. Η Κυβέρνηση έρχεται εδώ, δημιουργεί προϋποθέσεις δημιουργικής λογιστικής, διατυμπανίζει ότι η Ελλάδα είναι μια χώρα η οποία έχει δημιουργήσει προβλήματα. Έρχονται σύννεφα που σωρεύονται και τα οποία εντός του 2005 θα φέρουν, βεβαίως, καταιγίδες και οι καταιγίδες αυτές θα είναι σε δύο κατευθύνσεις: Η πρώτη θα είναι στην κατεύθυνση της ανάπτυξης. 
     Ήδη τα πρώτα αποτελέσματα, κύριοι Υπουργοί, τα έχουμε. Ήδη διαπιστώνεται κάμψη του ρυθμού ανάπτυξης. Πράγματα τα οποία ήδη από το καλοκαίρι σας λέγαμε στην Αίθουσα αυτή αυτήν τη στιγμή επιβεβαιώνονται και με τα στατιστικά στοιχεία. Έρχονται, επίσης, και μέτρα τα οποία θα αναγκαστείτε να πάρετε. Πιστεύω ότι εντός του 2005 θα αναγκαστείτε να επιβάλετε έκτακτη φορολογία. 
     Όλα αυτά, βεβαίως, δεν μπορούν ούτε να αναταχθούν ούτε να χωρέσουν κάτω από τη σκέπη της συναίνεσης που καλύπτει την εκλογή στο πρόσωπο του κ. Κάρολου Παπούλια, ενός Προέδρου της Δημοκρατίας που πιστεύουμε βασίμως ότι θα τιμήσει το αξίωμα αυτό. Όλα αυτά έρχονται αυτήν τη στιγμή σε μια περίοδο όπου το μόνο στο οποίο έχετε –πρέπει να το ομολογήσουμε- μια αξιόλογη επίδοση είναι να αντιπολιτεύεστε το ΠΑΣΟΚ, το οποίο βρίσκεται ήδη εδώ και δέκα σχεδόν μήνες στην Αντιπολίτευση. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή. 
     Το λόγο έχει ο κ. Ηλίας Καλλιώρας. 
     ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
     Αγαπητοί συνάδελφοι, πράγματι, το σχέδιο νόμου που συζητούμε σήμερα είναι πολύ τεχνοκρατικό. Έχει τεχνική φύση και ως εκ τούτου, επειδή μιλάμε ξεκάθαρα για ενσωμάτωση μιας οδηγίας ή οδηγιών της Ευρωπαϊκής Ένωσης στο δικό μας δίκαιο, πρόκειται για μια ακόμη θετική εξέλιξη και για τις ελληνικές αγορές. Μιλάμε για χρηματοοικονομική ασφάλεια. 
     Επειδή το θέμα είναι σοβαρό, θα μου επιτρέψετε σταχυολογώντας πολύ γρήγορα να πω ότι σε παγκόσμιο επίπεδο οι χρηματοοικονομικές αγορές σήμερα ισοδυναμούν με 1,5 τρισεκατομμύριο ευρώ που μπαίνει σε αυτό που λέγεται «χρηματοοικονομικές αγορές» του πλανήτη. 
     Άλλο παράδειγμα  είναι τα SAVINGS AND LOANS στο δεύτερο μισό της δεκαετίας του ’80. Μιλάμε για χρηματοοικονομική ασφάλεια. Εκεί να θυμίσω ότι περιοδικά, όπως το BUSINESS WEEK λόγου χάρη, μιλούσαν τότε για τρίτο παγκόσμιο πόλεμο σε ό,τι αφορά τα χρήματα που έπρεπε να πληρώσουν οι αμερικανοί πολίτες. 
     Να θυμίσω, επίσης, το παράδειγμα του Michael Milken, όπου κάποιος παίκτης στην Ασία «κατάφερε» να ρίξει έξω τη μητρική εταιρεία ενός χρηματοπιστωτικού οργανισμού στο Λονδίνο. 
     Επίσης να σας θυμίσω τι έγινε το 1997, όταν άρχισε ο «χορός» με πρώτο θύμα τις χώρες της Ασίας. Μεταφέρθηκε στη Ρωσία, μετά Βραζιλία και Αργεντινή. Θυμηθείτε παρακαλώ όλοι τι έγινε που έφθασε στο σημείο η δεύτερη μεγαλύτερη ασφαλιστική και αντασφαλιστική εταιρεία του κόσμου της Ιαπωνίας να πέσει έξω. 
     Έτσι, λοιπόν, εδώ συζητούμε κάτι εξαιρετικά σημαντικό, όσο τεχνοκρατικό και αν είναι. Ποιος είναι ο στόχος; Να αυξήσουμε τη χρηματοοικονομική ασφάλεια. Να προστατεύσουμε τις υγιείς πρακτικές που έχουν σχέση με τη διαχείριση του κινδύνου και να ενισχύσουμε την ελεύθερη παροχή τόσο των υπηρεσιών όσο και του κεφαλαίου. Προχωρούμε με άλλα λόγια –και αυτό είναι πασιφανές- στην ενοποίηση των χρηματοοικονομικών αγορών της Ευρωπαϊκής Ένωσης. Αυτό αποτελεί μια θετική και αναγκαία εξέλιξη και για τον τόπο μας. 
     Επίσης με το σχέδιο νόμου που θα υπάρχει εντός είκοσι ημερών από σήμερα και η λειτουργία των αγορών της Ενιαίας Ευρωπαϊκής Αγοράς θα είναι οικονομικότερη, αλλά θα είναι και πιο σταθερή. 
     Πρέπει να πω ότι η Νέα Δημοκρατία περίπου ένα μήνα πριν έφερε στη Βουλή και ψήφισε ένα άλλο σχέδιο νόμου για τα αμοιβαία κεφάλαια, ενσωματώνοντας ακριβώς για άλλη μια φορά το ευρωπαϊκό δίκαιο στο δικό μας δίκαιο. 
     Αγαπητοί συνάδελφοι, ένα κομμάτι του σχεδίου νόμου αναφέρεται και στα διεθνή λογιστικά πρότυπα. Πρέπει να σας πω ότι αυτή καθ’ αυτή η λογική και επιταγή της Ευρώπης ήταν από τον Ιούλιο του 2002 να εφαρμοστεί αυτό που λέγεται «διεθνή λογιστικά πρότυπα». Δυστυχώς πέρασαν πάνω από δύο χρόνια και τώρα με το νέο έτος θα ισχύει μετά απ’ αυτές τις παρατάσεις. Πρέπει να πούμε ότι έχει μεγάλη σημασία, γιατί αλλάζουν οι χρηματοοικονομικές δείκτες και οι δείκτες των τραπεζών. Πρέπει, δηλαδή, από εδώ και πέρα να ξέρουμε ότι οι εισηγμένες εταιρείες, αυτό που αποτελεί πραγματικό προϊόν ή κεφάλαιο ή στοιχείο  του ενεργητικού να αποτυπώνεται, πραγματικά με τα στοιχεία τα οποία περιλαμβάνουν οι λογιστικές καταστάσεις και τα αποτελέσματα χρήσεως των εταιρειών. 
     Σκεφθείτε, όπως ειπώθηκε και στην επιτροπή, τι θα συμβεί με τις ελληνικές τράπεζες. Κάποιοι μας κατηγόρησαν στην επιτροπή και τους θυμίζω -χωρίς να μπω σε καμία άλλη λεπτομέρεια- τα 220 δισεκατομμύρια σε ποια τράπεζα θα τα δώσουν και για ποιο λόγο, για να μην ακουστεί στη συνέχεια τίποτα στην Αίθουσα. 
     Πιο κάτω είναι το θέμα της Αγροτικής Τραπέζης. Δυστυχώς, κύριε Πρόεδρε, τώρα ήρθαν τα απόνερα του Χρηματιστηρίου. Τα νιώθουμε συνεχώς να καταφθάνουν. Κόκκινους κωδικούς είχε η Αγροτική Τράπεζα. «Λαμπρόχαρτα» τα είχαν γράψει οι εφημερίδες. Άλλοι μίλησαν για το πόρισμα GRAND THORTON που δεν το είδαμε ποτέ και πάει λέγοντας. Ερχόμαστε σήμερα εμείς, για να συζητήσουμε και να ζητήσουμε την έκδοση ειδικού ομολογιακού δανείου για την αγροτική τράπεζα. Αυτή είναι η δική μας κατάντια. 
     Επίσης ειπώθηκαν πολλά και για τη ρύθμιση χρεών των νοσοκομείων του ΕΣΥ. Βεβαίως έχει δίκιο η Κυβέρνηση και εμείς που όλα αυτά τα χρόνια σας κατηγορούσαμε ότι τα σπρώχνετε όλα κάτω από το χαλί, όπως είπε και ο κ. Αλογοσκούφης, «μουλωχτά» και με «φαύλο καθεστώς». Συγκράτησα αυτές τις φράσεις, γιατί μου άρεσαν, με εξέφραζαν και καταλαβαίνω ότι έτσι γινόταν. Τώρα αν είναι 2,2 δισεκατομμύρια ευρώ πάνω ή κάτω, μικρή σημασία έχει. Μιλάμε για τεράστια ποσά για τους Έλληνες πολίτες. Ας αφήσουμε τα νούμερα έξω. 
     Επίσης, με μεγάλη έκπληξη άκουσα τον κ. Γείτονα να κάνει μάθημα σήμερα αναφορικά με τα προβλήματα και τους τρόπους που μπορούσαν οι του Υπουργείου Υγείας να λύσουν αυτά τα προβλήματα. Ολόκληρη διάλεξη έκανε. Ξέχασε ότι το 1997 ήταν Υπουργός Υγείας, αν και το ανέφερε, και από το 1997 μέχρι τώρα ήταν επτά χρόνια. Θα μπορούσε να έχει δασκαλέψει τους άλλους Υπουργούς Υγείας να έχουν κάνει κάτι ενδιάμεσα. Τώρα τα θυμήθηκε; 
     Πρέπει, όμως, να πούμε κάτι, κύριε Πρόεδρε. Είμαστε υποχρεωμένοι ως παράταξη και ως Κυβέρνηση να ρυθμίσουμε αυτά τα χρέη. Δεν έχουμε επιλογή. 
     Πρέπει, επίσης, να πούμε και κάτι για την ύπαιθρο. Δεν πρόκειται να υπάρχει ύπαιθρος και ανάσα στην ύπαιθρο, αν δεν υπάρχει υγεία και παιδεία. Γι’ αυτό και η τόσο μεγάλη εμμονή μας σε αυτά τα δύο ζητήματα ως Νέα Δημοκρατία. 
      Κύριε Πρόεδρε, θέλω να θίξω ένα τελευταίο ζήτημα για το Ταμείο Παρακαταθηκών και Δανείων. Άκουσα τον κ. Βερελή πριν λίγο. Επειδή δεν έχω χρόνο, θα παρακαλέσω τον κύριο Υπουργό να εξηγήσει στον κ. Βερελή ποια είναι η διαφορά του Ταμείου Παρακαταθηκών και Δανείων, έτσι που την προσαρμόζουμε νομοθετικά, με το Ταχυδρομικό Ταμιευτήριο και τι σημαίνει έσοδα και μη έσοδα στις δύο περιπτώσεις. Ευχαριστώ, κύριε Υπουργέ, εκ των προτέρων.
      Τελειώνοντας, κύριε Πρόεδρε, θα ήθελα να πω ότι ψηφίζω το σχέδιο νόμου, διότι προχωρούμε με διαφάνεια να δώσουμε αυτό που χρειάζεται ο τόπος, την ανάσα για την ανάπτυξη, να δημιουργήσουμε θέσεις απασχόλησης, να μειώσουμε την ανεργία. Γι’ αυτό πασχίζουμε και θα το καταφέρουμε στο τέλος – να είστε σίγουροι.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καλλιώρα.
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, μέσα στην ευρεία αποδοχή, την οποία είχε η επιλογή του Κάρολου Παπούλια ως νέου Προέδρου της Δημοκρατίας, μέσα σε ένα κλίμα συναίνεσης, το οποίο διαμορφώθηκε, θα μπορούσε κανείς να πει ότι το νομοσχέδιο αυτό θα ήταν μια ευκαιρία να εκφραστεί και σε συγκεκριμένες νομοθετικές πρωτοβουλίες αυτή η επιδίωξη συμφωνίας για αποφάσεις, οι οποίες οδηγούν στο κοινό καλό.
      Και είναι αλήθεια ότι το νομοσχέδιο, το οποίο συζητάμε, το οποίο ούτως ή άλλως είχε προπαρασκευαστεί κατά το μεγαλύτερο μέρος του από την προηγούμενη κυβέρνηση, προσφέρει μια τέτοια βάση συναίνεσης, ιδίως μετά τις διευκρινίσεις που τέθηκαν σχετικά με τη συχνότητα δημοσίευσης των τριμηνιαίων καταστάσεων των επιχειρήσεων.
      Το πρώτο –και σημαντικό- μέρος του νομοσχεδίου, λοιπόν, δεν νομίζω ότι πρέπει να μας απασχολήσει από άποψη σημαντικών διαφορών, διότι πρακτικά κάνει το αυτονόητο εκσυγχρονίζοντας την εποπτεία των αγορών και επιταχύνοντας την εισαγωγή των διεθνών λογιστικών προτύπων, έπειτα από χρόνια προετοιμασίας των ελληνικών εισηγμένων επιχειρήσεων.
      Υπάρχουν όμως στο νομοσχέδιο αυτό δύο πολύ σημαντικά προβλήματα, δύο μεγάλα αγκάθια, τα οποία όχι μόνο επιβάλλουν την ισχυρή διαφωνία μαζί τους, αλλά, ταυτόχρονα, αποκαλύπτουν για άλλη μια φορά την πρόχειρη, εμπαθή και μισαλλόδοξη επιλογή της αμαύρωσης των προγενέστερων διαχειρίσεων του ΠΑΣΟΚ, μόνο και μόνο για να απαξιωθεί η προηγούμενη οικονομική πολιτική και να ελαφρυνθούν τα ελλείμματα, τα οποία θα αναλογούσαν φυσιολογικά στη νέα διακυβέρνηση.
      Αναφέρομαι πρώτα απ’ όλα στο άρθρο 15, το οποίο ρυθμίζει με ένα τρόπο πολύ βιαστικό και χωρίς σχέδιο τα χρέη των νοσοκομείων. Είναι αλήθεια, κυρίες και κύριοι συνάδελφοι, ότι οι πληρωμές των νοσοκομείων προς τους προμηθευτές έχουν ακόμα σημαντικά προβλήματα καθυστέρησης, έλλειψης επαρκούς καταγραφής και πολύ συχνά διαξιφισμών και διαφωνιών με τους οφειλέτες, που είναι τα ασφαλιστικά ταμεία.
      Γι’ αυτό, τον ενάμιση τελευταίο χρόνο, έπειτα από πολύ δύσκολες διαπραγματεύσεις μεταξύ νοσοκομείων και ασφαλιστικών ταμείων, είχαμε καταλήξει, πριν από τις εκλογές του Μαρτίου, ότι από τα χρέη, τα οποία ρυθμίζει το σημερινό νομοσχέδιο, το 70% περίπου οφείλεται και πρέπει να καταβληθεί από εύρωστα ασφαλιστικά ταμεία όχι μόνο του δημόσιου, αλλά και του ευρύτερου ιδιωτικού τομέα και μόνο το υπόλοιπο 30% θα έπρεπε να καταβληθεί από τον κρατικό προϋπολογισμό, διότι αντιπροσώπευε υπηρεσίες δημόσιας ωφέλειας διαφόρων περιπτώσεων. Αυτό πιστεύω ότι θα έβαζε μια τάξη, μέσω ενός αλληλόχρεου λογαριασμού, μια λύση καθαρή, την οποία ομολογουμένως αργήσαμε εμείς να φέρουμε σε εφαρμογή, αλλά την οποία παρεδέχθη ως τη μόνη συμφέρουσα και λυσιτελή λύση ο σημερινός Υπουργός Υγείας λίγους μήνες μετά τις εκλογές της 7ης Μαρτίου.
      Έρχεται τώρα η Κυβέρνηση και αντί να εφαρμόσει αυτήν τη προφανή μέθοδο, θέλει να βγάλει ομόλογα έτσι, ώστε να αφήσει και πάλι τα ασφαλιστικά ταμεία και να μην εκπληρώσουν τις δικές τους υποχρεώσεις, αλλά και να σχηματίσουν την πεποίθηση ότι και στο μέλλον δεν χρειάζεται να είναι τακτικοί πληρωτές των υποχρεώσεών τους, διότι πάλι κάποτε θα βρεθεί η Κυβέρνηση σε μια δυσχερή θέση, για να τους χαρίσει τις οφειλές τους. Αυτό είναι το ένα θέμα.
      Το δεύτερο θέμα, το οποίο γίνεται ακόμα σοβαρότερο, είναι ότι ακούσαμε από το Υπουργείο Οικονομικών να λέει ότι με την πληρωμή των χρεών των νοσοκομείων μέσω των ομολόγων, οι επιβαρύνσεις των ελλειμμάτων θα γίνουν στα παρελθόντα έτη, οπότε πραγματοποιήθηκαν και οι σχετικές δαπάνες. Και θα αντιστοιχηθεί, για παράδειγμα, στο 2002, στο 2003, στο 2004 η πληρωμή που αντιστοιχεί στις προμήθειες που έκαναν τα διάφορα νοσοκομεία.
      Αν δεν κάνω λάθος, αυτή είναι η μέθοδος, την οποία με συντριπτικό, αστήρικτο και άδικο τρόπο απέρριψε η Κυβέρνηση, όταν συζητούσε την καταγραφή των αμυντικών δαπανών. Και το επιχείρημα, το οποίο είχε είναι ότι δεν μπορούμε να εντοπίσουμε την παραλαβή των οπλικών συστημάτων. Και γι’ αυτό χρεώνω στα ελλείμματα των προγενεστέρων ετών όλες τις πληρωμές που έγιναν, ασχέτως το πότε θα γίνουν οι παραλαβές.
      Είναι προφανές βέβαια ότι μια τέτοια επιλογή, σε αντίθεση με τις μεθόδους που εφαρμόζουν όλα τα άλλα κράτη της Ευρωπαϊκής Ένωσης, είχε στόχο να επιβαρύνει τα ελλείμματα των περιόδων ΠΑΣΟΚ και να μην επιβαρύνει κατ’ αναλογία, κατά μία μέτρια αναλογία, τα ελλείμματα των επομένων ετών, όπως επιβάρυνε μέχρι τώρα και των προηγούμενων.
      Εμφανίζεται εδώ και το τραγικό παράδοξο η χώρα να μπορεί να γνωρίζει με ακρίβεια το πότε προμηθεύτηκε ασπιρίνες ένα επαρχιακό νοσοκομείο, αλλά να μην μπορεί να περιγράψει το πότε παρέλαβε μαχητικά αεροσκάφη. Και αυτό γίνεται, διότι και στις δύο αντίθετες και αντιφατικές επιλογές, τις οποίες κάνει η Κυβέρνηση της Νέας Δημοκρατίας για τις αμυντικές δαπάνες και για τα χρέη των νοσοκομείων, αγνοεί τη σύγκρουση λογικής που υπάρχει, απλώς και μόνο επειδή και οι δύο αυτές επιλογές τα ρίχνουν στα ελλείμματα των προηγουμένων ετών.
      Ακόμη όμως πιο απαράδεκτη είναι η ρύθμιση, η οποία επιχειρείται στο Ταμείο Παρακαταθηκών και Δανείων. Με μια πρωτοφανή πρωτοβουλία η Κυβέρνηση δίνει το δικαίωμα στον Υπουργό Οικονομίας και Οικονομικών να αφαιρεί από τα πλεονάσματα του Ταμείου όσα θέλει, όπως επίσης και έως το σύνολο των αποθεματικών, προκειμένου να τα εγγράψει ως έσοδα του τακτικού προϋπολογισμού, να μειώσει το έλλειμμα και το δημόσιο χρέος.
      Εμείς κατά τη διάρκεια των διαφόρων επεισοδίων που έλαβαν χώρα στο σίριαλ της απογραφής, είχαμε προτείνει στην Κυβέρνηση να διατηρήσει το Ταμείο Παρακαταθηκών και Δανείων στον ευρύτερο δημόσιο τομέα, πράγμα το οποίο σήμαινε ότι θα μειωθεί το δημόσιο χρέος από τα υψηλά αποθεματικά που έχει και θα μειωθεί και το έλλειμμα κατά το συνυπολογισμό του πλεονάσματος που έχει το Ταμείο Παρακαταθηκών και Δανείων. Όχι, έλεγε η Κυβέρνηση, δεν ανήκει στον ευρύτερο δημόσιο τομέα, αναφέροντας, χωρίς να προσκομίσει καμία απόδειξη, τάχα τη γνωμοδότηση ενός υπαλλήλου της Τραπέζης της Ελλάδος.
      Τώρα όμως έρχεται και το κάνει νομοθετικά. Και εγώ ερωτώ: μα εάν τα αποθεματικά μπουν από δω και πέρα και ελαφρύνουν το δημόσιο χρέος και το δημόσιο έλλειμμα, δεν θα έπρεπε να συνυπολογιστούν και αναδρομικά; Ξέρετε τι συνέπεια θα έχει αυτό, κυρίες και κύριοι συνάδελφοι; Τα ελλείμματα των προηγουμένων ετών αυτομάτως θα περιορίζονταν και σε πολλές χρονιές αυτή η ελάφρυνση έφτανε για να τα κατεβάσει κάτω από το 3%.
      Όμως, η αφαίρεση αυτή των αποθεματικών που κάνει στο Ταμείο Παρακαταθηκών και Δανείων τινάζει στον αέρα όλη τη στεγαστική πολιτική, την οποία κάνει το Ταμείο προς τους δημόσιους υπαλλήλους, όπως επίσης τινάζει στον αέρα όλη τη δανειακή πολιτική, την οποία κάνει στην Τοπική Αυτοδιοίκηση. Διότι, ένας οργανισμός, για να δώσει δάνεια στους υπαλλήλους, για να δώσει δάνεια στην Τοπική Αυτοδιοίκηση, πρέπει να έχει ορισμένα αποθεματικά, τα οποία τώρα θα αφαιρεθούν, έως και στο σύνολό τους, από τη νέα διακυβέρνηση. Πώς σκαρφίστηκε η Κυβέρνηση να αντιμετωπίσει αυτό το πρόβλημα; Προχωρεί σε τιτλοποίηση των μελλοντικών εσόδων από τα στεγαστικά δάνεια, τα οποία ήδη έχει χορηγήσει.
      Θυμάσθε βέβαια όλοι ότι τα προηγούμενα έτη εξαπέλυε μύδρους η Κυβέρνησης για ορισμένες τιτλοποιήσεις εσόδων οι οποίες είχαν γίνει το έτος 2000, παρά το γεγονός ότι τελικά δεν συμπεριελήφθησαν ούτε στα έσοδα, ούτε στο χρέος. Θυμάσθε τους μύδρους τους οποίους εξαπέλυε, επειδή οι τιτλοποιήσεις αυτές έγιναν μέσω εταιρειών ειδικής μορφής στην αλλοδαπή και κατηγορούσε την κυβέρνηση ότι στήνει off shores εταιρείες, δίνει δικαιώματα σε αυτές για να ελέγχουν τα μελλοντικά έσοδα δημοσίων οργανισμών. Και έρχεται η ίδια η Κυβέρνησης της Νέας Δημοκρατίας πριν από λίγες μέρες στις 3.12.2004 και προχωρεί στην τιτλοποίηση μέρους του χαρτοφυλακίου στεγαστικών δανείων ύψους 2,6 δισεκατομμυρίων ευρώ εκχωρώντας σε νομικό πρόσωπο ειδικού σκοπού που θα ιδρυθεί στην αλλοδαπή απαιτήσεις του από στεγαστικά δάνεια έναντι ανταλλάγματος καταβλητέου τοις μετρητοίς και με το ποσό αυτό θα αναπληρώσει τα αφαιρούμενα αποθεματικά του ταμείου. Αυτή η ιδέα είναι πρωτοφανής στα διεθνή λογιστικά χρονικά. Ασφαλίζει τα δάνεια που δίνει η Κυβέρνηση σε δικαιούχους μέσω αποθεματικών που δημιουργεί, τιτλοποιώντας τις εισπράξεις για τις πληρωμές των δανείων των ίδιων. Αυτό δεν έχει ξαναγίνει ποτέ και πουθενά, να δημιουργείς εγγύηση για τις καταβολές των δανείων, τιτλοποιώντας τα δάνεια που έχεις καταβάλει και για τα οποία κάποτε θα πληρωθείς. 
      Νομίζω ότι βρισκόμαστε μπροστά σε μία απαράδεκτη μεθόδευση, η οποία αποδεικνύει όχι μόνο την εμπάθεια της απογραφής, αλλά αποδεικνύει επίσης και το ότι δεν υπάρχει κανείς φραγμός, κανένα κριτήριο για να αντιμετωπιστούν τα πραγματικά προβλήματα και ό,τι έγινε τώρα με την απογραφή, ήταν αποτέλεσμα μισαλλοδοξίας, εμπάθειας, πολιτικής σκοπιμότητας. 
      Καταθέτω στα Πρακτικά το έγγραφο της απόφασης. 
      (Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτά είχα να πω κύριε Πρόεδρε και σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Έκτορας Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, συζητάμε σήμερα ένα νομοσχέδιο που φαίνεται τεχνικό, ρυθμίζει σημαντικά θέματα.
      Σε ό,τι αφορά τα τρία πρώτα κεφάλαια, δηλαδή για την προσαρμογή στο ελληνικό δίκαιο της οδηγίας 2002/47/ΕΚ, την εφαρμογή των διεθνών  λογιστικών προτύπων και βεβαίως τα θέματα της Αγροτικής Τράπεζας, δεν θα αναφερθώ γιατί τα  ανέλυσε λεπτομερώς ο εισηγητής μας. Εγώ θα εξαντλήσω το χρόνο που μου δίνει ο Κανονισμός στις λοιπές διατάξεις και συγκεκριμένα για το άρθρο 17 το οποίο βρίσκω ίσως το σημαντικότερο άρθρο σ’ αυτό το νομοσχέδιο. 
      Στην επιτροπή ο κ. Αλογοσκούφης κατήγγειλε το ΕΣΥ με το χαρακτηρισμό «ως φαύλο» στον τομέα των προμηθειών. «Επειδή όπως εξήγησε κάνει κοινωνική πολιτική με πιστώσεις που δεν είναι εγγεγραμμένες στον προϋπολογισμό, άρα με πιστώσεις που δεν φαίνονται». Σήμερα, κύριε Υπουργέ, συζητάμε για τη ρύθμιση των χρεών των νοσοκομείων και σε λίγες μέρες θα μιλήσουμε για τον προϋπολογισμό. Αυτή τη ρύθμιση θα την πληρώσει ο κρατικός προϋπολογισμός, αλλά δεν είναι εγγεγραμμένο ούτε ένα ευρώ στον προϋπολογισμό για την αποπληρωμή αυτής της ρύθμισης. Και δεν είναι μόνο αυτό. Δεν είναι εγγεγραμμένα τα ανάλογα κονδύλια για όλες τις άλλες παρεμβάσεις του ΕΣΥ που είναι οι ουσιαστικές πηγές στην ουσία και οδηγούν στα ελλείμματα (κάλυψη ανασφαλίστων, κάλυψη απόρων, κάλυψη του μεγάλου κόστους της αιμοδοσίας και του αίματος για όλους τους Έλληνες). Άρα πώς θα κάνετε εσείς κοινωνική πολιτική με κονδύλια που δεν είναι εγγεγραμμένα στον προϋπολογισμό; Δηλαδή επαναλαμβάνετε αυτό που καταγγέλλετε; 
      Ο Υπουργός Υγείας προχθές, κυρίες και κύριοι συνάδελφοι, σε αυτή την Αίθουσα επ’ ευκαιρία επερώτησης, απένειμε μομφή στην Αντιπολίτευση και σε μας ότι δεν του παρέδωσε το ΠΑΣΟΚ αναλυτικές καταστάσεις των χρεών των νοσοκομείων. Του είπαμε ότι υπάρχει η διεύθυνση προμηθειών, η διεύθυνση οικονομικού (και τα ΠΕΣΥΠ) που μπορούν να του δώσουν λεπτομερή στοιχεία για ό,τι θέλει. Γιατί είπε το εξής τραγικό: «Τα στοιχεία που έχω» -φαντάζομαι κύριε Υπουργέ της Οικονομίας, να μη νομοθετείτε με αυτά τα στοιχεία-  «είναι τα στοιχεία που μας έδωσαν οι προμηθευτές και μ’ αυτά τα στοιχεία ξέρουμε τι χρωστάμε στους προμηθευτές». Ήταν βέβαια εκείνη την ημέρα που είχε και τη ρουκέτα για τις πλάκες αμιάντου στο Θριάσιο Νοσοκομείο. Δεν είπε όμως ότι αυτές οι πλάκες μπήκαν πριν το 1993, επί κυβερνήσεως της Νέας Δημοκρατίας, και δημιούργησε μια άλλη ανησυχία για τη δημόσια υγεία. Γιατί όλοι εμείς ξέρουμε –εγώ λόγω της ειδικότητάς μου ξέρω- ότι υπάρχουν κτήρια στην Ελλάδα με αμίαντο και ότι ο αμίαντος είναι επικίνδυνος όταν γίνεται διάβρωση. Φυσικά και πρέπει να αντικατασταθούν. Ξέρω όμως ότι υπάρχουν νοσοκομεία, σχολεία, δίκτυα ύδρευσης, που τώρα αντικαθίστανται από αμίαντο και ξέρω ότι μέχρι πριν λίγα χρόνια υπήρχαν και αρτοποιεία και φούρνοι που αντικαταστάθηκαν ευτυχώς όλα αυτά. Αντί, λοιπόν, να κάνουμε ρουκέτες, πρέπει να μιλάμε για την ουσία.
      Η ρύθμιση των χρεών. Τι σημαίνει χρέη των νοσοκομείων; Ακούγονται νούμερα. Ταμειακό έλλειμμα είναι αυτό που έχουν τα νοσοκομεία που αναλύεται σε ένα πρωτογενές, πραγματικό, χρέος το οποίο καλύπτει το 27% περίπου του ταμειακού ελλείμματος και βεβαίως υπάρχουν χρέη των ταμείων προς τα νοσοκομεία που καλύπτουν το 73%. Και απ’ αυτά τα χρέη των ταμείων προς τα νοσοκομεία, το 80% είναι χρέη του ΟΓΑ προς τα νοσοκομεία.
      Θα πω τρεις κουβέντες για να το αναλύσουμε αυτό, γιατί, πράγματι, γίνεται κοινωνική πολιτική μ’ αυτόν τον τρόπο και, πράγματι, έρχεται εκ των υστέρων ο κρατικός προϋπολογισμός και το καλύπτει. 
      Το πρώτο και σημαντικό είναι το χαμηλό νοσήλιο, το υποτιμημένο γιατί είναι περίπου το 1/3 έως το ?  του πραγματικού κόστους του νοσηλίου και μάλιστα είναι κλειστό. Πρέπει να δει συνολικά η Κυβέρνηση και το Κοινοβούλιο τη βιωσιμότητα των ταμείων και αυτό είναι πάρα πολύ σημαντικό. Και αυτό το χαμηλό νοσήλιο δεν πληρώνουν τα ταμεία και ιδιαίτερα ο ΟΓΑ, αλλά και το δημόσιο και ο «Οίκος Ναύτου» και άλλα. 
      Το δεύτερο είναι οι ανασφάλιστοι, οι άποροι και οι αλλοδαποί. Το ύψος του κόστους σε ετήσια βάση είναι περίπου 150.000.000 ευρώ. Και επειδή η ρύθμιση θα καλύπτει περίπου τέσσερα χρόνια, είναι 600.000.000 ευρώ από τους ανασφάλιστους, από τους άπορους και από τους αλλοδαπούς. Από την ελεύθερη πρόσβαση κάθε Έλληνα ή άλλου πολίτη που έχει πρόβλημα υγείας και επείγον περιστατικό και πρέπει να πάει στα νοσοκομεία μας, ο κρατικός προϋπολογισμός καλύπτει ένα μικρό κομμάτι. 
      Το τρίτο και μεγάλο κομμάτι είναι το θέμα του αίματος, της αιμοδοσίας και είμαστε περήφανοι για την υψηλή ποιότητα παροχής αίματος σε όλους τους ανθρώπους που χρειάζονται στο δημόσιο και στον ιδιωτικό τομέα. Όλα τα ιδιωτικά νοσοκομεία, ιδιωτικές κλινικές, ή οποιοσδήποτε χρειαστεί αίμα παίρνει δωρεάν αίμα από τα νοσοκομεία μας. Και αυτό στοιχίζει περίπου 240.000.000 ευρώ το χρόνο τα τέσσερα χρόνια περίπου 1 δισεκατομμύριο ευρώ. Είναι περίπου 130.000 δραχμές η φιάλη. Έχουμε περίπου εξακόσιες χιλιάδες φιάλες. Αυτό και μόνο δείχνει τι σημαίνει χρέη ή ταμειακό έλλειμμα. Αυτό, βέβαια, σημαίνει ότι όλα τα άλλα γίνονται καλά, ορθολογικά, δεν υπάρχουν υπερτιμολογήσεις, δεν συνυπολογίζουν οι εταιρείες το ότι καθυστερούν πάρα πολύ τα νοσοκομεία μας να τους πληρώσουν ένα και δύο χρόνια; Φυσικά υπάρχουν και αυτά είναι αποδεδειγμένα.
      Ο τρόπος των προμηθειών στην Ελλάδα είναι συγκεντρωτικός. Το Υπουργείο Ανάπτυξης κάνει τις προμήθειες για όλο το δημόσιο τομέα και για τα νοσοκομεία. Βεβαίως δίνει εξαιρέσεις και εξουσιοδοτήσεις για να κάνουν τα νοσοκομεία ετήσιους διαγωνισμούς αναλώσιμου υλικού. 
      Άρα το σύστημα με την πρόταση του νυν Υπουργού Υγείας ότι θα το κάνει συγκεντρωτικό σε επίπεδο Υπουργείου Υγείας είναι σε λάθος κατεύθυνση. Το σωστό είναι να το κάνει πλήρως αποκεντρωμένο. Βεβαίως να ολοκληρωθεί το διπλογραφικό που πήρε παράταση ένα χρόνο, αλλά, δυστυχώς, αυτόν το χρόνο δεν προχώρησε καθόλου και στις 1.1.2005 δεν θα είναι έτοιμο. Μιλάω για το διπλογραφικό και τη μηχανοργάνωση.
      Και, βεβαίως, η λύση είναι αυτό που ψηφίσαμε εμείς στην δεύτερη ρύθμιση –θα πω δυο λόγια και για τις άλλες δυο ρυθμίσεις- δηλαδή ο αλληλόχρεος λογαριασμός μετά την πρόταση της επιτροπής που συγκροτήθηκε με την προηγούμενη ρύθμιση και η οποία κατέληξε σε ένα άλλο σύστημα προμηθειών και στον αλληλόχρεο λογαριασμό ο οποίος δεν ολοκληρώθηκε όπως είπε ο κ. Χριστοδουλάκης -και εδώ υπάρχει ευθύνη. Αλλά αν δεν ολοκληρώθηκε επειδή εμείς τον προχωρήσαμε αργά τον αλληλόχρεο λογαριασμόγιατί εσείς τον πάτε πίσω και τον ακυρώνετε; 
     Κυρίες και κύριοι έγιναν άλλες δυο ρυθμίσεις όπως ανέφερε και ο κ. Γείτονας. Η πρώτη ρύθμιση, το 1997, είχε και διέξοδο. Τότε πέρασε μισθοδοσία του προσωπικού στο Υπουργείο Εθνικής Οικονομίας. Και υπήρχε η δεύτερη ρύθμιση, το 2001, η οποία έφερε το θέμα του αλληλόχρεου λογαριασμού, που κατά την άποψή μου είναι η λύση μαζί με την μηχανοργάνωση, το διπλογραφικό και την επαγγελματική διοίκηση και αποκέντρωση του συστήματος. Όμως η δική σας διάταξη, κύριε Υπουργέ, έχει και ένα άλλο θέμα: την νομιμοποίηση των προμηθειών. 
     Εδώ να σας δώσω δυο στοιχεία. Κατ’ αρχάς, αυτό το ταμειακό έλλειμμα έτρεχε τα τρία προηγούμενα χρόνια με μέσο όρο 60.000.000 ευρώ περίπου το μήνα. Αυτό το χρόνο τρέχει με περισσότερο από 85.000.000 ευρώ το μήνα. Αυτούς τους μήνες που έχουμε διανύσει. Επειδή πάγωσαν όλοι οι ετήσιοι διαγωνισμοί μετά τον Απρίλιο -δεν ξέρω γιατί- και επειδή σ’ αυτόν τον χρόνο όλες οι προμήθειες στα νοσοκομεία γίνονται με παράτυπες παρατάσεις των προηγούμενων διαγωνισμών και κυρίως με πρόχειρους διαγωνισμούς, οι οποίοι πήραν την μορφή επιδημίας, υπάρχει ένα άλλο σημαντικό πρόβλημα το οποίο νομιμοποιείται τώρα. Και βεβαίως σωστά νομιμοποιείται θέλοντας να κάνετε μια αρχή, κύριε Υπουργέ, αλλά την αρχή δεν βλέπουμε. Γιατί η πρόταση ότι θα φέρει το Υπουργείο Υγείας ένα νέο σύστημα μέσω του οποίου θα κάνει αυτό τις προμήθειες, είναι μια εξαγγελία η οποία λέγεται απλώς για να ξεπεραστεί η σημερινή κατάσταση. Γιατί αύριο -και το εννοώ- τα ελλείμματα θα τρέχουν με πολύ μεγαλύτερο ποσοστό και θα έχετε πολύ μεγαλύτερα προβλήματα ν’ αντιμετωπίσετε. 
     Ευχαριστώ πολύ. 
     (χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Νασιώκα.
     Κυρίες και κύριοι συνάδελφοι, η Βουλευτής Επικρατείας κ. Ελευθερία Μπερνιδάκη-Άλνους ζητεί ολιγοήμερη άδεια απουσίας στο εξωτερικό από τις 8 έως τις 17 Ιανουαρίου 2005, προκείμενου να πραγματοποιήσει διαλέξεις σε πανεπιστήμια των ΗΠΑ και σε φορείς της ομογένειας. 
     Εγκρίνει το Σώμα;
     ΟΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ ( Σωτήρης Χατζηγάκης): Το Σώμα ενέκρινε.
     Ζητήσατε το λόγο, κύριε Υπουργέ; 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ας μιλήσουν πρώτα οι συνάδελφοι.
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Εμμανουήλ Σκουλάκης. 
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Να μας εξηγήσετε και για τον αμίαντο. 
     ΕΜΜΑΝΟΥΗΛ ΣΚΟΥΛΑΚΗΣ: Αν ήταν παρών, κύριε συνάδελφε, ο Υπουργός Υγείας, ο οποίος προτιμά τα τηλεοπτικά παράθυρα, γιατί είναι πιστός στην «Μεϊμαράκειον» εντολή επικοινωνιακή πολιτική και όχι ουσίας, θα μιλάγαμε και για τον αμίαντο. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, επειδή εν τη απουσία του Υπουργού Υγείας ελέχθη κάτι, να σας υπενθυμίσω ότι συζητάμε ένα νομοσχέδιο του Υπουργείου Οικονομίας και Οικονομικών και βρίσκεται εδώ ο αρμόδιος Υπουργός. 
     ΕΜΜΑΝΟΥΗΛ ΣΚΟΥΛΑΚΗΣ: Το ξέρω. 
     Πάντως χαίρομαι που είστε και οι δυο Υπουργοί Οικονομικών εδώ. Λυπούμαι, εγώ προσωπικά, που δεν είναι ο Υπουργός Υγείας εδώ. Γιατί το υπ’ αριθμόν ένα θέμα του Υπουργείου Υγείας συζητείται εδώ. 
     Εκείνος ήταν στην τηλεόραση. Τώρα τον έβλεπα. Και, μάλιστα, απειλούσε λέγοντας «μη μου λέτε για τον αμίαντο γιατί θ’ ανοίξω το θέμα. Παρά του ότι το παρέλαβε η Κυβέρνηση της Νέας Δημοκρατίας, είναι έργο του ΠΑΣΟΚ». Την Πέμπτη τον καλώ, γιατί δεν θα έρθει, σε επίκαιρη ερώτηση που θα υπάρχει εδώ σχετικά με το θέμα, να ξεκαθαρίσουμε επιτέλους την αλήθεια στον ελληνικό λαό. 
     Κύριοι συνάδελφοι, μιλάμε αυτές τις μέρες για συναίνεση στην παιδεία, στην υγεία, στα εθνικά θέματα -έτσι είπε ο Πρωθυπουργός- και κανείς από εμάς δεν έχει αντίρρηση. Τι σημαίνει αλήθεια συναίνεση; Σημαίνει πρώτα απ’ όλα διάλογος. Σημαίνει αλήθεια στον πολίτη και όχι άλλα να του λέμε και άλλα να κάνουμε. Σημαίνει πως, τουλάχιστον, όλοι εδώ μέσα δεχόμαστε πως το κράτος έχει συνέχεια. Και στην όποια κυβερνητική αλλαγή το ένα κόμμα παίρνει την σκυτάλη από το άλλο και οδηγεί την χώρα προς τα μπρος. Συμβαίνει τούτο τον καιρό αυτό το πράγμα; Όχι. 
     Θα αναφερθώ μόνο σε ένα θέμα του νομοσχεδίου. Στην ρύθμιση των χρεών των νοσοκομείων. Ένα θέμα που έχει καταταλαιπωρήσει την κοινή γνώμη με ευθύνη του Υπουργού Υγείας και των Υφυπουργών Υγείας. Από την πρώτη μέρα, θυμάμαι, την πρώτη εβδομάδα, άρχισε η κατασυκοφάντηση του Εθνικού Συστήματος Υγείας και ιδιαίτερα των νοσοκομείων. Να τα βγάλουμε χώρους παραοικονομίας και κακοδιαχείρισης. Περνάει ένα διάστημα –δεν έβλεπαν την πραγματικότητα- και τα βαφτίζουν στο πολιτικό συμβούλιο της Νέας Δημοκρατίας, χώρους διαπλοκής. Και θυμάμαι ένα βράδυ στην τηλεόραση ότι ρωτούσαν οι δημοσιογράφοι τον Υφυπουργό «τα εφτακόσια πενήντα δισεκατομμύρια» -κάτι που είπε ένα καινούριος συνάδελφος- «είναι όλα παραοικονομία;». Και δεν μιλούσε. Λες και όλα τα εφτακόσια πενήντα δισεκατομμύρια που ρυθμίζετε είναι σπατάλες και απάτες. 
     Και έρχεται η συνέντευξη του Υπουργού Υγείας, του κ. Κακλαμάνη, στο «Βήμα της Κυριακής», παραμονή της έναρξης του νέου συστήματος εφημεριών, κατά την οποία μιλάει για πιράνχας, μιλάει για απειλές προς αυτόν –δεν μας τα είπε να τον βοηθήσουμε και εμείς να τα καταπολεμήσουμε μαζί, δεν τα βάφτισε- μιλάει για χρέη των νοσοκομείων –θα το καταθέσω στα πρακτικά- και λέει ότι ο «ΕΥΑΓΓΕΛΙΣΜΟΣ» έχει 300.000 ευρώ ζημία ημερησίως. Όπως καταλαβαίνετε το παράδειγμα του Υπουργού το ακολούθησαν οι Βουλευτές. 
     Ήρθε η ώρα να πούμε την αλήθεια, αγαπητοί συνάδελφοι. Την είπαν οι συνάδελφοι, επιτρέψτε μου και μένα, επειδή έτυχε να παλέψω χρόνια και να τσακώνομαι με τους εκάστοτε Υπουργούς των Οικονομικών, κύριε παριστάμενε Υπουργέ, γιατί τους έλεγα «να μην θεωρείτε ποτέ ότι τα νοσοκομεία είναι μαύρη τρύπα του προϋπολογισμού. Ελάτε να κάτσουμε κάτω να δούμε το κόστος νοσηλείας, ποιος πληρώνει το κόστος και μετά να κουβεντιάσουμε». 
     Αλλά να σας πω τι λέγατε εσείς και πώς πήρατε τις εκλογές; Εγώ θα σας διαβάσω τι λέγατε εσείς, τα κείμενά σας βάσει των οποίων πήρατε τις εκλογές. «Προσδιορισμό» για το νοσήλιο λέει «με βάση όλα τα παραπάνω και με την μεγαλύτερη δυνατή προσέγγιση του πραγματικού κόστους ημερήσιου νοσηλίου». Ακούστε παρακάτω: «το κλειστό νοσήλιο, το οποίο πληρώνουν σήμερα τα ασφαλιστικά ταμεία στα νοσοκομεία, υπολείπεται κατά πολύ του πραγματικού νοσηλίου. Το σύστημα αυτό οδηγεί τα νοσοκομεία σε μεγάλα ελλείμματα και διαρκή υποβάθμιση των υπηρεσιών τους προς τους πολίτες. Το σημαντικό είναι ότι η πραγματική δημόσια δαπάνη δεν μειώνεται από την απόκλιση από το πραγματικό νοσήλιο, γιατί τα ποσά που δεν καταβάλλουν οι ασφαλιστικοί οργανισμοί λόγω του υποτιμημένου κλειστού νοσηλίου, τα καταβάλλει στην συνέχεια το κράτος με καθυστέρηση ετών. Είναι ανάγκη όμως να υπολογιστεί το πραγματικό κόστος και να υπάρξει σύγκλιση αυτών των δυο μεγεθών για να δημιουργηθεί η δυνατότητα πραγματικής εξυγίανσης του συστήματος». 
     Αυτά είναι από την δική σας ιστοσελίδα, προεκλογικά και μετεκλογικά. Θα τα καταθέσω όλα για να υπάρχουν στα πρακτικά. Με αυτά πήρατε τις εκλογές. Ισχύουν αυτά, κύριοι συνάδελφοι, σήμερα; Κύριε Υπουργέ, ισχύουν αυτά; Γιατί δεν το είπατε ποτέ δημόσια; Ούτε εσείς είπατε προχθές στην επιτροπή ότι το νοσήλιο είναι κάτω του πραγματικού κόστους. Σήμερα πληρώνει το ταμείο στο νοσοκομείο είκοσι δυο χιλιάδες για τα παθολογικά –είναι και μικρό και κλειστό- και είκοσι τέσσερις χιλιάδες για τα χειρουργικά. Και όχι μόνο είναι κλειστό και μικρό αλλά τα ταμεία αδυνατούν να πληρώσουν αυτό το νοσήλιο. Γι’ αυτό και το 70% αυτών που ρυθμίζουμε τώρα είναι οφειλές του ΟΓΑ κυρίως και των άλλων ταμείων. 
     Γιατί, λοιπόν, δεν λέμε την αλήθεια στον πολίτη; Ότι εμείς δεν καταφέραμε να κάνουμε αυτά που λέτε εσείς, να εξορθολογήσουμε το νοσήλιο, να το αυξήσουμε γιατί πιστεύαμε ότι θα καταρρεύσουν τα ταμεία. Ότι θα επιβαρυνθούν οι πολίτες. Γι’ αυτό δεν ανεβάσαμε το νοσήλιο. Κάναμε κοινωνική πολιτική με αυτόν τον τρόπο; Ναι. Και ερχόταν ο κρατικός προϋπολογισμός και κάθε τρία-τέσσερα χρόνια κάλυπτε αυτά τα ανοίγματα. Ήταν ο καλύτερος; Όχι. Δημιουργεί αυτό το καθεστώς συνθήκες παραοικονομίας και υπερτιμολογήσεων; Βεβαίως, αλλά πείτε μου τι να κάναμε;
      Επιλέξαμε αυτό το δρόμο. Δεν είναι ο καλύτερος. Ιδού η ρόδος. Αποδείξτε τώρα ψηφίζοντας τα χρέη, ας είναι η τελευταία φορά. Ελάτε όμως να συμφωνήσουμε πού οφείλονται τα χρέη, πού οφείλονται τα ανοίγματα, να πάμε στο νέο σύστημα προμηθειών -μην περιμένετε τόσα πολλά, μπορεί βέβαια να προέλθουν κέρδη- και από κει και πέρα να ξεκαθαρίσουμε στους πολίτες ποια είναι η πραγματικότητα.
      Είπε ο συνάδελφος, ο κ. Νασιώκας, για τα δημόσια νοσοκομεία, είπε για την αιμοδοσία, είπε για τους άπορους, τους ανασφάλιστους, τους Έλληνες και τους ξένους και κάποιος νέος συνάδελφος –με την καλή έννοια το λέω- είπε για τις ιδιωτικές κλινικές.
      Οι ιδιωτικές κλινικές, κύριε συνάδελφε, δεν εφημερεύουν γιατί εφημερεύουν τα δημόσια νοσοκομεία. Τα κρατικά νοσοκομεία δίνουν τις ειδικότητες και τόσες άλλες υπηρεσίες, που προσφέρουν στους πολίτες. Για όνομα του Θεού! Κι έχουν και ανοιχτό νοσήλιο.
      Κύριε Υπουργέ, μας είχατε υποσχεθεί κάτι. Δεν το κάνατε. Μας είχατε πει ότι θα μας διανείμετε τους πίνακες των χρεών όλων των νοσοκομείων που ρυθμίζετε. Δεν το κάνατε αυτό. Θα ήταν σημαντικό για όλους μας να βλέπαμε τι ρυθμίζετε, τι δαπάνες έχει κάθε νοσοκομείο, τι ανοίγματα έχει κάθε νοσοκομείο. Και επιμένω ότι έπρεπε να είναι εδώ γιατί συζητείται το υπ’ αριθμόν ένα θέμα του Υπουργείου Υγείας και Πρόνοιας: τα οικονομικά των νοσοκομείων. Έτσι θα μάθαινε ότι τα 300.000 ευρώ ζημία ημερησίως, που είπε για τον «ΕΥΑΓΓΕΛΙΣΜΟ» δεν είναι αληθές. Τον παρακάλεσα να το ανακαλέσει, να μην απαξιώνει με αυτό τον τρόπο τα νοσοκομεία και όλο το Εθνικό Σύστημα Υγείας. Αυτός επέμενε, οπότε εδώ μέσα την Παρασκευή έστειλε το μήνυμα στον Πρόεδρο του «ΕΥΑΓΓΕΛΙΣΜΟΥ» να μου δώσει τον απολογισμό. Θα τον καταθέσω στα Πρακτικά για να δείτε αν αυτά που λέει ο Υπουργός Υγείας έχουν καμία σχέση με την πραγματικότητα.
      Λέει, λοιπόν, ο διοικητής του νοσοκομείου μετά το μήνυμα που πήρε από τον Υπουργό: «Ο οικονομικός απολογισμός του νοσοκομείου της χρήσης 2003 είναι ο εξής: Έσοδα, 69.500.000 ευρώ. Δαπάνες, 85.000 ευρώ. Μισθοί προσωπικού, 66.000 ευρώ από τον κρατικό προϋπολογισμό». Πόσο είναι το άνοιγμα; Είναι 40.000 ευρώ ημερησίως. Άλλο 40.000 και άλλο 300.000 ευρώ. Πρέπει, λοιπόν, να καταλάβουμε όλοι ότι άλλη λύση από το να πάμε σε διάλογο, σε συναίνεση, να κάτσουμε κάτω να πούμε την αλήθεια στους πολίτες, να αναλάβουμε όλοι τις ευθύνες μας, να εξυγιάνουμε το σύστημα, δεν υπάρχει.
      Μπορούμε, αλλά όχι με τηλεοπτικούς μονολόγους, κύριε Υπουργέ. εσείς καλά κάνετε και μας ακούτε. Εσείς θα αναλάβετε την ευθύνη, αλλά επαναλαμβάνω να είμαστε όλοι υπεύθυνοι και να μην παίζουμε με το χώρο της υγείας. Παίζει τον τελευταίο καιρό ο απών Υπουργός Υγείας με το χώρο της υγείας και είναι επικίνδυνα παιχνίδια αυτά. Δεν μπορούμε να κάνουμε επικοινωνιακή πολιτική παίζοντας με ύψιστα θέματα υγείας του ελληνικού λαού.
      Ευχαριστώ πολύ.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλάκη, για την οικονομία του χρόνου.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. Ευχαριστώ και τον Υπουργό για την παραχώρηση της σειράς. Θα τον στεναχωρήσω όμως. Και απ’ ό,τι αντιλαμβάνομαι είναι ήδη πολύ στεναχωρημένος, έτσι όπως τον βλέπω.
      Κύριε Υπουργέ, διαβάζουμε σήμερα στις εφημερίδες ότι η ένωση των προμηθευτών των νοσοκομείων προτίθεται να μην αποδεχθεί τη ρύθμιση που ψηφίζεται σήμερα στο Εθνικό Κοινοβούλιο και προτίθεται να προχωρήσει σε αγωγές εις βάρος του δημοσίου για να διεκδικήσει αυτά που εκτιμούν αυτοί ότι τους ανήκουν. Το λέω αυτό γιατί στην επιτροπή είχα θέσει το ερώτημα στο κατά πόσον υπάρχει μια διαβούλευση και η ρύθμιση που έρχεται είναι συμφωνημένη. Γιατί θα ήταν πολύ σημαντικό να είναι συμφωνημένη, για να μην μπει σε ένα δρόμο ταλαιπωρίας το δημόσιο πρώτα-πρώτα, αύριο να κληθεί πιθανόν να πληρώσει περισσότερα, τα νοσοκομεία να έχουν πρόβλημα προμηθειών από φαρμακευτικό υλικό και αναλώσιμα και βεβαίως πρόβλημα οι πολίτες ασθενείς. Φαίνεται ότι δεν υπήρξε η διαβούλευση αυτή και φοβούμαι μήπως ανοίξουν προβλήματα. Θα είναι καλό, λοιπόν, να υπάρξει έστω και αυτή τη στιγμή η διαβούλευση και να μην ανοίξει αυτή η πληγή.
      Θέλω ακόμη να τονίσω πως πρέπει να βρεθεί άλλος τρόπος διαχείρισης. Το έχουμε πει πολλές φορές και εμείς τα προηγούμενα χρόνια, το είχατε καταγγείλει εσείς τότε και έχετε πει πως θα αλλάξετε και τον τρόπο των προμηθειών όσον αφορά τα κοστολόγια και τη διαφάνεια, αλλά όσον αφορά και τη διαχείρισή τους από τις νοσοκομειακές μονάδες. Βέβαια μέχρι στιγμής κάτι τέτοιο παραμένει στις προθέσεις. Πρακτικά λειτουργήσατε με το ίδιο σύστημα και θα έλεγα ότι πήγατε ακόμη πιο πέρα γιατί οι περισσότερες διοικήσεις των νοσοκομείων προχώρησαν σε αναθέσεις και όχι σε διαγωνισμούς –τους κεντρικούς διαγωνισμούς- τις οποίες νομιμοποιείτε εσείς με τη ρύθμιση αυτή στη συνέχεια.
      Θα έλεγα, λοιπόν, ότι έχουμε διολίσθηση προς το χειρότερο τους τελευταίους μήνες στη διαχείριση των προμηθειών φαρμάκων και αναλωσίμων για τα νοσοκομεία. Οι πολίτες περιμένουν, τα νοσοκομεία και οι εργαζόμενοι περιμένουν το νέο σύστημα που έχετε υποσχεθεί κι εμείς θα στηρίξουμε κάθε προσπάθεια σ’ αυτή την κατεύθυνση γιατί, πράγματι, πρέπει να υπάρξει αλλαγή σ’ αυτό τον τομέα. Κρίσιμο και δύσκολο, όπως τόνισε και ο προ ολίγου κατελθών από του Βήματος, κ. Σκουλάκης. 
      Πράγματι πρέπει να τερματιστεί αυτό το απαράδεκτο καθεστώς των μαύρων λογαριασμών που τηρούν οι φαρμακευτικές εταιρείες σε συνεργασία με μεγαλογιατρούς και υψηλόβαθμα στελέχη του Εθνικού Συστήματος Υγείας, επίορκων δηλαδή γιατρών του Εθνικού Συστήματος Υγείας για να προτιμηθεί το άλφα ή βήτα φάρμακο της άλφα ή βήτα φαρμακευτικής εταιρείας. Και αυτό είναι εις βάρος βεβαίως και των ασθενών, αλλά πολύ περισσότερο είναι εις βάρος του φορολογούμενου Έλληνα πολίτη και ανεβάζει ακόμα περισσότερο το κόστος νοσηλείας.
      Θα ήθελα όμως να αναφερθώ και στο παράδοξο θέμα που προκύπτει από το άρθρο 22 και την ειδική έκθεση του νομοσχεδίου που έχετε καταθέσει, το παράδοξο όσον αφορά την εν λευκώ εξουσιοδότηση προς τον Υπουργό Οικονομίας και Οικονομικών για τη διαχείριση του αποθεματικού του Ταμείου Παρακαταθηκών και Δανείων και βεβαίως τη διαχείριση ενός ποσοστού από τα κέρδη του Ταμείου, ανώτερου του 70%. Αυτό δηλαδή, κύριε Υπουργέ,  που έχετε καταγγείλει με δριμύτητα. Έχετε μάλιστα ανακαλέσει τη σχετική ρύθμιση όσον αφορά το Ταχυδρομικό Ταμιευτήριο, μια ρύθμιση που έκανε η προηγούμενη κυβέρνηση. Και ήταν αυτή η αναθεώρηση και αυτή η αλλαγή της λογιστικής εγγραφής ένας από τους λόγους που είχαμε την πρώτη αναθεώρηση του ελλείμματος στην πρώτη φάση της περίφημης απογραφής.
      Έρχεστε σήμερα, λοιπόν, και κάνετε ακριβώς το ίδιο πράγμα με έναν, θα έλεγα, ωμό και προκλητικό τρόπο. Το πολιτικό ατόπημα είναι εμφανές και αποκαλύπτεται η προσχηματικότητα της απογραφής. Αποκαλύπτεται, δηλαδή, ότι κάθε στιγμή -και με τη δική σας υπογραφή τούτη τη φορά- προχωρείτε σε ανάλογες, ακόμη, αν θέλετε, πιο επώδυνες λογιστικές ρυθμίσεις και εγγραφές, για να περιορίσετε τα ελλείμματα, λογιστικά τα επόμενα χρόνια. γιατί ταμειακά θα είναι μπροστά σας και δεν μπορείτε βεβαίως να τα αποφύγετε. Μάλιστα το άρθρο 22 σε συνδυασμό με την ειδική έκθεση, παράγραφος 2, αναφέρει πως μέρος των δαπανών αυτών, δηλαδή της κάλυψης των χρεών των νοσοκομείων, θα αντιμετωπιστεί από τα έσοδα που προέρχονται από τη διάθεση αυξημένου μερίσματος, από το Ταμείο Παρακαταθηκών και Δανείων και το υπόλοιπό από πιστώσεις του Κρατικού Προϋπολογισμού, που θα εγγράφονται για το σκοπό αυτό. 
      Πρώτον, λοιπόν, με αυτόν τον τρόπο προαναγγέλλετε –με τον πιο σαφή τρόπο- ότι θα έχουμε αύξηση του ελλείμματος αυτού που έχετε προϋπολογίσει στον προϋπολογισμό, που θα συζητήσουμε τις επόμενες ημέρες και δεύτερον, ότι θα πληρωθεί από το αποθεματικό και τα επιπλέον κέρδη, που θα διαχειριστείτε, από το Ταμείο Παρακαταθηκών και Δανείων. Δηλαδή θα χρησιμοποιηθούν τα αποθεματικά του Ταμείου Παρακαταθηκών και Δανείων για την κάλυψη καταναλωτικών αναγκών. Διπλό, δηλαδή, το πολιτικό ατόπημα με τούτη τη ρύθμιση σε πλήρη ανατροπή αυτών που και προεκλογικά λέγατε, αλλά και μετεκλογικά, υπερασπιζόμενοι την περίφημη απογραφή. 
      Θα ολοκληρώσω, κύριε Πρόεδρε, λέγοντας ότι η Κυβέρνηση έχει καταθέσει έναν προϋπολογισμό εικονικό. Τον προϋπολογισμό αυτόν ήδη το ECOFIN τον έχει απορρίψει. Και η Κυβέρνηση, με τις δηλώσεις του Υπουργού Οικονομίας και Οικονομικών προχθές από τις Βρυξέλλες, αλλά και με συνεχιζόμενες, επαναλαμβανόμενες δηλώσεις του, προαναγγέλλει ότι ουσιαστικά τον εγκαταλείπει. Πριν ακόμα ψηφίσει, δηλαδή, τον προϋπολογισμό, τον εγκαταλείπει. Γι’ αυτό και ζητά και το δεύτερο έτος, το 2006, της προσχηματικής ήπιας προσαρμογής. 
      Βεβαίως, επιβεβαιώνει και τις εκτιμήσεις μας, που από το Σεπτέμβριο, όταν εμφανίστηκε το προσχέδιο του προϋπολογισμού, λέγαμε ότι αυτός ο προϋπολογισμός είναι προσχηματικός, είναι εικονικός, δεν είναι επιτεύξιμοι αυτοί οι στόχοι και έχει συγκεκριμένες σκοπιμότητες. Να μην τρομάξει ο κόσμος και ιδιαίτερα ο μικρομεσαίος, ο κόσμος της εργασίας και ο συνταξιούχος όταν δει την πραγματική πλευρά του προϋπολογισμού, αυτή που τις επόμενες ημέρες θα σας ζητήσει και το Κολλέγιο των Επιτρόπων, αλλά και το ECOFIN, αμέσως μετά τις γιορτές, τα πρόσθετα, δηλαδή, μέτρα μέσα στο 2005. Τα πρόσθετα –βεβαίως- περιοριστικά μέτρα είτε για φορολογικά έσοδα είτε για αποκρατικοποιήσεις είτε για περιορισμό ακόμη μεγαλύτερο του Προγράμματος Δημοσίων Επενδύσεων εις βάρος βεβαίως της ανάπτυξης, εις βάρος της περιφέρειας και εις βάρος φυσικά των μικρομεσαίων επιχειρήσεων, που τόσο πολύ μιλήσατε γι’ αυτές στο νομοσχέδιο για τον αναπτυξιακό νόμο, για τα κίνητρα της περιφερειακής ανάπτυξης και της σύγκλισης, που απόκλιση θα φέρει και όχι σύγκλιση.
      (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κύριε Πρόεδρε, το πιο παράδοξο, όμως, το ακούσαμε από τον εκπρόσωπο της Κυβέρνησης στη συζήτηση της επιτροπής για το πώς θα εγγραφεί το χρέος, το πώς θα εγγραφεί αυτή η δαπάνη. Και βεβαίως, εκεί πήραμε την περίφημη απάντηση ότι θα επιμεριστεί τόσο στο χρέος όσο και στα ελλείμματα των προηγούμενων χρόνων, των χρόνων δηλαδή των παραγγελιών, το 2002, το 2003 και το 2004, σε πλήρη και πάλι αντιστροφή του τρόπου με τον οποίο εγγράψατε και στο δημόσιο χρέος, αλλά και στα ελλείμματα, τον ταμειακό τρόπο δηλαδή εγγραφής για τους αμυντικούς εξοπλισμούς. 
      Πριν, δηλαδή, περάσουν λίγα εικοσιτετράωρα, λίγο χρονικό διάστημα από αυτή τη μεγάλη ανατροπή, έρχεστε και πάλι στην ορθή επαναφορά. Δηλαδή έρχεστε στο καθεστώς που εσείς καταγγέλλατε, εσείς ανατρέψατε μονομερώς, εσείς οδηγήσατε σε αυτό το διεθνή διασυρμό της χώρας, προσθέσατε αυτά τα τεχνητά βάρη στην οικονομία. Και βεβαίως, με τη δική σας διαχείριση τα πολλαπλασιάζετε και το 2005 προβλέπεται να είναι ακόμα πιο αρνητικό για την ανάπτυξη, τις παραγωγικές τάξεις, την περιφέρεια και τα λαϊκά στρώματα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Σταύρος Δαϊλάκης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, είναι ακόμη δύο να μιλήσουν. Θέλετε να μιλήσετε πιο πριν;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μετά τον κ. Δαϊλάκη θα πάρετε εσείς το λόγο.
      Ορίστε, κύριε Δαϊλάκη, έχετε το λόγο.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, να πω στον κ. Μαγκριώτη το εξής: Τα δικά σας βάρη, που αφήσατε, σήμερα τα ρυθμίζει η Κυβέρνηση Καραμανλή. 
      Υπάρχει μία υπερπαραγωγή νομοθετικού έργου από το Υπουργείο Οικονομίας, το οποίο όμως, κύριε Υπουργέ, σιγά-σιγά άρχισε να φοβίζει τον ελληνικό λαό. Κάθε νομοσχέδιο κάποια πολλά δισεκατομμύρια, κοντά στο ένα τρισεκατομμύριο. Είναι το επίκεντρο των αποτελεσμάτων που άφησε η προηγούμενη κυβέρνηση. Μήπως θα έπρεπε να σταματήσετε σιγά-σιγά να μας φέρνετε νομοσχέδια; 
      Είναι αυτό που σας είχα πει σε μία επιτροπή, κύριε Υπουργέ, ότι δεν γίνεται απογραφή μετά από σεισμό. Και το ΠΑΣΟΚ ήταν σεισμός. Και δικαιώνομαι σήμερα. Και θα δείτε μπροστά σας πολλά γεγονότα που θα κάνουν και εσάς και εμάς και όλους μας να μετανιώσουμε για ό,τι έχετε απογράψει, γιατί θα βρείτε τρεις φορές περισσότερα.
      Ως προς το νομοσχέδιο: Έχουμε τις ενσωματώσεις κοινοτικών οδηγιών. Ποιες είναι οι παρενέργειες σε αυτό, που τις ζήσαμε; Εσείς πολύ καλά ως Υπουργός Οικονομίας ενσωματώνετε γοργά τις κοινοτικές οδηγίες. Τι έζησε, όμως, αυτή η χώρα που το πλήρωσε πανάκριβα; Όταν υπήρχε η κοινοτική οδηγία που προέβλεπε τα των χρηματιστηρίων, το ΠΑΣΟΚ πρέπει να την είχε κρύψει σε ένα συρτάρι και δεν την έβγαζε να την ενσωματώσει στο εθνικό μας δίκαιο. Αποτέλεσμα; Ακόμη και οι Αλβανοί μετάνιωσαν που ήρθαν στην Ελλάδα. Είχε παρασύρει η κυβέρνηση Σημίτη, ο κ. Παπαντωνίου να παίξουν ακόμα και οι Αλβανοί. Και ενώ το Υπουργείο Δημόσιας Τάξης είχε ξεκινήσει έναν αγώνα για να κυνηγήσει τους παράνομους Αλβανούς, συνεχάρην από του Βήματος αυτού τον κ. Παπαντωνίου που κατόρθωσε να τους διώξει απελπισμένους από αυτήν τη χώρα.
      Τα φαινόμενα αυτά τα πλήρωσε όλος ο ελληνικός λαός. Είχαμε των απώλεια των τριάντα επτά τρισεκατομμυρίων (37.000.000.000.000) με σαράντα τρισεκατομμυρίων ευρώ (40.000.000.000.000). Και τώρα όλοι ψαχνόμαστε πώς θα βρούμε τρόπους οικονομικούς, νέα οικονομικά συστήματα για να μπορέσουμε να αντεπεξέλθουμε στα κακά, μαύρα οικονομικά χάλια που άφησε η προηγούμενη κυβέρνηση. Και λόγω της συναίνεσης δεν μπορούμε να πληρώνουμε τα δικά σας τα λάθη, κυρίες και κύριοι. Η συναίνεση από τον Πρωθυπουργό φάνηκε, που, τουλάχιστον, έκανε την πιο φτωχή περιφέρεια της Ευρώπης, πλούσια σε περηφάνια επιλέγοντας έναν έντιμο πολιτικό τον οποίο και εμείς και εσείς θα υποδεχθούμε ως νέο Πρόεδρο της Δημοκρατίας.
      Τα διεθνή λογιστικά πρότυπα είναι το οικονομικό ευαγγέλιο. Και στο ευαγγέλιο κεντρική ιδέα είναι η ισότητα. 
      Κύριε Υπουργέ, θα πρέπει κάποια στιγμή να μην είναι περισσότερο ίσοι μεταξύ ίσων οι παράνομοι, με ευνοϊκές ρυθμίσεις, που φέρνει το Υπουργείο. Αυτό ήταν ένα σύστημα ΠΑΣΟΚ, το οποίο σιγά-σιγά θα πρέπει εμείς να το αφήσουμε στην άκρη και επιτέλους να είμαστε όλοι ίσοι απέναντι στο νόμο. 
      Ως προς την υγεία, που έγινε πολύς λόγος σήμερα, η υγεία φαίνεται ότι είναι πολύ άρρωστη στις προμήθειες. Χρειάζεται τομές που απαιτούν να μπει βαθιά το νυστέρι τώρα, όχι το μαχαίρι. Και αποδεικνύεται τι; Ότι είχαμε διοικήσεις προμηθειών και όχι νοσοκομείων. Είχαμε πάρα πολύ φορτωμένες αποθήκες με αυτά που δεν χρειαζόντουσαν. Υπάρχει τελευταία εικόνα και ήχος στην τηλεόραση που δείχνει υπερσύγχρονα μηχανήματα αφημένα στο έλεος του Θεού. Υπάρχουν αποθήκες με πλεονάζοντα φάρμακα. 
      Όλα αυτά ήταν σε έναν κύκλο ο οποίος ζούσε από αυτό. Και νομίζω ότι όσοι παρακολουθούν τη σημερινή συνεδρίαση δεν θα αρρωστήσουν ξανά. Στοιχίζει πολύ ακριβά το να είναι άρρωστος ο Έλληνας πολίτης. Και σε αυτό το κράτος ισχύει το κράτος εν κράτει. 
      Τελικά, ποιος χρωστάει σε ποιον δεν ξέρουμε εδώ μέσα. Η Αγροτική Τράπεζα χρωστάει στο κράτος; Το κράτος χρωστάει στην αγροτική; Δηλαδή έχουμε μία πιστωτική κάρτα, χτυπούμε και παίρνει το κράτος από την αγροτική ή η αγροτική από το κράτος; Και αυτό γίνεται όχι στις σχέσεις μεταξύ ΑΤΕ και κράτους, ΑΤΕ – ταμείων. Παντού. Αυτό ήταν το οικονομικό μπάχαλο που άφησε η προηγούμενη κυβέρνηση. 
      Και καλείται τώρα η Κυβέρνηση Καραμανλή. Γι’ αυτό και μέρα-νύχτα το επιτελείο του Υπουργείου Οικονομίας δουλεύει να φέρνει νομοθετήματα, άλλα που να ανακουφίζουν τον ελληνικό λαό, άλλα που να ρυθμίζουν τα κακώς κείμενα. Και πάμε μέρα-νύχτα εδώ πέρα και τρομάζουμε στο επόμενο νομοσχέδιο τι κόστος θα έχει.
      Αγροτική Τράπεζα, λοιπόν, σημαίνει τράπεζα των αγροτών. Το ΠΑΣΟΚ την μετέτρεψε σε τράπεζα των σαλονιών με αποτέλεσμα εκεί μέσα να επικρατεί ένα οικονομικό χάος, του οποίου είναι γνωστά τα αποτελέσματα. Ο Έλληνας αγρότης εν ονόματι του να θρέψει την οικογένειά του, να σπουδάσει το παιδί του, να καλλιεργήσει τα χωράφια του έπαιρνε ένα δάνειο. Αυτό το δάνειο  με τα υπέρογκα επιτόκια -που στα είκοσι χρόνια διακυβέρνησης του ΠΑΣΟΚ είδαμε να γίνεται η τράπεζα ο δυνάστης της κάθε αγροτικής οικογένειας- είχε ως αποτέλεσμα να εξελιχθεί η Αγροτική Τράπεζα σε μία τράπεζα με αμύθητη ακίνητη περιουσία. Όλα τα χωράφια και τα σπίτια θα καταλήξουν στην Αγροτική Τράπεζα. 
      Δεν υπήρξε προστασία μέχρι που ήρθε η Κυβέρνηση Καραμανλή και με την ρύθμιση που έφερε για τα χρέη και τα πανωτόκια με τα νομοσχέδια ανακούφισης και στοργής προς τον Έλληνα αγρότη του δίνει τη δυνατότητα τώρα, τουλάχιστον, να ζει με ελπίδα. Θα πρέπει η Κυβέρνηση, σιγοντάροντας-θα  λέγαμε- ακόμη περισσότερο τον αγρότη, να του δώσει τη δυνατότητα να σταθεί στα πόδια του. Ξέρουμε τις κρίσιμες στιγμές. Είμαι από τη Δράμα, όπου ο νομός είναι κύρια αγροτικός. Ζούμε καθημερινά το δράμα της Δράμας, αλλά ελπίζουμε ότι αυτή η Κυβέρνηση με νομοθετήματα -όπως είπα πριν- στοργής θα δώσει τη δυνατότητα να  σταθούμε στα πόδια μας. 
      Ο εισηγητής μας δεν άφησε περιθώρια να παρέμβουμε και να τοποθετηθούμε ως προς τις ελλείψεις του νομοσχεδίου. Το νομοσχέδιο εκ των πραγμάτων είναι σωστό. Το θέμα είναι εσείς να καταλάβετε ότι αυτά που έγιναν επί των ημερών σας να μην γίνουν επί των ημερών μας. Έτσι γίνεται και δημιουργείται η συναίνεση, με το να καταλαβαίνουμε πότε είναι το σωστό και πότε είναι το λάθος. Και πιστεύω ότι η δική μου Κυβέρνηση δεν θα κάνει λάθη. 
      Ευχαριστώ. 
      (Χειροκροτήματα από την πτέρυγα της  Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κύριος Υπουργός.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, άκουσα με πάρα πολλή προσοχή όλες τις τοποθετήσεις. Ήθελα να πω ότι με το παρόν σχέδιο νόμου κάνουμε στην ουσία τρία πράγματα. 
      Το ένα είναι ότι ενσωματώνουμε στο ελληνικό δίκαιο την οδηγία 47/2002, η οποία έχει σκοπό να συμβάλει στην ενοποίηση και πιο αποτελεσματική λειτουργία των χρηματοοικονομικών αγορών καθώς και στη σταθερότητα του χρηματοπιστωτικού συστήματος. 
      Επιπλέον, ένα δεύτερο είναι ότι εισάγουμε ρυθμίσεις για την πιο αποτελεσματική εφαρμογή των διεθνών λογιστικών προτύπων, τα οποία θα εφαρμοστούν στη χώρα μας –επειδή υπήρξαν ερωτήσεις και από συναδέλφους- από την 1.1.2005. 
      Τέλος, ρυθμίζονται μεγάλες εκκρεμότητες του παρελθόντος, εκκρεμότητες  που προέρχονται από χρόνια κακής διαχείρισης, όπως τα χρέη των νοσοκομείων προς τους προμηθευτές τους και τα χρέη της Αγροτικής Τράπεζας, κυρίως εκείνα που προέκυψαν από τη συμμετοχή της Αγροτικής Τράπεζας στα χρηματιστηριακά παιγνίδια της περιόδου 1999-2000, διότι η «ΑΤΕ Συμμετοχών» ήταν μια κατ’ εξοχήν αμαρτωλή ιστορία, ένας φορέας μέσω του οποίου η τότε κυβέρνηση έκανε απαράδεκτες παρεμβάσεις στο Χρηματιστήριο, προσπαθώντας να επηρεάσει τις τιμές των μετοχών και προσπαθώντας για πολιτικούς λόγους εκείνη την εποχή να στηρίξει προσωρινά τις τιμές, κυρίως την προεκλογική περίοδο του 2000.
      ΝΙΚΟΛΑΟΣ ΓΚΑΤΖΗΣ: Και γιατί να τα πληρώσει αυτά ο ελληνικός λαός;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι πολύ σωστή η ερώτησή σας. 
      Πολύ απασχόλησε εδώ τη συζήτηση το ζήτημα των χρεών των νοσοκομείων. Εγώ θα επαναλάβω αυτό που είπα και στην επιτροπή, ότι στο ζήτημα αυτό κυριαρχεί ένα φαύλο και αδιαφανές καθεστώς μεταξύ νοσοκομείων, ασφαλιστικών ταμείων και προμηθευτών. Η κοινωνική πολιτική, αντί να γίνεται με διαφάνεια -να ξέρουμε ότι μέσω του προϋπολογισμού επιδοτείται το κόστος της νοσοκομειακής περίθαλψης- επί χρόνια γινόταν στα μουλωχτά. Δεν ξέραμε ούτε το κόστος της επιχορήγησης, ούτε το ποιος θα πλήρωνε στο τέλος και γι’ αυτό και είχαμε απανωτές ρυθμίσεις ανά τετραετία, -το 1997, το 2001- χωρίς να αλλάζει, όμως, το σύστημα. Το σύστημα παρέμενε το ίδιο και γι’ αυτό αναγκαζόμαστε τώρα -εν έτει 2004- και κάνουμε μια ακόμη ρύθμιση ενός τεραστίου ποσού κρυφών χρεών που έχει συσσωρευθεί -γιατί όταν μιλούσαμε για κρυφά χρέη και αυτά ήταν ανάμεσα στα κρυφά χρέη- των οποίων το ύψος υπερβαίνει τα 2.000.000.000 ευρώ.
      Όπως έχουμε δεσμευθεί, θα φέρει ο Υπουργός Υγείας -επειδή άκουσα τον κ. Σκουλάκη προηγουμένως εν τη απουσία του Υπουργού να σκιαμαχεί μαζί του, διότι είναι σκιαμαχία με απόντες Υπουργούς- ρύθμιση ώστε να αντιμετωπιστεί το ζήτημα αυτό. 
      ΕΜΜΑΝΟΥΗΣ ΣΚΟΥΛΑΚΗΣ: Μα, είναι δυνατόν να απουσιάζει ο Υπουργός Υγείας απόψε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Άκουσα την Αξιωματική Αντιπολίτευση να διαρρηγνύει τα ιμάτιά της ότι ήθελε να λύσει το θέμα, αλλά ούτε το 1997 το έλυσε ούτε το 2001 το έλυσε -δεν πρόλαβε λέει- ούτε το 2002 ούτε το 2003 δεν πρόλαβε. Δέκα χρόνια δεν προλάβαινε και θέλει να λύσουμε εμείς το ζήτημα σε δέκα μήνες. Αυτή είναι η πραγματικότητα. 
      Λοιπόν, θα ρυθμιστεί το ζήτημα, αλλά είναι απαραίτητο να πληρωθούν οι προμηθευτές, διότι δημιουργούνται πολύ μεγάλα οικονομικά προβλήματα, τα οποία εάν δεν ξεκινούσαμε την αποπληρωμή τους θα είχαν επιπτώσεις και στην ομαλή λειτουργία του συστήματος υγείας, διότι από κάποιο σημείο και μετά οι προμηθευτές θα έπαυαν να προμηθεύουν τα νοσοκομεία. 
      Ρυθμίζουμε, λοιπόν, ένα χρέος και μια αμαρτία του παρελθόντος. Αυτή είναι η πραγματικότητα και εγώ θα περίμενα από τους υπεύθυνους της Αξιωματικής Αντιπολίτευσης να είναι λίγο πιο σεμνοί, λίγο πιο προσεκτικοί, όταν κατακεραυνώνουν την Κυβέρνηση γιατί δεν έλυσε μέσα σε δέκα μήνες αυτό το ζήτημα, το οποίο δέκα χρόνια το συντηρούσαν και το έβλεπαν χωρίς να κάνουν τίποτα.
      Έρχεται τώρα το δεύτερο θέμα των χρεών της Αγροτικής Τράπεζας. Ανέφερα και προηγουμένως ότι πρόκειται για τις παρενέργειες του σκανδάλου του Χρηματιστηρίου. Η «ΑΤΕ Συμμετοχών» ήταν μία από τις πιο αμαρτωλές ιστορίες στη διαχείριση και στις παρεμβάσεις που γίνονταν εκείνην την εποχή στο Χρηματιστήριο. Δημιούργησε τεράστια χρέη με τις παρεμβάσεις που έκανε αγοράζοντας σε πολύ υψηλές τιμές και ένας από τους λόγους που είναι τώρα υποχρεωμένο το κράτος να στηρίξει την Αγροτική Τράπεζα, προκειμένου να παίξει το ρόλο της ως τράπεζας των αγροτών, είναι να διαγράψει αυτά τα χρέη που συσσώρευσε, ως μη όφειλε, η Διοίκηση της Αγροτικής Τράπεζας εκείνης της εποχής παρεμβαίνοντας στο Χρηματιστήριο αντί να δίνει δάνεια στους αγρότες και να στηρίζει την αγροτική οικονομία.
      Έρχομαι και σε ένα τρίτο θέμα που απασχόλησε τη συζήτηση, στο άρθρο 22 για το Ταμείο Παρακαταθηκών και Δανείων. Εδώ έρχεται η Κυβέρνηση με σαφήνεια και με πλήρη διαφάνεια και κάνει κάτι το οποίο έχει δικαίωμα να κάνει το κράτος. Το κράτος έχει δικαίωμα να αντλεί φορολογικά έσοδα και μη φορολογικά έσοδα. Εισερχόμαστε εδώ, λοιπόν, με διαφάνεια και λέμε ότι θα αντλήσουμε περισσότερα μη φορολογικά έσοδα από το Ταμείο Παρακαταθηκών και Δανείων. 
      Το κάνουμε με μία ρύθμιση η οποία έρχεται στο φως της ημέρας στη Βουλή, τη συζητάμε ανοικτά και βεβαίως ο τρόπος που θα καταγραφούν αυτά τα έσοδα θα γίνει σε πλήρη συμφωνία με το σύστημα εθνικών λογαριασμών του 1995, ώστε να μην έχουμε τις παρενέργειες που είχαμε από τις πρακτικές του παρελθόντος, να έρχεται εκ των υστέρων η Ευρωπαϊκή Στατιστική Υπηρεσία και να αμφισβητεί τον τρόπο με τον οποίο απεικονίζονται τα έσοδα στον προϋπολογισμό ή στο δημόσιο χρέος. 
      Το ίδιο θα συμβεί και με τα χρέη των νοσοκομείων. Θα είναι απόλυτα συμβατός με τους κανόνες των εθνικών λογαριασμών του ’95. Θα είναι απόλυτα συμβατός με ό,τι ορίζει και η Ευρωπαϊκή Στατιστική Υπηρεσία ώστε να μην εγείρονται αμφισβητήσεις για τον τρόπο με τον οποίο διαχειριζόμαστε αυτά τα ζητήματα στον προϋπολογισμό.
      Επιμένει η Αξιωματική Αντιπολίτευση και ειδικά οι υπεύθυνοι και οι γνωστοί ύποπτοι του παρελθόντος να κατηγορούν την Κυβέρνηση ότι δήθεν κάνει τα ίδια που έκανε και η προηγούμενη κυβέρνηση. Κατηγορούν άλλους για τα προβλήματα που δημιούργησε με την πολιτική της. Επιμένουν να προβλέπουν παρά το ότι έχει διαψευστεί επανειλημμένως, σεισμούς και καταποντισμούς. Επιμένουν χωρίς ίχνος αυτοκριτικής και με απίστευτη έπαρση και αλαζονεία να θεωρούν ότι το λάθος δεν ήταν το μέγεθος των ελλειμμάτων και το ύψος των χρεών, τα οποία δημιούργησε για τη χώρα, αλλά το λάθος είναι η μεζούρα που τα μέτρησε, η EUROSTAT και η απογραφή. Επιμένουν να προσπαθούν να κάνουν προσπάθειες συμψηφισμού αναφερόμενοι στο άρθρο 22. 
      Δεν συμψηφίζονται αυτά τα ζητήματα. Το δημόσιο έχει το δικαίωμα να αυξάνει τα έσοδά του με νόμιμους τρόπους. Και αυτό που κάνουμε είναι απολύτως νόμιμο. Ό,τι εγγραφεί στον προϋπολογισμό θα εγγραφεί με απόλυτα σύννομο τρόπο. Αυτή είναι η πραγματικότητα.
       Δεν έχει κανένα νόημα να έρχεται και να επανέρχεται η Αξιωματική Αντιπολίτευση και να αμφισβητεί την έκθεση που έκανε η Ευρωπαϊκή Στατιστική Υπηρεσία, η οποία είναι εξαιρετικά αναλυτική και την κατέθεσα στην επιτροπή κατά τη συζήτηση του προϋπολογισμού και η  οποία τεκμηριώνει απόλυτα όλες τις πρωτοβουλίες που είχε πάρει η Αξιωματική Αντιπολίτευση ως κυβέρνηση προκειμένου να αποκρύψει και από τον ελληνικό λαό και από τους Ευρωπαίους εταίρους μας τα μεγάλα ελλείμματα και χρέη που δημιουργούσε η διαχείρισή της. 
      Η διαφάνεια ποτέ δεν έκανε κακό στη χώρα. Ό,τι είναι αληθές είναι και εθνικό. Αυτό που είναι λάθος και κάνει κακό στη χώρα είναι ότι επί χρόνια ζούσαμε σε μια εικονική πραγματικότητα. Επί χρόνια ο ελληνικός λαός δεν ήξερε ποια ήταν η κατάσταση του δημόσιου προϋπολογισμού. Επί χρόνια είχε μια κυβέρνηση η οποία του έλεγε ότι είχε πλεονασματικούς προϋπολογισμούς όταν έτρεχαν τα ελλείμματα από όλες τις πλευρές. 
      Αυτή, λοιπόν, είναι η πραγματικότητα. Δεν μπορεί να γίνει συμψηφισμός αυτών τα οποία γίνονται με το παρόν νομοσχέδιο με αυτά που έκανε η προηγούμενη κυβέρνηση στο παρελθόν. Κλείνουμε τις πληγές του παρελθόντος και κάνουμε ένα νέο ξεκίνημα με τα νομοσχέδια που φέραμε. Με το φορολογικό νομοσχέδιο που είναι νόμος πια του κράτους, τον αναπτυξιακό νόμο που και αυτός είναι νόμος του κράτους, παίρνουμε πρωτοβουλίες ώστε να μπορέσει η χώρα να μπει σε μία καινούργια περίοδο ανάπτυξης. Και με τον προϋπολογισμό που θα συζητήσουμε τις επόμενες ημέρες κάνουμε μία μεγάλη, μία τιτάνια θα έλεγα προσπάθεια να μειώσουμε τα ελλείμματα κάτω από το 3% του ΑΕΠ. Είναι μία πολύ δύσκολη προσπάθεια που αξίζει τον κόπο. Είναι η πρώτη φορά εδώ και πολλά χρόνια που η προσπάθεια γίνεται για να μειωθούν τα ελλείμματα χωρίς να επιβληθούν νέες φορολογίες. Αυτή είναι η πολιτική μας, η πολιτική της ήπιας προσαρμογής. Σ’ αυτή την πολιτική εμμένουμε και μ’ αυτήν την πολιτική θα αλλάξουμε την κατάσταση στην οικονομία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε κύριε Υπουργέ για την οικονομία του χρόνου. Ήσασταν συντομότερος κατά δεκαπέντε λεπτά.
      Ο Κοινοβουλευτικός Εκπρόσωπος του ΠΑΣΟΚ, κ. Φλωρίδης, έχει το λόγο.
      ΓΕΩΡΓΙΟΣ ΦΛΩΡΙΔΗΣ:  Κύριε Πρόεδρε, δεν ξέρω αν κάποια στιγμή αυτή η Κυβέρνηση θα αισθανθεί την ανάγκη να ζητήσει συγνώμη από τον ελληνικό λαό γι’ αυτά τα οποία διαπράττει.
      ΣΤΑΥΡΟΣ ΔΑΪΛΑΚΗΣ: Γι’ αυτά που βρήκε!
      ΠΡΟΕΔΡΕΥΩΝ (Γεώργιος Σούρλας): Μη διακόπτετε παρακαλώ.
      ΓΕΩΡΓΙΟΣ ΦΛΩΡΙΔΗΣ: Θα φροντίσω να είμαι πολύ συγκεκριμένος.
      Ποιος περίμενε ότι τόσο γρήγορα σε ελάχιστο χρονικό διάστημα η Κυβέρνηση θα διέσυρε τον εαυτόν της μ’ αυτόν τον άθλιο τρόπο που το κάνει σήμερα και μ’ αυτά που ακούμε να λέει εδώ ο κ. Αλογοσκούφης ότι θα αποτυπώσει δηλαδή στα μεγέθη τα δημοσιονομικά κατά τον ΙΖΑ ’95 ό,τι ακριβώς προβλέπεται εκεί. 
      Κύριε Αλογοσκούφη, τα ερωτήματα δεν είναι γενικά και αφηρημένα. Τα ερωτήματα είναι ειδικά και συγκεκριμένα. Σας τα κάναμε και στην επιτροπή, σας τα κάναμε και σήμερα εδώ και σας τα επαναφέρω και τώρα. 
      Το ποσό του 2,2 δισεκατομμυρίων ευρώ που αφορά στην εξόφληση των χρεών των νοσοκομείων μπορείτε να μου πείτε πού θα το εμφανίσετε; Αυτό είναι κλασσική καταναλωτική δαπάνη. Έχετε επιλέξει να εμφανίζετε όλες τις δαπάνες σε ταμειακή βάση. Εφόσον, λοιπόν, θα πληρώστε τα 2,2 δισεκατομμύρια ευρώ μέσα στο 2005 όπως λέτε και όπως προβλέπει η ρύθμιση, μπορείτε να μας πείτε αν θα τα εμφανίσετε στο έλλειμμα; Και αν θα τα εμφανίσετε στο έλλειμμα γιατί δεν υπάρχει μία πρόβλεψη στις δαπάνες τους προϋπολογισμού; Πού θα τα εμφανίσετε, λοιπόν, αυτά; Στο χρέος; Ήταν κρυφό το χρέος των 2,2 δισεκατομμυρίων ευρώ των χρεών των νοσοκομείων; Αυτό το ποσό μας λέγατε εδώ και πάρα πολύ καιρό και πριν γίνετε Κυβέρνηση ότι είναι. Πώς είναι κρυφό ένα χρέος που αφορά στις υποχρεώσεις των ασφαλιστικών ταμείων προς τα νοσοκομεία; Ποιος μπορεί να το κρύψει αυτό; Δεν εξυπηρετείται αυτό; Εν πάση περιπτώσει, μετά την απεικόνιση στο χρέος σύμφωνα με τους κανόνες που εσείς διαλέξατε για τις αμυντικές δαπάνες θέλουμε να μας πείτε μία συγκεκριμένη απάντηση σήμερα και αφήστε αυτές τις αφηρημένες αναφορές στους κανόνες του ΙΖΑ ’95.
      Ο ελληνικός λαός πρέπει να ξέρει γιατί κάνατε αυτήν την επιλογή για τις αμυντικές δαπάνες και φέρατε τη χώρα σε τόσο δύσκολη θέση. Αφαιρέσατε όλο το κεφάλαιο αξιοπιστίας που είχε αποκτήσει η Ελλάδα τα προηγούμενα χρόνια και τη διασύρατε στην Ευρώπη με αποτέλεσμα να είναι σήμερα το πειραματόζωο του ECOFIN και της Ευρωπαϊκής Επιτροπής σε σχέση με τη συμπεριφορά αυτών απέναντι στις δέκα νέες χώρες. Αλλάξατε τον κανόνα με τον οποίο γράφονταν οι αμυντικές δαπάνες και σήμερα μας λέτε «ξέρετε, αυτά που θα πληρώσουμε για την εξόφληση των χρεών των νοσοκομείων, δεν θα τα εμφανίσουμε στην ταμειακή βάση μέσα στο 2005, αλλά όσον αφορά το έλλειμμα θα τα χρεώσουμε στα προηγούμενα έτη όπου διαμορφώθηκαν αυτές οι υποχρεώσεις».
      Σας είπε ο κ. Χριστοδουλάκης αν είναι σοβαρή μία κυβέρνηση που εμφανίζεται εγγράφως να λέει σε εμάς –ξέρετε τις απαντήσεις που μας δώσατε- ότι δεν είναι σε θέση να καταγράψει το αμυντικό υλικό που παρέλαβε η χώρα, δηλαδή τάνκς, αεροπλάνα και πλοία και είναι σε θέση να καταγράψει τους ορούς, τις ασπιρίνες και τα αναλώσιμα που πήραν τα νοσοκομεία της χώρας σε κάθε περίοδο από τα δύο προηγούμενα χρόνια. 
      Άρα, λοιπόν, άνετα μετακινείτε το έλλειμμα εκεί και ξεχνάτε την ταμειακή βάση των αμυντικών δαπανών. 
      Έτσι, οι αμυντικές δαπάνες μεταφέρθηκαν στην περίοδο ΠΑΣΟΚ με τον κανόνα που λέει ότι τις εγγράφουμε σε ταμειακή βάση και οι δαπάνες για την πληρωμή των νοσοκομείων και αυτές μεταφέρονται στην περίοδο των κυβερνήσεων ΠΑΣΟΚ επειδή αποφασίσαμε να τις αντιμετωπίσουμε σε εθνικολογιστική βάση. Ωραία πολιτική! 
      Εσείς πρέπει να εξηγήσετε στον ελληνικό λαό γιατί αφού τελικά αποδεχθήκατε τον κανόνα της εθνικολογιστικής προσαρμογής, γιατί φθάσατε στο σημείο να ξεφτιλίσετε τη χώρα όλα τα προηγούμενα χρόνια, για τις πολιτικές που ασκήθηκαν τα προηγούμενα χρόνια. Αυτή είναι η απάντηση που θα σας ζητάμε από εδώ και πέρα. 
      Όσον αφορά στην περίφημη διαφάνεια του Ταμείου Παρακαταθηκών και Δανείων, όσον αφορά τη ρύθμιση για τα αποθεματικά του ταμείου, ποιος σας είπε ότι επειδή φέρνετε τη διάταξη εδώ και χρησιμοποιείτε τη Βουλή ως πλυντήριο με την πλειοψηφία που διαθέτετε ότι αυτή η διάταξη έχει ηθικό έρεισμα, πολιτικό έρεισμα, οικονομικό έρεισμα; Όταν πάτε σε έναν υγιή οργανισμό και του αφαιρείτε όλα τα αποθεματικά, του παίρνετε όλα τα κέρδη και λέτε ότι μ’ αυτά θα εξοφλήσω τα χρέη των νοσοκομείων. Εφόσον, λοιπόν, αυτήν τη ρύθμιση την υπολογίζετε στο έλλειμμα θα πρέπει να την εμφανίσετε. Γιατί τα αποθεματικά του Ταμείου και τα κέρδη των προηγουμένων ετών δεν πάνε στον υπολογισμό του ελλείμματος; Φέτος έχει μόνον το Παρακαταθηκών αποθεματικά; Δεν είχε τα προηγούμενα χρόνια; Γιατί δεν συνυπολογίζετε τα καταγεγραμμένα αποθεματικά του «Παρακαταθηκών» στο έλλειμμα των προηγουμένων ετών και εμφανίζετε αυτήν τη χώρα να  διασύρεται με αυτές τις ανευθυνότητες που κάνετε και τις επικίνδυνες πολιτικές; Για να έρθετε εδώ και να μας πείτε ότι κινείστε στη διαφάνεια. Ποια διαφάνεια; Η διαφάνεια στην οποία αναφέρεστε είναι μία διάταξη απαράδεκτη γιατί θέτει σε κίνδυνο έναν Οργανισμό πιστωτικό όπως είναι το Ταμείο Παρακαταθηκών και Δανείων.
      Θέτει σε κίνδυνο τη λειτουργία του ως βασικού χρηματοδότη και ως μηχανισμού που εξυπηρετεί την Τοπική Αυτοδιοίκηση. Και βεβαίως είναι αυτό που δίνει δάνεια στους εκατοντάδες χιλιάδες δημοσίους υπαλλήλους. Και όταν θα δω εδώ τον κ. Σιούφα, θα τον ρωτήσω ποια άποψη έχει για την υπόθεση της τιτλοποίησης την οποία ανέφερε ο κ. Χριστοδουλάκης και για την οποία δεν είπατε τίποτα. Άρα με τη σιωπή σας επιβεβαιώσατε, ότι θα τιτλοποιήσετε τα μελλοντικά έσοδα του Ταμείου Παρακαταθηκών από τα δάνεια  που έχει χορηγήσει, δηλαδή από τις δόσεις που αναμένει να εισπράξει στο μέλλον. 
      Ο κ. Σιούφας μας είχε απειλήσει εδώ με μηνύσεις για την τιτλοποίηση μελλοντικών εσόδων είτε του Κοινοτικού Πλαισίου Στήριξης είτε του Αερολιμένα. Εδώ χρειαζόμαστε μία απάντηση. Γι’ αυτό σας είπα ότι πρέπει να ζητήσετε συγγνώμη. Εάν ζητήσετε συγγνώμη για όσα έχετε πει και για όσα έχετε κάνει, θα ψηφίσουμε κι εμείς αυτήν τη διάταξη, γιατί υπακούει στην εθνικολογιστική λογική. Αλλά δεν μπορείτε κάθε φορά να χρησιμοποιείτε διπλή γλώσσα και να κατηγορείτε το ΠΑΣΟΚ για κακουργήματα στη διαχείριση προηγουμένων ετών και αυτήν τη στιγμή να χρησιμοποιείτε επακριβώς τους κανόνες εκείνης της περιόδου. Νομίζετε ότι αυτά θα περάσουν έτσι; Νομίζετε ότι αυτό που συζητάμε εδώ σήμερα δεν θα το ξαναφέρουμε στη Βουλή, για να καταλάβει ο κόσμος ότι αυτό που κάνατε με μικροκομματικό υπολογισμό και εμπάθεια απέναντι στις κυβερνήσεις του ΠΑΣΟΚ και που ουσιαστικά οδήγησε τη χώρα σε αυτήν τη δυσχερέστατη θέση με αποτέλεσμα να μην την υπολογίζει κανείς σήμερα, ότι θα περάσει έτσι. Νομίζετε ότι όλα όσα κάνατε με τη σκηνοθεσία της απογραφής, που ήταν μία μοναδική πολιτική συμπεριφορά που δεν έχει ξαναδεί ο τόπος, ότι θα μείνουν έτσι. Θα τα ξαναπούμε και μεθαύριο στον προϋπολογισμό και θα τα λέμε κάθε φορά, για να καταλαβαίνει ο ελληνικός λαός ότι αυτή ήταν η αποκάλυψη της εξαπάτησής του, γιατί η αλήθεια της απογραφής σας είναι το μεγάλο ψέμα των προεκλογικών σας δεσμεύσεων. Από τη μια μεριά τα ψέματα των μεγάλων προεκλογικών υποσχέσεων και από την άλλη μεριά η υποτιθέμενη αλήθεια της δημοσιονομικής απογραφής, μιας κατάστασης που δήθεν ήταν πολύ κακή.
      Μιλάτε πολλές φορές για χρέη που ανακαλύψατε και δεν τα ξέρατε. Γι’ αυτό διαβάστε την ομιλία του Πρωθυπουργού σας πέρσι το Δεκέμβριο, όταν υπολόγιζε το δημόσιο χρέος στο 129%. Η απογραφή σας το έβγαλε στο 112%. Με όλες τις αλχημείες που κάνατε σας βγήκε 112% αντί για 129%. Άρα βρήκατε καλύτερα τα στοιχεία από αυτά που υποθέτατε. Επομένως, πού είναι η δυσχερής κατάσταση που είχατε υπολογίσει και λέγατε ότι γι’ αυτό δεν μπορούσατε να ικανοποιήσετε τις προεκλογικές σας δεσμεύσεις απέναντι στο λαό, γιατί, δόξα τω Θεώ, απέναντι στους πλούσιους βρήκατε και τους δώσατε εκατοντάδες δισεκατομμύρια για την επόμενη τριετία.
      Αυτή είναι η πολιτική σας. Και η πολιτική σας έχει ένα αποτέλεσμα. Κύριε Αλογοσκούφη, κάθε φορά σας καταλαβαίνω, όταν αγωνιάτε, μιλώντας για την απογραφή. Αν είδατε τις μετρήσεις του τελευταίου μήνα, η αποδοχή της απογραφής στον κόσμο ήταν 62%. Ο Γιώργος Παπανδρέου, μιλώντας από τον Απρίλιο ετάχθη υπέρ της διενέργειας απογραφής, αλλά εφόσον αυτή διενεργηθεί με έντιμο τρόπο και από ανεξάρτητους οργανισμούς, όπως η Τράπεζα της Ελλάδος. Έτσι ο κόσμος ακούγοντας ότι και το ΠΑΣΟΚ συμφωνεί με την απογραφή, ήταν θετικός. Όταν, όμως, κατάλαβε τι εστί απογραφή, φθάσαμε στη χθεσινή μέτρηση, που δείχνει ότι το 62% που ήταν υπέρ της απογραφής, έγινε 37%. Στην επόμενη μέτρηση θα γίνει 7%. Και αυτό γιατί ο κόσμος νοιώθει στο πετσί του τα αποτελέσματα αυτής της ανερμάτιστης πολιτικής που οδήγησε την ελληνική οικονομία σε έναν ασφυκτικό κλοιό.
      Και σεις οδηγηθήκατε στο να βάλετε μία θηλιά στους εργαζόμενους και να περάσετε ένα περιδέραιο στους πλούσιους, γιατί το βραχιόλι που σας πέρασε η επιτροπή εσείς το κάνατε θηλιά στους εργαζόμενους, στους οποίους αυξάνετε τις επιβαρύνσεις και μαργαριταρένιο κολιέ για τους πλούσιους που τους χαρίζετε 2.000.000.000 ευρώ με τη μείωση της φορολογίας στην επόμενη τριετία. Λεφτά  για να δώσετε το επίδομα θέρμανσης, όμως, δεν βρίσκετε, γιατί λέτε ότι θα σας φύγει το έλλειμμα. Αν δίνατε το επίδομα θέρμανσης το έλλειμμα θα επιβαρυνόταν 0,1%. Το πήγατε στο 6%. Αν ήταν 6,1% κάτι θα πάθαινε η Ελλάδα. 
      Και βεβαίως μην κάνετε το λάθος να πιστεύετε ότι η δική μας Αντιπολίτευση έχει σχέση με στατιστικές αλχημείες. Η δική μας Αντιπολίτευση εξηγεί στον κόσμο ότι αυτά τα δεινά, στα οποία ήδη εισήλθε, προκύπτουν από την πολιτική σας, η οποία είναι σκληρή ταξική πολιτική, που σε κάποιους άλλους μιλά για ήπια προσαρμογή και σε κάποιους άλλους τα παρέχει αφειδώς. 
      Εδώ θέλουμε καθαρές εξηγήσεις. Πού θα απεικονίζονται αυτά τα ποσά; Και την τράπεζα που λέτε ότι την πληρώνετε, επειδή η τράπεζα δεν είναι στο ενδοκυβερνητικό χρέος και επειδή είναι δαπάνη, μπορείτε να μου πείτε αν θα την εμφανίσετε και πού, για να δούμε πόσο αξιόπιστοι είστε και πόσο καλά τηρείτε τις δεσμεύσεις σας απέναντι στον ελληνικό λαό για διαφάνεια; Μας απαντάτε μόνον ότι όλα αυτά τα κάνετε όπως λένε οι κανονισμοί. Εδώ θα είμαστε για να σας ελέγχουμε. 
      Το ζήτημα, όμως, είναι ότι αυτά τα ζητήματα σε επίπεδο εσωτερικής αντιπαράθεσης μπορεί να μην είχαν επιπτώσεις για τη χώρα. Το δυστύχημα είναι ότι κάθε τρεις μήνες θα είναι εδώ οι Ευρωπαίοι για να ελέγχουν πού ξοδεύεται το κάθε ευρώ. Την επόμενη Τετάρτη εμείς θα ψηφίσουμε τον προϋπολογισμό, που την επόμενη ημέρα θα μπορεί να ακυρωθεί από την Ευρωπαϊκή Επιτροπή. Θα επικρέμεται επάνω του η σπάθη της Ευρωπαϊκής Επιτροπής, η οποία προφανώς δεν αποδέχεται όλα αυτά που παρουσιάσατε ως κατασκεύασμα γι’ αυτόν τον Προϋπολογισμό. 
      Κύριε Αλογοσκούφη, μία ληστεία που γίνεται στο φως της ημέρας δεν παύει να είναι ληστεία. Δεν χρειάζεται να γίνει τη νύχτα. Μία εγκληματική ή μία παράνομη πράξη ή μία πράξη μη σωστή πολιτικά κρίνεται είτε γίνεται την ημέρα είτε γίνεται τη νύχτα για το περιεχόμενό της. Δεν είναι γιατί κάποιος χρησιμοποιεί την Κοινοβουλευτική Πλειοψηφία για να περάσει ό,τι διατάξεις θέλει. Κι εσείς, από τότε που πήγατε στο Υπουργείο, δεν υπάρχει διάταξη που να μη νομιμοποίησε βρόμικο, παράνομο χρήμα, δεν υπάρχει διάταξη που να μην χάρισε σε φοροφυγάδες, δεν υπάρχει διάταξη που να μην αμνήστευσε εγκληματίες και να μη τη φέρατε στη Βουλή. Στο φως της ημέρας τις φέρατε και να χαίρεστε που τις φέρατε στο φως της ημέρας. Κάποια στιγμή, όμως, θα έρθει η ώρα του λογαριασμού και ο ελληνικός λαός ξέρει πολύ καλά να πληρώνει τέτοιες πολιτικές εκείνη την ώρα. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Οικονομίας και Οικονομικών κ. Αλογοσκούφης, έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριοι συνάδελφοι, η οξύτητα του Κοινοβουλευτικού Εκπροσώπου της Αξιωματικής Αντιπολίτευσης δεν μπορεί να κρύψει ούτε την ένδεια των επιχειρημάτων του ούτε τις τεράστιες πολιτικές ευθύνες με τις οποίες βαρύνεται η παράταξή του για την κατάσταση στην οποία έφερε την ελληνική οικονομία. Όλη αυτή η παραφιλολογία περί λογιστικής, την οποία ανέπτυξε ο κ. Φλωρίδης, αποδεικνύει την ενοχή του και τη συνενοχή της παράταξης την οποία εκπροσωπεί, αλλά και τις προσωπικές του ευθύνες για τη διαχείριση που έκανε όταν βρισκόταν στο Γενικό Λογιστήριο.
      ΠΡΟΕΔΡΕΥΩΝ (Γεώργιος Σούρλας): Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, απλώς θέλω να πω ότι υπάρχει μία διαφορά ανάμεσα στο Εθνικό Κοινοβούλιο και στο Ειδικό Δικαστήριο. Καλό θα είναι ο κύριος Υπουργός να καταλάβει ότι βρίσκεται στη Βουλή των Ελλήνων και ότι δεν είναι κατήγορος στο Ειδικό Δικαστήριο.
    Λοιπόν, εάν ευθύνεται ο Υφυπουργός Φλωρίδης, εδώ είναι η Βουλή και μπορεί να εξετάσει το οτιδήποτε για τον Υφυπουργό Φλωρίδη. Όλα τα υπόλοιπα αφορούν μια νοοτροπία που είναι εμπεδωμένη στο χώρο αυτό και που αντιλαμβάνεστε ότι δεν συνάδει με τη λειτουργία του Κοινοβουλίου. 
    Η πολιτική κριτική μπορεί να είναι οξεία, αλλά σε καμία περίπτωση δεν μετέρχεται προσωπικό χαρακτηρισμό και αυτή είναι μια μεγάλη διαφορά ανάμεσα στις δύο παρατάξεις. 
    ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη και σεις απευθύνατε βαρύτατες κατηγορίες εναντίον του Υπουργού που εγώ σαν προεδρεύων θα έπρεπε να σας διακόψω όταν είπατε ότι σε κάθε διάταξη συμπεριλαμβάνονται ρυθμίσεις που ευνοούν εγκληματίες, κακοποιούς κλπ. 
    Παρακαλώ να σταματήσει εδώ η οξύτητα. Όμως, όταν απευθύνετε κατηγορίες στον Υπουργό προηγουμένως εσείς, είναι προφανές ότι προκαλείτε. 
    Ο Υπουργός Οικονομίας και Οικονομικών έχει το λόγο. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, να συμπληρώσω θέλω λέγοντας ότι εγώ δεν μίλησα ούτε για εγκληματίες, ούτε για εγκληματικές πράξεις. Όμως, οι πολιτικές ευθύνες είναι δεδομένες, τις πολιτικές ευθύνες αναλύουμε εδώ και οι πολιτικές σας ευθύνες για την κατάσταση που φέρατε την ελληνική οικονομία είναι βαρύτατες. Και επειδή μιλήσατε για εξευτελισμό της χώρας, εγώ δεν θεωρώ ότι υπήρξε εξευτελισμός της χώρας, αλλά θεωρώ ότι υπήρξε εξευτελισμός μιας πολιτικής η οποία δεν βασίστηκε στη διαφάνεια και στην αλήθεια ούτε απέναντι στον ελληνικό λαό, ούτε απέναντι στους Ευρωπαίους εταίρους μας. 
    Σ΄αυτή την πολιτική επιμένετε χωρίς ίχνος αυτοκριτικής, χωρίς αιδώ να τη στηρίζετε και να την υποστηρίζετε ακόμα. Καταλάβετε ότι αυτή η πολιτική έχει καταδικαστεί από τον ελληνικό λαό. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δημήτρης Γεωργακόπουλος, ο οποίος καλείται να αποκαταστήσει την ηρεμία. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε και κύριοι συνάδελφοι, θα είμαι πιο ήρεμος μια και το ζήτησε και ο Πρόεδρος. Εγώ θέλω να ρωτήσω τον κύριο Υπουργό επειδή μιλάει εδώ περί διαφάνειας, όταν  ψηφίστηκε εδώ η διάταξη τον Νοέμβριο για τη μεταφορά του ΦΠΑ από το α΄ τρίμηνο του 2004 στο  2003 δεν ήταν διαφανής η διαδικασία κύριε Υπουργέ; Μήπως συνεδρίαζε στο σκοτάδι το Κοινοβούλιο τότε; Διαφανέστατη ήταν. Και σεις σήμερα κάνετε αυτό με το Ταμείο των Παρακαταθηκών και Δανείων. Γιατί η δική σας διάταξη είναι διαφανής και η διάταξη που ψήφισε το ΠΑΣΟΚ το Νοέμβριο του 2003 ήταν αδιαφανής; Όταν έγινε η απόληψη από το Ταμείο Παρακαταθηκών και Δανείων των 300.000.000 ευρώ δεν έγινε με διαφάνεια; Ποια ήταν η αδιαφάνεια στη συγκεκριμένη περίπτωση; Το λέω επειδή μιλάτε συνεχώς περί διαφάνειας. Πείτε μας για να καταλάβουμε και εμείς ποια ήταν η αδιαφάνεια στην προκειμένη περίπτωση. Τώρα είναι όλα διαφανή γιατί τα ψηφίζει η Νέα Δημοκρατία. Τότε ήταν αδιαφανή γιατί τα ψήφιζε το ΠΑΣΟΚ. Αυτά είναι τα επιχειρήματα, με τα οποία θέλετε να πειστεί ο ελληνικός λαός ότι όλα εσείς τα κάνετε στο φως της ημέρας ενώ το ΠΑΣΟΚ τα έκανε όλα τη νύχτα. Κάνετε λάθος. Αν θέλετε  να είμαστε έντιμοι απέναντι στον ελληνικό λαό και ευθείς, θα πρέπει να παραδεχτείτε ότι αλλάξατε τη μεθοδολογία. Μεθοδεύσατε την απογραφή και σας αποδεικνύουμε το πώς το κάνατε. Ενώ σήμερα στα νοσοκομεία λέτε ότι το έλλειμμα θα υπολογιστεί την  ημέρα που αγοράστηκαν τα υλικά και όχι σήμερα που θα πληρωθούν, για το χρέος των Ενόπλων Δυνάμεων τι λέτε; Θα υπολογιστεί όταν πληρώθηκαν  και όχι όταν παρελήφθησαν. Στη μία περίπτωση έτσι, στην άλλη αλλιώς. Δηλαδή σαν τον καραγκιόζη τα δικά σου, δικά μου και τα δικά μου δικά μου. Αυτό μας λέτε. Κόφτεστε υπέρ της διαφάνειας. 
    Εμείς δεν σας κάνουμε κριτική για τη συγκεκριμένη διάταξη, σας είπαμε ότι θα την ψηφίσουμε, αλλά δεν μπορεί να μην υπολογίζετε τα προηγούμενα χρόνια και να θέλετε να την υπολογίσετε από εδώ και στο εξής, επειδή έτσι σας βολεύει. Σας λέμε ότι η διάταξη αυτή θα υπολογιστεί στα αποθεματικά του Ταμείου Παρακαταθηκών και Δανείων. Όμως, πρέπει να υπολογιστούν και τα προηγούμενα χρόνια. Αν υπολογιστούν τα προηγούμενα χρόνια, αποδεικνύεται πόσο κάλπικη ήταν η απογραφή που κάνατε. Στην απογραφή βάλτε και αυτά τα στοιχεία, χρησιμοποιείστε τις ίδιες μεθόδους. Γιατί δεν το κάνετε; Είναι, όμως, μας συμφέρει και έτσι κλείνουμε το πρόβλημα. Αυτό δεν είναι ούτε εντιμότητα, ούτε διαφάνεια, ούτε πειστικότητα, ούτε ειλικρίνεια. Είναι απάτη. Διαπράττετε απάτη σε βάρος του ελληνικού λαού, πιστεύοντας ότι θα τον εξαπατήσετε. Τον εξαπατήσατε στις εκλογές με τις υποσχέσεις που του δώσατε και τώρα προσπαθείτε να τον εξαπατήσετε μη υλοποιώντας τις υποσχέσεις που του δώσατε. Να πείτε δεν φταίμε εμείς, φταίει το ΠΑΣΟΚ. Αυτοί δεν άφησαν τίποτα, δεν έχουμε να σας πληρώσουμε και γι’ αυτό δεν μπορούμε να υλοποιήσουμε τις υποσχέσεις μας. Αν αυτή είναι η λογική της Νέας Δημοκρατίας να την πει στον ελληνικό λαό να ξέρουμε και εμείς τι γίνεται. 
    Λέτε ότι ρυθμίζετε τα χρέη της Αγροτικής Τράπεζας και ότι είναι μόνο από το 1999. Δεν είναι μόνο από το 1999, είναι και οι ρυθμίσεις που περιλαμβάνουν αυτές που κάνατε τώρα τελευταία στην ΑΤΕ. Επειδή το κόστος δεν το ανέλαβαν οι τράπεζες για τα πανωτόκια, δεν το ανέλαβαν όλο, έρχεστε τώρα με τη ρύθμιση αυτή αυξάνοντας το κεφάλαιο της ΑΤΕ που ένα μέρος είναι και τα πανωτόκια. Πείτε το και αυτό. 
    Επίσης, δεν λέτε ότι με το νομοσχέδιο που ψηφίζουμε για τα διεθνή λογιστικά πρότυπα ότι εκεί συμπεριλαμβάνεται το ασφαλιστικό των τραπεζών και ότι από 1-1-2005 θα πρέπει οι τράπεζες να έχουν ξεκαθαρισμένο το θέμα των ασφαλιστικών ταμείων τους γιατί τα διεθνή λογιστικά πρότυπα δεν επιτρέπουν τέτοια κόλπα που έκαναν οι τράπεζες. Ούτε αυτό το λέτε. Κατά τα άλλα μιλάμε περί διαφάνειας. Δεν είναι έτσι. 
    Εγώ μιλώντας στην αρμόδια Κοινοβουλευτική Επιτροπή έκανα συγκεκριμένες προτάσεις για τα νοσοκομεία και θα τις επαναλάβω γιατί εμείς θέλουμε να κάνουμε δομική Αντιπολίτευση. Αν θέλετε να ρυθμίσετε τα χρέη πρώτα έπρεπε να έχει λυθεί το θέμα, που δεν το λύσαμε εμείς και κακώς, και καλά κάνετε και μας κάνετε κριτική, για το μηχανογραφικό σύστημα και το βιβλίο αποθήκης. Λέτε ότι αναβάλετε την ολοκλήρωση του μηχανογραφικού των νοσοκομείων γιατί δεν προλάβατε. 
    Αν πραγματικά το θέλετε, κύριε Υπουργέ, δεν έχετε παρά να πάτε σε μια εταιρεία που έκανε το μηχανογραφικό σύστημα των ιδιωτικών νοσοκομείων -υπάρχουν πολλά ιδιωτικά τέτοια- όπως είναι τα δημόσια νοσοκομεία και να πάρετε αυτούσιο το μηχανογραφικό σύστημα, που δεν ξεφεύγει ούτε μία βελόνα. Πρέπει να ξέρετε ότι εκεί πληρώνονται τα πάντα και από κει και πέρα να έρθετε να επανακοστολογήσουμε τις υπηρεσίες υγείας, όπως λέγατε στο πρόγραμμά σας. 
    Σας τα είπε ο κ. Σκουλάκης αυτά και τα παρέδωσε στα Πρακτικά, για να δούμε ποιο είναι το κόστος, τι μπορούν να πληρώσουν τα ταμεία και ό,τι δεν μπορούν να το πληρώσει το κράτος, είτε ως συμπλήρωμα αυτού που πληρώνουν τα ταμεία, είτε για τους άπορους, αυτούς δηλαδή που δεν έχουν κανένα ασφαλιστικό ταμείο. Έτσι να λήξει αυτή η ιστορία, γιατί εγώ θυμάμαι ότι έχουμε κάνει τέσσερις ρυθμίσεις για τα νοσοκομεία. Ξεκινήσαμε από 95.000.000.000, μετά πήγαμε στα 180.000.000.000 μετά στα 400.000.000.000 και τώρα στα 700.000.000.000 Σε λίγο θα πάμε σε τρισεκατομμύρια. Καταλαβαίνετε ότι και οι προμηθευτές ξέροντας αυτήν τη διαδικασία υπερτιμούν τα πάντα στα νοσοκομεία, γιατί σκέφτονται ότι αφού θα πληρωθούν μετά από δύο έως τρία χρόνια, γιατί να μη φουσκώσουν τις τιμές. 
    Στην επιτροπή σας είπα ότι όταν εργαζόμουν στην τράπεζα και έγινε ένας διαγωνισμός μου έλεγε ο προμηθευτής ότι στοιχίζει 1,5 δραχμή το υλικό που θα παρέδιδε και το χρέωνε στα νοσοκομεία δεκαπέντε δραχμές. Δέκα φορές επάνω. Αυτό είναι το κοστολόγιο για τα νοσοκομεία.
    Πιστεύω ότι δεν έχουν αλλάξει και πολλά πράγματα από τότε. 
      ΘΕΟΔΩΡΟΣ ΚΑΡΑΟΓΛΟΥ:  Και γιατί δεν το διορθώσατε;
      ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Κύριε συνάδελφε, εγώ είπα και ανέλαβα την ευθύνη μας. Από εδώ και πέρα, είναι δική σας ευθύνη. Κάποια στιγμή θα πρέπει να καταλάβετε ότι οφείλετε να κυβερνήσετε και να μην ασκείτε αντιπολίτευση στην Αντιπολίτευση. 
      Εμείς όποιο λογαριασμό είχαμε με τον ελληνικό λαό μάς τον πλήρωσε στις εκλογές. Τώρα, όταν ο ελληνικός λαός σας δίνει αυτόν το λογαριασμό, δεν μπορείτε να τον δίνετε στον πίσω από εσάς, στο ΠΑΣΟΚ. Θα πρέπει εσείς να τον εξοφλήσετε αυτόν τον λογαριασμό και για να εξοφληθεί αυτός ο λογαριασμός να ξέρετε ότι είναι πολύ δύσκολα τα πράγματα. 
      Και το έλλειμμα –αυτό θα το πω ως πρόβλεψη- παρουσιάζεται υστέρηση εσόδων -η υστέρηση εσόδων στον προϋπολογισμό που μας φέρνετε να ψηφίσουμε μεθαύριο- 435.000.000 ευρώ. Σήμερα δημοσιεύεται στις εφημερίδες ότι είναι 2,5 δισεκατομμύρια η υστέρηση των εσόδων. Την 1η Ιανουαρίου θα ξεκινήσετε με ένα έλλειμμα που θα είναι περίπου 1,6% παραπάνω από αυτό που έχετε υπολογίσει για το 2005. Αυτό μόνο από την υστέρηση των εσόδων. Και αν είναι σωστά αυτά τα στοιχεία τα οποία δημοσιεύονται, γιατί μπαίνει και ο Δεκέμβρης ο οποίος μπορεί να είναι και χειρότερος μήνας όσον αφορά τα έσοδα. Αυτά δεν τα έχετε υπολογίσει. 
      Αν, λοιπόν, αυτά τα οποία κρύβετε σήμερα δεν είναι δημιουργική λογιστική  -επειδή κατηγορήσατε εμάς για δημιουργική λογιστική- να μας πείτε ποια είναι η δημιουργική λογιστική. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» έγινε δεκτό επί της αρχής κατά πλειοψηφία. 
      Εισερχόμαστε στη συζήτηση των άρθρων . 
      Τα άρθρα θα συζητηθούν ως μια ενότητα και είναι προφανές ότι απόψε θα ολοκληρωθεί η συζήτηση του νομοσχεδίου. 
      Κύριε Υπουργέ, έχετε να προσθέσετε ή να τροποποιήσετε κάτι επί των άρθρων;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε. 
      Κάποια στιγμή είχαμε διαβάσει και κάποιες αλλαγές στην επιτροπή, αλλά δεν τις είδα στα Πρακτικά. Αν θέλετε, λοιπόν, θα τις διαβάσω και θα τις καταθέσω στο Σώμα. 
      Στο πρώτο εδάφιο της παραγράφου 1 διαγράφονται οι συνεχόμενες λέξεις «…συμβάσεις ή παρατάσεις συμβάσεων για…». Ομοίως, στο ίδιο εδάφιο η λέξη «αντιδραστήρων» αντικαθίσταται με τη λέξη «αντιδραστηρίων». 
      Δεύτερον, το τελευταίο εδάφιο της παραγράφου 1 στο άρθρο 17 αντικαθίσταται ως εξής: «Η υπαγωγή των οφειλών στη ρύθμιση αυτή γίνεται γνωστή με υπεύθυνη δήλωση του άρθρου 8 του νόμου 1599/1986, που κατατίθεται από τους προμηθευτές εντός μηνός από τη δημοσίευση του παρόντος στην Εφημερίδα της Κυβερνήσεως στην αρμόδια υπηρεσία του Υπουργείου Υγείας και Κοινωνικής Αλληλεγγύης και αφορά όλες τις απαιτήσεις εκάστου προμηθευτή για το σύνολο των νοσοκομείων».
      Τρίτον, στο πρώτο εδάφιο της παραγράφου 2 του άρθρου 17, μετά τις λέξεις «εκτός των ψυχιατρικών νοσοκομείων, για…» διαγράφεται η λέξη «φάρμακα». Μετά τις λέξεις «υγειονομικό υλικό» προστίθεται η λέξη «και» και μετά τις λέξεις «χημικά αντιδραστήρια» διαγράφονται οι λέξεις «και ορθοπεδικό υλικό» .
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες αλλαγές οι οποίες έχουν ως εξής:
      «ΣΧΕΔΙΟ ΝΟΜΟΥ
      Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις.
      Προτεινόμενες αλλαγές διαδικαστικού χαρακτήρα στο άρθρο 17
Ι. Στο πρώτο εδάφιο της παραγράφου 1 διαγράφονται οι συνεχόμενες λέξεις «… συμβάσεις ή παρατάσεις συμβάσεων για …». Ομοίως, στο ίδιο εδάφιο η λέξη «… αντιδραστήρων …» αντικαθίσταται με τη λέξη «… αντιδραστηρίων …».
ΙΙ. Το τελευταίο εδάφιο της παραγράφου 1 αντικαθίσταται ως εξής:
«Η υπαγωγή των οφειλών στη ρύθμιση αυτή γίνεται γνωστή με υπεύθυνη δήλωση του άρθρου 8 του ν. 1599/1986, που κατατίθεται από τους προμηθευτές εντός μηνός από τη δημοσίευση του παρόντος στην Εφημερίδα της Κυβερνήσεως στην αρμόδια υπηρεσία του Υπουργείου Υγείας και Κοινωνικής Αλληλεγγύης και αφορά όλες τις απαιτήσεις εκάστου προμηθευτή για το σύνολο των νοσοκομείων».
ΙΙΙ. Στο πρώτο εδάφιο της παραγράφου 2, μετά τις λέξεις «… εκτός των ψυχιατρικών νοσοκομείων, για …» διαγράφεται η λέξη «… φάρμακα …», μετά τις λέξεις «... υγειονομικό υλικό …» προστίθεται η λέξη «… και …» και μετά τις λέξεις «… χημικά αντιδραστήρια …» διαγράφονται οι λέξεις «… και ορθοπεδικό υλικό …».   »)
      ΠΡΟΕΔΡΕΥΩΝ (Γεώργιος Σούρλας): Θα κατατεθούν στα Πρακτικά και θα διανεμηθούν στους Βουλευτές. 
      Το λόγο έχει ο κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, θα προσπαθήσω να είμαι όσο το δυνατόν πιο σύντομος, γιατί πραγματικά η διαδικασία είναι εξαντλητική. 
      Θα πω, λοιπόν, ότι ενώ πίστευα ότι ένα νομοσχέδιο καθαρά τεχνικής υφής θα περνούσε πολύ γρήγορα και χωρίς ιδιαίτερες εντάσεις, φαίνεται ότι η ένδεια των επιχειρημάτων των κατά τα άλλα αγαπητών και εκλεκτών συναδέλφων του ΠΑΣΟΚ οδήγησαν σε τεχνητή όξυνση και ένταση μόνο και μόνο γιατί όπως είπα δεν υπάρχουν τα κατάλληλα επιχειρήματα για να αντικρούσουν επί της ουσίας οποιοδήποτε άρθρο του συγκεκριμένου νομοσχεδίου. 
      Επιπλέον, εγώ δεν καταλαβαίνω και κάτι άλλο το οποίο θα ήθελα να σχολιάσω εν συντομία πριν μπω στα άρθρα. Πώς είναι δυνατόν τα οικονομικά εγκλήματα τα οποία έχουν διαπραχθεί από την προηγούμενη Κυβέρνηση επί σειρά ετών, επί εικοσαετία, να θεωρούνται σαν ένα στιγμιαίο αδίκημα το οποίο με την ψήφο του ελληνικού λαού στις 7 Μαρτίου εξοφλήθηκε κιόλας και οι συνάδελφοι του ΠΑΣΟΚ έχουν μπει στη κολυμπήθρα του Σιλωάμ και πλέον δεν έχουν καμία ευθύνη για οτιδήποτε συναντάτε στην πορεία της χώρας. 
      Όσον αφορά τώρα τα άρθρα το 1 έως 10, αυτά αποτελούν το κεφάλαιο Α΄ που αφορά τις συμφωνίες παροχής χρηματοοικονομικής ασφάλειας. Προηγουμένως αναφερθήκαμε εκτενώς σε αυτές τις διαδικασίες. Είναι συμφωνίες οι οποίες ελαφρύνουν το σχετικό δίκαιο και δίνουν τη δυνατότητα για πολύ πιο γρήγορες και πολύ πιο εγγυημένες χρηματοοικονομικές συναλλαγές. 
      Τα άρθρα 11, 12, 13 και 14 αφορούν στην εφαρμογή των διεθνών λογιστικών προτύπων από 1-1-2005 και είναι σημαντικά γιατί πρόκειται για εφαρμογή κοινοτικού κανονισμού και δίνει τη δυνατότητα σε όλες τις επιχειρήσεις να παρουσιάσουν με ενιαίο τρόπο τα στοιχεία τους, έτσι ώστε ανά πάσα στιγμή ο επενδυτής από όλον τον κόσμο να ξέρει ποια είναι η πραγματική οικονομική κατάσταση μιας επιχείρησης. 
      Τα άρθρα 15 και 16, δηλαδή το κεφάλαιο Γ΄, αφορά ρύθμιση των οφειλών του κράτους προς την Αγροτική Τράπεζα στα πλαίσια συγκεκριμένης πολιτικής επιδοτήσεων που άσκησε η Αγροτική Τράπεζα, δηλαδή σε ό,τι αφορά τους αγρότες ή σε ό,τι αφορά την κάλυψη ελλείμματος 250.000.000 ευρώ που η θυγατρική εταιρεία της Αγροτικής Τράπεζας, η «ΑΤΕ Συμμετοχών», άσκησε μία λανθασμένη πολιτική, μια μικροπολιτική, θα έλεγα, πράξη στην περίοδο του Χρηματιστηρίου. 
      Το άρθρο 17 αφορά στην αντιμετώπιση των οφειλών του Εθνικού Συστήματος Υγείας. Με τον τρόπο αυτό εξοφλούνται τα χρέη που ανέρχονται στο ύψος των 2,1 δισεκατομμυρίων ευρώ και αντιμετωπίζονται πλέον. Μπορεί, λοιπόν, αφού πρώτα εξυγιανθεί το σύστημα των νοσοκομείων, να ξεκινήσει από μια καθαρή πλέον θέση. 
      Βέβαια, έγινε πολύς λόγος για το συγκεκριμένο άρθρο, αλλά αυτό που είναι ξεκάθαρο, και το διευκρίνισα προηγουμένως και εγώ, αλλά και όλοι οι συνάδελφοι που μίλησαν, είναι ότι για μας το συγκεκριμένο ζήτημα μένει ανοικτό. 
      Το συγκεκριμένο άρθρο αντιμετωπίζει το θέμα των οφειλών για να μην  υπάρχουν προβλήματα στη λειτουργία των νοσοκομείων, αλλά από εκεί και πέρα η Κυβέρνηση δεσμεύθηκε και ο Υπουργός Υγείας Πρόνοιας ότι πολύ σύντομα θα ακολουθήσει νομοσχέδιο, το οποίο θα βάλει τους κανόνες, έτσι ώστε να μην πάμε πάλι στο ίδιο χάλι, αυτό που επί σειρά ετών οι συνάδελφοι δεν μπόρεσαν, όπως είπα, να αντιμετωπίσουν. Είναι ένα ζήτημα το οποίο επιτέλους πρέπει να σταματήσει. 
      Το άρθρο 18 αναφέρεται σε θέματα της Επιτροπής Λογιστικής Τυποποίησης και Ελέγχων και είναι ένα άρθρο τυπικό, ένα άρθρο που προβλέπει την αντικατάσταση δύο μελών του Διοικητικού Συμβουλίου της ΕΛΤΕ για λόγους αντικειμενικούς, γιατί δεν είναι δυνατόν οι ελέγχοντες να είναι και ελεγχόμενοι. 
      Το άρθρο 19 αναφέρεται στην απαλοιφή της αρμοδιότητας του Γενικού Λογιστηρίου στις συναλλαγές μεταξύ Ελεγκτικού Συνεδρίου και ΔΟΥ. Οι ΔΟΥ με τη νέα δομή που έχουν, με την ενοποίηση ταμείων και εφοριών, και με την εφαρμογή του ΤAXIS έχουν τη δυνατότητα να βεβαιώνουν τις οποιεσδήποτε οφειλές καταλογίζονται από το Ελεγκτικό Συνέδριο. 
      Το άρθρο 20 αποσαφηνίζει την έννοια του όρου «δικαστικές αποφάσεις» και είναι ένα πάρα πολύ σημαντικό άρθρο γιατί ξεκαθαρίζει επιτέλους ποιες είναι οι εκτελεστές αποφάσεις από τα δικαστήρια.
      Το άρθρο 21 εκτός των υπολοίπων ιδρυμάτων βάζει μέσα και ένα ακόμα ίδρυμα στις διοικητικές και φορολογικές διευκολύνσεις που παρέχονται.
      Τέλος, το άρθρο 22 για το οποίο επίσης έγινε πολύ συζήτηση, δίνει τη δυνατότητα στο κράτος από τα πολύ σημαντικά αποθεματικά που επί σειρά ετών έχουν συγκεντρωθεί στο Ταμείο Παρακαταθηκών και Δανείων να τα αξιοποιήσει με όσο το δυνατόν καλύτερο τρόπο, προκειμένου να κάθονται εκεί. 
      Βεβαίως, εννοείται ότι δεν πρόκειται να κινδυνεύσει ούτε η πορεία ούτε το μέλλον του Ταμείου Παρακαταθηκών και Δανείων. Υπάρχει μία διοίκηση η οποία λειτουργεί πάρα πολύ σωστά και δεν υπάρχει κανένα απολύτως πρόβλημα. Είναι συσσωρευμένα αποθεματικά που με αυτόν τον τρόπο αξιοποιούνται καλύτερα. 
      Προτείνω, λοιπόν, και την ψήφιση κατ’ άρθρο του συγκεκριμένου νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑΣΟΚ, κ. Κουτμερίδης. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, ολοκληρώνοντας τη συζήτηση του σχεδίου νόμου «Συμφωνία παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» μπαίνοντας στην κατ’ άρθρο συζήτηση, έχουμε τονίσει και όλοι γενικότερα οι ομιλητές ότι πρόκειται για ένα τεχνοκρατικό νομοσχέδιο, ένα νομοσχέδιο το οποίο πραγματικά δημιουργεί και μία άχαρη διαδικασία για τους ανθρώπους οι οποίοι δεν έχουν το γνωστικό επίπεδο να το προσεγγίσουν. 
    Με τα άρθρα 1 έως 10 προσαρμόζεται το ελληνικό δίκαιο στην οδηγία 2002/47 της Ευρωπαϊκή Κοινότητας με την οποία δημιουργείται ένα κοινοτικό καθεστώς για την παροχή τίτλων και μετρητών ως ασφάλεια τόσο με τη μορφή παροχής εμπράγματης ασφάλειας όσο και με τη μορφή μεταβίβασης τίτλου.
    Στα άρθρα 11 έως 14 καταργούνται οι διατάξεις του νόμου 2190/1920 οι οποίες αναφέρονται στις ενδιάμεσες περιοδικές καταστάσεις σύμφωνα με τα διεθνή λογιστικά πρότυπα και προστίθενται ανάλογες διατάξεις, το προεδρικό διάταγμα 360/85, το οποίο αφορά στη δημοσιότητα στοιχείων εισηγμένων στο Χρηματιστήριο. 
    Στα άρθρα 15 και 16 ρυθμίζονται οι υποχρεώσεις του ελληνικού δημοσίου που απορρέουν από την 31.12.2002 σύμβασή του με την «ΑΤΕ  ΑΕ» να εξοφληθούν με την έκδοση από το ελληνικό δημόσιο ειδικού ομολογιακού δανείου οι ομολογίες του οποίου θα διατεθούν στην «ΑΤΕ  ΑΕ» 
    Το άρθρο 17 αναφέρεται στο ότι εξοφλούνται άμεσα με την ολοκλήρωση των σχετικών διαδικασιών εκκαθάρισης και θεώρησης των χρηματικών ενταλμάτων πληρωμής σύμφωνα με τις ισχύουσες δημοσιολογιστικές διατάξεις, οφειλές των νοσοκομείων του ΕΣΥ εκτός των ψυχιατρικών νοσοκομείων προς προμηθευτές του από συμβάσεις ή παρατάσεις συμβάσεων για την προμήθεια φαρμάκων υγειονομικού υλικού χημικών αντιδραστήρων και ορθοπεδικού υλικού για τις οποίες έχουν εκδοθεί τα προβλεπόμενα κατά περίπτωση τιμολόγια και δελτία αποστολής μέχρι τη δημοσίευση του υπό ψήφιση νομοσχεδίου.
    Με το άρθρο 18 τροποποιούνται και συμπληρώνονται οι υφιστάμενες διατάξεις του ν. 3148/2003 για την επιτροπή λογιστικής τυποποίησης ελέγχων.
    Και εδώ θα ήθελα, κύριε Υπουργέ, να μάς ενημερώσετε γιατί έχω τη θέση του Σώματος Ορκωτών Ελεγκτών Λογιστών οι οποίοι μας καταθέτουν ότι δεν έγινε κανένας διάλογος μαζί τους και επειδή προβλέπεται σ’ αυτές τις τροποποιήσεις να εξαιρεθεί από τη συμμετοχή στο Διοικητικό Συμβούλιο της ΕΛΤΕ και στο πειθαρχικό συμβούλιο μέλη του Οικονομικού Επιμελητηρίου Ελλάδος και μέλη του Σώματος Ορκωτών Ελεγκτών Λογιστών. 
    Τα άρθρα 19 και 20 ρυθμίζουν θέματα σχετικά με τις αρμοδιότητες της διεύθυνσης λογαριασμών του δημοσίου του Υπουργείου Οικονομίας και Οικονομικών και τη συμμόρφωση της διοίκησης προς τις δικαστικές αποφάσεις. 
    Με το άρθρο 21 επεκτείνονται οι διοικητικές και φορολογικές διευκολύνσεις που παρέχονται σε ορισμένα κοινωφελή ιδρύματα βάσει των διατάξεων του νόμου 1610/86 και στο κοινωφελές ίδρυμα «Βασίλη και Μαρίνας Θεοχαράκη».
    Το άρθρο 22 που είναι και το επίμαχο άρθρο για εμάς παρέχει τη δυνατότητα στο ελληνικό δημόσιο να εισπράξει αυξημένο μέρισμα άνω του 70% από τα καθαρά κέρδη του Ταμείου Παρακαταθηκών και Δανείων και τη διάθεση τμήματος ή του συνόλου των αποθεματικών των κεφαλαίων. Και επειδή είναι γεγονός ότι αυτά τα ποσά θα χρησιμοποιηθούν για τη μείωση του ελλείμματος και του δημοσίου χρέους το ερώτημα που τίθεται προς την Κυβέρνηση είναι γιατί δεν έγινε αναλογικά και για τα προηγούμενα χρόνια. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο κ. Γκατζής έχει το λόγο.
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακολουθήσαμε άλλη μια διαμάχη ανάμεσα στα δύο μεγάλα κόμματα χωρίς ουσιαστικά να μπαίνουν στην ουσία της πολιτικής η οποία δεν διαφέρει και συνεχίζεται από τη Νέα Δημοκρατία. Αλλά ήθελα να ρωτήσω: Έχουν την εντύπωση οι συνάδελφοι του ΠΑΣΟΚ ότι αν δεν υπήρχε απογραφή θα είχαμε καλύτερη πολιτική θα είχαμε φιλολαϊκή πολιτική σήμερα; Φυσικά η Κυβέρνηση χρησιμοποιεί όλη αυτήν την κατάσταση για να περικόψει τις κοινωνικές παροχές τις οποίες υποσχέθηκε. Σ’ αυτό να συμφωνήσω μαζί σας. Αλλά η γενικότερη πολιτική, η αντιλαϊκή πολιτική θα είχε διαφορετικό χαρακτήρα αν δεν γινόταν η απογραφή; Εσείς λέτε ότι η απογραφή είναι η αιτία του κακού. Το Κόμμα μας λέει ότι η πολιτική που έρχεται από την Ευρωπαϊκή Ένωση που την επιβάλλουν τα μονοπώλια και γίνεται νόμος της Ευρωπαϊκής Ένωσης και με τους πολιτικούς εκπροσώπους στα κράτη-μέλη γίνεται και νόμος των κρατών, είναι αυτή η οποία σήμερα έχει οδηγήσει τη χώρα σ’ αυτήν την κατάσταση και που πάντα τα θύματα αυτής της πολιτικής θα είναι οι εργαζόμενοι αν δεν αντιδράσουν αν δεν αποτινάξουν αυτές τις πολιτικές και τους πολιτικούς.
    Να έρθω τώρα στο νομοσχέδιο. Για το πρώτο και δεύτερο κεφάλαιο τοποθετηθήκαμε. Είναι μέσα στις καπιταλιστικές αναδιαρθρώσεις τις οποίες προωθεί η Κυβέρνηση ιδιαίτερα για τη διαφύλαξη του κεφαλαίου και δήθεν για τη διασφάλιση των μικροαποταμιευτών. Φάνηκε, όμως, και αναφέραμε ορισμένα βασικά παραδείγματα που σε άλλα συστήματα με σκληρότερο και πιο αυστηρό έλεγχο των επιχειρήσεων εκεί όπως και σε όλες τις άλλες χώρες τα σκάνδαλα και οι καταχρήσεις βασιλεύουν.
    Έρχομαι στο άρθρο 15. Εμείς δεν είμαστε ενάντια, είμαστε υπέρ των υποχρεώσεων που έχει το κράτος απέναντι στα ασφαλιστικά ταμεία και απέναντι στην υγεία. Όμως, εδώ θα πρέπει να δούμε την ανάλγητη πολιτική που ακολουθείται και στο θέμα της υγείας. Με 2,8% του Ακαθάριστου Εθνικού Προϊόντος είναι δυνατόν να λέμε ότι έχουμε δωρεάν σύστημα υγείας; Είναι δυνατόν με το 3% του γενικού προϋπολογισμού των νοσοκομείων να καταβάλλεται μόνο από την Κυβέρνηση και το υπόλοιπο να φορτώνεται στα νοσήλια που προέρχονται από τα ασφαλιστικά ταμεία και τους ασθενείς; Δεν είμαστε ενάντια στη ρύθμιση αλλά το ανακυκλώνετε, κύριε Υπουργέ, όπως έγινε και τις προηγούμενες φορές. ‘Εχουμε και προηγούμενες τέτοιες ρυθμίσεις. Το πρόβλημα, όμως, διογκώνεται και κάνετε συμψηφισμό με τα τρία ταμεία τα οποία σας ανέφερα. Του Δημοσίου, του ΟΓΑ και του ΝΑΤ. Θα έχουμε τα ίδια ακριβώς προβλήματα. Αν δεν χρηματοδοτηθούν τα νοσοκομεία, αν δεν εξασφαλιστεί η δημόσια δωρεάν υγεία, αν τα ταμεία δεν ενισχυθούν αποφασιστικά, αν τελικά δεν μεριμνήσουμε να έχουμε παραγωγή φαρμάκων, γιατί υπήρχαν εν πάση περιπτώσει και ορισμένα εργοστάσια που κάλυπταν αρκετές ανάγκες παραγωγής φαρμάκων τα οποία δώσατε στους ιδιώτες και με τη δική σας έγκριση –μάλιστα γκρινιάζατε γιατί δεν προχώρησαν και γρηγορότερα αυτά τα μέτρα- δεν θα μπορέσει να λυθεί το πρόβλημα. Και εμείς για ένα τέτοιο σύστημα παλεύουμε, για καθολική δωρεάν υγεία για όλο τον ελληνικό λαό που θα καλύπτει και τα φάρμακα και τα νοσήλια.
    Έρχομαι στο άρθρο 16. Σας είπα κύριε Υπουργέ: Γιατί να πληρώνει ο ελληνικός λαός τις πολιτικές που εκπορεύονται από το σύστημα των κυβερνήσεων; Γιατί να πληρώνει ο ελληνικός λαός τις πολιτικές μικροπολιτικές που κάνουν οι κυβερνήσεις; Ανώνυμη εταιρεία δεν είναι; Γιατί να περάσει στον προϋπολογισμό και να τα πληρώσει ο ελληνικός λαός; Μήπως θα μου πείτε ότι κάνει κάποια κοινωνική πολιτική σήμερα η ΑΤΕ; Απεναντίας, έχει γίνει ο μεγαλύτερος λήσταρχος, ο μεγαλύτερος τοκογλύφος και από τους παράνομους τοκογλύφους. Είναι γνωστό τι γίνεται με τα πανωτόκια, τι γίνεται με τα χρέη, τι γίνεται με τους πλειστηριασμούς περιουσιακών στοιχείων των αγροτών.
    Έρχομαι στο άρθρο 17. Είπα προηγούμενα για το νοσοκομείο. Να πω, όμως, και κάτι ακόμα. Γιατί εξαιρείτε τα νοσοκομεία τα οποία ασχολούνται με πνευματικές ασθένειες κλπ.; Παραδείγματος χάρη στο Δαφνί που δεν του δίνουν σεντόνι τι θα γίνει; Βγάζετε έξω όλες αυτές τις κλινικές και τα νοσοκομεία.
    Έρχομαι στα άρθρα 18 και 19. Το άρθρο 18 το θεωρώ γραφειοκρατικό. 
    Πάμε στο άρθρο 20 που είναι η εφαρμογή των δικαστικών αποφάσεων. Εδώ παραβλέπετε το ν. 3068 τον οποίο μέχρι σήμερα τηρούσαν όλες οι δικαστικές αποφάσεις παντού και πλήρωναν τις διαταγές πληρωμής. Εσείς εδώ τώρα έρχεστε και το εξαιρείτε. Μου φαίνεται ότι κάποιον φωτογραφίζετε. Δεν ξέρω αν κάνω λάθος. Γιατί έρχεται αυτό; Γιατί το εξαιρείτε αυτό; Γιατί δεν ισχύει ο νόμος όπως ίσχυε μέχρι σήμερα; Εμείς λέμε ότι πρέπει να ισχύσει ο νόμος. 
    Στο άρθρο 21 αυξάνονται τα δήθεν ιδρύματα που ορισμένοι ενώ έχουν κατακλέψει τον ελληνικό λαό -με αίμα και με θανάτους έχουν κάνει περιουσία- κάνουν ένα ίδρυμα στο τέλος το οποίο ονομάζουν άλφα ή βήτα και έχουμε πολλά τέτοια.


     Ερχόμαστε τώρα εδώ να εντάξουμε και αυτά στο ν. 1610, να έχουν φοροαπαλλαγές κτλ., όλα να είναι καλά και το κράτος να μην παίρνει απ’ αυτούς που θέλουν να κάνουν το μεγαλόψυχο ευεργέτη. 
     Έρχομαι τώρα στο άρθρο 22 για το οποίο γίνεται τόσος λόγος. Κύριε Πρόεδρε, μέχρι σήμερα παίρνονταν μέχρι το 70%. Η Νέα Δημοκρατία λέει ότι μπορεί να πάρει μέχρι και το 100%. Ακούστηκαν πολλά, ότι πραγματικά, αν εφαρμοστεί μέχρι και το 100%, σήμερα μπορεί να μην έχει ρευστό, όταν θα έχει κάνει τόσα δάνεια, ότι θα δυσκολευτεί η Τοπική Αυτοδιοίκηση να πάρει χρήματα ή ότι θα δυσκολευτούν οι εργαζόμενοι για τις κατοικίες. 
     Αποδείχθηκε, όμως, και κάτι άλλο από το μέγεθος του αποθεματικού που έχει το Ταμείο Παρακαταθηκών και Δανείων. Τι αποδείχθηκε; Ότι τα δάνεια είναι υψηλότοκα. Και αν θέλουμε να πούμε ότι ένας κρατικός φορέας κάνει μια κοινωνική πολιτική, ενισχύοντας την Τοπική Αυτοδιοίκηση -που κανονικά πρέπει να της τα δίνετε άτοκα, κύριε Υπουργέ, όπως άτοκα πρέπει να τα δίνετε και για την πρώτη κατοικία των εργαζομένων που μπαίνουν και παίρνουν δάνεια- αποδεικνύεται ότι εισπράττετε πάρα πολλά λεφτά και έχετε περιθώρια να μειώσετε τα επιτόκια. Όχι να πάμε ως μία μικρή διαφορά από τις εμπορικές τράπεζες -π.χ. δύο μονάδες- και τέλειωσε η υπόθεση. Το ένα να είναι 7,5%, κύριε Πρόεδρε, και το ταμείο να τα δίνει με 5,5%. Όταν ο πληθωρισμός είναι 3%, οι εργαζόμενοι πρέπει να πληρώνουν το διπλάσιο του πληθωρισμού σε επιτόκια. 
     Κύριε Υπουργέ, πέρα από την αποδυνάμωση του οργανισμού που κάνετε, εγώ να σας βάλω και ένα άλλο ερώτημα. Τιτλοποιείτε τα δάνεια. Παράλληλα –τουλάχιστον έτσι έχει ακουστεί, διαψεύστε το, αν δεν ισχύει- τιτλοποιείτε και τα δάνεια τα οποία θα δοθούν με επιχειρηματίες που βάζετε μέσα στο Ταμείο Παρακαταθηκών και Δανείων. Ανοίγετε και εκεί την πόρτα της ιδιωτικοποίησης. Ξεκίνησε το ΠΑΣΟΚ τα προηγούμενα χρόνια να το κάνει, αλλά βρήκε από τη μια μεριά αντιδράσεις και από την άλλη δεν μπόρεσε να το κάνει με τις παρακαταθήκες. Ήταν νομικό το πλαίσιο, απ’ ό,τι τότε συζητούσαμε. Εσείς έρχεστε να το διαχωρίσετε και βάζετε και εδώ την ιδιωτική πρωτοβουλία και είναι μια αρχή ξηλώματος αυτής της υπόθεσης. 
     Εμείς, κύριε Πρόεδρε, εκτός από το άρθρο για τα νοσοκομεία, το οποίο αναφέρεται τελικά στη χρηματοδότησή τους, που δεν το καταψηφίζουμε, αλλά και δεν το ψηφίζουμε, γιατί δεν λύνει ουσιαστικά το πρόβλημα, αλλά το ανακυκλώνει, σε αυτό ψηφίζουμε «παρών». Όλα τα άλλα τα καταψηφίζουμε. 
     Να έρθω και στην τροπολογία για την οποία δεν κάναμε καμία κουβέντα. Έχετε φέρει δύο τροπολογίες. 
     ΠΡΟΕΔΡΕΥΩΝ (Γεώργιος Σούρλας): Κύριε Γκατζή, θα ολοκληρώσουμε τη συζήτηση επί των άρθρων και θα έρθει και η ώρα των τροπολογιών.
     ΝΙΚΟΛΑΟΣ ΓΚΑΤΖΗΣ: Ας τα συζητήσουμε όλα μαζί, κύριε Πρόεδρε. Να κάνουμε άλλο κύκλο;
     ΠΡΟΕΔΡΕΥΩΝ (Γεώργιος Σούρλας): Όχι, κύριε Γκατζή. Θα τελειώσουμε σύντομα με τα άρθρα, αν και οι επόμενοι ομιλητές είστε σύντομοι. Θα έρθει η ώρα των τροπολογιών. 
     ΝΙΚΟΛΑΟΣ ΓΚΑΤΖΗΣ: Καμία αντίρρηση, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης. 
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
     Αυτά που θα πω θα ήθελα να τα πω στον κ. Αλογοσκούφη, το βαρόνο της οικονομίας, αλλά δεν πειράζει. Θα τα πω στον κ. Δούκα της οικονομίας. 
     Ο λαός μας έχει ένα γνωμικό: «Μεγάλη μπουκιά φάε, μεγάλη κουβέντα μη λες.» Χρόνια τώρα, κύριε Υφυπουργέ, μας λέγατε ότι η οικονομία είναι μαϊμού, έχουμε κρυφά χρέη, η οικονομία είναι τραβεστί, υπάρχει μια εικονική πραγματικότητα. Όταν ήρθατε στην εξουσία, ως Ροβεσπιέροι της οικονομίας, μας οδηγήσατε στην απογραφή. 
     Σήμερα με το νομοσχέδιο αυτό τι αποδεικνύεται; Αποδεικνύεται ξεκάθαρα ότι έχετε μια ασύμμετρη λογική. Από τη μια μεριά για μεν την αγορά των εξοπλισμών θέλετε τις προκαταβολές τις οποίες δώσαμε να τις περάσετε όχι στη χρονιά παραλαβής των εξοπλιστικών συστημάτων, αλλά στη χρονιά που δόθηκαν οι προκαταβολές, δηλαδή να τις περάσετε ταμειακά. Θα έλεγα ότι αν ακολουθούσατε αυτήν την τακτική σε όλες τις πράξεις και τις ενέργειές σας, δεν θα υπήρχε κανένα πρόβλημα. Κανένα πρόβλημα. 
     Έρχεστε τώρα και τι κάνετε με αυτό το νομοσχέδιο; Τα μεν χρέη των νοσοκομείων που τα πληρώνετε τώρα το 2005, όπως και τα άλλα χρέη, δεν τα βάζετε τη χρονιά που τα πληρώνετε, αλλά τα επιμερίζετε στις άλλες χρονιές που τα χρέη θεωρείτε ότι έγιναν. Όπως σας είπε πολύ σωστά ο Κοινοβουλευτικός μας Εκπρόσωπος, τα μεν εξοπλιστικά συστήματα που είναι κομμάτια ορατά –δεν μπορείτε να τα μετρήσετε κατά την παραλαβή- αλλά τις ασπιρίνες, τις ενέσεις, τα χειρουργικά γάντια και τα εργαλεία μπορείτε να τα μετρήσετε και να τα βάλετε κατά χρονιά. 
     Αυτό τι σημαίνει; Από τη μια μεριά ταμειακή λογική, γιατί έτσι θα συνέφερε πολιτικά, από την άλλη μερικά εθνικολογιστική πολιτική, γιατί έτσι θα συνέφερε πάλι. Αυτό σημαίνει ότι η λογική σας εκτός από ασύμμετρη, είναι και διάτρητη και ύπουλη και εμπαθής κομματικά. Εμπάθεια είναι αυτό, αλλά η εμπάθεια αυτή οδηγεί το λαό στη θηλιά. Γιατί τον οδηγεί στη θηλιά; Γιατί θα αναγκαστείτε να περάσουμε από μια δημοσιονομική μέγγενη και σαφώς θα το πληρώσουν τα λαϊκά στρώματα. Θα αποδειχθεί σε λίγο αυτό. Θα το δούμε σε λίγο. 
     Τι μας λέτε με το νομοσχέδιο αυτό; Μας λέτε ότι εμείς ερχόμαστε να ρυθμίσουμε τα χρέη των νοσοκομείων, τα χρέη της Αγροτικής Τράπεζας από την «ΑΤΕ Συμμετοχών» του Χρηματιστηρίου και προχωράτε και παίρνετε έσοδα από το Ταμείο Παρακαταθηκών και Δανείων, που και εδώ αποδεικνύεται η δική σας λογική, η οποία είναι ασύμμετρη. Όταν εμείς το κάναμε αυτό στο Ταχυδρομικό Ταμιευτήριο, μας καταγγείλατε για πλαστή λογιστική. Έρχεστε και εσείς και κάνετε το ίδιο πράγμα και λέτε ότι το κάνετε με διαφάνεια. Τι θα πει διαφάνεια; Επειδή ψηφίζετε  νόμο; Δεν είναι το ίδιο πράγμα; Δεν μας καταγγείλατε ότι παίρναμε τα έσοδα από το Ταχυδρομικό Ταμιευτήριο; Τώρα δεν είναι το ίδιο που τα παίρνετε εσείς από το Ταμείο Παρακαταθηκών και Δανείων, όπου στήνετε μια πυραμίδα και εντός λίγου χρόνου θα καταρρεύσει και το Ταμείο Παρακαταθηκών και Δανείων;
     Από την άλλη μεριά, τι σοβαρό μας είπατε, κύριε Υπουργέ; Μας είπατε το εξής σοβαρό: Να ρυθμίζουμε τις παλιές αμαρτίες. Εγώ θα σας έλεγα, κύριε Υπουργέ, ότι θα μας λέγατε κάτι σοβαρό και σημαντικό, αν μας λέγατε ότι εμείς δεν τα πληρώνουμε. Δεν τα πληρώνουμε γιατί αυτά είναι προϊόν μιας ανορθόδοξης και υποβολιμαίας οικονομικής πολιτικής, όπου κάποιοι τα τσέπωναν. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Το κράτος δεν έχει συνέχεια, κύριε Σγουρίδη;
     ΠΑΝΑΓΙΩΤΗΣ ΣΓΟΥΡΙΔΗΣ: Επειδή ακριβώς το κράτος έχει συνέχεια, θα πρέπει να υπάρχει και μια συνέχεια στη λογική. Όχι από τη μια μεριά, κύριε Μπαντουβά, επειδή μας συμφέρει πολιτικά να οδηγούμεθα σε απογραφή και να βρισκόμαστε σε αυτήν τη δυσμενή θέση και από την άλλη μεριά γι’ αυτά τα οποία θέλουμε να τα περάσουμε διαφορετικά κάνουμε εθνικολογιστική πολιτική. Έτσι δεν είναι;
     Εγώ, κύριε Υπουργέ, θα σας πω το εξής: Ναι, υπάρχουν πολιτικές ευθύνες. Όμως, με αυτές τις πολιτικές ευθύνες βάλαμε τη χώρα στην ΟΝΕ. Τη βάλαμε στο σκληρό πυρήνα της Ευρωπαϊκής Ένωσης. Ήταν μια χώρα την οποία όλοι τη σέβονταν. Ήρθατε εσείς, εν ονόματι μιας λογικής Ροβεσπιέρου, γιατί θέλατε να εξυπηρετήσετε τα κομματικά σας συμφέροντα, και κοντεύουμε σήμερα να γίνουμε το αποπαίδι της Ευρώπης. Μια Ελλάδα που στους πρόποδες της Ακρόπολης μας χειροκροτούσαν όλοι, μέσα σε οκτώ μήνες την κάνατε μια Ελλάδα αποδιοπομπαίο τράγο. Αυτό κάνατε. Αυτή είναι η πολιτική σας. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μακρυπίδης. 
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
     Στο νομοσχέδιο για τα διεθνή λογιστικά πρότυπα παρουσιάζεται το εξής πρόβλημα: Έρχεται επικύρωση μιας υποχρέωσης που έχουμε με την Ευρωπαϊκή Ένωση. Δεν θα αναφέρω γιατί έρχεται με καθυστέρηση. Θα έρθω να σας πω, κύριε Υπουργέ, ότι είστε ανέτοιμοι να αντιμετωπίσετε ένα σοβαρό πρόβλημα που παρουσιάζεται από την εφαρμογή τους. 
      Γιατί, αν και ήταν ψηφισμένος ο νόμος από το 2002 και ήταν γνωστός στις εταιρείες, μέχρι σήμερα είχαμε αναβολή στην εφαρμογή του. Από 1.1.2005 είναι υποχρεωμένες όλες δεσμευτικά να προχωρήσουν στην εφαρμογή του. Και το ότι οι εταιρείες -για όποιους λόγους- καθυστέρησαν, είναι θέμα δικό τους. Όμως πολλές εταιρείες, που έχουν ακίνητα μεγάλης αξίας θα είναι ωφελημένες με την αναπροσαρμογή που θα κάνουμε στα διεθνή λογιστικά πρότυπα. Για άλλες όμως εταιρείες, που έχουν υποχρεώσεις προς τρίτους, ασφαλισμένους και εργαζόμενους προς συνταξιοδότηση -όρα τραπεζοϋπάλληλοι- παρουσιάζεται το πρόβλημα.
      Και μπαίνει το ερώτημα -και γι’ αυτό έκανα και αυτήν τη συγκεκριμένη αναφορά- εάν και σε ποιο βαθμό είναι έτοιμη η Κυβέρνηση να δώσει λύση στο συγκεκριμένο πρόβλημα που έχει προκύψει με την εφαρμογή των διεθνών λογιστικών προτύπων στις τράπεζες. Θα εισφέρετε και σε ποιο βαθμό, σε ποιο ύψος, στα προβλήματα που θα παρουσιαστούν, για να μην έχουν επιβάρυνση οι εργαζόμενοι αλλά και οι τράπεζες, για να μην έχουν τα γνωστά προβλήματα -που ήδη διαμαρτύρονται- με τις μετοχές στο Χρηματιστήριο; Θα θέλαμε μια απάντηση, γιατί αν δεν την δώσετε σήμερα, θα αναγκαστείτε να τη δώσετε αύριο, όταν ήδη θα έχουν προκύψει μεγάλες κοινωνικές συγκρούσεις.
      Το δεύτερο: Στο άρθρο 18, στην παράγραφο 2, αντικαθιστάτε, κύριε Υπουργέ, τον Αντιπρόεδρο της Επιτροπής Λογιστικής Τυποποίησης Ελέγχων με κάποιον υπάλληλο του Υπουργείου Οικονομίας, ενώ μέχρι τώρα προβλεπόταν να είναι από τον επιστημονικό φορέα των οικονομολόγων, το Οικονομικό Επιμελητήριο. Αυτό γιατί το κάνετε; Προκειμένου να εξυπηρετήσετε κάποιον υπάλληλό σας ή προκειμένου να έχετε περισσότερο έλεγχο στη συγκεκριμένη ΕΛΤΕ; Νομίζω ότι είναι κάτι που πρέπει άμεσα να επανορθώσετε.
      Θα ήθελα, όμως, να αναφερθώ σε δύο συγκεκριμένες ρυθμίσεις, που προβλέπονται στο συζητούμενο νομοσχέδιο, στο άρθρο 17 για τη ρύθμιση των χρεών προς τα νοσοκομεία. Αντίστοιχη ρύθμιση έγινε το 1997 και το 2001. Και είναι γνωστή η κριτική που κάνατε τότε ως Αντιπολίτευση, κύριοι της Κυβέρνησης. Και ενώ τότε κάνατε κριτική ότι με τις ρυθμίσεις αυτές και με τον τρόπο που γίνονταν, δεν είχαμε λύση του προβλήματος, αλλά θα οδηγηθούμε σε αναπαραγωγή, αυτό το πράγμα γίνεται σήμερα και έχουμε κάθε λόγο να σας κάνουμε κριτική και να σας εγκαλέσουμε ότι με τον τρόπο που ρυθμίζετε το πρόβλημα, θα το έχουμε και αύριο.
      Γιατί ακούστηκε η άποψη -και στην επιτροπή και εδώ- ότι θα φέρει ο Υπουργός Υγείας ρύθμιση νομοθετική στο μέλλον και ότι θα προχωρήσετε και εσείς σε εφαρμογή ήδη ισχύουσας διάταξης, που λέει ότι τα νοσοκομεία υποχρεώνονται να έχουν διπλογραφικό σύστημα, υποχρεώνονται να τηρούν βιβλίο αποθήκης. Και ρωτώ, κύριε Υπουργέ, εσείς που κόπτεστε για τη διαφάνεια, εσείς που κόπτεστε ότι θα αντιμετωπίσετε τη φαυλότητα του χθες, γιατί δεν προχωρείτε σ’ αυτές τις συγκεκριμένες ενέργειες, που όντως θα δημιουργήσουν ένα άλλο καθεστώς στα νοσοκομεία και δεν θα οδηγούν σε αναπαραγωγή του προβλήματος; Όμως, αντί να προχωρήσετε σε κάτι τέτοιο, έρχεστε και κάνετε αυτή τη ρύθμιση, με την οποία -όπως είπα- θα έχουμε επανάληψη του προβλήματος.
      Και δεν είναι μόνο αυτό. Το πρόβλημα το μεγαλύτερο είναι ότι έρχεται μέσα από τη συγκεκριμένη ρύθμιση που κάνετε, να αποκαλυφθεί περίτρανα η αντίληψή σας περί δήθεν δημιουργικής λογιστικής του χθες. Σήμερα επαναλαμβάνετε με το χειρότερο τρόπο τη δημιουργική λογιστική, για την οποία κατηγορούσατε τις προηγούμενες κυβερνήσεις. Τα 2,1 δισεκατομμύρια ευρώ, κύριε Υπουργέ, δεν εμφανίζονται πουθενά ούτε στο έλλειμμα ούτε στο δημόσιο χρέος. Έχουμε προϋπολογισμό και μιλάμε για ένα μεγάλο κονδύλι. Δεν το αναφέρετε πουθενά. Γνωρίζουμε, όμως, απ’ αυτά που ήδη δηλώσατε ότι θα ανατρέξετε να το επιμερίσετε στο χθες, στο 2001, στο 2002, στο 2003, στο 2004. Γιατί δεν κάνατε το ίδιο με τις δαπάνες στα εξοπλιστικά προγράμματα και στις εξοπλιστικές δαπάνες; Άρα, η διγλωσσία σας στο έπακρο!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, και τελειώνω.
      Θα ήθελα να αναφερθώ και για ένα λεπτό στη ρύθμιση στο άρθρο 22, για το Ταμείο Παρακαταθηκών και Δανείων. Δεν έχουμε το χρόνο να πούμε ότι «έχει ξεπεράσει ο σκύλος το λαγό», ότι καταφέρατε να παραποιήσετε το φυσικό χρόνο, δηλαδή το έτος. Τους δώδεκα μήνες του 2003, όσον αφορά το σύνολο των εσόδων, τους κάνατε έντεκα, όσον αφορά τις δαπάνες τους κάνατε δεκατέσσερις. Και έρχεστε σήμερα αυτά που χθες κατηγορούσατε, να τα κάνετε πράξη, κύριε Υπουργέ, μέσα από τη συγκεκριμένη ρύθμιση για το Ταμείο Παρακαταθηκών και Δανείων.
      Μέσα από τη ρύθμιση αυτή ζητάτε να έχετε εξουσιοδότηση εν λευκώ, με απλή απόφαση, ώστε ο Υπουργός να διαχειρίζεται μεγάλα ποσά, που είναι το πλεόνασμα ή και το αποθεματικό του Ταμείου Παρακαταθηκών και Δανείων, χωρίς αυτά να υποχρεώνεστε να τα περνάτε μέσα από τη διαδικασία που προβλέπεται, ως έσοδα Γενικής Κυβέρνησης, για να μειώνεται το χρέος. Αλλά έρχεστε να καλύψετε μόνο λειτουργικές ή καταναλωτικές δαπάνες και να εξοφλήσετε τα χρέη, που είπα προηγουμένως, των νοσοκομείων.
      Τελειώνω με το εξής: Με αυτήν τη ρύθμιση, κύριε Υπουργέ, βάζετε τορπίλη στα θεμέλια του Ταμείου Παρακαταθηκών και Δανείων. Με τη ρύθμιση αυτή τορπιλίζετε το Ταμείο και αυτό θα δημιουργήσει σοβαρά προβλήματα σε εκατοντάδες χιλιάδες εργαζόμενους που παίρνουν στεγαστικά δάνεια, αλλά και στους φορείς της Τοπικής Αυτοδιοίκησης.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, απ’ ό,τι αντιλαμβάνομαι, περισσότερο μας απασχόλησε απόψε το θέμα της απογραφής, παρά τα συγκεκριμένα προβλήματα, τα οποία αναφέρονται στο νομοσχέδιο. Θα ήθελα, λοιπόν, να επαναλάβω ορισμένα βασικά ερωτήματα, τα οποία περιμέναμε ότι η Κυβέρνηση θα απαντούσε, αλλά δεν το έχει κάνει.
      Πρώτον, σε ό,τι αφορά τη ρύθμιση των χρεών των νοσοκομείων και της Αγροτικής Τράπεζας, εμείς είπαμε ότι θέλουμε να έχουμε στοιχεία σε ό,τι αφορά τις αιτίες προέλευσης αυτών των χρεών, να ξέρουμε τι οφείλεται στην άσκηση κοινωνικής πολιτικής μέσω των φορέων αυτών, τι οφείλεται σε κακοδιαχείριση, τι οφείλεται σε άλλους παράγοντες. Αναρωτιόμαστε γιατί η Κυβέρνηση είναι τόσο φειδωλή και τόσο διστακτική στο να δώσει αυτήν την αναγκαία πληροφόρηση.
      Δεύτερον, σε ό,τι αφορά τα νοσοκομεία ειδικότερα, επειδή εδώ γενικά τις αιτίες του προβλήματος τις γνωρίζουμε, ζητούμε ακόμη και τώρα από την Κυβέρνηση να διευκρινίσει, πρώτον, πώς θα ξεπεράσει το πρόβλημα της υποχρηματοδότησης των ασφαλιστικών ταμείων, τα οποία μετά στη συνέχεια δεν εξοφλούν τα νοσοκομεία και δημιουργείται ένας κύκλος χρεών και ελλειμμάτων.
      Δεύτερον, πώς έχει η κατάσταση στο θέμα των προμηθειών; Δεν είναι δυνατόν να διαβάζουμε σε συνεντεύξεις του αρμόδιου Υπουργού για «πιράνχας», για παραδείγματα τεράστιων υπερκοστολογήσεων και εδώ που γίνεται η ρύθμιση, να μην έχουμε μια συνολική εικόνα, μια εκτίμηση της Κυβέρνησης για το πρόβλημα αυτό και για το πώς θα αντιμετωπιστεί.
      Και τρίτον, τι θα κάνει η Κυβέρνηση, για να επιταχύνει τις διαδικασίες οργάνωσης των νοσοκομείων, όχι κατά τα πρότυπα των επιχειρήσεων, φυσικά, αλλά ως φορείς που διαχειρίζονται και παρέχουν δημόσια αγαθά. Και απ’ αυτήν την άποψη έχουν ανάγκη από μια ειδική οργάνωση και αποτελεσματικότητα.
      Σε ό,τι αφορά το Ταμείο Παρακαταθηκών και Δανείων, η ρύθμιση που κάνει η Κυβέρνηση δημιουργεί ερωτηματικά. Θα μπορεί το Ταμείο αυτό να συνεχίσει το ρόλο του και να τον βελτιώσει μάλιστα ως φορέας ενίσχυσης της Τοπικής Αυτοδιοίκησης και της τοπικής ανάπτυξης; Το ερώτημα έχει τεθεί, αλλά δεν έχει υπάρξει και εδώ απάντηση.
      Σε ό,τι αφορά τη θέση του Αντιπροέδρου του Εποπτικού Συμβουλίου για τον έλεγχο των ορκωτών λογιστών και την αντικατάσταση του εκπροσώπου του Οικονομικού Επιμελητηρίου από δημόσιο υπάλληλο, πάλι τίθεται εδώ ένα θέμα. Η Νέα Δημοκρατία προεκλογικά είχε συμπαρασταθεί στην προσπάθεια του Οικονομικού Επιμελητηρίου, του Τεχνικού Επιμελητηρίου, του Γεωτεχνικού Επιμελητηρίου, του Δικηγορικού Συλλόγου, οι οποίοι είχαν κάνει μια προσπάθεια να αξιοποιηθούν από την πολιτεία ως σύμβουλοι της πολιτείας, κατά το Σύνταγμα και το σύστημα που έχουμε. Εδώ έχουμε μια προσπάθεια, που όχι μόνο δεν αξιοποιεί τη δυνατότητα που θα μπορούσε να έχει το Οικονομικό Επιμελητήριο ως ένας φορέας των οικονομολόγων, αλλά το υποβαθμίζει.
      Εν πάση περιπτώσει, αν η Κυβέρνηση επιλέξει δημόσιο υπάλληλο, ρωτήσαμε και ξαναρωτάμε: Πώς θα επιλεγεί αυτός ο δημόσιος υπάλληλος; Δεν θα πρέπει να γίνει κάποιος εσωτερικός διαγωνισμός με κάποια κριτήρια; Διότι αυτή η θέση είναι συγκεκριμένη, είναι σημαντική, είναι αμειβόμενη.
      Τέλος, άκουσα από ορισμένους συναδέλφους Βουλευτές της Νέας Δημοκρατίας να οικοδομούν το εξής επιχείρημα: Αν δεν υπήρχαν αυτά τα ελλείμματα και αυτά τα χρέη, θα μπορούσαμε να κάνουμε εβδομήντα πέντε νοσοκομεία, θα μπορούσαμε να κάνουμε αυτό, θα μπορούσαμε να κάνουμε εκείνο. Εγώ κατανοώ ότι κάθε κυβέρνηση ασκεί κριτική στην προηγούμενη, αλλά εδώ αναζητείτε άλλοθι για να μην ασκηθεί η πολιτική, που είναι αναγκαία να ασκηθεί; Η Νέα Δημοκρατία προεκλογικά δεν ήξερε ότι υπήρχαν ελλείμματα και χρέη στα νοσοκομεία; Πώς, λοιπόν, σήμερα αξιοποιείται ένα γεγονός -το οποίο ήξεραν- ως επιχείρημα, αν κατάλαβα καλά και ως προεξόφληση, κατά κάποιον τρόπο, ανεπαρκειών ή αθέτηση υποσχέσεων από τη μεριά της Κυβέρνησης;
      Όλος ο κόσμος γνωρίζει ότι η Νέα Δημοκρατία προεκλογικά έθετε τα θέματα αυτά, όπως και εμείς τα θέταμε. Στη βάση αυτών των δεδομένων διαμόρφωσε κάποιες προσδοκίες στον κόσμο και νομίζω ότι είναι σοβαρό πολιτικό ζήτημα, πρώτον, να μην αθετήσει αυτές τις υποσχέσεις, αλλά και πιο σημαντικό, κατά τη γνώμη μας, είναι έστω και τώρα να αντιμετωπισθούν, όχι μόνο τα προβλήματα, αλλά και οι αιτίες που γέννησαν και που αναπαράγουν αυτά τα προβλήματα. 
      Και στο θέμα της απογραφής –θα τα πούμε και στον προϋπολογισμό- επιβεβαιώνεται αυτό που εμείς έχουμε θέσει. Για μας ήταν αναγκαία όχι κάποια απογραφή ή μια ακόμα απογραφή, ήταν αναγκαία μία απογραφή αξιόπιστη, διαφανής, μία απογραφή μοχλός για να λυθούν προβλήματα, για να εκσυγχρονιστεί το σύστημα, να αποκτήσει διαφάνεια και έλεγχο. Αυτό που βλέπουμε ήδη, είναι ότι η Νέα Δημοκρατία βεβαίως έκανε μία απογραφή, την αξιοποιεί ως σημαία για να υπηρετήσει διάφορους σκοπούς, αλλά ήδη η ίδια υποχρεώνεται να καταφεύγει σε μεθόδους τις οποίες κατήγγειλε. Και φοβάμαι, κύριε Υπουργέ, ότι θα υποχρεωθείτε αυτό να το κάνετε κατά κόρον στο μέλλον, αν το σύστημα δημοσιονομικής διαχείρισης δεν αλλάξει, δεν αποκτήσει διαφάνεια και αν δεν δοθεί στη Βουλή έστω ο ρόλος που υπάρχει σε άλλες χώρες, δηλαδή να αποκτήσει η Βουλή επιτέλους ένα ρόλο ελέγχου, αλλά και εγγύησης ότι το σύστημα λειτουργεί με όρους διαφάνειας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Αγαπητοί συνάδελφοι, κύριε Υπουργέ, είναι φανερό ότι η Κυβέρνηση αξιοποιεί την υποχρέωση της χώρας μας να προσαρμοστεί στην ευρωπαϊκή οδηγία και να εφαρμόσει τα διεθνή λογιστικά πρότυπα, για να περάσει επικίνδυνες, συντηρητικές επιλογές. Η Κυβέρνηση προσπαθεί με την επιχειρηματολογία της να υποβαθμίσει το σύνολο της κοινωνικής πολιτικής, που ασκήθηκε τα προηγούμενα χρόνια από τις κυβερνήσεις του ΠΑΣΟΚ και το κάνει μ’ έναν τρόπο που θέλει να είναι όλα δικά της, μονά-ζυγά δικά της. Επισημάνθηκε από τους συναδέλφους του ΠΑΣΟΚ, που μίλησαν νωρίτερα, ότι με άλλο τρόπο αντιμετώπισε στην εμφάνιση και στη διαχείριση των δημοσιονομικών μεγεθών τα ζητήματα που προκύπτουν από τους εξοπλισμούς και με άλλο τρόπο αντιμετωπίζει τις υποχρεώσεις που προκύπτουν από την εξόφληση των χρεών των δανείων.
      Εξηγούμαι με τέσσερις συγκεκριμένες παρατηρήσεις, για να αποδείξω αυτά που είπα εισαγωγικά:
      Πρώτον, σε ό,τι αφορά τα χρέη των νοσοκομείων, έγιναν πάρα πολλές σημαντικές τοποθετήσεις, που έδειξαν ότι αυτά τα χρέη προκύπτουν από την άσκηση μιας συγκεκριμένης πολιτικής, ότι είναι χρέη των ασφαλιστικών ταμείων -και κυρίως του ΟΓΑ που παρέχει ένα επίπεδο ικανοποιητικής παροχής υπηρεσιών υγείας στους Έλληνες αγρότες- και προκύπτουν από την ισότητα στην περίθαλψη, από την ελεύθερη πρόσβαση όλων των Ελλήνων πολιτών και αυτό είναι ένα μεγάλο επίτευγμα στα δημόσια νοσοκομεία.
      Αυτό το χρέος προσπαθείτε να το παρουσιάσετε ως χρέος της κακοδιαχείρισης και κύριε Υπουργέ, δεν μπορώ να αρνηθώ ότι ενδεχόμενα υπάρχουν και τέτοια φαινόμενα. Όμως αυτήν τη στιγμή εσείς απολογείστε, γιατί στη δεκάμηνη θητεία σας δεν δώσατε ούτε ένα δείγμα των προσπαθειών που έπρεπε να καταβάλετε για να αντιμετωπίσετε τέτοια φαινόμενα. Ούτε το διπλογραφικό σύστημα προωθήσατε. Και μάλιστα εκεί που η προηγούμενη κυβέρνηση είχε εφαρμόσει πολύ αυστηρές διατάξεις, όπως στη διακοπή των συμβάσεων, στο πρόσφατο φορολογικό νομοσχέδιο του Υπουργείου σας εσείς δώσατε άφεση αμαρτιών σ’ αυτούς που τους είχαν επιβληθεί ποινές.
      Το δεύτερο έχει να κάνει μ’ αυτό που είπε ο συνάδελφος εισηγητής της Νέας Δημοκρατίας, ότι είναι ένα τυπικό άρθρο, το άρθρο που βγάζει εκπροσώπους του Οικονομικού Επιμελητηρίου από την ΕΛΤΕ, από το πειθαρχικό συμβούλιο και τους εκπροσώπους του Σώματος Ορκωτών Λογιστών.
      Είχα απευθυνθεί με αφορμή προηγούμενο νομοσχέδιο στον Υπουργό Εργασίας κ. Παναγιωτόπουλο για να τον ρωτήσω ποια είναι η φιλοσοφία της Κυβέρνησης σε σχέση με τη συμμετοχή των μαζικών φορέων, γιατί είχαμε τα φαινόμενα όπου κατάργησε και άλλαξε τη συμμετοχή της ΓΣΕΕ στην Εργατική Εστία, όπου καταργήσατε και αλλάξατε τη συμμετοχή της ΚΕΔΚΕ στο Ταμείο Παρακαταθηκών και Δανείων και έρχεστε τώρα να καταργήσετε τη συμμετοχή ενός επιστημονικού φορέα, ο οποίος με βάση τον ιδρυτικό του νόμο είναι σύμβουλος της πολιτείας, στην ΕΛΤΕ, ενός θεσμικού οργάνου, με το έωλο επιχείρημα ότι είναι ελεγκτές και ελεγχόμενοι. Δηλαδή ο επιστημονικός φορέας που είναι εκεί για να εκφέρει επιστημονική άποψη είναι ελεγκτής και ελεγχόμενος; Και κάνετε και αυτό το πρωτοφανές, να αφαιρέσετε την εκπροσώπησή του από το πειθαρχικό συμβούλιο, πράγμα το οποίο δεν συμβαίνει πουθενά αλλού. Στον Ιατρικό Σύλλογο, στο Δικηγορικό Σύλλογο, στα υπηρεσιακά των δημοσίων υπαλλήλων, υπάρχει εκπροσώπηση των κρινομένων. Είναι πρωτοφανές και δείχνει μία συντηρητική δεξιά νοοτροπία, την οποία θα βρούμε μπροστά μας, όταν η λαϊκή, η εργατική και η συμμετοχή των επιστημονικών φορέων θα αφαιρεθεί από την Κυβέρνηση της Νέας Δημοκρατίας.
      Έρχομαι στο θέμα που αφορά το Ταμείο Παρακαταθηκών και Δανείων. Πέρα από τη δημοσιονομική διαχείριση και την εμφάνιση του ποσού που θα εκταμιευθεί και θα πάει στον προϋπολογισμό για να καλύψει ανάγκες, κύριε Πρόεδρε, θα ήθελα να πω ότι έχω υπηρετήσει στο Διοικητικό Συμβούλιο του Ταμείου Παρακαταθηκών και Δανείων ως εκπρόσωπος της ΑΔΕΔΥ και έχουμε δώσει όλοι μάχες και αγώνες, ώστε αυτό το Ταμείο να μπορεί να ικανοποιεί τις εκατοντάδες χιλιάδες των εργαζομένων στο δημόσιο, στις ΔΕΚΟ, στην Αστυνομία και στο στρατό, να μειώσει τα επιτόκια και να αυξήσει τα ποσά των επιχορηγήσεων, για να καλύπτονται οι στεγαστικές ανάγκες.
      Και έρχεστε εδώ να πάρετε το 70% των κερδών, να το πάτε στον προϋπολογισμό και με τη συμφωνία που καταγγέλθηκε, να τιτλοποιήσετε τις μελλοντικές τους απαιτήσεις. Δηλαδή εγώ που ως υπάλληλος έχω πάρει ένα δάνειο και θα το πληρώσω σε είκοσι-είκοσι πέντε χρόνια, τιτλοποιείται η οφειλή  μου, στερείται εσόδων το Ταμείο Παρακαταθηκών και Δανείων και γεννάται το θέμα: Με τι ρευστά θα ικανοποιήσει τα αιτήματα των δανειοδοτούμενων, όταν οι δημόσιοι υπάλληλοι και όσοι δανειοδοτούνται από το Ταμείο Παρακαταθηκών και Δανείων δεν τυγχάνουν της πρόνοιας των υπολοίπων εργαζομένων, που δανειοδοτούνται από τον ΟΕΚ με επιδότηση επιτοκίου; Και λυπάμαι που υπάρχουν συνάδελφοι -και ο κ. Καράογλου που το εισηγήθηκε και ο κ. Κωστόπουλος -της Νέας Δημοκρατίας, που είχαμε δώσει αυτούς τους αγώνες μαζί- και δέχονται να ψηφιστεί μία τέτοια διάταξη εγκληματική, που θα οδηγήσει σε διάλυση το Ταμείο Παρακαταθηκών και Δανείων.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ενώσω και εγώ τη φωνή μου με τους συναδέλφους, που μίλησαν για το άρθρο 18, παράγραφος 2 και τον εξοβελισμό του εκπροσώπου του Οικονομικού Επιμελητηρίου, νομικού προσώπου δημοσίου δικαίου, συμβούλου της πολιτείας με βάση το νόμο και το καταστατικό του, από τη θέση του Αντιπροέδρου της ΕΛΤΕ. Είναι απαράδεκτο και είναι τεκμήριο και απόδειξη η πράξη αυτή μιας νοοτροπίας, όπως και ο κ. Κουτσούκος ανέφερε. Παρακαλώ την Κυβέρνηση να αποσύρει αυτήν τη διάταξη και να σταματήσει τη νοοτροπία αυτή και την πρακτική αυτή που συνεχίζεται εδώ και μήνες με την αποπομπή των εκπροσώπων  των κοινωνικών φορέων, αλλά και των συμβούλων της πολιτείας από διάφορους φορείς.
      Έρχομαι στο θέμα της ρύθμισης των χρεών των νοσοκομείων. Ρύθμιση των χρεών των νοσοκομείων φέρατε, κύριε Υπουργέ, όπως έπρεπε, αλλαγή όμως δεν φέρατε στο σύστημα των προμηθειών και στη διαχείριση των νοσοκομείων, όπως προεκλογικά ανακοινώνατε, όπως καταγγέλλατε. Καταγγέλλατε τη σπατάλη, την αδιαφάνεια, όμως το ίδιο σύστημα συντηρήσατε και θα έλεγα ότι, δυστυχώς, επεκτείνατε την αυθαιρεσία και την αδιαφάνειά του με τη δυνατότητα που δώσατε στα νοσοκομεία να προμηθεύονται φάρμακα και αναλώσιμα με αναθέσεις και χωρίς διαγωνισμούς και να έρχεστε στη συνέχεια με νομοθετικές ρυθμίσεις να τα νομιμοποιείτε.
      Έτσι, λοιπόν, καταργείτε τη λίστα φαρμάκων, αλλά διευρύνετε τη μαύρη λίστα που συνδέει τους μεγαλογιατρούς του Εθνικού Συστήματος Υγείας με τις φαρμακευτικές εταιρείες. Γιατί αυτήν την αλήθεια και την πραγματικότητα που προεκλογικά καταγγέλλατε και προσπαθούσαμε όλοι μαζί να τερματίσουμε, δυστυχώς τώρα την ενισχύετε με την πρακτική των δέκα μηνών, όπως την ακολουθείτε. Και δεν φαίνεται πουθενά στον ορίζοντα αλλαγή αυτής της πρακτικής και της νοοτροπίας.
     Έρχομαι στο διπλό ατόπημα που εντοπίσαμε στο άρθρο 22. Πρώτο ατόπημα: Βάζετε χέρι στο αποθεματικό και στα κέρδη πάνω από το 70% του Ταμείου Παρακαταθηκών και Δανείων, σε πλήρη αντίφαση αυτών που λέγατε και αυτών που καταγγέλλατε, αυτών που εφαρμόσατε στην περίφημη απογραφή. 
     Δεύτερο πολιτικό ατόπημα: Εγγράφετε χρέος και δαπάνες σε εθνικολογιστική βάση, δηλαδή στα χρόνια που πέρασαν, που παραγγέλθηκαν και καταναλώθηκαν αναλώσιμα και φαρμακευτικό υλικό -στα προηγούμενα, δηλαδή, χρόνια- ενώ τις αμυντικές δαπάνες τις εγγράψατε σε ταμειακή βάση, δηλαδή στα χρόνια που πληρώθηκαν. Απόδειξη ότι σταθερή και μόνιμη επιλογή σας είναι να μεταφέρετε χρέη και ελλείμματα σε λογιστική πάντοτε βάση στα χρόνια του ΠΑΣΟΚ. Αλλάζετε, όμως, τα μέσα και τις πρακτικές που το κάνετε αυτό, όπως σας βολεύει. Γι’ αυτό ακριβώς ο μόνιμος στόχος είναι να τα χρεώνετε όλα αυτά στα προηγούμενα χρόνια και βεβαίως δεν κρατάτε σταθερούς κανόνες, δεν υπηρετείτε δηλαδή αρχές σταθερές και τη διαφάνεια. Κάνετε αυτό που λέει ο κόσμος: «Ο σκοπός αγιάζει τα μέσα». Και ο σκοπός είναι να επιβαρύνετε τις προηγούμενες δημοσιονομικές χρήσεις και να ελαφρύνετε τις επόμενες.
     Αν, λοιπόν, δεν αποσύρετε τη διάταξη αυτή, τότε χάνετε και το τελευταίο ίχνος αξιοπιστίας της παράταξης και της Κυβέρνησής σας, που θέλετε να υπερασπίζεστε. Πολύ περισσότερο όταν δεν μπαίνετε στον κόπο, κύριε Υπουργέ - τόσες ώρες αναπτύσσεται αυτή η συζήτηση εδώ αλλά και στη Διαρκή Επιτροπή- να δώσετε μια απάντηση, παρά μόνο καταφεύγετε σε μια πλέον ρετρό επανάληψη μιας διατύπωσης, ότι δηλαδή «Το ΠΑΣΟΚ δεν έχει δικαίωμα να ομιλεί για την οικονομική μας πολιτική, διότι τα έκανε θάλασσα τα προηγούμενα χρόνια». Αυτό δεν είναι δημοκρατική νοοτροπία και πρακτική, δεν προάγει το διάλογο στο Κοινοβούλιο.
     Σας ζητούμε λοιπόν, αν θέλετε να διατηρήσετε ένα ελάχιστο ίχνος αξιοπιστίας, να αποσύρετε τη διάταξη αυτή. Και να μείνετε πιστοί σ’ αυτά που μέχρι τώρα έχετε κάνει και σ’ αυτά που θέλετε να συνεχίσετε να κάνετε. Διαφορετικά είστε εκτεθειμένοι στην κοινή γνώμη απόλυτα και γι’ αυτά που έχετε κάνει, αλλά και γι’ αυτά που κάνετε. Και βεβαίως είναι σίγουρο ότι αυτά θα τα συνεχίσετε και τα επόμενα χρόνια, σε πλήρη αντίθεση μ’ αυτά που μέχρι τώρα διακηρύσσετε.
     Γι’ αυτό λοιπόν, κύριε Υπουργέ, καλείστε ουσιαστικά αυτήν τη στιγμή να πάρετε θέση, να διευκρινίσετε τη θέση σας και να μην είναι η στάση της σιωπής, στάση πολιτικής απάντησης γιατί η στάση της σιωπής είναι στάση ενοχής και απόδειξη της ορθότητας των επιχειρημάτων μας.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Απόστολος Κωστόπουλος έχει το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε.
     Οφείλω να ομολογήσω ότι πριν από τριάντα χρόνια είχα ακούσει, όταν πήγα στρατιώτης, ότι «Εκεί που σταματάει η λογική, αρχίζει ο στρατός». Βέβαια δεν το πίστεψα. Αλλά λυπάμαι, ειλικρινά, αν σήμερα επαναλάβω το ίδιο. Διότι διαισθάνομαι ότι σ’ αυτήν την Αίθουσα -σας το λέω ως νέος πολιτικός- δεν υπάρχει λογική. Κάπου, δηλαδή, η λογική σταματάει. Και το λέω αυτό, κύριε Πρόεδρε, διότι δεν αντιλαμβάνομαι ποτέ πώς μπορεί να εγκαλείται η Κυβέρνηση της Νέας Δημοκρατίας αυτήν την ώρα και μάλιστα με τέτοιους χαρακτηρισμούς από έμπειρους κοινοβουλευτικούς και δη διατελέσαντες Υπουργούς. Δεν μπορεί, δηλαδή, ο κ. Φλωρίδης να ανεβαίνει στο Βήμα της Βουλής και να λέγει, ότι νομοθετεί η μισή Βουλή, η Νέα Δημοκρατία δηλαδή, για εγκληματίες, για φοροφυγάδες, για φοροαπατεώνες, να ομιλεί για ίχνη αξιοπιστίας σ’ αυτήν τη χώρα και μάλιστα να φθάνει και στο σημείο να λέει να ζητήσουμε συγνώμη. Πρέπει, κύριε Πρόεδρε, να τονίσω κατηγορηματικά ότι, αν υπάρχει ακόμα ένα ανεξόφλητο πολιτικό χρέος σ’ αυτήν την Αίθουσα, είναι ότι οφείλει να ζητήσει το ΠΑΣΟΚ συγγνώμη από τον ελληνικό λαό.
     Και πρέπει να ζητήσει συγγνώμη από τον ελληνικό λαό, διότι οφείλει μία απάντηση: Υπάρχουν χρέη και ελλείμματα, ναι ή όχι, κύριε συνάδελφε; Τι σημασία έχει αν αυτά τα βρήκε η απογραφή ή αν δεν τα βρήκε; Υπάρχει έλλειμμα, κύριε συνάδελφε του ΠΑΣΟΚ, στα νοσοκομεία; Ακούστηκε εδώ ότι ασκείται κοινωνική πολιτική με τα χρέη. Κύριοι συνάδελφοι, οι πιστωτές, προμηθευτές των νοσοκομείων που τους χρωστάμε τα λεφτά, εμείς ως κράτος, ασκούν κοινωνική πολιτική; Έτσι εννοείτε την κοινωνική πολιτική; Έχω στα χέρια μου, κύριε Πρόεδρε, μόνο μια κατάσταση με σαράντα εννέα νοσοκομεία από έναν προμηθευτή, που προμήθευε νοσοκομεία σε όλη την Ελλάδα με χαρτί για καρδιογραφήματα, χαρτί για τους υπερήχους, χαρτί για το κομπιούτερ. Πλήρωσε ο άνθρωπος ΦΠΑ 18% από το 2000 μέχρι σήμερα, πλήρωσε φόρο παρακράτησης 4% και του οφείλουμε 243.000.000 δραχμές. Αυτή είναι η κατάσταση. Σαράντα εννέα νοσοκομεία. Αν εσείς νομίζετε ότι μ’ αυτόν τον πιστωτή, που του χρωστάμε τα λεφτά τρία ολόκληρα χρόνια, ασκείται κοινωνική πολιτική, τότε είστε πολύ γελασμένοι. 
     ΙΩΑΝΝΗΣ ΜΑΓΚΡΙΩΤΗΣ: Αλλάξτε το σύστημα. Αυτό ζητάμε. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Έπρεπε, κύριε συνάδελφοι, από το 1997 μέχρι σήμερα -ξέρετε πόσα χρόνια πέρασαν;- να το αλλάξετε εσείς. Για το τι θα κάνουμε εμείς, θα μας κρίνετε στο τέλος της τετραετίας.
     Κύριε Πρόεδρε, με συγχωρείτε για το ύφος, αλλά ειλικρινά αισθάνομαι ότι υβρίζομαι. Θεωρώ πραγματικά ότι υποτιμάται η νοημοσύνη μας. Διότι εδώ συζητάμε ένα νομοσχέδιο για το οποίο μέχρι τώρα, εκτός από το θέμα της ΑΤΕ και το θέμα των νοσοκομείων, δεν ακούστηκε καμία λέξη, από τους συναδέλφους του ΠΑΣΟΚ.
     Κύριε συνάδελφε, ποιος μίλησε για «πιράνχας» πρώτος; Ξεχνάτε τον Αλέκο Παπαδόπουλο, που ήταν Υπουργός Υγείας και Πρόνοιας; Βλέπετε πίσω από τις διατάξεις του νόμου, βλέπετε να εξευτελίζεται η χώρα, βλέπετε να λαμβάνουμε αντιλαϊκά μέτρα; -«Θα έρθουν», λέτε, «τα αντιλαϊκά μέτρα, θα το δείτε αργότερα». Κασσάνδρες έχετε γίνει; Μην ξεχνάτε ότι η Κασσάνδρα είχε κατηγορηθεί για αναξιοπιστία.
     Μας εγκαλείτε πως ακόμα δεν εφαρμόσαμε το διπλογραφικό σύστημα. Από το 1995 έπρεπε να το έχετε κάνει εσείς και όχι να το ζητάτε τώρα από εμάς. Αλλά, κύριοι συνάδελφοι, ο ελληνικός λαός ψήφισε τη Νέα Δημοκρατία και γιατί είχε απογοητευθεί από τη δική σας πολιτική διαχείριση. Να το πούμε ξεκάθαρα, να αναλάβετε τις ευθύνες σας και να ζητήσετε και συγνώμη. Και όχι να λέτε σ’ εμάς να ζητήσουμε συγνώμη. 
     Κύριε Πρόεδρε, για το Ταμείο Παρακαταθηκών και Δανείων: Μέχρι σήμερα το 70% του αποθεματικού, το διαχειριζόταν η Κυβέρνηση κατά τον τρόπο που νόμιζε. Τώρα λέμε εμείς ότι το όριο να είναι πιο ελαστικό. Λέμε ότι θα πάρουμε το 70% και παραπάνω. Δηλαδή μέχρι τώρα δεν το έπαιρνε η Κυβέρνηση του ΠΑΣΟΚ; Για να ξέρουμε και τι λέμε.
     ΙΩΑΝΝΗΣ ΜΑΓΚΡΙΩΤΗΣ: Των κερδών το 70%. Του αποθεματικού είναι το 100%.
     ΑΠΟΣΤΟΛΟΣ ΚΩΣΤΟΠΟΥΛΟΣ: Δεν λέτε αυτό. Δεν λέτε ότι «Και εμείς παίρναμε το 70%». 
     Κύριε Πρόεδρε, πιστεύω ότι στην αρχή ο εισηγητής της Μειοψηφίας είπε, ότι το ΠΑΣΟΚ θα ψηφίσει το νομοσχέδιο επί της αρχής. Βεβαίως όταν εμφανίστηκε ο κ. Φλωρίδης -επειδή ενδεχομένως θέλουν να λύσουν δικά τους κομματικά θέματα και ενδεχομένως γι’ αυτό να ανέβασε και τους τόνους- πήρε πίσω αυτό που εισηγήθηκε ο κ. Κουτμερίδης.
     Αν θέλετε να τακτοποιήσετε, κύριε συνάδελφε, τα εσωκομματικά σας, να τα τακτοποιήσετε διαφορετικά και έξω από την Αίθουσα και όχι να υποτιμάτε το 50% του εκλογικού σώματος εδώ μέσα υβρίζοντας τους Βουλευτές της Συμπολίτευσης. 
     Ευχαριστώ πολύ, κύριε Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός Οικονομίας και Οικονομικών κ. Πέτρος Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, θα αποφύγω να αναφερθώ στις πολιτικές προεκτάσεις κάθε άρθρου του νομοσχεδίου αυτού. Θα μείνω στα κάπως πιο τεχνικής φύσεως θέματα και θα αποφύγω να αναφερθώ στο αν και τι μας διασύρει, η απογραφή ή η πραγματική κατάσταση της οικονομίας την οποία μας παραδώσατε; Τέσσερις μήνες τώρα συζητάμε αυτό το θέμα της απογραφής, πάνω από επτακόσιες πτήσεις μεταξύ Αθηνών και Βριξελών έχουν πραγματοποιηθεί και δεν είδα κανέναν σας να πάρει το αεροπλάνο, να πάει στις Βριξέλες να εξηγηθεί και να εξηγήσει γιατί η δική μας η απογραφή είναι «μαϊμού», η ψευδεπίγραφη. Και να αποκαταστήσετε την αλήθεια.
      Πόσο καιρό νομίζετε ότι θα έπαιρνε σε κάποιον που δεν καταλαβαίνει τίποτα από οικονομικά να καταλάβει ότι τα σωρευτικά ελλείμματα των πέντε τελευταίων ετών, σύμφωνα με τους δικούς σας προϋπολογισμούς, είναι χοντρικά -και στρογγυλεύω τους αριθμούς- της τάξης των 10.000.000.000 ευρώ και το χρέος αυξάνεται κατά 50.000.000.000 ευρώ; Κάτι γίνεται, λοιπόν, μ’ αυτά τα 40.000.000.000. Χρειάζονται ιδιαίτερες οικονομικές γνώσεις για να το καταλάβει κανείς αυτό;
      Για τα αμυντικά χρέη: Όχι πως έχουν να κάνουν με το νομοσχέδιο, αλλά για να μη νομίζετε ότι αποφεύγουμε να απαντήσουμε:
      Υπάρχουν δύο τρόποι, κύριοι συνάδελφοι, για το πώς μπορεί να καταγραφούν τα αμυντικά χρέη: Ή όταν πληρώνεις για το εξοπλιστικό υλικό ή όταν το παραλαμβάνεις. Η κυβέρνηση του ΠΑΣΟΚ δεν χρησιμοποίησε ούτε τη μία μέθοδο ούτε και την άλλη. Είπε το εξής: «Δεν αναγνωρίζω καμία παραλαβή μέχρι να τα πάρω όλα και να δηλώσω εγώ ότι η παραλαβή έγινε». Αυτό είχε σαν αποτέλεσμα να έχουμε πληρώσει τα τελευταία πέντε με έξι χρόνια περίπου 13.000.000.000 ευρώ σε στρατιωτικό εξοπλισμό και από αυτά στις πρωτογενείς δαπάνες να έχουν καταγραφεί μόνο τρία. Δηλαδή 10 δισεκατομμύρια ευρώ είναι κυριολεκτικά στον αέρα. Και αν έλθετε να μου πείτε ότι ισχύει -που δεν ισχύει- το «Άσε να παραλάβουμε ολοκληρωμένα αμυντικά συστήματα και μετά να τα καταγράψουμε», κάτι που είναι παράνομο σύμφωνα με τους ευρωπαϊκούς κανονισμούς, θα σας πω ότι έχω δύο σελίδες ολοκληρωμένων συστημάτων, τα οποία παρέλαβε η ελληνική Κυβέρνηση τότε και τα οποία ουδέποτε κατέγραψε. 
      Για το 2004, για να μην πηγαίνω τρία, τέσσερα, πέντε χρόνια πίσω, στο δικό σας προϋπολογισμό είχατε γράψει σε άλλη φυσικά σελίδα, όχι στην κανονική όπου καταγράφονται οι δαπάνες και τα έσοδα του τακτικού προϋπολογισμού, ότι «θα πληρώσουμε περίπου 2,3 δισεκατομμύρια ευρώ το 2004 για εξοπλιστικά προγράμματα». Με δικά σας στοιχεία αυτά, μη νομίζετε ότι αφορούν την απογραφή. Από αυτά, περίπου 350 γράψατε ως προκαταβολές, δηλαδή δεν πήγαν ούτε στις δαπάνες ούτε στο έλλειμμα και άλλα 350 τα γράψατε ως χρεολύσια. Δηλαδή από τα 2,3 δισεκατομμύρια ευρώ δαπανών ούτε μία δραχμή δεν γράφτηκε στο έλλειμμα. Για φέτος μιλάω, για το 2004. Δεν καταλαβαίνω, λοιπόν, γιατί το ξύνετε συνεχώς αυτό το θέμα. Θα επανέλθουμε, όμως, σε πολύ μεγαλύτερη έκταση και για πολύ περισσότερα θέματα στην Ολομέλεια για τον προϋπολογισμό.
      Μπαίνω τώρα στα πιο πεζά θέματα των άρθρων του νομοσχεδίου. 
      Στο σχέδιο νόμου που συζητάμε, τα άρθρα του πρώτου κεφαλαίου αφορούν κυρίως την προσαρμογή, στο ελληνικό δίκαιο, της οδηγίας του Ευρωπαϊκού Κοινοβουλίου και του Συμβουλίου σχετικά με τις συμφωνίες παροχής χρηματοοικονομικής ασφάλειας. Θα έλεγα ότι είναι τεχνικής φύσεως θέμα και αφορά τις διαδικασίες για τη σύσταση χρηματοοικονομικής ασφάλειας είτε με παροχή εμπράγματης ασφάλειας είτε με τη μορφή μεταβίβασης τίτλων, συμπεριλαμβανομένων και των ρέπος, με έγγραφο ή νομικά ισοδύναμο τρόπο.
      Τα άρθρα του δεύτερου κεφαλαίου αφορούν την εφαρμογή των διεθνών λογιστικών προτύπων και κυρίως τη σύνταξη των εξαμηνιαίων οικονομικών καταστάσεων των τραπεζών και των εισηγμένων στο Χρηματιστήριο επιχειρήσεων. Εν μέρει τα άρθρα αυτά ομαλοποιούν διατάξεις που είναι διάσπαρτες στο π.δ. 360/1985, στο ν. 2190/1920, στο ν. 2238/1994, στο ν. 2292/2002 και στο ν. 3229/2004. Είναι μια προσπάθεια να λυθούν προβλήματα που έχουν προκύψει στην πράξη και είναι αποτέλεσμα πολύμηνου διαλόγου με την Ένωση Ελληνικών Τραπεζών, την Επιτροπή Κεφαλαιαγοράς, το ΣΕΠ κλπ. Απλώς σας υπενθυμίζω πως οι κανόνες «International Accounting Standards 39 και 32» υιοθετήθηκαν από την Ευρωπαϊκή Ένωση μόλις την 1η Οκτωβρίου 2004 και την 30η Νοεμβρίου 2004 αντίστοιχα. 
      Το τρίτο κεφάλαιο αφορά τη ρύθμιση κάποιων εκκρεμοτήτων του ελληνικού δημοσίου με την Αγροτική Τράπεζα. Αφορά τη ρύθμιση οφειλών του ελληνικού δημοσίου προς την Αγροτική Τράπεζα για επιδοτήσεις του δημοσίου προς παραγωγούς διαφόρων αγροτικών προϊόντων, που χρηματοδότησε η Αγροτική. Αφορά επίσης την κάλυψη δανειακών υποχρεώσεων της «ΑΤΕ Συμμετοχών» προς την Αγροτική Τράπεζα. 
      Το 1999 η τότε κυβέρνηση αύξησε το μετοχικό κεφάλαιο της Αγροτικής κατά 200.000.000.000 δραχμές περίπου, πριν εισαχθεί στο Χρηματιστήριο. Με τα χρήματα που πήρε η Αγροτική, αγόρασε μετοχές από την περίφημη «ΔΕΚΑ»: ΑΕ, Πετρέλαια, ΟΤΕ. Το τελευταίο τρίμηνο του 1999 η «ΑΤΕ Συμμετοχών» πήρε ένα δάνειο 200.000.000.000 δραχμές -περίπου 600.000.000 ευρώ- με εγγύηση του δημοσίου. Από αυτά, τα 170.000.000.000 τα έδωσε πίσω στην Αγροτική Τράπεζα και αγόρασε μετοχές από την Αγροτική Τράπεζα, όπως «ΑΤΕ Κάρτα», «ΑΕΔΑΚ», «ΔΩΔΩΝΗ», σε τιμές αποτίμησης της εμπορικής τους αξίας. Από τα υπόλοιπα 30.000.000.000 έπαιξε μερικά στο Χρηματιστήριο και τα άλλα τα χρησιμοποίησε για λειτουργικές της δαπάνες. Το Νοέμβριο του 2001 ήλθε η «ALPHA BANK», η Τράπεζα Πίστεως και ζήτησε να αποπληρωθεί το δάνειο. Κεφάλαια φυσικά δεν υπήρχαν, γιατί είχε πέσει το Χρηματιστήριο εν τω μεταξύ. Για να μην εκπέσει η εγγύηση του δημοσίου, η ΑΤΕ έδωσε ένα δάνειο διευκόλυνσης στην «ΑΤΕ Συμμετοχών» για να ξεπληρώσει το δάνειο προς την «ALPHA BANK». Αυτήν την εκκρεμότητα προσπαθούμε να ρυθμίσουμε με το σημερινό άρθρο. Είναι κληρονομημένη εκκρεμότητα.
      Όλες οι συμμετοχές και παρεμβάσεις της Αγροτικής Τράπεζας στην αγορά μέχρι τα μέσα του 2002 ξέρετε πόσο έχουν κοστίσει σε χασούρες στην Αγροτική Τράπεζα; Πάνω από 1.000.000.000 ευρώ η συμμετοχή της στο ελληνικό Χρηματιστήριο. Υποθέτω ότι γι’ αυτό το πράγμα θα πρέπει να ζητήσουμε συγνώμη, όπως είπε κάποιος συνάδελφος. Δεν ξέρω αν πρέπει να ζητήσουμε συγνώμη ή έλεος. 
      Με το άρθρο 17 δεν επιχειρούμε να λύσουμε τα θέματα που αφορούν τη λειτουργία των νοσοκομείων ούτε τις λειτουργικές τους ανάγκες ούτε τη διαχείριση των προμηθειών τους ούτε τη διαχείριση των βιβλίων τους και των βιβλίων αποθήκης ούτε το διπλογραφικό λογιστικό σύστημα, που είχε ψηφιστεί και νομοθετηθεί από το 1997 και επτά χρόνια αργότερα, μέχρι τουλάχιστον το Μάρτιο του 2004, δεν είχε λειτουργήσει καθόλου. Είναι χρέη που κατά κύριο λόγο έχουν προκύψει από τις οφειλές των ασφαλιστικών ταμείων προς τα νοσοκομεία, χρέη που είναι της τάξης των 2,1 δισεκατομμυρίων ευρώ και σωρεύονται από το Μάιο του 2001. Αμέσως, δηλαδή, μετά την προηγούμενη ρύθμιση άρχισαν να σωρεύονται τα χρέη, τα οποία ρυθμίζουμε τώρα. Υποθέτω ότι και γι’ αυτά θα πρέπει να ζητήσουμε συγνώμη ή, τέλος πάντων, να ζητήσουμε κάποιο έλεος. 
      Μάλιστα θα έλεγα πως όταν ένα σύστημα δουλεύει με τόσο αναποτελεσματικό τρόπο, είναι πολύ πιθανό να πλεονεκτήσουν οι πονηροί, οι θρασύτεροι, οι  πιο καπάτσοι και όχι οι νοικοκύρηδες προμηθευτές του δημοσίου. Και τέλος πάντων, τι να πει κανείς; Να μην τα ρυθμίσουμε αυτά τα χρέη; Να τα αφήσουμε να τρέχουν και ό,τι γίνει; Και δεν θέλω να μπω στη συζήτηση για το πόσα είναι αυτά τα χρέη. Κυβέρνηση ήσασταν μέχρι πριν οκτώ μήνες, θα έπρεπε να ξέρετε πόσα είναι αυτά τα χρέη και αν ο αριθμός που δίνουμε στη δημοσιότητα και φέρνουμε εδώ στη Βουλή, είναι σωστός ή όχι. Σας λέω, όμως, ότι τα χρέη αυτά δεν ήταν καταγεγραμμένα σε κάποιο κεντρικό κωδικό, για να μπορούμε εύκολα να τα βρούμε. Τα βρήκαμε ύστερα από πολύ κόπο, ύστερα από πολλή μελέτη και προσπάθεια.
      Με το άρθρο 22 δίνεται η δυνατότητα στο ελληνικό δημόσιο να προσαρμόζει τη μερισματική πολιτική του Ταμείου Παρακαταθηκών και Δανείων και να αξιοποιεί κατά αποτελεσματικό τρόπο τα αποθέματά του. Η προσαρμογή αυτή της μερισματικής πολιτικής και των αποθεματικών θα είναι σε τέτοια επίπεδα, που δεν θα επηρεάζουν την κεφαλαιακή επάρκεια του Ταμείου Παρακαταθηκών και Δανείων και γενικά θα του επιτρέπουν να έχει αρκετά κεφάλαια, όσα χρειάζεται  για να κάνει τη δουλειά που πρέπει να κάνει.
      Βάζω μια παρένθεση, ότι με διαβουλεύσεις της Τράπεζας της Ελλάδος με τις ευρωπαϊκές αρχές και την EUROSTAT, το Ταμείο έχει πάψει να θεωρείται μέρος της Γενικής Κυβέρνησης και είναι ειδικός πιστωτικός οργανισμός και μάλιστα πολύ δραστήριος στον τραπεζικό χώρο και στην άντληση κεφαλαίων από καταθέσεις. Γι’ αυτό και τα «πλεονάσματά» του δεν καταγράφονται στην περίφημη «άσπρη τρύπα». Θα προτιμούσαμε να καταγράφονται, θα μας έκαναν τη δουλειά και τη ζωή πολύ εύκολη, αλλά δεν μας επιτρέπεται και όχι με δική μας πρωτοβουλία.
      Αυτά ήθελα να πω, κύριε Πρόεδρε και να ευχαριστήσω όλους τους συναδέλφους για τις εποικοδομητικές επισημάνσεις και προτάσεις τους.
      ΙΩΑΝΝΗΣ ΜΑΓΚΡΙΩΤΗΣ: Για τον επιμερισμό στα προηγούμενα χρόνια;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έχουμε αναφερθεί σ’ αυτό το θέμα, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, τελειώσαμε.
      Το λόγο έχει ο Κοινοβουλευτικός Εκπρόσωπος του ΠΑΣΟΚ, ο κ. Φλωρίδης, τον οποίον παρακαλούμε να μιλήσει χωρίς εντάσεις. Είναι και περασμένη η ώρα.
      ΓΕΩΡΓΙΟΣ ΦΛΩΡΙΔΗΣ: Μια δήλωση θα κάνω μόνο, κύριε Πρόεδρε.
      Κύριε Πρόεδρε, απόψε δυστυχώς ζήσαμε για πολλοστή φορά μία συμπεριφορά εκ μέρους της Κυβέρνησης, η οποία συντελεί στην υποβάθμιση της κοινοβουλευτικής διαδικασίας. Θέσαμε πολύ συγκεκριμένα ερωτήματα, υπάρχουν μείζονα πολιτικά ζητήματα, τα οποία αναπτύξαμε, σε σχέση με τη συμπεριφορά της Κυβέρνησης, η οποία δημιούργησε τα μεγάλα προβλήματα στη χώρα. Ο κύριος Υπουργός αντ’ αυτών διάλεξε, αφού μας επετίμησε, να αποχωρήσει και ο κ. Δούκας κατέφυγε σε μία σειρά από αναλήθειες, χωρίς και αυτός βεβαίως να απαντήσει στα ζητήματα αυτά.
      Πρέπει να πω ότι ως μία, αν θέλετε, συμβολική διαμαρτυρία απέναντι σ’ αυτήν τη συμπεριφορά, η οποία υποβαθμίζει στο έσχατο σημείο την κοινοβουλευτική αντιπαράθεση, εμείς θα αποχωρήσουμε από την Αίθουσα, δηλώνοντας ότι στο μέλλον αυτές οι συμπεριφορές -όπως αντιλαμβάνεστε- δεν μπορούν να γίνουν ανεκτές.
      Και βεβαίως οι διαθέσεις οι οποίες αφορούν στην Αξιωματική Αντιπολίτευση και οι οποίες κατατείνουν στο να βελτιώσουν κάποιες κυβερνητικές πρωτοβουλίες, δεν μπορούν να αντιμετωπίζονται με τέτοια περιφρόνηση προς την κοινοβουλευτική διαδικασία. 
      Στην υποβάθμιση του Κοινοβουλίου εμείς θέλουμε να δηλώσουμε ότι δεν θα συμμετέχουμε με τη δική μας παρουσία, όταν έχουμε τέτοια φαινόμενα.
      Γι’ αυτό, λοιπόν, δηλώνουμε ότι αυτήν τη στιγμή αποχωρούμε ως μία συμβολική ένδειξη διαμαρτυρίας απέναντι σ’ αυτήν την πολλαπλώς συντελούμενη υποβάθμιση του κοινοβουλευτικού διαλόγου.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, ένα λεπτό.
      Πάντως το Προεδρείο -και οι προκάτοχοί μου και τώρα ο Προεδρεύων- έδωσε τη δυνατότητα, με άνεση χρόνου, να αναπτυχθούν οι απόψεις από όλες τις πλευρές. Έκανε, δηλαδή, το καθήκον του στο ακέραιο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, ήμουν απολύτως σαφής. Αυτά που είπα αφορούν αποκλειστικά στην κυβερνητική συμπεριφορά. Και βεβαίως οφείλω να επαινέσω το Προεδρείο, το οποίο ασκεί τα καθήκοντά του με τον καλύτερο δυνατό τρόπο. Καμία σχέση αυτά που είπα με το Προεδρείο. Έχουν μόνο με την Κυβέρνηση.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      Αν θέλετε, ακούστε τον, κύριε Φλωρίδη.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν κατάλαβα για ποιες αναλήθειες μιλάει ο κύριος συνάδελφος.
      ΓΕΩΡΓΙΟΣ ΦΛΩΡΙΔΗΣ: Βάλαμε μεγάλα πολιτικά ζητήματα, κύριε Δούκα…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μιλήσατε για αναλήθειες, κύριε συνάδελφε. Να μας πείτε ποιες είναι οι αναλήθειες. Μήπως θα έπρεπε να τα επαναλάβουμε;
      (Στο σημείο αυτό αποχωρούν από την Αίθουσα οι Βουλευτές του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Συνεχίζουμε εμείς τη συζήτηση.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θέλω να σταθώ στο άρθρο 15. Προηγουμένως είπα 15 και μίλησα για το 17, για τα νοσοκομεία.
      Πρόκειται για τη ρύθμιση αυτή που γίνεται στην Αγροτική Τράπεζα για τα χρέη. Βεβαίως είναι υποχρέωση, του κράτους όταν δίνει στους αγρότες μία πριμοδότηση, μία ενίσχυση κλπ., να καταβάλει και τα αντίστοιχα ποσά στην Αγροτική Τράπεζα, εφόσον πήγε μέσω της Αγροτικής.
      Εγώ είχα βάλει και στην επιτροπή και στην πρωτολογία μου, κύριε Πρόεδρε, ότι τις 40 δραχμές για το βαμβάκι και τις 30 για το λάδι, που δόθηκαν το 2000 -προεκλογικά βέβαια- θα τα δώσει σήμερα η Κυβέρνηση ως έχει υποχρέωση.
      Δεν μου απαντήσατε, όμως, κύριε Υπουργέ -σας το έβαλα δύο φορές το ερώτημα, το ξαναβάζω και τώρα- αν αυτά τα χρέη, τα οποία δίνετε έναντι της πριμοδότησης, της χρηματοδότησης, της ενίσχυσης -όπως θέλετε πείτε το- των αγροτών για το βαμβάκι και το λάδι -που σήμερα δίνετε εσείς τα αντίστοιχα ποσά- θα τα διαγράψετε από τους αγρότες, τα οποία σήμερα υπάρχουν ως χρέη στην Αγροτική Τράπεζα. Και δεν μου απαντήσατε. Αφού τα παίρνει η Τράπεζα, δεν θα πρέπει τελικά να διαγραφούν από τους αγρότες; Το ένα είναι αυτό.
      Και το δεύτερο. Φαίνεται, κύριε Πρόεδρε, ότι δεν ευσταθεί αυτό που λέγεται, ότι εδώ εφαρμόζουμε τις κοινοτικές οδηγίες. Αν θέλει η Κυβέρνηση -όπως το έκανε η κυβέρνηση του ΠΑΣΟΚ καθαρά για μικροπολιτικούς λόγους προεκλογικά, που έδωσε ενίσχυση- μπορεί να δώσει ενισχύσεις. Και είναι σήμερα μία ευκαιρία -όταν οι αγρότες δεινοπαθούν, όταν ξέρουμε ότι οι τιμές πέφτουν, το κόστος ανεβαίνει, οι ποσοστώσεις ανεβαίνουν, όπως και τα πρόστιμα συνυπευθυνότητας- σ’ αυτήν την ανέχεια που ζουν οι αγρότες, να δώσετε μία οικονομική ενίσχυση, όπως το ζητούν.
      Θα ήθελα να πω, κύριε Πρόεδρε, ότι εμείς θα το ψηφίσουμε αυτό το άρθρο. Όλα τα άλλα δεν τα ψηφίζουμε, εκτός από τη διαγραφή των χρεών του νοσοκομείου, το οποίο ούτε το καταψηφίζουμε αλλά ούτε και το ψηφίζουμε- θα δηλώσουμε «παρών», «λευκό», όπως θέλετε πείτε το- διότι θεωρούμε ότι ανακυκλώνεται το πρόβλημα και ότι η Κυβέρνηση της Νέας Δημοκρατίας αντιμετωπίζει τα νοσοκομεία και γενικότερα το θέμα της υγείας με την ίδια ακριβώς πολιτική που τα αντιμετώπιζε και η κυβέρνηση του ΠΑΣΟΚ, μεταφέροντας το κόστος των υπηρεσιών υγείας εξ ολοκλήρου στα ασφαλιστικά ταμεία και στα νοσήλια.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 22 και θα γίνει η ψήφισή τους κεχωρισμένως.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 4;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 5;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 6;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 9;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 10;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 11;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 12;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 13;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 14;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 15;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ομοφώνως.
      Ερωτάται το Σώμα: Γίνεται δεκτό το άρθρο 16;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Παρών.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 18;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 19;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 20;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 21;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 22;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό κατά πλειοψηφία.
      Εισερχόμαστε στη συζήτηση των τροπολογιών. Υπάρχουν δύο υπουργικές τροπολογίες. Η πρώτη είναι η με γενικό αριθμό 233 και ειδικό 66 και η δεύτερη η με γενικό αριθμό 234 και ειδικό 67.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε και οι δύο του ΥΠΕΧΩΔΕ είναι; 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, τη μία την υπογράφει ο κ. Αλογοσκούφης και ο κ. Σουφλιάς και την άλλη ο κ. Αλογοσκούφης και ο κ. Ορφανός.
      Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
      Αναφέρομαι, κυρίες και κύριοι συνάδελφοι, στην τροπολογία με γενικό αριθμό 233 και ειδικό 66. Με τη συγκεκριμένη τροπολογία αναστέλλουμε μέχρι την 31η Μαρτίου 2005 την ισχύ του ν. 3164/2003, με εξαίρεση τα άρθρα 31 έως και 35 αυτού και παράλληλα παρατείνουμε αντιστοίχως την ισχύ του ν. 716/1977 και των λοιπών διατάξεων, που είναι σχετικές με την ανάθεση και την εκπόνηση των μελετών.
      Το ΥΠΕΧΩΔΕ έχει εκπονήσει ένα νέο νομοσχέδιο, το οποίο θα καταθέσει στη Βουλή τις αμέσως επόμενες ημέρες και με το οποίο αντικαθίσταται τόσο ο ν. 716/1977 όσο και ο ν. 3164/2003.
      Το νομοσχέδιο αυτό προσαρμόζει το εσωτερικό δίκαιο στο κοινοτικό, εκσυγχρονίζει και καθιστά λειτουργικό το υφιστάμενο νομοθετικό πλαίσιο και παράλληλα κωδικοποιεί όλες τις σχετικές διατάξεις. Το σχετικό νομοσχέδιο έχει εγκριθεί ήδη από την Κυβερνητική Επιτροπή. Έχει δοθεί στη δημοσιότητα. Έχει γίνει ένας ευρύς διάλογος με τους ενδιαφερόμενους φορείς, το Τεχνικό Επιμελητήριο, τους Συνδέσμους Μελετητών κλπ.
      Παράλληλα, με την ίδια τροπολογία, αναστέλλεται μέχρι τις 30 Απριλίου του 2005 η ισχύς των διατάξεων των άρθρων 1, 2, 3, 4, η παράγραφος 4 του άρθρου 5, το άρθρο 8 και η παράγραφος 1 του άρθρου 23 του ν. 3212/2003 και παρατείνεται αντιστοίχως η ισχύς του προεδρικού διατάγματος 8/1993 και των λοιπών διατάξεων, που σχετίζονται με τη διαδικασία έκδοσης οικοδομικών αδειών. 
      Σε καμία περίπτωση δεν σημαίνει ότι θα εξαντλήσουμε ως ΥΠΕΧΩΔΕ, κυρίες και κύριοι συνάδελφοι, τις προθεσμίες, τις οποίες ανέφερα. Είμαστε έτοιμοι για το μεν ένα νομοσχέδιο, όπως προείπα, να το καταθέσουμε τις αμέσως επόμενες ημέρες. Το δε νομοσχέδιο περί του τρόπου έκδοσης οικοδομικών αδειών είναι επίσης έτοιμο. Προβληματιζόμαστε απλώς εάν θα πρέπει στο συγκεκριμένο νομοσχέδιο να εντάξουμε και διατάξεις, οι οποίες θα αφορούν γενικότερα πολεοδομικά θέματα.
      Θέλω να επαναλάβω, κύριε Πρόεδρε, ότι ήμαστε έτοιμοι να τα καταθέσουμε τα νομοσχέδια. Η Κυβέρνηση, όμως, έχει τον προγραμματισμό της. Ζητήθηκε από το ΥΠΕΧΩΔΕ να προταχθούν άλλα νομοσχέδια, γι’ αυτό ζητάμε αυτή την ολιγόμηνη παράταση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Δούκα, θέλετε να πάρετε το λόγο επί της τροπολογίας που ανέπτυξε ο κ. Καλογιάννης;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, όπως έχει.
      ΠΡΟΕΔΡΕΥΩΝ (Γεώργιος Σούρλας): Όπως έχει.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Για την τροπολογία, την οποία έχει καταθέσει το ΥΠΕΧΩΔΕ.
      Ζητάτε μία αναστολή για τα μητρώα των μελετών άλλους τρεις μήνες. Αφού το έχετε έτοιμο, γιατί δεν το φέρνετε; Ο κ. Σουφλιάς σε δηλώσεις του είπε ότι εντός του Δεκεμβρίου θα κατατεθεί. Γιατί ζητάτε το τρίμηνο; Ένα είναι αυτό.
      Το δεύτερο. Αναστέλλετε επίσης όλες αυτές τις διατάξεις για την άδεια δόμησης, πολεοδομικές διατάξεις κλπ., όπου εμείς φυσικά ήμασταν αντίθετοι με την ισχύουσα, όπως διατυπώθηκε με τον Ν. 3212.


      Αλλά εδώ, κύριε Υπουργέ, ισχύει τελικά η ποινικοποίηση των μηχανικών, οι οποίοι έχουν την ευθύνη. Αυτό γιατί δεν το αναστέλλετε; Γιατί; Εφόσον είπατε ότι θα το αντιμετωπίσετε και αυτό. Σήμερα είναι υπόλογοι για κάθε τι που γίνεται και μετά από δεκαπέντε, είκοσι χρόνια. Εμείς θεωρούμε ότι είναι αδικαιολόγητη αυτή η καθυστέρηση. Το θέμα πρέπει να ρυθμιστεί. Πρέπει μέσα σ’ αυτό να βάλετε, αν θέλετε να το ψηφίσουμε τουλάχιστον και εμείς, ότι καταργείται η διάταξη περί ποινικοποίησης των μηχανικών μελετών κλπ.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κηρύσσεται περαιωμένη η συζήτηση επί της τροπολογίας με γενικό αριθμό 233 και ειδικό 66.
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 233 και ειδικό 66 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμεθα στη συζήτηση της τροπολογίας με γενικό αριθμό 234 και ειδικό 67.
      Το λόγο έχει ο Υφυπουργός Οικονομίας και Οικονομικών κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Η τροπολογία είναι όπως έχει κατατεθεί. Δεν αλλάζουμε κάτι στην εισηγητική και αιτιολογική έκθεση. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Η εισηγητική έκθεση είναι πολύ λεπτομερής. Αναφέρει ότι κτίσματα του Αθλητικού Συλλόγου «Ηρακλής» καταλαμβάνουν μία έκταση που χωρίζει το δημόσιο οικόπεδο σε δύο τμήματα, τα οποία δεν επικοινωνούν μεταξύ τους. Ήθελα να σημειώσω ότι υπάρχει μία διαφορά περίπου δύο χιλιάδων τετραγωνικών μέτρων. Βρίσκεται στο κέντρο της περιοχής, όπως χαρακτηριστικά αναφέρεται, ενώ δεν λέει πού  βρίσκεται η ανταλλαγείσα έκταση του ερασιτεχνικού Αθλητικού Συλλόγου «Ηρακλής». Το ένα είναι αυτό.
      Δεύτερον, είναι ένα ερώτημα για εμάς, κύριε Πρόεδρε, γιατί δεν γίνεται η ανταλλαγή, που μπορεί να γίνει σήμερα με το υπάρχον νομικό πλαίσιο και φέρνετε αυτόν το νόμο. Μπορεί να γίνει. Αν ρωτήσετε ένα νομικό σας σύμβουλο, θα σας πει βεβαίως ότι μπορεί να γίνει, όπως ρωτήσαμε και εμείς και μας είπαν. Γιατί το φέρνετε; Υπάρχει κάτι που δεν βρίσκεται μέσα στις νόμιμες διαδικασίες και θέλουμε ένα νόμο να καλυφθούμε για να μην έχουμε αργότερα κάτι άλλο; Είναι ένα ερώτημα, στο οποίο εμείς δεν μπορούμε να απαντήσουμε και γι’ αυτό σας το θέτουμε. 
      Γι’ αυτό, κύριε Πρόεδρε, εμείς δεν θα το καταψηφίσουμε, επειδή αγνοούμε αυτό το θέμα, αλλά ούτε μπορούμε και να το ψηφίσουμε. Θα ψηφίσουμε λευκό. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 234 και ειδικό 67.
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
      ΝΙΚΟΛΑΟΣ ΓΚΑΤΖΗΣ: Παρών.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 234 και ειδικό 67 έγινε δεκτή -με τη θέση του Κομμουνιστικού Κόμματος: «λευκή ψήφος»- κατά πλειοψηφία και εντάσσεται στο νομοσχέδιο ως ίδιον άρθρο.
      Το λόγο έχει ο Υφυπουργός Οικονομίας και Οικονομικών κ. Πέτρος Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριε Πρόεδρε, κύριοι συνάδελφοι, βρεθήκαμε μάρτυρες μιας πρωτοφανούς εμφύλιας διαμάχης μέσα στο ΠΑΣΟΚ. Ο εισηγητής του ΠΑΣΟΚ κ. Κουτμερίδης δήλωσε θετικός κατ’ αρχήν για το σχέδιο νόμου επί της αρχής και έδειξε μάλιστα διαλλακτικότητα στις διαβουλεύσεις του Σώματος, αλλά «αδειάστηκε» κατά τρόπο πρωτοφανή από την ομάδα του κ. Φλωρίδη, ο οποίος από την αρχή της συζήτησης επεδίωξε την οξύτητα. 
      Αυτό ήθελα να επισημάνω, κύριε Πρόεδρε, ότι μόλις φάνηκε η γύμνια των επιχειρημάτων του, προτίμησε την έξοδο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 1ης Δεκεμβρίου 2004 και Πέμπτης 2 Δεκεμβρίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τετάρτης 1ης Δεκεμβρίου 2004 και Πέμπτης 2 Δεκεμβρίου 2004 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.50΄ λύεται η συνεδρίαση για αύριο ημέρα Τετάρτη 15 Δεκεμβρίου 2004 και ώρα 10.30΄ με αντικείμενο εργασιών του Σώματος: νομοθετική εργασία: μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις», σύμφωνα με την ημερήσια διάταξη που σας έχει διανεμηθεί.
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ



4
συνεδρίαση 14-12-04                      σελ

