      ΣΥΝΕΔΡΙΑΣΗ ΡΞΓ΄
      Δευτέρα 16 Μαΐου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Κ. Σημίτη, Π. Αλεβιζάτου, Σ. Καλαφάτη, Σ. Τζουμάκη και Μ. Χαρακόπουλου, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 17 Μαΐου 2005, σελ.
      4. Συζήτηση αναφορών και ερωτήσεων:
      α) Προς τον Υπουργό Οικονομίας και Οικονομικών σχετικά με την πληρωμή των ντοματοπαραγωγών του Νομού Καρδίτσας για τις ποσότητες που παρέδωσαν στην εταιρεία «ΠΡΟΝΤΑΚΤΑ» κ.λπ., σελ.
      β) Προς τον Υπουργό Υγείας και Κοινωνικής Αλληλεγγύης:
      i) σχετικά με την πορεία ανέγερσης του νέου Ογκολογικού Νοσοκομείου Κηφισίας, σελ.
      ii) σχετικά με τη λήψη μέτρων βελτίωσης των συνθηκών διαβίωσης στο Θεραπευτήριο Χρονίων Παθήσεων παίδων στο Σκαραμαγκά, σελ.
      γ) Προς τον Υπουργό Μεταφορών και Επικοινωνιών σχετικά με τη διακοπή των δρομολογίων του INTERCITY για Λιβαδειά και Θήβα, σελ.
      5. Συζήτηση επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Απασχόλησης και Κοινωνικής Προστασίας σχετικά με το ασφαλιστικό και την πορεία εφαρμογής της ασφαλιστικής μεταρρύθμισης, σελ.
      
      ΟΜΙΛΗΤΕΣ
      Α. Επί των αναφορών και ερωτήσεων:
      ΚΑΝΕΛΛΗ Λ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΣΑΛΑΓΙΑΝΝΗΣ Ν., σελ.
      ΤΟΓΙΑΣ Β., σελ.
      ΦΩΛΙΑΣ Χ., σελ.
      
      Β. Επί της επίκαιρης επερώτησης:
      ΑΓΓΕΛΟΠΟΥΛΟΣ Ν., σελ.
      ΑΝΤΩΝΙΟΥ Τ., σελ.
      ΚΟΥΣΕΛΑΣ Δ., σελ.
      ΚΟΥΤΣΟΥΚΟΣ Ι., σελ.
      ΛΕΒΕΝΤΗΣ Α., σελ.
      ΤΣΙΟΓΚΑΣ Δ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      ΧΩΡΕΜΗΣ Α., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΞΓ΄
     Δευτέρα 16 Μαΐου 2005
     Αθήνα, σήμερα στις 16 Μαΐου 2005, ημέρα Δευτέρα και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα: 
     1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Δομοκού Φθιώτιδας ζητεί την τοποθέτηση φωτεινών σηματοδοτών στην ΠΕΟ Λαμίας – Λάρισας στο ύψος του Δομοκού.
     2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Στυλίδας Φθιώτιδας ζητεί πληροφορίες από το ΑΣΕΠ σχετικά με την πλήρωση κενών θέσεων μόνιμου προσωπικού του.
     3) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στην καθυστέρηση πληρωμής ταξιτζήδων για τη μεταφορά μαθητών.
     4) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στη διαχείριση των επικίνδυνων νοσοκομειακών αποβλήτων.
     5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στις διαδικασίες αναδασμού στο Δημοτικό Διαμέρισμα Καρυδίτσας.
     6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί την πλήρη απασχόληση των μελών της.
     7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Δυτικής Μακεδονίας διαμαρτύρεται για αποσπάσεις πυροσβεστικών υπαλλήλων.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου ζητεί την αλλαγή του ωραρίου λειτουργίας του αρχαιολογικού χώρου του σπηλαίου Ψυχρού «ΔΙΚΤΑΙΟΝ ΑΝΔΡΟΝ».
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Επιστημονικός και Επαγγελματικός Σύλλογος Διπλωματούχων Μηχανικών Σητείας ζητεί τη στελέχωση του τμήματος Πολεοδομίας Σητείας.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Περυσινάκης ζητεί την ικανοποίηση συνταξιοδοτικού του αιτήματος από το ΤΑΥΣΟ.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην καθυστέρηση διάθεσης των κονδυλίων συντήρησης των βυζαντινών μνημείων της Ανατολικής Κρήτης.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην εξαίρεση των Νομών της Κρήτης από τα προγράμματα εκσυγχρονισμού των ελαιοτριβείων.
     13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σερίφου ζητεί την κατασκευή δεξαμενής και δικτύου ύδρευσης στο χωριό Παναγιά της νήσου Σερίφου.
     14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου ζητεί η προσέγγιση πλοίων στη νήσο Φολέγανδρο να είναι συνεχής και σταθερή κατά τις ημέρες Δευτέρα – Τετάρτη και Παρασκευή.
     15) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Ίδρυμα Προστασίας Τυφλών Βορείου Ελλάδος «Ο ΗΛΙΟΣ» ζητεί να ενταχθεί στους δικαιούχους του 0,3% των εσόδων της ιδιωτικής τηλεόρασης.
     16) Οι Βουλευτές Β΄ Θεσσαλονίκης και Β’ Πειραιώς κύριοι ΒΑΣΙΛΕΙΟΣ ΓΕΡΑΝΙΔΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Ελληνική Εταιρεία Επιστημόνων Η/Υ και Πληροφορικής ζητεί τη δημιουργία Επιμελητηρίου Πληροφορικής και Επικοινωνιών στην Ελλάδα.
     17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Έπαρχος Μήλου ζητεί τη στελέχωση του τμήματος κοινωνικής επιθεώρησης Μήλου.
     18) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία τα Σωματεία Ενοικιαζομένων Δωματίων και Ξενοδοχείων καθώς και ο Σύνδεσμος Επαγγελματιών και Βιοτεχνών Μήλου ζητούν την πύκνωση των αεροπορικών δρομολογίων από και προς τη νήσο Μήλο.
     19) Ο Βουλευτής Αχαΐας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία η Συντονιστική Επιτροπή για τη διάσωση του Κορινθιακού Κόλπου ζητεί να χαρακτηρισθεί ο Κορινθιακός Κόλπος ευαίσθητη θάλασσα και να ληφθούν άμεσα μέσα προστασίας του από τη ρύπανση.
     20) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ωρεών Εύβοιας ζητεί την άμεση επισκευή του κρηπιδώματος του μώλου του αλιευτικού καταφυγίου στο Ν. Πύργο Εύβοιας.
     21) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμος Εγνατίας Θεσσαλονίκης ζητεί την επέκταση και βελτίωση των αστικών συγκοινωνιών του Νομού Θεσσαλονίκης κλπ.
     22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δ/νση Τεχνικών Υπηρεσιών Περιβάλλοντος και Φυσικών Πόρων του Δήμου Σητείας ζητεί τη χορήγηση βεβαίωσης για το ΓΠΣ-ΣΧΟΟΑΠ Σητείας.
     23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Μαρία Μαστροπαύλου ζητεί τη συνταξιοδότηση του συζύγου της από το ΙΚΑ.
     24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δ/νση Τεχνικών Υπηρεσιών Περιβάλλοντος και Φυσικών Πόρων του Δήμου Σητείας ζητεί την αποστολή κτιριολογικού προγράμματος για μονοθέσιο νηπιαγωγείο.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί ενημέρωση για την εξέλιξη της πολεοδομικής μελέτης στην περιοχή ΚΟΛΟΝΕΛΛΟΣ Σητείας.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Παραδοσιακών Αποσταγματοποιών Νομού Ηρακλείου ζητεί την οινοπνευματοποίηση των αποθεμάτων τσικουδιάς.
     27) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Δημοτικό Συμβούλιο Ελατίων Ζακύνθου δηλώνει πως παραχωρεί δωρεάν οικόπεδο για την κατασκευή Πολυδύναμου Ιατρείου.
     28) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία το Γραμματικοπούλειο – Μπάλειο και Τρίγκειο Θεραπευτήριο Χρονίων Παθήσεων Ιτέας ζητεί την επαναγραφή πιστώσεων για την κάλυψη των λειτουργικών δαπανών του.
     29) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Δεσφίνας Φωκίδας ζητεί την αναβάθμιση του αστυνομικού σταθμού Δεσφίνας σε αστυνομικό τμήμα.
     30) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Δ/νση Β΄βάθμιας Εκπαίδευσης Νομού Ηλείας ζητεί την ίδρυση και λειτουργία στο Νομό Ηλείας Εργαστηρίου Ειδικής Επαγγελματικής Εκπαίδευσης και Κατάρτισης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4604/1-11-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 64034/ΟΙΚ/20-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθμ. 4604/1.11.2004 ερώτησης της Βουλευτή κ. Ασημίνας Ξηροτύρη- Αικατερινάρη, αναφορικά με τον τρόπο αντιμετώπισης των προβλημάτων υγιεινής στην ιστορική αγορά «Καπάνι» στο Δήμο Θεσσαλονίκης, όπως μας πληροφόρησε με σχετικό έγγραφο της η Περιφέρεια Κεντρικής Μακεδονίας, σας ενημερώνουμε τα εξής:
     Στο πλαίσιο της αναβάθμισης των συνθηκών υγιεινής στις κεντρικές αγορές του Ιστορικού Κέντρου Θεσσαλονίκης, στις οποίες περιλαμβάνεται και η αγορά «Καπάνι», ο ΕΦΕΤ (Περιφερειακή Δ/νση Κεντρικής Μακεδονίας) εκπόνησε οδηγούς υγιεινής. Σε συμμόρφωση αυτών των οδηγών, καθώς και για την εφαρμογή των ισχυουσών υγειονομικών διατάξεων, προέβησαν σε ελέγχους μικτά κλιμάκια υπαλλήλων από τις Δ/νσεις Υγείας και Κτηνιατρικής της ΝΑ Θεσσαλονίκης, καθώς και από τον ΕΦΕΤ, μετά από πρωτοβουλία που ανέλαβε η Επιτροπή Επίσημου ελέγχου Τροφίμων της ΝΑ Θεσσαλονίκης.
     Η Δ/νση Δημόσιας Υγείας της Ν.Α. Θεσσαλονίκης απέστειλε τα αριθμ. ΔΥ/ Α1/ 24/ οικ. 17815/ 31.8.2004 και ΔΥ/ Α1/ 24 οικ. 17862/ 1.9.2004 έγγραφα προς τους υπεύθυνους ιδιοκτήτες των οικημάτων της κεντρικής αγοράς, στα οποία ανέφερε τα προβλήματα που εντοπίσθηκαν, αναφορικά με τις συνθήκες υγιεινής, και ζήτησε από αυτούς τη λήψη όλων των απαιτούμενων μέτρων για την αποκατάσταση αυτών. Μετά από νεώτερο έλεvxo, όμως, διαπιστώθηκε η μη λήψη από τους ανωτέρω, των προταθέντων μέτρων υγιεινής, και γι' αυτό έγινε καταγγελία στον Εισαγγελέα Πρωτοδικών Θεσσαλονίκης, ώστε να ασκηθεί ποινική δίωξη κατά παντός υπευθύνου για τη μη εφαρμογή των προταθέντων μέτρων (οι υπ' αριθμ. ΔΥ/ Α1/ 24/ 23715/ 23.11.2004 και ΔΥ/Α1/24/ 23517/ 19.11.2004 εκθέσεις υγειονομικής επιθεώρησης).
     Επίσης, σας γνωρίζουμε ότι τα οικήματα της αγοράς «Καπάνι», ανήκουν σε ιδιώτες, στο Δημόσιο, καθώς και στο Δήμο Θεσσαλονίκης, και επομένως, δεν υπάρχει ενιαίος φορέας διαχείρισης αρμόδιος για τη λειτουργία των αγορών αυτών, και την ενιαία αντιμετώπιση των προβλημάτων που προκύπτουν.
     Σήμερα, η συντήρηση των κοινοχρήστων διαδρόμων της αγοράς «Καπάνι», η συλλογή και διαχείριση απορριμμάτων, η συντήρηση του αποχετευτικού δικτύου των αγορών, καθώς και ο καθορισμός των φρεατίων επιφανειακά γίνεται σε καθημερινή βάση από τις υπηρεσίες καθαριότητας του Δήμου Θεσσαλονίκης και τη Δημοτική Εταιρεία Ύδρευσης-Αποχέτευσης Θεσσαλονίκης, ενώ για τον εσωτερικό καθαρισμό των φρεατίων έχουν δαπανηθεί τα εξής ποσά από τον ίδιο δήμο
     - Οκτώβριο- Νοέμβριο 2003 4.956 Ευρώ 
     - Οκτώβριο 2004 2.500 Ευρώ.
     Τέλος, για την ενιαία αντιμετώπιση των προβλημάτων η ΝΑ Θεσσαλονίκης δια της Επιτροπής Επίσημου Ελέγχου Τροφίμων προτίθεται άμεσα να προβεί σε όλες τις ενδεικνυόμενες ενέργειες και να λάβει όλα τα κατάλληλα μέτρα για την αποκατάσταση των συνθηκών υγιεινής στους χώρους των αγορών της Θεσσαλονίκης.
     Ο Υφυπουργός
     Α. ΝΑΚΟΣ»
     2. Στην με αριθμό 5940/9-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./498/16-12-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 5940/09.12.2004 ερώτηση του Βουλευτή Ηρακλείου κ. Στέλιου Ματζαπετάκη αναφορικά με την αγορά του πίνακα του Ελ Γκρέκο «Η Βάπτιση του Χριστού», ο οποίος διατίθεται από γνωστό οίκο του Λονδίνου θα θέλαμε να σας αναφέρουμε ότι τέτοια σημαντικά έργα είναι χρήσιμο να περιέρχονται στο ελληνικό κράτος, διότι πράγματι αποτελούν επένδυση πολιτισμού που απευθύνεται στις μελλοντικές γενιές της χώρας.
     Εντούτοις η επιχορήγηση της εν λόγω αγοράς θα έπρεπε να είχε υπολογισθεί στον Προϋπολογισμό του 2005.
     Ωστόσο το Υπουργείο Πολιτισμού αναγνωρίζοντας τη σημαντική αξία του έργου έχει αναθέσει στις αρμόδιες υπηρεσίες να διερευνήσουν τις δυνατότητες που υπάρχουν για συνεισφορά στην απόκτηση αυτού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     3. Στην με αριθμό 5956/9-12-04 ερώτηση του Βουλευτή και Πρόεδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου δόθηκε με το υπ’ αριθμ. Δ10/13/Φ.Φ.28/ΓΕΥ/ΟΙΚ/22972/7624/21-12-2004 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω σχετικής ερωτήσεως που κατέθεσε στη Βουλή των Ελλήνων ο Βουλευτής και Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος αναφορικά με το αντικείμενο του θέματος και σε ότι αφορά θέματα αρμοδιότητός μας, σας πληροφορούμε ότι:
     Η αδειοδότηση των λατομείων αδρανών υλικών εμπίπτει στην αρμοδιότητα της οικείας Νομαρχιακής Αυτοδιοίκησης και ελέγχεται σε πρώτο βαθμό από την οικεία Περιφέρεια εν προκειμένω την Περιφέρεια Πελοποννήσου .
     Σε ότι αφορά την αποκατάσταση του περιβάλλοντος των λατομείων αδρανών υλικών από τις ισχύουσες διατάξεις της λατομικής νομοθεσίας προβλέπεται η κατάθεση εγγυητικής επιστολής η οποία σε περίπτωση μη εκπλήρωσης των υποχρεώσεων του εκμεταλλευτή για την αποκατάσταση του περιβάλλοντος, καταπίπτει προς όφελος του Δημοσίου και διατίθενται στις υπηρεσίες του Υπουργείου Γεωργίας για την περιβαλλοντική αποκατάσταση των λατομικών χώρων.
     Ο Υφυπουργός
     Γ. ΣΑΛΑΓΚΟΥΔΗΣ»
     4. Στις με αριθμό 5906, 5913, 5928/8-12-04 ερωτήσεις των Βουλευτών κυρίων Βασιλείου Κεγκέρογλου, Μάνου Φραγκιαδουλάκη και Στυλιανού Mατζαπετάκη δόθηκε με το υπ’ αριθμ. Β-1745/20-12-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση των ερωτήσεων με αριθμ. πρωτ. 5906-5913-5928/08-12-04 που κατέθεσαν στη Βουλή οι Βουλευτές κύριοι Βασ. Κεγκέρογλου, Μαν. Φραγκιαδουλάκης και Στ. Mατζαπετάκης σύμφωνα και με το με αριθμ. πρωτ. ΥΠΥ/Δ13/Α/ 50644/ 2074/16-12-04 έγγραφο της Υ.Π.Α. που αφορά εργασίες στον Κρατικό Αερολιμένα Ηρακλείου (ΚΑΗΚ) ,σας πληροφορούμε τα παρακάτω:
     1. Οι εργασίες για την κατασκευή δαπέδου σταθμεύσεως αεροσκαφών στον ΚΑΗΚ έχουν διακοπεί, μέχρις ότου να επιλυθεί το θέμα της απαιτούμενης περιβαλλοντικής Αδειοδοτήσεως από το ΥΠΕΧΩΔΕ. Εν συνεχεία, θα δοθεί άμεση εντολή για την συνέχιση και ολοκλήρωση των εργασιών εντός του 2005.
     2. Σ’ ό,τι αφορά τον Νέο Πύργο ελέγχου του ΚΑΗΚ, επανεξετάζεται η σκοπιμότητα κατασκευής του έργου, σε συνδυασμό με το γενικότερο θέμα αναπτύξεως του αεροδρομίου στον Νομό Ηρακλείου. Επί του παρόντος, θα εκτελεσθούν και θα ολοκληρωθούν εντός του 2005 εργασίες συντηρήσεως και βελτιώσεως του υφιστάμενου κτιρίου.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     5. Στην με αριθμό 5822/7-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 21/90/ΑΣ3377δις/27-12-04 έγγραφο από τον Υπουργό Εξωτερικών η ακόλουθη απάντηση:
     «Κυρίαρχο μέλημα της Ελληνικής Κυβέρνησης και των καθ' ύλην αρμόδιων φορέων, αποτελεί ο σεβασμός και η προστασία των θρησκευτικών ελευθεριών στην Τουρκία, συμπεριλαμβανομένων και των ελευθεριών που θα πρέπει να απολαμβάνει το Οικουμενικό Πατριαρχείο, ως θεσμός.
     Εξάλλου, σύμφωνα με την απόφαση του Ευρωπαϊκού Συμβουλίου της 17ης Δεκεμβρίου τ.ε., η ενταξιακή πορεία της Τουρκίας εξαρτάται και από την εκπλήρωση κριτηρίων, προϋποθέσεων, αρχών και αξιών, καθώς και από την εφαρμογή των μεταρρυθμίσεων που προκύπτουν από την ανάγκη προσαρμογής της στο κοινοτικό κεκτημένο. Ειδικότερα, η Τουρκία αναλαμβάνει την υποχρέωση σεβασμού των ανθρωπίνων, θρησκευτικών και μειονοτικών δικαιωμάτων. Σ' αυτά συμπεριλαμβάνονται η λειτουργία της Θεολογικής Σχολής της Χάλκης, η δημόσια χρήση του τίτλου του Οικουμενικού Πατριάρχη, τα δικαιώματα των μη μουσουλμανικών θρησκευτικών μειονοτήτων καθώς και τα δικαιώματα των κατοίκων της Ίμβρου και της Τενέδου.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     6. Στην με αριθμό 5870/7-12-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ10035/33078/1462/30-12-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω σχετική ερώτηση, που κατατέθηκε στη Βουλή από το Βουλευτή κ. Ν. Νικολόπουλο, σχετικά με τις προϋποθέσεις θεμελίωσης δικαιώματος δεύτερης σύνταξης από ήδη συνταξιούχο, σας γνωρίζουμε τα εξής:
     Η βασικότερη αρχή του ασφαλιστικού μας συστήματος είναι η υποχρεωτικότητα και η καθολικότητα της ασφάλισης. Με βάση την αρχή αυτή η άσκηση οποιουδήποτε επαγγέλματος συνεπάγεται για τον εργαζόμενο ή τον απασχολούμενο, την ασφάλισή του στον αρμόδιο ασφαλιστικό φορέα ανεξάρτητα από τη θέλησή του, την ηλικία του, την ιδιότητά του, το ύψος του εισοδήματός του και χωρίς να εξετάζεται εκ των προτέρων αν ο ασφαλισμένος θα δικαιωθεί τελικά σύνταξης.
     Σύμφωνα με τις διατάξεις του άρθ. 47, του ν. 2084/92, προκειμένου να θεμελιωθεί δικαίωμα δεύτερης σύνταξης από ήδη συνταξιούχους απαιτούνται οι παρακάτω προϋποθέσεις:
     - Για τη λήψη πλήρους σύνταξης απαιτείται η συμπλήρωση του 65ου έτους της ηλικίας και 20 ετών πραγματικής ασφάλισης.
     - Για τη λήψη μειωμένης κατά 50% της δικαιούμενης σύνταξης συμπλήρωση του 65ου έτους και 16 ετών πραγματικής ασφάλισης.
     Τα παραπάνω κριτήρια δεν ισχύουν σε περίπτωση που θεμελιώνεται δικαίωμα σύνταξης σε περισσότερους του ενός φορείς κύριας ασφάλισης ταυτόχρονα ή μέσα σε διάστημα έξι μηνών από την έκδοση της συνταξιοδοτικής απόφασης του πρώτου φορέα, οπότε ισχύουν οι προϋποθέσεις που προβλέπονται από την νομοθεσία των οικείων Ασφαλιστικών Οργανισμών (άρθρο 19 του ν. 2150/93).
     Η θέσπιση των ανωτέρω προσαυξημένων προϋποθέσεων συνταξιοδότησης, συνδέεται, αφενός με τις συνθήκες που επικρατούν στην αγορά εργασίας, αφού η κατάληψη θέσεων εργασίας από συνταξιούχους επιτείνει τα προβλήματα σε περιόδους υψηλών ποσοστών ανεργίας σε βάρος νεότερων ηλικιών, των οποίων περιορίζει τις δυνατότητες απασχόλησης και με την αποθάρρυνση των ήδη συνταξιούχων να αναλάβουν νέα εργασία.
     Τέλος σας πληροφορούμε ότι επιστροφή ασφαλιστικών εισφορών δεν προβλέπεται από την κείμενη νομοθεσία, παρά μόνο σε περίπτωση μη νόμιμης υπαγωγής στην ασφάλιση. Οι ασφαλιστικές εισφορές που καταβάλλουν οι ασφαλισμένοι αποτελούν την κυριότερη πηγή εσόδων για τους Οργανισμούς και η καταβολή τους αποτελεί προυπόθεση ομαλής λειτουργίας του κοινωνικοασφαλιστικού συστήματος και εξασφαλίζει τη βιωσιμότητα των ασφαλιστικών Ταμείων.
     Τροποποίηση των ανωτέρω διατάξεων δεν προβλέπεται.
     Ο Υφυπουργός
     Ν. ΑΓΓΕΛΟΠΟΥΛΟΣ»
     7. Στην με αριθμό 8523/7-3-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 24769/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8523/7-3-05 την οποία κατέθεσε ο Βουλευτής κ. Μαν. Όθωνας σχετικά με το στεγαστικό επίδομα των φοιτητών, σας γνωρίζουμε τα ακόλουθα:
     Το στεγαστικό επίδομα, κατά την περυσινη χρονιά, καταβλήθηκε σύμφωνα με τις διατάξεις του άρθρου 10 του ν. 3220/2004 (ΦΕΚ 15/A/28.01.04) και την με αριθμ. 1004908/381/21.1.04 ΚΥ.Α των Υπουργών Οικονομίας και Οικονομικών και Εθνικής Παιδείας και Θρησκευμάτων.
     Το επίδομα χορηγείται για τόσα έτη όσα και τα έτη σπουδών της Σχολής ή του Τμήματος, σύμφωνα με τον κανονισμό λειτουργίας του, ενώ, σύμφωνα με τη διευκρινιστική εγκύκλιο, του ΥΠΕΠΘ Φ.12754/Β3/6.2.04, η έναρξη φοίτησης, συμπίπτει χρονικά με την αρχική εγγραφή στη Σχολή ή στο Τμήμα. Δεδομένου ότι η εισαγωγή σπουδαστών στα ΤΕΙ γίνεται μία και μοναδική φορά κατά τη διάρκεια του έτους με το σύστημα των Γενικών Εξετάσεων, ανεξάρτητα από το εξάμηνο στο οποίο καλείται να φοιτήσει ο σπουδαστής, χειμερινό, ή εαρινό, έχει τη σπουδαστική ιδιότητα και όλες τις παροχές που απορρέουν από την ιδιότητα αυτή από την αρχή της ακαδημαϊκής χρονιάς. Η μεταφορά επομένως του πρώτου και λοιπών εξαμήνων φοίτησης για όρους λειτουργικούς του ΤΕΙ δεν τροποποιεί το έτος εισαγωγής στο Τμήμα ή τη Σχολή του ΤΕΙ.
     Ως εκ τούτου, οι νεοεισαχθέντες σπουδαστές ΤΕΙ σε εαρινό εξάμηνο θεωρούνται δικαιούχοι του επιδόματος ήδη από την αρχική εγγραφή τους στη Σχολή το Σεπτέμβριο του τρέχοντος ακαδημαϊκού έτους, ανεξαρτήτως αν η πραγματική τους φοίτηση ξεκινά τον Φεβρουάριο, και επομένως, οι εισαχθέντες κατά την ακαδημαϊκή χρονιά 1999-2000, κατά το ακαδημαϊκό έτος 2003-2004, βρίσκεται στο 5ο έτος φοίτησής τους, ανεξαρτήτως εξαμήνου φοίτησης.
     Η δυνατότητα ρύθμισης του χρέους ανήκει στην αρμοδιότητα του συνερωτώμενου Υπουργείου Οικονομίας και Οικονομικών.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     8. Στην με αριθμό 8181/25-2-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 14961/18-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Α. Μανωλάκης, σχετικά με τη μεταφορά αρμοδιοτήτων των Λιμενικών Ταμείων του Ν. Κορινθίας, σας γνωρίζουμε κατά λόγο αρμοδιότητάς μας, τα ακόλουθα:
     Με τις διατάξεις του άρθρου 28 παρ.5 του Ν. 2738/ 1999, όπως τροποποιήθηκε και αντικαταστάθηκε με το άρθρο 11 του Ν. 2839/2000, και το άρθρο 26 παρ.5 του Ν. 3013/2002, έγινε αποδεκτό ένα χρόνιο αίτημα των ΟΤΑ της χώρας να αναλάβουν την άσκηση των αρμοδιοτήτων των Λιμενικών Ταμείων, συγκροτώντας Δημοτικά, Διαδημοτικά ή Νομαρχιακά Λιμενικά Ταμεία, με τη μορφή νομικού προσώπου του Δήμου ή της Νομαρχιακής Αυτοδιοίκησης, αντίστοιχα.
     Από την έναρξη εφαρμογής των ανωτέρω διατάξεων, το Υπουργείο Εσωτερικών, Δημόσιας Διοίκησης και Αποκέντρωσης, σε συνεργασία με το Υπουργείο Εμπορικής Ναυτιλίας, προέβη στις απαιτούμενες ενέργειες για την έκδοση των προβλεπόμενων προεδρικών διαταγμάτων μεταφοράς αρμοδιοτήτων των Λιμενικών Ταμείων στους ΟΤΑ, καθώς και των προεδρικών διαταγμάτων κατάργησης των Λιμενικών Ταμείων, με την ολοκλήρωση της διαδικασίας σύστασης των αντίστοιχων δημοτικών, διαδημοτικών ή νομαρχιακών ταμείων της περιοχής ευθύνης τους.
     Σε ό,τι αφορά στη διαδικασία σύστασης του Δημοτικού Λιμενικού Ταμείου Σικυωνίων και του Δημοτικού Λιμενικού Ταμείου Κορινθίων, σας γνωρίζουμε ότι έχουν ήδη εκδοθεί το αριθμ.200/2001 (ΦΕΚ 159 A΄) και 201/2001 (ΦΕΚ 159 Α΄) προεδρικά διατάγματα περί «Μεταφοράς αρμοδιοτήτων του Λιμενικού Ταμείου Ν. Κορινθίας» καθώς και τα τροποποιητικά αυτών αριθμ. 14/2004 (ΦΕΚ 9 Α΄) και 15/2004 (ΦΕΚ 9 Α΄) όμοια. Ακολούθως, προωθήθηκε σχέδιο προεδρικού διατάγματος κατάργησης του Λιμενικού Ταμείου Κορινθίας από την αρμόδια υπηρεσία του Υπουργείου Εσωτερικών Δημόσιας Διοίκησης και Αποκέντρωσης στο συναρμόδιο Υπουργείο Εμπορικής Ναυτιλίας.
     Περαιτέρω, με σκοπό την εύρυθμη λειτουργία των συσταθέντων δημοτικών, διαδημοτικών και νομαρχιακών ταμείων, στο Υπουργείο Εσωτερικών, Δημόσιας Διοίκησης και Αποκέντρωσης λειτουργεί Ομάδα Διοίκησης Έργου, με τη συμμετοχή εκπροσώπων τόσο των δυο αρμόδιων Υπουργείων όσο και του Υπουργείου Αιγαίου και Νησιωτικής Πολιτικής, της ΚΕΔΚΕ και της ΕΝΑΕ.
     Έργο της Ομάδας είναι η επανεξέταση και η αναμόρφωση του πλαισίου ίδρυσης, οργάνωσης και λειτουργίας των αρμοδιοτήτων των δημοτικών, διαδημοτικών και νομαρχιακών λιμενικών ταμείων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     9. Στην με αριθμό 9025/22-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 30359/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9025/22-3-05 την οποία κατέθεσε ο Βουλευτής κ. Μαν. Στρατάκης και αφορά στον αποκλεισμό των αποφοίτων των Εσπερινών ΤΕΕ από την εισαγωγή τους στις σχολές Ενόπλων Δυνάμεων και στις Σχολές Αστυφυλάκων της Ελληνικής Αστυνομίας, σας γνωρίζουμε τα ακόλουθα:
     Με πρόσφατη τροπολογία που ψηφίστηκε στη Βουλή των Ελλήνων οι κάτοχοι πτυχίου Β΄ κύκλου σπουδών ημερήσιου ΤΕΕ των Τομέων Μηχανολογικού, Ηλεκτρολογικού, Ηλεκτρονικού, Κατασκευών, Οικονομίας και Διοίκησης, Ναυτικού και Ναυτιλιακού, Πληροφορικής-Δικτύων ΗΝ, Χημικών Εργαστηριακών Εφαρμογών, Υγείας και Πρόνοιας και Τομέα Γεωπονίας, Τροφίμων και Περιβάλλοντος και των αντίστοιχων προς αυτούς τομέων των πρώην ΤΕΛ ή των Ναυτικών Λυκείων κατά τα έτη 2005, 2006 και 2007 έχουν δικαίωμα πρόσβασης στις σχολές Μονίμων Υπαξιωματικών Στρατού Ξηράς (Σ.Μ.Υ.), Υπαξιωματικών Πολεμικού Ναυτικού (Σ.Μ.Υ.Ν.) Τεχνικών Υπαξιωματικών Πολεμικής Αεροπορίας (Σ.Τ.Υ.Α.) και τις Σχολές Αστυφυλάκων της Ελληνικής Αστυνομίας.
     Για τις Ανώτερες Στρατιωτικές Σχολές Υπαξιωματικών (Α.Σ.Σ.Υ.) το ποσοστό του αριθμού των εισακτέων καθορίζεται σε 8% επί του ποσοστού που αναλογεί σε όσους διαγωνίζονται κατ' έτος στα μαθήματα της Γ΄ τάξης του Ενιαίου Λυκείου ενώ για τις Σχολές Αστυφυλάκων της Ελληνικής Αστυνομίας ο αριθμός θέσεων ή το ποσοστό θέσεων επί του αριθμού των εισακτέων ορίζεται με κοινή απόφαση του Υπουργού Εθνικής Παιδείας και Θρησκευμάτων και του Υπουργού Δημόσιας Τάξης.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     10. Στην με αριθμό 8612/8-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Α.Π.Φ. 21/133/ΑΣ540δις/27-3-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή κ. Μανόλη Στρατάκη και στα πλαίσια των αρμοδιοτήτων του Υπουργείου Εξωτερικών, σας γνωρίζουμε ότι, στην Πρεσβεία της Ελλάδος στο Βουκουρέστι, λειτουργεί, ευρύθμως, Γραφείο Εμπορικών και Οικονομικών Υποθέσεων, με αρμοδιότητα επί του συνόλου του εδάφους της Ρουμανίας, στην αποστολή του οποίου συμπεριλαμβάνονται η μέριμνα για την ανάπτυξη των εμπορικών συναλλαγών με στόχο τη συνεχή και προοδευτική αύξηση των εξαγωγών ελληνικών προϊόντων, η προσπάθεια προώθησης των ελληνικών εξαγωγών στο εξωτερικό καθώς επίσης και η διευθέτηση των προβλημάτων που αντιμετωπίζουν οι, στην προαναφερόμενη χώρα, δραστηριοποιούμενοι Έλληνες επιχειρηματίες.
     Σύμφωνα, εξάλλου, με τις εκτιμήσεις του προαναφερόμενου Γραφείου, οι ελληνικές εξαγωγές στη Ρουμανία ακολουθούν, διαρκώς ανοδική πορεία, αφού, το έτος 2002 ανήλθαν σε 281, 16 εκατ. δολ. ΗΠΑ, ενώ το επόμενο έτος σε 346, 23 εκατ. δολ. ΗΠΑ. Παράλληλα, κατά το χρονικό διάστημα από τον Ιανουάριο έως τον Σεπτέμβριο του έτους 2004 οι ελληνικές εξαγωγές ανήλθαν σε 334, 85 εκατ. δολ. ΗΠΑ έναντι 254, 74 εκατ. δολ. ΗΠΑ, κατά το αντίστοιχο διάστημα του έτους 2003. Πέραν τούτου, οι επενδύσεις κεφαλαίων ελληνικών συμφερόντων στη Ρουμανία ανέρχονται σε 2,4 δις ευρώ.
     Τέλος, για τυχόν συμπληρωματικά στοιχεία, καθ' ύλην αρμόδια είναι το Υπουργείο Οικονομίας και Οικονομικών καθώς και το Υπουργείο Ανάπτυξης, προς τα οποία κοινοποιείται η απάντησή μας με αντίγραφο της εν θέματι Ερώτησης, προκειμένου να καταθέσουν τις απόψεις τους στη Βουλή των Ελλήνων.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     11. Στην με αριθμό 8309/1-3-05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. Α.Π.Φ. 21/146/ΑΣ658/28-3-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή Κ. Αχμέτ Ιλχάν, η οποία μας διεβιβάσθη με το υπ' αριθμ. 373/22.4.2005 έγγραφο του Τμήματος Κοινοβουλευτικού Ελέγχου του Υπουργείου Δικαιοσύνης και ειδικότερα ως προς το υπ' αριθμ. 3 στοιχείο αυτής, σας γνωρίζουμε ότι, το αυθεντικό κείμενο της Συνθήκης της Λωζάνης είναι το αναγραφόμενο στη γαλλική γλώσσα.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     12. Στην με αριθμό 8660/9-3-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Α.Π.Φ.21/136/ΑΣ555δις/29-3-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή Κ. Γιάννη Δραγασάκη, σας γνωρίζουμε τα ακόλουθα:
     - Ως προς το ζήτημα της κατασκευής πυρηνικού εργοστασίου στη Βουλγαρία.
     Η κατασκευή πυρηνικού εργοστασίου παραγωγής ηλεκτρικής ενέργειας στην περιοχή Benele της Βουλγαρίας, έχει αποτελέσει αντικείμενο κριτικής περιβαλλοντικών Μη Κυβερνητικών Οργανώσεων αλλά και σημείο τριβής ανάμεσα στην Κυβέρνηση και την αντιπολίτευση της γείτονος, για ζητήματα τα οποία άπτονται, κυρίως, της διαδικασίας κατασκευής.
     Η Βουλγαρία έχει ήδη γνωστοποιήσει την έναρξη κατασκευής του εν λόγω πυρηνικού εργοστασίου σε διάφορα διεθνή fora, ενώ η Διεθνής Οργάνωση Ατομικής Ενέργειας (ΔΟΑΕ), έχοντας ενημερωθεί για τα σχέδια κατασκευής του τα οποία ξεκίνησαν προ 15ετίας, προέβη, ύστερα από σχετικό αίτημα της γείτονος, σε σεισμολογική μελέτη της περιοχής. Παράλληλα, η προαναφερόμενη Οργάνωση θα προβεί σε έλεγχο με βάση τα σημερινά αυστηρότερα δεδομένα ασφαλείας, όλων των νεότερων συστημάτων ασφαλείας τα οποία θα ετοιμασθούν από τις βουλγαρικές αρχές, ύστερα από την ολοκλήρωση των διαπραγματεύσεων με ευρωπαϊκές εταιρίες.
     Επισημαίνεται εξάλλου ότι, η Διεθνής Οργάνωση Ατομικής Ενέργειας αλλά και η Ευρωπαϊκή Ένωση - της οποίας η Βουλγαρία θα καταστεί μέλος σε σύντομο χρόνο - επιτρέπουν τη λειτουργία πυρηνικών σταθμών, μόνον εφόσον πληρούνται ιδιαίτερα υψηλές προδιαγραφές ασφαλείας (standards), τόσο ως προς τη λειτουργία, όσο και ως προς τις ενδεχόμενες επιπτώσεις στο περιβάλλον, τη ζωή και την ειρήνη.
     Άλλωστε, με την κατασκευή του πυρηνικού εργοστασίου στην περιοχή Benele, η Βουλγαρία θα μεταφέρει τις πυρηνικές της εγκαταστάσεις μακρύτερα από τα σύνορά της με την Ελληνική Επικράτεια. Είναι γνωστό δε ότι, οι πυρηνικές εγκαταστάσεις του Κοζλοντούι θα πρέπει να σταματήσουν οριστικά τη λειτουργία τους έως το τέλος του έτους 2006, με την απενεργοποίηση των αντιδραστήρων 3 και 4, σύμφωνα με σχετική δέσμευση της γείτονος έναντι της Ευρωπαϊκής Ένωσης (οι αντιδραστήρες 1 και 2 έχουν ήδη απενεργοποιηθεί).
     Οι περιβαλλοντικές ανησυχίες οι οποίες εκφράζονται, είναι απόλυτα κατανοητές. Το ζήτημα παρακολουθείται από τις αρμόδιες Υπηρεσίες του Υπουργείου Εξωτερικών με ιδιαίτερο ενδιαφέρον. Αναλόγου ενδιαφέροντος αλλά και ενδελεχούς ελέγχου τυγχάνει και το θέμα της απενεργοποίησης των αντιδραστήρων του Κοζλοντούι εντός του συμφωνημένου χρόνου.
     - Ως προς το ζήτημα της κατασκευής πυρηνικού αντιδραστήρα στην Τουρκία.
     Σύμφωνα με σχετική ενημέρωση της ελληνικής Πρεσβείας στην Άγκυρα, το τουρκικό Υπουργείο Ενέργειας προσανατολίζεται στην χωροθέτηση τριών πυρηνικών σταθμών, οι οποίοι προβλέπεται να λειτουργήσουν για την παραγωγή ηλεκτρικού ρεύματος συνολικής ισχύος 4.500 M.w. έως το έτος 2012, πλησίον ποταμών και όχι θαλασσίων ακτών και σε μη σεισμογενείς περιοχές. Ως πιθανή τοποθεσία εγκατάστασης του πρώτου εξ αυτών, φέρεται η περιοχή του Ικονίου, ενώ το συνολικό κόστος του προγράμματος υπολογίζεται ότι θα υπερβεί τα 6,5 δισ. νέες τουρκικές λίρες (περίπου 4 δισ.ευρώ).
     Το ανωτέρω πρόγραμμα δεν έχει ακόμη καθορισθεί με σαφήνεια, καθόσον, μέχρι στιγμής, δεν υπάρχει προκαταρκτική μελέτη και, πολύ περισσότερο, έναρξη προκαταρκτικών διαπραγματεύσεων με κάποια χώρα - προμηθευτή ή αναγγελία κάποιου μειοδοτικού διαγωνισμού ενδιαφερομένων εταιρειών.
     Είναι ευνόητο ότι, η ελληνική Κυβέρνηση παρακολουθεί εκ του σύνεγγυς, με ιδιαίτερη προσοχή και ευαισθησία τις εξελίξεις προς αυτή την κατεύθυνση, καθότι είναι δυνατόν να προκύψουν αρνητικές συνέπειες για το περιβάλλον του Αιγαίου αλλά και της ευρύτερης περιοχής της Μεσογείου, λαμβανομένης, παράλληλα, υπόψιν και της σεισμικότητας του συγκεκριμένου γεωγραφικού χώρου. Άλλωστε, και κατά το παρελθόν, η ελληνική πλευρά είχε αντιδράσει άμεσα και αποτελεσματικά, προκειμένου να αποτραπεί η κατασκευή τουρκικού πυρηνικού σταθμού στην περιοχή Akkuyu, η οποία τελικά ματαιώθηκε.
     Τέλος, επισημαίνεται ότι, η Τουρκία είναι μέλος της ΔΟΑΕ και έχει υπογράψει από τον Ιούλιο του έτους 2000 και εφαρμόσει από τον Ιούλιο του έτους 2001 το Πρόσθετο Πρωτόκολλο, το οποίο αναφέρεται στις δικλείδες ασφαλείας.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     13. Στην με αριθμό 8723/11-3-05 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 27299-ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8723/11.3.2005, την οποία κατέθεσε ο Βουλευτής κ. Νικόλαος Σαλαγιάννης, σας γνωρίζουμε ότι ένα από τα θέματα που ομόφωνα εγκρίθηκαν προς συζήτηση στην πρώτη συνεδρίαση της Ολομέλειας του Συμβουλίου Πρωτοβάθμιας και Δευτεροβάθμιας Εκπαίδευσης της Τετάρτης 2 Μαρτίου 2005 είναι η διαδικασία και τα κριτήρια επιλογής των στελεχών της εκπαίδευσης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     14. Στην με αριθμό 8734/11-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 27301/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8734/11-3-05 την οποία κατέθεσε ο Βουλευτής κ. Βασ. Kεγκέρoγλoυ, σας γνωρίζουμε τα ακόλουθα:
     Σύμφωνα με τις διατάξεις της παρ. 4 του άρθρου 6 του Ν. 3255/2004 (ΦΕΚ1382/τ. Α΄/Ι2-7-04), όσοι από τους αναπληρωτές του ενιαίου πίνακα συμπλήρωσαν κατά τις κείμενες διατάξεις στις 30-6-2004 πραγματική προϋπηρεσία αναπληρωτή ή ωρομισθίου εκπαιδευτικού τουλάχιστον 30 μηνών διορίζονται, κατά προτεραιότητα έναντι των εγγεγραμμένων στον ενιαίο πίνακα αναπληρωτών εκπαιδευτικών (της παρ. 2α του ίδιου άρθρου), το αργότερο μέχρι και το σχολικό έτος 2007-2008 με σειρά που εξαρτάται από την προαναφερθείσα συνολική προϋπηρεσία έως τις 30-6-2004.0 αριθμός των διοριζομένων κατά σχολικό έτος, κατά κλάδο και κατά ειδικότητα, πέρα των οριζομένων ποσοστών 60%-40% (της παρ. 2α του ίδιου άρθρου), καθορίζεται με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων. Για την εφαρμογή των διατάξεων της παρούσας παραγράφου στην πραγματική προϋπηρεσία αναπληρωτών και ωρομισθίων εκπαιδευτικών δεν συνυπολογίζεται η κατά τις διατάξεις του άρθρου 6 παρ. 14 του Ν. 3027/2002 αυξημένη στο διπλάσιο προϋπηρεσία σε δυσπρόσιτα σχολεία.
     Από τα ανωτέρω γίνεται σαφές ότι από το νόμο δεν προβλέπεται συγκεκριμένη προθεσμία για την έκδοση σχετικής εγκυκλίου, η οποία όμως θα κυκλοφορήσει σύντομα.
     Ο Υφυπουργός
     ΓΕΩΡΓΙΟΣ ΚΑΛΟΣ»
     15. Στην με αριθμό 8943/4-3-05 ερώτηση του βουλευτή κ. Κων/νου Καΐσερλη δόθηκε με το υπ’ αριθμ. 8840/ΕΥΔ και ΠΤΣ/648/31-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του βουλευτή κου Κ. Καΐσερλη και σε ότι αφορά τις αρμοδιότητες της υπηρεσίας μας, σας πληροφορούμε τα εξής:
     Ο εγκεκριμένος από την Ευρωπαϊκή Επιτροπή προϋπολογισμός του έργου «Ύδρευση ευρύτερης περιοχής Ρόδου από το φράγμα Γαδουρά - στάδιο: κατασκευή» ανέρχεται σε 83.062.775 ευρώ.
     Η χρηματοδότηση του έργου από το Πρόγραμμα Δημοσίων Επενδύσεων γίνεται μέσω του ενάριθμου έργου 2000ΣΕ07630000 της ΣΑΕ 076/3 όπου έχει εγγραφεί το σύνολο του εγκεκριμένου από την Ευρωπαϊκή Επιτροπή προϋπολογισμού.
     Μέχρι σήμερα έχει συναφθεί μία σύμβαση (7-12-2001) και δύο συμβάσεις συμπληρωματικών εργασιών (22-8-2003 και 20-2-2004) το κόστος των οποίων ανέρχεται σε 43.307.050 ευρώ και με την οποία υλοποιούνται το φράγμα, οι οδοί προσπέλασης και οι εσωτερικές στοές.
     Για την απρόσκοπτη υλοποίηση του έργου εγκρίθηκε το έτος 2003 η συμπληρωματική χρηματοδότησή του από εθνικούς πόρους με 5.000.000 ευρώ μέσω του ενάριθμου έργου 2003ΣΕ07630007 της ΣΑΕ 076/3 αρμοδιότητας του ΥΠΕΧΩΔΕ και ήδη έχει εγκριθεί (11-3-2005) για το τρέχον έτος πρόσθετη πίστωση 30.000.000 ευρώ.
     Στόχος είναι να ολοκληρωθεί, να λειτουργήσει και να αποδοθεί το έργο στους κατοίκους της Ρόδου, στα πλαίσια βεβαίως των οικονομικών δυνατοτήτων της χώρας.
     Σε ότι αφορά την πορεία υλοποίησης του έργου αρμόδιο είναι το συνερωτώμενο Υπουργείο ΠΕΧΩΔΕ.
     Ο Υφυπουργός
     ΧΡΗΣΤΟΣ ΦΩΛΙΑΣ»
     16. Στην με αριθμό 4257/19-10-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1077 Β/12-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ως άνω ερώτηση σχετικά με το εάν χαρακτηρισθεί ως διατηρητέο το κτίριο που βρίσκεται στην Ν Ερυθραία- Καστρί, επονομαζόμενο ως οικία Μαυρολέοντος, και για το οποίο κτίριο υπάρχει σχετικό αίτημα κατεδάφισης, σας γνωρίζουμε ,ότι ήδη ότι το θέμα εξετάζεται από το ΥΠΕΧΩΔΕ, στα πλαίσια των διατάξεων του άρθρου 3 του Ν2831 /του 2000, το οποίο σύντομα θα διατυπώσει τις απόψεις του.
     Ο Υπουργός
     Γ. ΣΟΥΦΛΙΑΣ»
     17. Στην με αριθμό 4258/19-10-04/19-10-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1078/12-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση (α) σχετικής ερώτησης, σας γνωρίζουμε τα παρακάτω:
     1. Η παραχώρηση του χώρου του στρατοπέδου Χαϊδαρίου, δεν είναι στην αρμοδιότητα του ΥΠΕΧΩΔΕ.
     2. Ο χώρος του στρατοπέδου είναι εκτός ΓΠΣ και εκτός ορίων των ζωνών προστασίας Όρους Αιγάλεω.
     3. Στην Υπουργική Απόφαση έγκρισης ΓΠΣ Δήμου Χαϊδαρίου (ΦΕΚ 237 Δ/10-4-90) γίνεται δεκτή η πρόταση του Δήμου για τη δημιουργία Γενικού Νοσοκομείου στο χώρο του στρατοπέδου στην πλευρά μεταξύ Χαϊδαρίου - Περιστερίου.
     4. Όσον αφορά στο ερώτημα που τίθεται για διενέργεια διεθνούς διαγωνισμού ιδεών και αξιολόγηση της συνολικής έκτασης με στόχο την αποτελεσματική αξιοποίησή του ως μητροπολιτικού πάρκου, σας γνωρίζουμε ότι αυτή δεν έχει γίνει επειδή σύμφωνα με τον Ν 2745/99 θα πρέπει να προηγηθεί η διαδικασία έκδοσης ΚΥΑ που θα καθορίσει τους όρους και τις προϋποθέσεις για εφαρμογή προγράμματος αξιοποίησης του χώρου μετά την απομάκρυνση του στρατοπέδου.
     Ο Υπουργός
     Γ. ΣΟΥΦΛΙΑΣ»
     18. Στην με αριθμό 4305/21-10-04 ερώτηση των Βουλευτών κυρίων Ευσταθίου Κουτμερίδη και Αριστείδου Μουσιώνη δόθηκε με το υπ’ αριθμ. 1086Β/12-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ως άνω ερώτησης, σας γνωρίζουμε ότι:
     Σε εφαρμογή Προγραμματικής Σύμβασης (ΠΣ) μεταξύ των Υπουργείων ΠΕΧΩΔΕ και Γεωργίας, της Νομ. Αυτοδιοίκησης Σερρών, των ΟΤΑ της περιλίμνιας περιοχής και της Αναπτ. Εταιρείας Σερρών (ΑΝ.Ε.ΣΕΡ. Α.Ε.), ιδρύθηκε το Κέντρο Πληροφόρησης του Υγροτόπου Κερκίνης (Κε.Π.Υ.Κ). Η χρονική διάρκεια της ΠΣ ήταν από τον Μάϊο 1997 έως τον Δεκέμβριο του 1999. Όπως προβλεπόταν στην ΠΣ, το ΥΠΕΧΩΔΕ κάλυψε όλα τα σχετικά έξοδα λειτουργίας του Κε.Π.Υ.Κ όσο διαρκούσε η ΠΣ, ενώ η στελέχωσή του έγινε από την ΑΝ.Ε.ΣΕΡ. Α.Ε. η οποία προσέλαβε ως υπαλλήλους της τα προβλεπόμενα από την ΠΣ στελέχη για τη λειτουργία του Κε.Π.Υ.Κ. με σχέση εργασίας Ιδιωτικού Δικαίου. Από την ίδια ΠΣ προεβλέπετο η δημιουργία Συνδέσμου των ΟΤΑ για την Προστασία και Ανάδειξη της λίμνης Κερκίνης. Ο Σύνδεσμος αυτός, μετά τη λήξη ισχύος της ΠΣ, ανέλαβε τη συνέχεια της λειτουργίας του Κε.Π.Υ.Κ. με τη συνδρομή της ΑΝ.Ε.ΣΕΡ. Α.Ε., με το ίδιο, εξειδικευμένο πλέον, στελεχικό δυναμικό και με τους ίδιους εργασιακούς όρους, έως ότου δημιουργηθεί ο προβλεπόμενος από τη σχετική νομοθεσία Φορέας Διαχείρισης (Φ.Δ.). Σκοπός και αποτέλεσμα όλων των παραπάνω ήταν η συστηματική και αδιάλειπτη λειτουργία του Κε.Π.Υ.Κ.
     Προκειμένου να λειτουργήσουν ουσιαστικά οι ΦΔ, που ιδρύθηκαν το 2003, απαιτείται- επιπλέον της χρηματοδότησής τους - και η έγκριση των Κανονισμών που θα διέπουν όλες τις πλευρές της λειτουργίας τους, ώστε να είναι δυνατή η νόμιμη δράση τους. Χωρίς εγκεκριμένους Κανονισμούς, δεν είναι δυνατή η πρόσληψη και πληρωμή προσωπικού του ΦΔ. Οι εν λόγω Κανονισμοί βρίσκονται στο τελευταίο στάδιο υπογραφής τους, προκειμένου στη συνέχεια να δημοσιευθούν.
     Ο Υπουργός
     Γ. ΣΟΥΦΛΙΑΣ»
     19. Στην με αριθμό 4316/20-10-04 ερώτηση της Βουλευτού κ. Αντωνίας (Τόνιας) Αντωνίου δόθηκε με το υπ’ αριθμ. 1087Β/12-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ως άνω ερώτησης, σας πληροφορούμε τα εξής:
     Για το Νομό Φθιώτιδας έχει εκπονηθεί και έχει εγκριθεί Νομαρχιακός Σχεδιασμός Διαχείρισης Στερεών Αποβλήτων, με την 118/5-12-2000 Απόφαση του Νομαρχιακού Συμβουλίου, σύμφωνα με την τότε ισχύουσα Νομοθεσία (ΚΥΑ 69728/824/1996 ΦΕΚ 358/B/1996 «Μέτρα και όροι για τη διαχείριση των στερεών αποβλήτων»).
     Στα πλαίσια της προαναφερόμενης Νομοθεσίας δρομολογήθηκε η υλοποίηση έργων ΧΥΤΑ στο Νομό Φθιώτιδας και η εικόνα που παρουσιάζει σήμερα η ωρίμανση των έργων έχει ως εξής:
     ΧΥΤΑ Δ.Δομοκού
     Λειτουργεί και έχει εγκεκριμένους περιβαλλοντικούς όρους (Απόφαση 3287/22-8-03 ΔΙΠΕΧΩ Στερεάς Ελλάδας).
     ΧΥΤΑ Δ.Λαμιέων
     Λειτουργεί και έχει εγκεκριμένους περιβαλλοντικούς όρους (Απόφαση 4032/15-10-03 ΔΙΠΕΧΩ Στερεάς Ελλάδας).
     Σε ότι αφορά το ΧΥΤΑ Δυτ. Φθιώτιδας (Λοκρίδος), στον Νομαρχιακό Σχεδιασμό προβλέπονταν η κατασκευή του σε χώρο που προτεινόταν στη Μελέτη του Νομαρχιακού Σχεδιασμού. Η ωρίμανση του έργου και η περιβαλλοντική αδειοδότηση, δεν προχώρησε.
     Σύμφωνα με την ισχύουσα Νομοθεσία για τη Διαχείριση των Στερεών Αποβλήτων (ΚΥΑ 50910/2727/2003, ΦΕΚ 1909/Β'/ 22.12.03 «Μέτρα και όροι για τη διαχείριση των στερεών αποβλήτων. Εθνικός και Περιφερειακός Σχεδιασμός»), η οποία κατάργησε την ΚΥΑ 69728/824/1996, προβλέπεται η εφαρμογή Περιφερειακών Σχεδιασμών Διαχείρισης Στερεών Αποβλήτων.
     Στα πλαίσια αυτά, η Περιφέρεια Στερεάς Ελλάδας έχει πρόσφατα αναθέσει Μελέτη για την εκπόνηση Περιφερειακού Σχεδιασμού.
     Η ολοκλήρωση της αναφερόμενης Μελέτης θα συμβάλει στη διαδικασία υλοποίησης των έργων Διαχείρισης των Στερεών Αποβλήτων στα πλαίσια του Περιφερειακού Σχεδιασμού.
     Σε ότι αφορά τη διευθέτηση του προβλήματος των χώρων ανεξέλεγκτης διάθεσης αποβλήτων (ΧΑΔΑ), έχει συσταθεί με την με προ οικ. 175535/29.7.2004 Απόφαση Υπουργού ΠΕΧΩΔΕ επιστημονική ομάδα εργασίας για την προώθηση έργων αποκατάστασης ΧΑΔΑ. Βασικοί στόχοι της εν λόγω ομάδας είναι:
     η επικαιροποίηση και αξιολόγηση των στοιχείων στις υπάρχουσες Βάσεις Δεδομένων, σχετικά με την υφιστάμενη κατάσταση των ΧΑΔΑ στην Ελλάδα, η κατάρτιση προγράμματος σταδιακής αποκατάστασης ΧΑΔΑ, σε συνάρτηση με τον προγραμματισμό και την πορεία υλοποίησης των έργων Δ.Σ.Α. ενταγμένων στα ΠΕΠ και στο Ταμείο Συνοχής,
     η υποστήριξη των υπόχρεων φορέων για την ωρίμανση των έργων αποκατάστασης ΧΑΔΑ και την άμεση δρομολόγηση της παύσης λειτουργίας των ΧΑΔΑ στο πλαίσιο του προγράμματος 1 ΧΑΔΑ ανά OΤΑ.
     Η χρηματοδότηση των έργων αποκατάστασης ΧΑΔΑ μπορεί να γίνει είτε από πιστώσεις του ΕΠΠΕΡ, εφόσον εγκριθεί η αναθεώρηση που έχει προταθεί στην Ευρωπαϊκή Επιτροπή, είτε από πιστώσεις των ΠΕΠ.
     Ο Υπουργός
     Γ. ΣΟΥΦΛΙΑΣ»
     20. Στην με αριθμό 4366/21-10-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 1094Β/12-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ως άνω ερώτηση, σας πληροφορούμε ότι:
     Οι προϋποθέσεις για την εγκατάσταση κεραιών κινητής τηλεφωνίας περιλαμβάνονται στο άρθρο 1 του Ν. 2801/2000 (ΦΕΚ 46/Α/2000). Η άδεια εγκατάστασης των σταθμών κινητής τηλεφωνίας εκδίδεται από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ). Για την έκδοση της άδειας απαιτείται και η σύμφωνη γνώμη της Ελληνικής Επιτροπής Ατομικής Ενέργειας (Ε.Ε.Α.Ε.), σχετικά με την εκπεμπόμενη ηλεκτρομαγνητική ακτινοβολία, όπως προβλέπεται στην Κοινή Υπουργική Απόφαση για τα μέτρα προφύλαξης του κοινού (παράγραφος Ι), η οποία δημοσιεύθηκε στο ΦΕΚ 1105/8/6.9.2000. Η απόφαση υπεγράφη από τους Υπουργούς Ανάπτυξης, ΠΕΧΩΔΕ, Μεταφορών & Επικοινωνιών και Υγείας & Πρόνοιας χωρίς να προβλέπονται ιδιαίτερες ρυθμίσεις για σχολεία, νοσοκομεία γηροκομεία ή παιδικούς σταθμούς.
     Τα όρια έκθεσης του κοινού στην ηλεκτρομαγνητική ακτινοβολία τα οποία καθορίζονται με την ανωτέρω απόφαση, περιλαμβάνονται στη Σύσταση 519/1999 της Ευρωπαϊκής Ένωσης «Σχετικά με τον περιορισμό της έκθεσης του κοινού σε ηλεκτρομαγνητικά πεδία (ΟΗΖ - 300 GHz»>. Για τον καθορισμό των ορίων έχει ληφθεί υπόψη και η απορρόφηση της ακτινοβολίας από ευπαθείς ομάδες πληθυσμού, όπως νεαρά σε ηλικία άτομα ή ασθενείς. Ενδεχόμενες επιπτώσεις στην υγεία ελέγχονται, ως προς την υπέρβαση των ορίων έκθεσης, με την υποχρέωση υποβολής στην Ε.Ε.Α.Ε. σχετικής μελέτης. Από τις μελέτες αυτές προκύπτει, κατά περίπτωση, η ελαχίστη απόσταση από χώρους παρουσίας του κοινού, η οποία, για τις συνήθεις ισχείς εκπομπής εντός οικισμών, είναι μερικά μέτρα.
     Επιτρέπεται, συνεπώς, η τοποθέτηση κεραιών εντός οικισμών, σε δώματα και εντός κτιρίων, μετά από έγκριση της αρμόδιας πολεοδομίας, η οποία έπεται της άδειας εγκατάστασης. Οι προϋποθέσεις περιλαμβάνονται στην παρ. 5 του άρθρου 41 του Ν. 2145/93 (ΦΕΚ 88/Α/93). Κεραίες χωρίς την απαιτούμενη άδεια εγκατάστασης είναι δυνατόν να ανευρεθούν από την Ε.Ε.Τ.Τ., η οποία διαθέτει κατάλληλο εξοπλισμό εντοπισμού εκπομπών.
     Η Έκθεση του Συνηγόρου του Πολίτη για την κινητή τηλεφωνία εστάλη στο ΥΠΕΧΩΔΕ, όπου συζητήθηκε διεξοδικά. Είναι γεγονός ότι έχουν παρατηρηθεί δυσλειτουργίες κατά την εφαρμογή της ισχύουσας νομοθεσίας, οι οποίες θα αντιμετωπισθούν με την συνεργασία των συναρμοδίων φορέων.
     Ο Υπουργός
     Γ. ΣΟΥΦΛΙΑΣ»
     21. Στην με αριθμό 4397/21-10-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1097Β/12-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης και όσον αφορά θέματα αρμοδιότητας του ΥΠΕΧΩΔΕ, σας γνωρίζουμε τα ακόλουθα:
     Σύμφωνα με την Οδηγία 91/271/ΕΟΚ και τις ΚΥΑ 5673/400/1997 (ΦΕΚ 192B), ΚΥΑ 19661/1982/1999 (ΦΕΚ 1811Β), ΚΥΑ 48392/939/2002 (ΦΕΚ 405Β) και δεδομένου ότι η πόλη των Σερρών έχει ισοδύναμο πληθυσμό 70.000 κατοίκων και τελικό αποδέκτη των λυμάτων τον ποταμό Στρυμόνα, ο οποίος έχει χαρακτηριστεί ως ευαίσθητη περιοχή, τα έργα συλλογής, επεξεργασίας και διάθεσης λυμάτων κατατάσσονται στην Α΄ προτεραιότητα.
     Σύμφωνα με τα διαθέσιμα στοιχεία της Υπηρεσίας μας το υπάρχον αποχετευτικό δίκτυο της πόλης των Σερρών καλύπτει το 70% του εξυπηρετούμενου πληθυσμού και η Εγκατάσταση Επεξεργασίας Λυμάτων λειτουργεί με δευτεροβάθμια επεξεργασία και υπολείπεται να υλοποιηθεί επιπρόσθετο στάδιο επεξεργασίας που θα παρέχει απομάκρυνση του φωσφόρου.
     Για την κάλυψη της παραπάνω υποχρέωσης, η ΔΕΥΑ Σερρών πρόσφατα υπέβαλε αίτηση συνδρομής για συγχρηματοδότηση από το Ταμείο Συνοχής έργου που περιλαμβάνει την επέκταση του αποχετευτικού δικτύου και της υφιστάμενης εγκατάστασης Επεξεργασίας Λυμάτων.
     Η ανωτέρω αίτηση υποστηρίχτηκε και από σχετική βεβαίωση της αρμόδιας Δ/νσης του ΥΠΕΧΩΔΕ σύμφωνα με την οποία το προτεινόμενο έργο κατετάγη στην Α΄ προτεραιότητα.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     22. Στην με αριθμό 8076/23-2-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 1959Β/18-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση του ανωτέρω σχετικού, σας γνωρίζουμε τα παρακάτω:
     1. Η επιβολή στοάς θεσμοθετείται με την έγκριση του ρυμοτομικού σχεδίου των σχεδίων πόλεων. Στην συγκεκριμένη περίπτωση η επιβολή στοάς προβλέπεται από τα παλαιά σχέδια πόλεων της Πάτρας.
     2. Η παρόδια στοά είναι όρος (περιορισμός) δόμησης, δεν είναι κοινόχρηστος χώρος, αλλά στεγασμένος ελεύθερος χώρος του οικοπέδου προσπελάσιμος υποχρεωτικά από το κοινό (ΓΟΚ Ν.1577/85 όπως ισχύει μετά το Ν.2831/00).
     3. Η τροποποίηση του ρυμοτομικού σχεδίου για την κατάργηση εγκεκριμένης στοάς επιτρέπεται μόνον κατ’ εξαίρεση μετά από γνώμη του ΣΧΟΠ και μετά από αιτιολογημένη κρίση αυτού όπως αναλυτικά αναφέρεται στο άρθρο 9 παρ. 3 του Ν.Δ. 17/7/16.8.23 όπως αυτό κωδικοποιήθηκε στο άρθρο 160 παρ. 3 του Κώδικα Βασικής Πολεοδομικής Νομοθεσίας (ΦΕΚ 580 Δ/99).
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     23. Στην με αριθμό 7822/16-2-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 792/21-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να ενημερώσετε τον κ. Βουλευτή, σύμφωνα με τα στοιχεία της αρμόδιας Υπηρεσίας μας, ότι έχει ήδη δοθεί λύση στο πρόβλημα του ηλεκτροφωτισμού του τμήματος της Λεωφόρου Αγίας Μαρίνας που αναφέρεται στη σχετική ερώτηση.
     Συγκεκριμένα έχουμε κάνει συνεννόηση με το Δήμο Κορωπίας να του παραδώσει η αρμόδια Υπηρεσία μας (ΔΚΕΟ), 106 φωτιστικά Νατρίου Υψηλής Πιέσεως ισχύος 250 Watt για να τοποθετηθούν επί των υπαρχόντων στύλων της ΔΕΗ στο υπόψη τμήμα της Λεωφόρου καθώς και σε τμήμα της οδού που διέρχεται από τη βιομηχανική ζώνη όπου ήταν αδύνατη η τοποθέτηση σιδηροϊστών λόγω της ύπαρξης εναέριων καλωδίων της ΔΕΗ.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     24. Στην με αριθμό 7818/16-2-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 791/21-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή τα παρακάτω:
     Το ΙΤΣΑΚ, Ν.Π.Δ.Δ. Εποπτείας ΓΓΔΕ/ΥΠΕΧΩΔΕ, επιχορηγείται ετησίως από τον Κρατικό προϋπολογισμό για κάλυψη των λειτουργικών του αναγκών.
     Η εν λόγω επιχορήγηση από τον τακτικό προϋπολογισμό για το οικονομικό έτος 2004 ανήλθε στο ποσό των 1.100.000,00 ευρώ και για το τρέχον οικονομικό έτος στο ποσό των 1.120.000,00 ευρώ.
     Εξάλλου κατά το τρέχον οικονομικό έτος και προκειμένου να αντιμετωπισθούν οι εξοπλιστικές και λειτουργικές δαπάνες του ΙΤΣΑΚ επιχορηγήθηκε και από το Πρόγραμμα Δημοσίων Επενδύσεων με την επανένταξή του στο πρόγραμμα αυτό, με πίστωση 300.000,00 ευρώ.
     Τέλος δε με Κοινή Απόφαση των Υπουργών Οικονομίας και Οικονομικών και ΠΕΧΩΔΕ συστάθηκε στο ΙΤΣΑΚ Ειδικός Λογαριασμός Κονδυλίων Έρευνας για τη χρηματοδότηση Ερευνητικών Προγραμμάτων ή άλλων συναφών έργων και δραστηριοτήτων από πόρους που διατίθενται για το σκοπό αυτό στο ΙΤΣΑΚ εκτός Τακτικού Προϋπολογισμού και ιδίως από την Ευρωπαϊκή Ένωση, ώστε το εν λόγω Ινστιτούτο, ως ερευνητικός φορέας να μπορεί από κοινού με τα Πανεπιστημιακά Ιδρύματα και τα άλλα ομοταγή Ερευνητικά Κέντρα της χώρας να συμβάλει και στην αντισεισμική έρευνα.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     25. Στην με αριθμό 7889/17-2-05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 1920Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα εξής:
     Στο πλαίσιο εφαρμογής της Οδηγίας 91/676/ΕΟΚ «περί προστασίας των νερών από τη νιτρορύπανση γεωργικής προέλευσης», η οποία ενσωματώθηκε στην Ελληνική Νομοθεσία με την Κ.Υ.Α. 16190/1335/25-6-97 (ΦΕΚ 519Β/25-6-97), το Υ.ΠΕ.ΧΩ.Δ.Ε. πραγματοποίησε σχετικό ερευνητικό Πρόγραμμα για τη διερεύνηση του βαθμού νιτρορύπανσης των υπογείων νερών σε πανελλαδική κλίμακα. Με την αξιοποίηση των στοιχείων ποιότητας των επιφανειακών και υπογείων νερών και σύμφωνα με τα κριτήρια της Οδηγίας 91/676/ΕΟΚ, καθορίστηκαν οι ευπρόσβλητες ζώνες από νιτρορύπανση γεωργικής προέλευσης, μεταξύ των οποίων και η περιοχή του Θεσσαλικού Πεδίου, σύμφωνα με το άρθρο 2 της 19652/1906/1999 ΚΥΑ (ΦΕΚ 1575Β/5-9-1999)».
     Για κάθε ορισθείσα ευπρόσβλητη περιοχή, καταρτίσθηκε και νομοθετήθηκε με Κ.Υ.Α., Πρόγραμμα Δράσης με επισπεύδοντα φορέα ως προς την παρακολούθηση της εφαρμογής του το Υπουργείο Αγροτικής Ανάπτυξης και Τροφίμων. Κάθε Πρόγραμμα Δράσης αποσκοπεί στην εξειδίκευση και υλοποίηση των μέτρων για την πρόληψη ή μείωση της ρύπανσης των νερών από τη νιτρορύπανση γεωργικής προέλευσης.
     Για την περιοχή του Θεσσαλικού Πεδίου έχει νομοθετηθεί με την υπ’ αριθμ. οικ. 25638/2905/2001 ΚΥΑ (ΦΕΚ 1422Β΄/22-10-2001) «Πρόγραμμα Δράσης για το Θεσσαλικό πεδίο που έχει χαρακτηριστεί ως ευπρόσβλητη ζώνη από την νιτρορύπανση γεωργικής προέλευσης,. Επίσης, έχει καταρτισθεί και εφαρμόζεται Κώδικας Ορθής Γεωργικής Πρακτικής, υπό την εποπτεία του Υπουργείου Αγροτικής Ανάπτυξης και Τροφίμων. Η υλοποίηση του αναφερόμενου Προγράμματος Δράσης και του Κώδικα Ορθής Γεωργικής Πρακτικής θα συμβάλλει ουσιαστικά στην αναβάθμιση της ποιότητας των νερών της περιοχής του Θεσσαλικού Πεδίου.
     Στο πλαίσιο της περαιτέρω παρακολούθησης των υπογείων υδάτων ως προς τη νιτρορύπανση γεωργικής προέλευσης, το Υ.ΠΕ.ΧΩ.Δ.Ε. ανέθεσε τον Ιανουάριο του 2004 σε ανάδοχο με χρηματοδότηση μέσω του Γ΄ ΚΠΣ-ΕΠΠΕΡ το «Πρόγραμμα Παρακολούθησης Ποιότητας Υπόγειων Νερών» για την προστασία των νερών της χώρας από ρύπανση που οφείλεται σε νιτρικά ιόντα γεωργικής προέλευσης. Η διάρκεια του Προγράμματος είναι 30 μήνες.
     Μεταξύ των στόχων του Προγράμματος είναι ο εντοπισμός των πηγών ρύπανσης, ο επανασχεδιασμός του δικτύου παρακολούθησης υπογείων νερών, η επανεξέταση των θεσμοθετημένων ευπρόσβλητων ζωνών, καθώς και ο εντοπισμός και η οριοθέτηση τυχόν νέων ευπρόσβλητων ζωνών, σύμφωνα με τις απαιτήσεις της σχετικής Οδηγίας 91/676/ΕΟΚ, καθώς και της Οδηγίας -Πλαίσιο για τα νερά 2000/60. Τα αποτελέσματα του Προγράμματος θα αξιοποιηθούν και για τη λήψη κατάλληλων μέτρων για τον περιορισμό της διοχέτευσης των ρύπων στα υπόγεια ύδατα, την αναβάθμιση και αποκατάσταση όλων των συστημάτων των υπόγειων υδάτων και την αναστροφή κάθε σημαντικής ανοδικής τάσης των ρύπων.
     Τέλος, σύμφωνα με την Οδηγία-Πλαίσιο μέχρι το 2009 πρέπει να έχουν καταρτισθεί Σχέδια Διαχείρισης των λεκανών απορροής ποταμών και μέχρι το 2015 να έχει επιτευχθεί καλή κατάσταση των υδάτων. Για το λόγο αυτό κάθε Περιφέρεια πρέπει να καταρτίσει Σχέδιο Διαχείρισης των λεκανών απορροής της αρμοδιότητας της, μέρος του οποίου θα είναι και τα Προγράμματα μέτρων στα οποία εντάσσονται και τα μέτρα μείωσης της νιτρορύπανσης.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     26. Στην με αριθμό 7878/17-2-05 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 1918Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε συνέχεια του ανωτέρω σχετικού, σας γνωρίζουμε τα εξής:
     1. Η ισχύουσα εθνική νομοθεσία σχετικά με τη διαχείριση των PCB’s είναι σύμφωνη με τη σχετική κοινοτική νομοθεσία (Οδηγία 96/59/ΕΚ) και ορίζει καταληκτική ημερομηνία για την οριστική απομάκρυνση (διάθεση / απολύμανση) των συσκευών που περιέχουν PCB’s το τέλος του 2010 [άρθρο 6 παρ. Β της ΚΥΑ 7589/731/2000 (ΦΕΚ 514/Β)].
     2. Η εξαγωγή των PCB’s σε άλλες χώρες της Ε.Ε. διενεργείται μετά από σχετική άδεια, που χορηγείται από το ΥΠΕΧΩΔΕ, σε εταιρείες που διαθέτουν Νομαρχιακές άδειες διαχείρισης επικίνδυνων αποβλήτων και υπόκειται σε ιδιαίτερα αυστηρούς όρους για την προστασία της δημόσιας υγείας και του περιβάλλοντος. Συνεπώς, η ΔΕΗ δεν διακινεί η ίδια τα PCB’s που κατέχει, αλλά αναθέτει το έργο αυτό στις ως άνω αδειοδοτημένες εταιρείες.
     Τα λιμάνια εξαγωγής των αποβλήτων καθορίζονται στην άδεια του ΥΠΕΧΩΔΕ, σύμφωνα με τις εκάστοτε ισχύουσες Νομαρχιακές άδειες που προαναφέρθηκαν. Γενικά, καταβάλλεται προσπάθεια ώστε η διασυνοριακή μεταφορά (εξαγωγή) των επικίνδυνων αποβλήτων να πραγματοποιείται κατά το δυνατόν από το λιμάνι που βρίσκεται πλησιέστερα στον κάτοχο των αποβλήτων.
     3. Στην περιοχή Θεσσαλονίκης βρίσκονται δύο (2) εγκαταστάσεις αποθήκευσης επικίνδυνων αποβλήτων, στη ΒΙ.ΠΕ. Θέρμης και στο Δ.Δ. Νεοχωρούδας του Δήμου Καλλιθέας, οι οποίες μπορούν να δεχθούν και τα PCBs της ΔΕΗ. Η αδειοδότηση των εγκαταστάσεων αυτών έγινε σύμφωνα με όλες τις προβλεπόμενες στην ισχύουσα σχετική νομοθεσία διαδικασίες, δηλαδή κατόπιν έγκρισης περιβαλλοντικών όρων, χορηγούμενης από την οικεία Περιφέρεια, δεδομένου ότι πρόκειται για έργα που υπάγονται στη 2η Υποκατηγορία της 1ης Κατηγορίας έργων και δραστηριοτήτων, σύμφωνα με την ΚΥΑ 15393/2332/2002 (ΦΕΚ 1022/Β) («Κατάταξη δημοσίων και ιδιωτικών έργων και δραστηριοτήτων σε κατηγορίες κλπ.») και χορήγησης στη συνέχεια άδειας προσωρινής αποθήκευσης από την οικεία Νομαρχιακή Αυτοδιοίκηση, σύμφωνα με τις ΚΥΑ 19396/1546/97 (ΦΕΚ 604/Β) («Μέτρα και όροι για τη διαχείριση επικινδύνων αποβλήτων») και 72751/3054/85 (ΦΕΚ 665/Β) («Τοξικά και επικίνδυνα απόβλητα και εξάλειψη των PCB/PCT»).
     Σύμφωνα με τις χορηγηθείσες άδειες, οι ως άνω εγκαταστάσεις δέχονται μόνο συσκευασμένα απόβλητα και με την κατάλληλη σήμανση, σύμφωνα με τους κανονισμούς που διέπουν τις μεταφορές επικίνδυνων εμπορευμάτων (ADR, IMDG, RID). Επιπλέον, οι χώροι αποθήκευσης έχουν την κατάλληλη υποδομή για την αντιμετώπιση έκτακτων περιστατικών, όπως διαρροών, πυρκαγιάς κ.α. και οι υπεύθυνοι των εγκαταστάσεων υποχρεούνται να τηρούν όλα τα απαραίτητα μέτρα για την υγιεινή και ασφάλεια των εργαζομένων.
     Ειδικότερα για τα PCB’s, αυτά συσκευάζονται και τοποθετούνται σε υποδοχείς (containers), οι οποίοι έχουν ελεγχθεί ως προς την καταλληλότητά τους από αναγνωρισμένο πραγματογνώμονα για την αποθήκευση και μεταφορά αυτών των υλικών / αποβλήτων.
     5. Κατά κανόνα, η αποθήκευση των PCB’s, αλλά και των επικίνδυνων αποβλήτων γενικότερα, στους προαναφερθέντες χώρους, πριν την αποστολή τους στο εξωτερικό, γίνεται για μικρά χρονικά διαστήματα (μικρότερα του ενός έτους) και προκειμένου να αντιμετωπιστούν δυσχέρειες, όπως π.χ. μεταβολές στα δρομολόγια των πλοίων μεταφοράς των αποβλήτων, ή για να εξυπηρετηθούν οι ανάγκες κατόχων πολύ μικρών ποσοτήτων αποβλήτων. Για την ως άνω αποθήκευση ενημερώνονται τουλάχιστον οι αρμόδιες Νομαρχιακές υπηρεσίες στις περιοχές συλλογής και αποθήκευσης των αποβλήτων.
     6. Λαμβανομένων υπόψη των προαναφερόμενων, η ΔΕΗ μπορεί να αποθηκεύει προσωρινά τα PCB’s που κατέχει στις αδειοδοτημένες για το σκοπό αυτό εγκαταστάσεις, εφ’ όσον οι εργασίες αποθήκευσης δεν μεταβάλλουν το σχέδιο διάθεσης / απολύμανσης των συσκευών της που περιέχουν PCB’s, το οποίο έχει η ίδια καταρτίσει και υποβάλει στο ΥΠΕΧΩΔΕ.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     27. Στην με αριθμό 7852/16-2-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 1906Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω ερώτησης, σας επισημαίνουμε τα εξής:
     Το Δίκτυο Natura 2000 αποτελεί ένα Ευρωπαϊκό Οικολογικό Δίκτυο περιοχών οι οποίες φιλοξενούν φυσικούς τύπους οικοτόπων και οικοτόπους ειδών που είναι σημαντικοί σε ευρωπαϊκό επίπεδο. Αποτελείται από δύο κατηγορίες περιοχών: τις «Ζώνες Ειδικής Προστασίας - (SPA)» για τις ανάγκες της Ορνιθοπανίδας, όπως ορίζει η Οδηγία 79/409/ΕΚ, και τους «Τόπους Κοινοτικής Σημασίας - (SCI)» όπως ορίζει η Οδηγία 92/43/ΕΚ.
     Οι ανωτέρω δύο Οδηγίες (79/409/ΕΚ και 92/43/ΕΚ) είναι δεσμευτικές για όλα τα κράτη - μέλη της ΕΕ και η μη εφαρμογή τους αποτελεί αιτία παραπομπής των χωρών στο Δικαστήριο των Ευρωπαϊκών Κοινοτήτων. Ωστόσο, η δημιουργία του Δικτύου Natura 2000 δεν συνεπάγεται την απόλυτη προστασία των εκτάσεων που έχουν οριοθετηθεί και την απαγόρευση όλων των έργων και δραστηριοτήτων εντός των ορίων τους.
     Μέχρι σήμερα, οι όροι και οι περιορισμοί άσκησης δραστηριοτήτων στις περιοχές του Εθνικού Καταλόγου βασίζονται αφ’ ενός στα νομοθετήματα κήρυξης των περιοχών αυτών σε εθνικό επίπεδο, με βάση τις αντίστοιχες Ειδικές Περιβαλλοντικές Μελέτες και σύμφωνα με την εθνική νομοθεσία (Ν. 1650/86, Ν. 2742/99, Ν. 3044/02) κι αφετέρου στην χαρτογράφηση οικοτόπων προτεραιότητας, με βάση την Οδηγία 92/43/ΕΚ. Σύμφωνα με το άρθρο 6 της εν λόγω Οδηγίας, αλλά και με την εναρμόνισή της στο ελληνικό δίκαιο (άρθρο 4 της ΚΥΑ 33318/3028 - ΦΕΚ 1289/Β/28-12-98), τα Κράτη - Μέλη οφείλουν να μεριμνούν ώστε στους τόπους αυτούς να αποφεύγεται η υποβάθμιση των φυσικών οικοτόπων και των οικοτόπων των ειδών, καθώς και οι ενοχλήσεις / επιπτώσεις στα είδη για τα οποία οι τόποι έχουν ορισθεί. Η μέριμνα αυτή δεν συνεπάγεται υποχρεωτικά την αναστολή των διαδικασιών αδειοδότησης δραστηριοτήτων σε περιοχές του Δικτύου. Σύμφωνα με την εθνική νομοθεσία (Ν. 3010/02, ΚΥΑ 25535/3281/15-11-02 - ΦΕΚ 1463/Β/20-11-02, ΚΥΑ 11014/703/Φ1 04/14-3-03 - ΦΕΚ 332/8/20-3-03) η ελληνική πολιτεία ασκεί στις περιοχές αυτές αυστηρότερο έλεγχο των περιβαλλοντικών επιπτώσεων των έργων και δραστηριοτήτων που σχεδιάζονται εντός των ορίων τους.
     Όσον αφορά την εκπόνηση Μελετών Περιβαλλοντικών Επιπτώσεων, η εθνική νομοθεσία (Ν. 3010/02, ΚΥΑ 11014/703/Φ104/14-3-03 - ΦΕΚ 332/Β/20-3-03) ορίζει ότι αυτές εκπονούνται από τους ενδιαφερόμενους ιδιώτες και στη συνέχεια υποβάλλονται για έγκριση στις αρμόδιες Υπηρεσίες. Η διαδικασία αυτή σε καμία περίπτωση δεν υποκρύπτει ταύτιση ελεγχομένων και ελεγχόντων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     28. Στην με αριθμό 7829/16-2-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1902Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Επιτρέπεται η τοποθέτηση κεραιών κινητής τηλεφωνίας εντός οικισμών, σε δώματα και εντός κτιρίων, σύμφωνα με το άρθρο 1 του Ν. 2801/2000 (ΦΕΚ 46/A/2000). Η άδεια εγκατάστασης των σταθμών κινητής τηλεφωνίας εκδίδεται από την Εθνική Επιτροπή Τηλεπικοινωνιών κ Ταχυδρομείων (Ε.Ε.Τ.Τ). Για την έκδοση απαιτείται και η σύμφωνη γνώμη της Ελληνικής Επιτροπής Ατομικής Ενέργειας (Ε.Ε.Α.Ε.), σχετικά με την εκπεμπόμενη ηλεκτρομαγνητική ακτινοβολία, όπως προβλέπεται στην Κοινή Υπουργική Απόφαση για τα μέτρα προφύλαξης του κοινού (παράγραφος Ι), η οποία δημοσιεύθηκε στο ΦΕΚ 1105/Β/6.9.2000. Η απόφαση υπεγράφη από τους Υπουργούς Ανάπτυξης, ΠΕΧΩΔΕ, Μεταφορών & Επικοινωνιών και Υγείας & Πρόνοιας χωρίς να προβλέπονται ιδιαίτερες ρυθμίσεις για σχολεία.
     Τα όρια έκθεσης του κοινού στην ηλεκτρομαγνητική ακτινοβολία τα οποία καθορίζονται με την ανωτέρω απόφαση, περιλαμβάνονται στη Σύσταση 519/1999 της Ευρωπαϊκής Ένωσης «Σχετικά με τον περιορισμό της έκθεσης του κοινού σε ηλεκτρομαγνητικά πεδία (ΟΗz - 300 GHz)». Για τον καθορισμό των ορίων έχει ληφθεί υπόψη και η απορρόφηση της ακτινοβολίας από ευπαθείς ομάδες πληθυσμού, όπως νεαρά σε ηλικία άτομα ή ασθενείς. Ενδεχόμενες επιπτώσεις στην υγεία ελέγχονται, ως προς την υπέρβαση των ορίων έκθεσης, με την υποχρέωση υποβολής στην Ε.Ε.Α.Ε. σχετικής μελέτης. Από τις μελέτες αυτές προκύπτει, κατά περίπτωση, η ελαχίστη απόσταση από χώρους παρουσίας του κοινού, η οποία, για τις συνήθεις ισχείς εκπομπής εντός οικισμών, είναι μερικά μέτρα.
     Αυτή την περίοδο, ένα Σχέδιο Νόμου, προτεινόμενο από το ΥΜΕ, για τις ηλεκτρονικές επικοινωνίες, και συνεπώς και για τις κεραίες κινητής τηλεφωνίας, εξετάζεται από τα συναρμόδια Υπουργεία. Το ΥΠΕΧΩΔΕ επεξεργάζεται τις αναγκαίες ρυθμίσεις οι οποίες πρέπει να ενσωματωθούν στο Σχέδιο Νόμου ώστε να διασφαλισθεί η αποτελεσματικότητα της διαδικασίας έγκρισης περιβαλλοντικών όρων και να τερματισθεί η αυθαίρετη εγκατάσταση των κεραιών κινητής τηλεφωνίας.
     Για την εγκατάσταση κεραίας κινητής τηλεφωνίας της εταιρείας VODAFONE επί των οδών κ. Καρτάλη 244 με Αναλήψεως η Υπηρεσία μας δεν μπορεί να εγκρίνει τους Περιβαλλοντικούς Όρους για το λόγο ότι έχει εγκατασταθεί ο Σταθμός βάσης της παραπάνω εταιρείας πριν την κατάθεση της Μελέτης Περιβαλλοντικών Επιπτώσεων (Μ.Π.Ε.) στην Υπηρεσία μας. Σχετική και η γνωμοδότηση της υπ’ αριθμ. 32681/8.12.03 Δ/νσης Νομοθετικού Έργου του ΥΠΕΧΩΔΕ για την περίπτωση αυτή. Έχει γίνει αυτοψία και θα ακολουθήσουν οι προβλεπόμενες νόμιμες ενέργειες.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     29. Στην με αριθμό 7942/21.2.05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 459/8.3.05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Σε απάντηση της υπ’ αρ. πρωτ. 7942/21.02.05 ερώτησης του Βουλευτή κ. Κώστα Καίσερλη, σας γνωρίζουμε τα ακόλουθα:
     Όπως επισημαίνουμε και στην προηγούμενη απάντηση μας επί παραπλήσιου ερωτήματος στη Βουλή από τον κ. Καΐσερλη, στα πλαίσια των παραπάνω αναδιαρθρώσεων, και δεδομένου ότι το συγκεκριμένο ξενοδοχείο έχει αναστείλει τη λειτουργία του λόγω της χειμερινής περιόδου, οι απαιτούμενοι έλεγχοι θα διενεργηθούν με την έναρξη της νέας τουριστικής περιόδου, όπου θα ζητηθούν από τον επιχειρηματία και τα απαραίτητα δικαιολογητικά για τη διατήρηση του Ειδικού Σήματος Λειτουργίας. Σας διαβεβαιώνουμε ότι είμαστε γνώστες του θέματος, και ότι οι αρμόδιες υπηρεσίες όχι μόνο δεν ολιγωρούν, αλλά να είστε βέβαιος ότι θα ληφθούν όλα τα απαραίτητα μέτρα ώστε να τηρηθεί -όπως αναφέρεται και στο κείμενο της ερώτησης- η νομιμότητα στην εν λόγω μονάδα, αλλά και σε οποιαδήποτε ξενοδοχειακή μονάδα της χώρας.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     30. Στην με αριθμό 8074/23.2.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1958Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του ως άνω σχετικού, σας ενημερώνουμε ότι το ΥΠΕΧΩΔΕ στα πλαίσια των αρμοδιοτήτων του και μέσω της Ειδικής Υπηρεσίας Επιθεωρητών Περιβάλλοντος, ενεργεί σχετικές αυτοψίες είτε κατόπιν καταγγελιών είτε στα πλαίσια του Προγραμματισμού της ΕΥΕΠ, (σύμφωνα με την προβλεπόμενη διαδικασία του άρθρου 9 του ν. 2947/01 και του Π. Δ/τος 165-ΦΕΚ 137/Α15-6-03), όπως παραδειγματικά σας αναφέρουμε την επιθεώρηση στην περιοχή της λίμνης Ωρωπού στις 15-3-04, όπου διαπιστώθηκαν διάφορες αυθαιρεσίες και κινήθηκε η νομίμως προβλεπόμενη διαδικασία.
     Το ΥΠΕΧΩΔΕ αντιμετωπίζει τους υγροβιότοπους της Αττικής (και όλους τους άλλους φυσικά) ως ιδιαίτερα ευαίσθητες περιβαλλοντικά περιοχές.
     Καθορίζει ζώνες υψηλής προστασίας με περιορισμούς στις χρήσεις και τους όρους δόμησής τους:
     Για την Λίμνη Κουμουνδούρου ζώνη 21 Περιαστικού Πάρκου με το αρ.21 του Ν2742/99 προστασίας ορεινού όγκου Αιγάλεω.
     Για τον υγρότοπο Βραυρώνας ζώνες 83 & 84 αττικού πάρκου και 	αρχαιολογικού χώρου με το αρ. 2 του από 20.2.03 ΠΔ/ΦΕΚ 199Δ ρύθμισης 	της εκτός σχεδίου δόμησης ευρύτερης περιοχής Μεσογείων.
     Για το Δέλτα Ιλισού, ζώνη Α 1 με μεταολυμπιακή χρήση οικολογικού πάρκου και ήπιων αθλητικών εγκαταστάσεων με το ΦΕΚ 233/Δ/02 Π.Δ. έγκρισης ΕΣΟΑΠ περιοχής ολυμπιακών εγκαταστάσεων και ανάπλασης περιοχής Φαληρικού όρμου κοκ).
     Για μείζονος σημασίας υγροβιότοπους της Αττικής, όπως ο ενταγμένος στον Εθνικό Κατάλογο του Ευρωπαϊκού Οικολογικού Δικτύου «Φύση 2000» οικότοπος του Σχινιά Μαραθώνα, έχει ήδη θεσμοθετηθεί Π. Διγμα χαρακτηρισμού του ως Εθνικού Πάρκου (ΦΕΚ 395/Δ/00).
     Να σημειωθεί ακόμη ότι, στα πλαίσια των τρεχουσών μελετών:
     - Προστασίας ορεινών όγκων Δυτ. Αττικής και
     - Καθορισμού Ζώνης Οικιστικού Ελέγχου στην εκτός σχεδίου περιοχή της Δυτ. Αττικής, εξετάζεται ο καθορισμός ζωνών προστασίας στους υγροβιότοπους της Ψάθας Δ. Βιλλίων και του Βουρκαρίου Δ. Μεγάρων αντίστοιχα.
     Τέλος στο πρόγραμμα του Οργανισμού Ρυθμιστικού Σχεδίου Αθήνας έχει περιληφθεί η μελέτη της περιοχής των εκβολών του Βοιωτικού Κηφισού-Ωρωπού με στόχο την εκπόνηση ειδικού Π. Δ/τος για τον χαρακτηρισμό και τον καθορισμό ζωνών προστασίας του.
     Ειδικότερα, προωθείται από το ΥΠΕΧΩΔΕ και βρίσκεται στο τελικό στάδιο θεσμοθέτησης, Π. Δ/γμα στο οποίο προβλέπεται ότι ο Ασωπός και τα βασικά παρακλάδια του, χαρακτηρίζεται ως περιοχή 83, δηλαδή ως Ζώνη απόλυτης προστασίας ρεμάτων - βιοτόπων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     31. Στην με αριθμό 8054/23.2.05 ερώτηση του Βουλευτή κ. Άρη Σταθάκη δόθηκε με το υπ’ αριθμ. 1957 Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του ανωτέρω σχετικού, σας ενημερώνουμε τα εξής:
     Ήδη ο Οργανισμός Αθήνας προκειμένου να προωθήσει την συνέχιση του Σχεδιασμού του Μητροπολιτικού Πάρκου Ελληνικού προβαίνει σε μια σειρά ενεργειών. Μεταξύ αυτών περιλαμβάνεται και η ανάθεση στο γραφείο στο οποίο απονεμήθηκε το 1ο βραβείο του πιο πάνω Διεθνούς Αρχιτεκτονικού Διαγωνισμού, για την εκπόνηση επικαιροποιημένης και κατά τομείς εξειδικευμένης μελέτης γενικής διάταξης και προγράμματος ανάπτυξης της συνολικής έκτασης του πρώην αεροδρομίου Ελληνικού.
     Σε ό, τι αφορά την προσωρινή παραχώρηση του διαδρόμου προσγείωσης στις εθνικές επιτροπές αγώνων αυτοκινήτου και μοτοσυκλέτας, για διοργάνωση αγώνων ταχύτητας και ντράγκστερ («κόντρα» σε ευθεία 400 μέτρων ), θεωρούμε ότι οι αγώνες ταχύτητας με αυστηρούς κανονισμούς ασφαλείας απαιτούν μόνιμες εκαταστάσεις οι οποίες δεν είναι συμβατές με τον χαρακτήρα του Πάρκου και τον ,προωθούμενο σχεδιασμό. Και τούτο διότι στον σχεδιασμό, οι διάδρομοι αυτοί αποτελούν την ραχοκοκαλιά πολλών δραστηριοτήτων ήπιας αναψυχής.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     32. Στις με αριθμό 7620/9.2.05 και 8356/1.3.05 ερωτήσεις των Βουλευτών κυρίων Ηλία Καλλιώρα και Νικολάου Νικολοπούλου δόθηκε με το υπ’ αριθμ. 14413/ΙΗ/4.3.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 7620/9-2-05 και 8356/1-3-05, τις οποίες κατέθεσαν οι Βουλευτές κ.κ. Ηλίας Καλλιώρας και Νικ. Νικολόπουλος, σχετικά με την παιδική παχυσαρκία και στα θέματα της αρμοδιότητός μας, σας γνωρίζουμε τα ακόλουθα:
     Το ΥΠ.Ε.Π.Θ. σε θέματα πρόληψης και προαγωγής της υγείας των μαθητών/τριών εφαρμόζει προγράμματα Αγωγής Υγείας στα σχολεία Πρωτοβάθμιας και Δευτεροβάθμιας Εκπαίδευσης της χώρας.
     Συνεργάζεται με ειδικούς αρμόδιους επιστημονικούς φορείς. όπως η Εθνική Σχολή Δημόσιας Υγείας (Ε.Σ.Δ.Υ.), το Χαροκόπειο Πανεπιστήμιο. το Πανεπιστήμιο Κρήτης (Κλινική Προληπτικής Ιατρικής και Διατροφής), την Ελληνική Εταιρεία Παχυσαρκίας και το Υπουργείο Υγείας & Κοινωνικής Αλληλεγγύης.
     Στα σχολεία Πρωτοβάθμιας και Δευτεροβάθμιας Εκπαίδευσης υλοποιούνται κάθε σχολική χρονιά 5500 προγράμματα Αγωγής Υγείας από τα οποία 1650 έχουν ως θέμα τη Διατροφή και τις Διατροφικές συνήθειες.
     Επίσης προγράμματα με αναφορά στη Διατροφή πραγματοποιούνται στην εξής θεματολογία:
     · Διατροφή - Διατροφικές συνήθειες
     · Φυσική Άσκηση
     · Καρδιαγγειακά νοσήματα
     · Κατανάλωση και υγεία
     · Αγωγή του Καταναλωτή
     Έχουν επιμορφωθεί 12.000 περίπου εκπαιδευτικοί σε θέματα Αγωγής Υγείας.
     Έχει παραχθεί και βρίσκεται στα σχολεία της 'χώρας εκπαιδευτικό υλικό στη θεματική ενότητα «Διατροφή- Διατροφικές συνήθειες» από το Πανεπιστήμιο Κρήτης.
     Σε Ευρωπαϊκούς διαγωνισμούς μαθητών/τριών στην Αγωγή Νεαρού Καταναλωτή, ΟΙ Έλληνες μαθητές έχουν λάβει 1°,2°,3° βραβείο σε ισάριθμες συμμετοχές τους.
     Έχουν πραγματοποιηθεί εκδηλώσεις από την Ελληνική Εταιρεία Παχυσαρκίας σε Αθήνα και Θεσσαλονίκη.
     Όσον αφορά στον έλεγχο των σχολικών κυλικείων, σας γνωρίζουμε τα εξής:
     Στα σχολικά κυλικεία διατίθενται μόνο τα προϊόντα που ορίζονται από την Κ.Υ.Α. των Υπουργών Εθνικής Παιδείας και Θρησκευμάτων και Υγείας και Κοινωνικής Αλληλεγγύης με αρ. Α2Ε/οικ. 1653, ΦΕΚ 563/5-6-98. Τα προϊόντα αυτά έχουν επιλεγεί έτσι ώστε να διαμορφώνουν σωστές διατροφικές συνήθειες στους μαθητές και ταυτόχρονα να πληρούν τους κανόνες υγιεινής.
     Επίσης το Υπουργείο Εθνικής Παιδείας και Θρησκευμάτων κάθε χρόνο κατά την έναρξη της νέας σχολικής χρονιάς με σχετική εγκύκλιο τονίζει και υπενθυμίζει στους Διευθυντές των σχολείων και στις Επιτροπές Ελέγχου των κυλικείων την ευθύνη και την υποχρέωση που έχουν επιφορτιστεί για την προστασία της υγείας των μαθητών, ανεξάρτητα από τους ελέγχους που πραγματοποιούνται από τις Υγειονομικές και Αστυνομικές Αρχές και τον Ε.Φ.Ε.Τ.
     Ο Υγειονομικός έλεγχος των κυλικείων, η τήρηση του καταλόγου των επιτρεπομένων ειδών, η ύπαρξη αδείας και ο έλεγχος της ποιότητας των προς πώληση προϊόντων γίνονται από το Υπουργείο Υγείας & Κοινωνικής Αλληλεγγύης, τις Αστυνομικές Αρχές και από τον Ε.Φ.Ε.Τ. (Ενιαίος Φορέας Ελέγχου Τροφίμων).
     Παράλληλα, τον έλεγχο της ομαλής λειτουργίας των κυλικείων και τη διάθεση από αυτά των προβλεπομένων προϊόντων που ορίζονται με την απόφαση Α2 E/OIK.1653 άρθρο 2 (ΦΕΚ 563/98 τ.Β΄) ασκεί και η Επιτροπή Ελέγχου που υπάρχει σε κάθε σχολική μονάδα σύμφωνα με την Κ.Υ.Α. Δ4/11927 - ΦΕΚ 242/9-02-2004 Τ.Β΄.
     Σε αυτή την Επιτροπή ελέγχου συμμετέχουν ο Διευθυντής του Σχολείου και ο εκπρόσωπος του συλλόγου γονέων - κηδεμόνων.
     Οι Επιτροπές ελέγχου εφόσον διαπιστώσουν ότι διατίθενται άλλα προϊόντα εκτός των επιτρεπομένων έχουν τη δυνατότητα να εισηγούνται στα αρμόδια όργανα την καταγγελία της σχετικής σύμβασης.
     Επιπλέον το Υπουργείο Εθνικής Παιδείας & Θρησκευμάτων, μαζί με τα Υπουργεία Υγείας & Κοινωνικής Αλληλεγγύης και Ανάπτυξης, επανεξετάζει την βελτίωση και τον εκσυγχρονισμό του υπάρχοντος καταλόγου επιτρεπομένων ειδών και ήδη έχουν πραγματοποιηθεί για τον σκοπό αυτό, δύο συσκέψεις των αρμοδίων Υφυπουργών στις οποίες συμμετείχαν εκπρόσωποι γονέων, εκπρόσωπος του Ε.Φ.Ε.Τ., εκπρόσωποι των κυλικειαρχών κ.λ.π.
     Τέλος, σας γνωρίζουμε ότι σύμφωνα με τις διατάξεις του αρ. 14 του Ν. 2817/2000 η αρμοδιότητα για τη σίτιση των φοιτητών ανήκει στα ιδρύματα τα οποία έχουν την ευθύνη καθορισμού των προϋποθέσεων για τη δωρεάν σίτιση.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     33. Στην με αριθμό 7810/16.2.05 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 17112/ΙΗ/18.3.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7810/16-2-05, την οποία κατέθεσε ο Βουλευτής κ. Ιωάννης Μπούγα και αφορά στη μείωση της αναγνωσιμότητας στην Ελλάδα, σας γνωρίζουμε τα ακόλουθα:
     Το ΥΠΕΠΘ στοχεύει στην προώθηση και προβολή του καλού βιβλίου και στην ενίσχυση της φιλαναγνωσίας στους μαθητές προκειμένου να προωθηθεί αυτός ο στόχος, το ΥΠ.Ε.Π.Θ. εφαρμόζει μια σειρά από εκπαιδευτικά προγράμματα. Συγκεκριμένα
     1. Η Σκυταλοδρομία Ανάγνωσης, που εφαρμόζεται σε συνεργασία με το Υπουργείο Πολιτισμού και το Εθνικό Κέντρο Βιβλίου, είναι ένα εκπαιδευτικό πρόγραμμα που έχει ως στόχο να εξοικειώσει τους μαθητές με το βιβλίο και να καλλιεργήσει αναγνωστικές πρακτικές στις μικρότερες ηλικίες. Σε συνεργασία με τους δασκάλους τους οι μαθητές παροτρύνονται να ανταλλάξουν βιβλία και να επικοινωνήσουν μεταξύ τους, να ανακαλύψουν τη χαρά της ανάγνωσης, να διασκεδάσουν, και με τον τρόπο αυτό να αποκτήσουν αναγνωστικές συνήθειες για ολόκληρη τη ζωή τους. Η συμμετοχή των σχολείων στον πρόγραμμα είναι μεγάλη και η ανταπόκριση μαθητών και εκπαιδευτικών θερμή και ενθουσιώδης, καθώς σε αρκετές περιπτώσεις αναπτύσσουν πρωτοβουλίες και δράσεις που διευρύνουν τους στόχους του προγράμματος.
     2. Το ΥΠ.Ε.Π.Θ. έχει ιδρύσει 4-9 σχολικές βιβλιοθήκες σε σχολεία της Δευτεροβάθμιας Εκπαίδευσης, των οποίων την αποδοτική λειτουργία εποπτεύει και ενισχύει.
     Επίσης προτίθεται να προχωρήσει στην ίδρυση ικανού αριθμού νέων σχολικών βιβλιοθηκών στα πλαίσια του Γ΄ ΚΠΣ στο αμέσως επόμενο χρονικό διάστημα.
     Οι σχολικές βιβλιοθήκες αποτελούν σημαντικό εργαλείο μάθησης και εξοικειώνουν τους μαθητές με την αναζήτηση της πληροφορίας και σε άλλα μέσα εκτός των σχολικών εγχειριδίων (βιβλία, άρθρα περιοδικών, εγκυκλοπαίδειες, πολυμέσα, Διαδίκτυο). Με τον τρόπο αυτό οι μαθητές μαθαίνουν να αξιολογούν τις πηγές, γεγονός που όχι μόνο προωθεί την καλλιέργεια της αναγνωστικής και της κριτικής ικανότητάς τους, αλλά συγχρόνως συμβάλλει στην ανάπτυξη πολιτών ικανών να διαχειριστούν την κοινωνία της γνώσης και των πληροφοριών.
     Πρέπει επίσης να σημειωθεί ότι στις σχολικές βιβλιοθήκες οργανώνονται σε συνεργασία με το ΕΚΕΒ εκθέσεις βιβλίων καθώς και αφιερώματα σε συγγραφείς οι οποίοι επισκέπτονται τα σχολεία, έρχονται σε επαφή με τους μαθητές και παρουσιάζουν τα έργα τους.
     Τέλος, οι υπεύθυνοι στις σχολικές βιβλιοθήκες σε συνεργασία με τους μαθητές αναλαμβάνουν την εκτέλεση προγραμμάτων καθώς και εκπαιδευτικών δραστηριοτήτων (π.χ. Σχολικός Επαγγελματικός Προσανατολισμός, Αγωγή Υγείας, Περιβαλλοντική, Καινοτόμες Δράσεις), στα πλαίσια των μαθημάτων του σχολείου αλλά και της ευέλικτης ζώνης, ενώ σε αρκετές περιπτώσεις συντάσσονται και εκδίδονται σχολικές εφημερίδες και περιοδικά.
     Σημειώνουμε επίσης ότι σύμφωνα με το θεσμικό πλαίσιο λειτουργίας τους, (Υπ. Απ. 128800/Γ7/(Ες Φ.11/1240), ΦΕΚ 1784/τ.8/2-12-2003, όπως τροποποιήθηκε στο ΦΕΚ 1384/τ.Β/9-9-2004), οι σχολικές βιβλιοθήκες συνεργάζονται με Δημόσιες βιβλιοθήκες, κινητές βιβλιοθήκες, Δημοτικές, με λαϊκές βιβλιοθήκες και με τις Ακαδημαϊκές βιβλιοθήκες των Πανεπιστημίων, ενώ παράλληλα εξασφαλίζουν την αμεσότητα της επικοινωνίας διδασκόντων και διδασκομένων.
     Καλύπτουν ακόμη ανάγκες συστεγαζόμενων ή και γειτονικών σχολικών μονάδων, (Γυμνασίων, Ε. Λυκείων, ΤΕΕ, κ.α.), ενώ σε περιπτώσεις απομακρυσμένων δήμων, στους οποίους δεν εδρεύει άλλη ανοιχτή βιβλιοθήκη, τίθενται κατ' εξαίρεση στη διάθεση και όλων των ενδιαφερομένων μελών της ευρύτερης κοινότητας, που αποκτούν έτσι πρόσβαση στη γνώση και την πληροφόρηση.
     Επισημαίνεται ότι το ΥΠ.Ε.Π.Θ. με σχετική εγκύκλιο προς όλα τα σχολεία της Πρωτοβάθμιας Εκπαίδευσης συνιστά τις επισκέψεις αλλά και την διδασκαλία του τρόπου χρήσης των σχολικών βιβλιοθηκών και από τους μαθητές των Δημοτικών Σχολείων, ιδιαίτερα των δυο τελευταίων τάξεων, προκειμένου να οδηγηθούν στην ομαλή μετάβαση από την Α/θμια Εκπ/ση στην Δ/θμια Εκπ/ση και να εξοικειωθούν με τις διαδικασίες ενεργούς αναζήτησης και αποκωδικοποίησης της γνώσης και της πληροφορίας αποκτώντας δεξιότητες στη χρήση της σχολικής βιβλιοθήκης όχι μόνο σαν δανειστικής αλλά σαν εργαλείου μάθησης και ανάπτυξης πνεύματος συνεργατικής μάθησης και κριτικής σκέψης.
     Προκειμένου μάλιστα να είναι αποτελεσματικότερη η λειτουργία τους, οι βιβλιοθήκες θα εμπλουτιστούν με περισσότερα βιβλία και θα στελεχωθούν με ειδικευμένο προσωπικό, ενώ παράλληλα εξετάζεται και το ενδεχόμενο της .επέκτασής τους στην Πρωτοβάθμια Εκπαίδευση.
     3. Τα εκπαιδευτικά προγράμματα των Σχολείων Δεύτερης Ευκαιρίας και των Κέντρων Εκπαίδευσης Ενηλίκων είναι μία ακόμη πρωτοβουλία του Υπουργείου που έχει ως στόχο την προώθηση του γραμματισμού και άρα τη βελτίωση του επιπέδου των γνώσεων του πληθυσμού και την εδραίωση της ικανότητάς του να αναζητά και να διαχειρίζεται την πληροφορία, έντυπη ή ηλεκτρονική. Είναι αυτονόητο ότι η διεύρυνση του γραμματισμού μεταξύ των Ενηλίκων πολιτών είναι ένα πρώτο και ουσιαστικό βήμα για την ανάπτυξη μιας αναγνωστικής συνείδησης.
     Τέλος, θα πρέπει να επισημανθεί ότι το ΥΠEΠΘ προωθεί συστηματικά το έργο του σχεδιασμού, της υλοποίησης και της αξιολόγησης δράσεων για βελτίωση όλων των πτυχών της σχολικής ζωής και του παραγόμενου εκπαιδευτικού έργου. Απώτερος στόχος είναι η διαμόρφωση ενός εκπαιδευτικού συστήματος που θα επικεντρώνεται στην ουσιαστική μάθηση και θα καθιστά τα άτομα αναγνώστες επαρκείς, δηλαδή πολίτες ικανούς να συμμετέχουν στην πολιτιστική, πολιτική και οικονομική ζωή της κοινωνίας τους.
     Ο Υφυπουργός
     ΓΕΩΡΓΙΟΣ ΚΑΛΟΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
     Η συνάδελφος κ. Παρθένα Φουντουκίδου, με επιστολή της, σε εφαρμογή των διατάξεων του Συντάγματος, δηλώνει ότι επιλέγει τη βουλευτική ιδιότητα.
     Η σχετική επιστολή θα καταχωρισθεί στα Πρακτικά της σημερινής συνεδριάσεως.
     (Η προαναφερθείσα επιστολή καταχωρίζεται στα Πρακτικά και έχει ως εξής:
     «ΠΟΠΗ ΦΟΥΝΤΟΥΚΙΔΟΥ
     ΒΟΥΛΕΥΤΗΣ Ν. ΠΕΛΛΑΣ
     ΤΗΛ.-FAX: 2382083103
     Προς την κ. Πρόεδρο της Βουλής των Ελλήνων 
     Αθήνα, 13/5/2005
     Κα Πρόεδρε,
     Σε εφαρμογή των διατάξεων του Συντάγματος Σας δηλώνω ότι επιλέγω την Βουλευτική ιδιότητα.
     Με τιμή
     Πόπη Φουντουκίδου»)
     ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κώστας Σημίτης ζητεί άδεια απουσίας στο εξωτερικό από τις 17 Μαΐου έως και τις 25 Μαΐου, όπως επίσης και ο Βουλευτής της Νέας Δημοκρατίας κ. Πέτρος - Παύλος Αλιβιζάτος από τις 20 Μαΐου έως τις 24 Μαΐου. Ακόμη, οι Βουλευτές κύριοι Σταύρος Καλαφάτης και Στέφανος Τζουμάκας ζητούν άδεια ολιγοήμερης απουσίας στο εξωτερικό.
     Το Σώμα εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Το Σώμα ενέκρινε τις ζητηθείσες άδειες.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 17 Μαΐου 2005.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 5689/1.12.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ικανοποίηση αιτημάτων του Πολιτιστικού Συλλόγου Κνωσού.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 8849/16.3.2005 ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Βέρρα προς τον Υπουργό Τουριστικής Ανάπτυξης, σχετικά με την κατασκευή αυτοκινητοδρομίου στην Πάτρα.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 909/10.5.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Οικονομίας και Οικονομικών, σχετικά με την πληρωμή των ντοματοπαραγωγών του Νομού Καρδίτσας για τις ποσότητες που παρέδωσαν στην εταιρεία «ΠΡΟΝΤΑΚΤΑ» κλπ.
     Η επίκαιρη ερώτηση του κ. Σαλαγιάννη έχει ως εξής:
     «Ένα μεγάλο θέμα, που ταλαιπωρεί πολλούς μήνες τώρα εκατοντάδες οικογένειες ντοματοπαραγωγών, στο Νομό Καρδίτσας δεν λέει να τελειώσει. Συγκεκριμένα, οι ντοματοπαραγωγοί παραμένουν ακόμη απλήρωτοι για το προϊόν που έχουν ήδη παραδώσει από πέρυσι το καλοκαίρι στην εταιρεία «ΠΡΟΝΤΑΚΤΑ» λόγω προβλημάτων της εταιρείας. 
     Μετά από επανειλημμένες συσκέψεις στο Υπουργείο Αγροτικής Ανάπτυξης και Τροφίμων αρχές Μαρτίου καταλήξαμε στην πρόταση να δανειοδοτηθεί η ομάδα παραγωγών «ΔΗΜΗΤΡΑ» από την ΑΤΕ με εγγύηση του Δημοσίου για να εξοφληθούν οι ντοματοπαραγωγοί.
     Και ενώ το θέμα αυτό φάνηκε κατ’ αρχήν να επιλύεται, μέχρι σήμερα δεν έχει γίνει τίποτα και κατά πληροφορίες, προερχόμενες από την Αγροτική Τράπεζα Ελλάδος και το Υπουργείο Αγροτικής Ανάπτυξης και Τροφίμων, το θέμα «κολλάει» στην άρνηση του Υπουργείου Οικονομίας και Οικονομικών να εγκρίνει τη χορήγηση του δανείου.
     Το Υπουργείο Αγροτικής Ανάπτυξης και Τροφίμων, απαντώντας στις 27 Απριλίου σε σχετική ερώτηση που κατέθεσα στη Βουλή από τις 8 Απριλίου 2005, με παραπέμπει στο Υπουργείο Οικονομίας και Οικονομικών ως αρμόδιο να δώσει τη συγκεκριμένη απάντηση.
     Επειδή η ερώτησή μου στις 8 Απριλίου 2005 απευθυνόταν και στο Υπουργείο Οικονομίας και Οικονομικών, αλλά μέχρι σήμερα δεν έχει δώσει απάντηση (ως όφειλε), επανέρχομαι. 
     Ερωτάται, λοιπόν, ο κύριος Υπουργός: 
     Θα χορηγηθεί ή όχι δάνειο στην ομάδα παραγωγών «ΔΗΜΗΤΡΑ» για να πληρωθούν οι ντοματοπαραγωγοί; 
     Αν ναι, πότε προβλέπεται να ολοκληρωθεί η διαδικασία; 
     Αν όχι, γιατί και πώς σκέπτεται ο Υπουργός να βοηθήσει στην επίλυση του προβλήματος;»
     Κύριε Υφυπουργέ, έχετε το λόγο για τρία λεπτά. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε. 
     Κύριε συνάδελφε, σύμφωνα με τις διατάξεις του ν. 2322 του 1995 στο άρθρο 1, δυστυχώς δεν προβλέπεται η παροχή της εγγύησης του δημοσίου για τη δανειοδότηση από πιστωτικά ιδρύματα σε ομάδες αγροτών. Συγχρόνως, σύμφωνα με την ανακοίνωση της Ευρωπαϊκής Επιτροπής για την εφαρμογή των άρθρων 87 και 88 της Συνθήκης των Ευρωπαϊκών Κοινοτήτων, στις κρατικές ενισχύσεις με τη μορφή εγγυήσεων θεωρείται ότι μία μεμονωμένη κρατική εγγύηση ή ένα καθεστώς εγγυήσεων δεν συνιστά κρατική ενίσχυση μόνο εφόσον οι παρακάτω προϋποθέσεις πληρούνται: Πρώτον, ο δανειζόμενος δεν αντιμετωπίζει οικονομικά προβλήματα, δεύτερον ο δανειζόμενος θα μπορούσε να λάβει δάνειο χωρίς οποιαδήποτε παρέμβαση του κράτους, τρίτον η εγγύηση συνδέεται με συγκεκριμένη οικονομική συναλλαγή και δεν ξεπερνά το 80% του οφειλομένου δανείου και τέταρτον ο δανειζόμενος καταβάλλει το τίμημα που προβλέπει η αγορά για το κόστος και τις προμήθειες της εγγυήσεως.
     Στην προκειμένη περίπτωση δυστυχώς η ομάδα αγροτών «ΔΗΜΗΤΡΑ» δεν πληροί αυτές τις προϋποθέσεις. Ως εκ τούτου, δεν είναι δυνατόν να παρασχεθεί η εγγύηση του δημοσίου προς την Αγροτική Τράπεζα για να μπορούσε ενδεχομένως να διευκολυνθεί μία δανειοδότηση του συνεταιρισμού των παραγωγών «ΔΗΜΗΤΡΑ».
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Κύριε Σαλαγιάννη, έχετε το λόγο για δύο λεπτά.
     ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, ολιγόλογος και σαφής ο κύριος Υφυπουργός, έφερε όμως μαύρα μαντάτα. Το δάνειο το περιμέναμε εδώ και τρεις μήνες μετά από σύσκεψη που κάναμε στο Υπουργείο Αγροτικής Ανάπτυξης και Τροφίμων, το παλιό Υπουργείο Γεωργίας. Είχαμε συμφωνήσει με τον κύριο Υφυπουργό εκεί ότι η δανειοδότηση της ομάδας παραγωγών «ΔΗΜΗΤΡΑ» θα γίνει με την εγγύηση του δημοσίου. Επομένως περιμέναμε το χρόνο πότε θα γίνει αυτό για να λύσουμε το άλλο πρόβλημα, τι θα γίνει δηλαδή με την καλλιέργεια της ντομάτας τη φετινή χρονιά. 
     Τα μαντάτα είναι μαύρα. Αυτό σημαίνει ότι τουλάχιστον τριακόσιες πενήντα οικογένειες στο Νομό Καρδίτσας, αλλά και οκτακόσιες συνολικά δεν πρόκειται να πάρουν ούτε ένα ευρώ. Και όχι μόνο δεν θα εισπράξουν τίποτα για τη σοδειά τους, αλλά έχουν να πληρώσουν και αυτά που χρωστάνε σε μεροκάματα, σε διαδικασίες συλλογής, κλπ. 
     Ενώ συμβαίνουν όλα αυτά, ο Υπουργός Αγροτικής Ανάπτυξης και Τροφίμων, ο κ. Μπασιάκος, βάζει την υπογραφή του να λειτουργήσει ξανά η «ΠΡΟΝΤΑΚΤΑ» μέσω μιας άλλης ομάδας παραγωγών, του «ΛΑΧΑΝΟΚΗΠΟΥ», η οποία βέβαια θα διασφαλίσει για τους δικούς της αγρότες και παραγωγούς τη φετινή σοδειά και ενδεχομένως μέσω του μισθώματος θα καλύψει και τα χρέη, τις οφειλές που έχει η «ΠΡΟΝΤΑΚΤΑ» προς τους τοματοπαραγωγούς εκείνης της ομάδας. Έστω κι έτσι όμως, δεν διασφαλίζει ο Υπουργός με την επαναλειτουργία αυτή τουλάχιστον τις οφειλές που έχει η «ΠΡΟΝΤΑΚΤΑ» προς τους Καρδιτσιώτες τοματοπαραγωγούς.
     Μπαίνουν τώρα διαδικασίες ειδικού καθεστώτος εκκαθάρισης. Έγινε ένα δικαστήριο, που μάλλον αναβλήθηκε για το Σεπτέμβριο. Όλη αυτή η διαδικασία σημαίνει ότι δεν υπάρχει περιθώριο να εισπράξει τίποτα ο παραγωγός της Καρδίτσας.
     Θέλω να καταλάβετε,  κύριε Υπουργέ, ότι υπάρχει μία τραγική κατάσταση. Είναι που είναι η φετινή χρονιά μία χρονιά δυσκολότατη για όλο τον αγροτικό τομέα, για την Καρδίτσα και μάλιστα για τους τοματοπαραγωγούς είναι μία τραγική υπόθεση, δηλαδή μιλάμε για τραγικά κοινωνικά προβλήματα, για προβλήματα επιβίωσης. Περί αυτού μιλάμε, δεν μιλάμε για να μεγαλώσουν τα εισοδήματά τους
     Πιστεύω ότι δεν πρέπει να κλείσετε το θέμα. Πρέπει να βρεθεί κάποιος τρόπος να πληρωθούν οι εργαζόμενοι, να διασφαλιστεί η καλλιέργεια της καινούργιας σοδιάς και να πληρωθούν βέβαια οι τοματοπαραγωγοί. Κλείνετε με έναν τρόπο ερμητικό, κατεβάζετε ρολά, λέτε ότι δεν γίνεται απολύτως τίποτα, ενώ επί έξι μήνες τώρα είχαμε την προσμονή ενός δανείου. Αληθινά δεν ξέρω τι μπορεί να πει κάποιος στους παραγωγούς της Καρδίτσας.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δύο λεπτά. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, αντιλαμβάνομαι απόλυτα το αδιέξοδο των παραγωγών. Άλλωστε από αγροτική περιοχή προέρχομαι και εγώ. Εκτός της αρχής και του συγκεκριμένου και απολύτου ενδιαφέροντος της Κυβερνήσεώς μας, υπάρχει και η απόλυτα προσωπική κατανόηση του θέματος. 
     Από εκεί και πέρα, όμως, το ότι συζητήθηκε μία λύση όπως η δανειοδότηση των παραγωγών για να μπορέσουν να καλύψουν τις υποχρεώσεις που έχουν αναλάβει ήταν μία σκέψη. Όμως για να γίνει από πλευράς Αγροτικής Τραπέζης της Ελλάδος αυτή η δανειοδότηση χρειάζονται εγγυήσεις. Αντιλαμβάνομαι ότι οι παραγωγοί δεν μπορούν να παράσχουν εγγυήσεις και  αυτό είναι απόλυτα κατανοητό, γιατί όπως λέει και ο λαός: «πιάσε το αβγό και κούρευτο» ή «τι είναι ο κάβουρας, τι είναι το ζουμί του». Άρα, απαιτείται, ει δυνατόν, η παροχή εγγυήσεων από το δημόσιο. 
     Όπως σας απήντησα σαφώς, βάσει και του εθνικού νόμου αλλά βάσει και του κοινοτικού δικαίου, δεν δικαιούται η Κυβέρνηση, δεν δικαιούται το κράτος να παράσχει αυτήν την εγγύηση του δημοσίου. Αυτό ακριβώς σας είπα προηγουμένως. Λυπάμαι που το λέω, αλλά οφείλω να το πω άλλη μία φορά: Το δημόσιο απαγορεύεται να παράσχει εγγύηση στη συγκεκριμένη αλλά και σε οποιαδήποτε αγροτική ομάδα.
     ΝΙΚΟΛΑΟΣ ΣΑΛΑΓΙΑΝΝΗΣ: Άρα, δεν βλέπετε καμία λύση.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όσον αφορά το συγκεκριμένο που ερωτώμεθα σαν Υπουργείο Οικονομίας, που είναι η δυνατότητα παροχής εγγυήσεως προς την ομάδα των παραγωγών, λυπάμαι πάρα πολύ. Μακάρι να είχαμε τη διέξοδο να δώσουμε αυτήν την εγγύηση, αλλά εκ του νόμου -και του εθνικού και του κοινοτικού- μας απαγορεύεται να παράσχουμε μία τέτοια εγγύηση. 
     Αν υπάρχει άλλη μέθοδος ή άλλος τρόπος δεν το ξέρω, αλλά το συγκεκριμένο για το οποίο υποχρεούμεθα να απαντήσουμε στη συγκεκριμένη σας ερώτηση, κύριε συνάδελφε, λυπάμαι που το λέω, αλλά εκ του νόμου υποχρεούμεθα να είμαστε αρνητικοί.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Πιστεύω ότι μετά από συνεννόηση θα βρείτε τον τρόπο να λύσετε αυτό το θέμα, γιατί είναι πράγματι σοβαρό. 
     Επόμενη είναι η δεύτερη με αριθμό 913/10-5-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την πορεία ανέγερσης του νέου Ογκολογικού Νοσοκομείου Κηφισιάς.
     Η επίκαιρη ερώτηση της κυρίας συναδέλφου έχει ως εξής: 
     «Το Ογκολογικό Νοσοκομείο Κηφισιάς «Οι Άγιοι Ανάργυροι» μετά το σεισμό του 1999 κρίθηκε κατεδαφιστέο. Οι διάφορες υπηρεσίες του έχουν διασκορπιστεί σε άλλα νοσοκομεία της Αθήνας.
     Η ανάγκη ανέγερσης του νέου Ογκολογικού Νοσοκομείου έχει επείγοντα χαρακτήρα. Παρ’ όλα αυτά, όχι μόνο υπάρχει σοβαρή καθυστέρηση στην ολοκλήρωση του έργου, αλλά σύμφωνα με δημοσιεύματα του Τύπου, λόγω υπερβάσεων υπάρχει κίνδυνος να μην ενταχθεί στο Γ΄ Κοινοτικό Πλαίσιο Στήριξης και να σταματήσει η χρηματοδότησή του.
     Ερωτάται ο κύριος Υπουργός: 
     1. Ποια είναι η πορεία ανέγερσης του νέου Ογκολογικού Νοσοκομείου Κηφισιάς;
     2. Έχει εξασφαλιστεί η αναγκαία χρηματοδότηση και ποιο το χρονοδιάγραμμα για την ολοκλήρωση των εργασιών και την επαναλειτουργία του;» 
     Το λόγο έχει ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος για τρία λεπτά.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Κανέλλη, ευχαριστώ για την επίκαιρη ερώτησή σας που μου δίνει την ευκαιρία να απαντήσω σ΄ ένα ερώτημα το οποίο απασχολεί πολύ κόσμο σε ένα ευαίσθητο κομμάτι που είναι ο χώρος της ογκολογίας. 
     Το έργο, όπως γνωρίζετε, υλοποιείται σύμφωνα με τη σύμβαση που υπογράφηκε στις 14/11/2002 με συνολικό χρόνο σαράντα δύο μήνες. Δηλαδή ο συμβατικός χρόνος για να τελειώσει το έργο είναι του χρόνου τον Μάιο, τέτοια εποχή. Ο συνολικός προϋπολογισμός είναι 38.100.000 ευρώ, εκ των οποίων  25.668.000 ευρώ για οικοδομικά και ηλεκτρομηχανολογικά και 12.430.000 ευρώ για εξοπλισμό. 
     Θα σας αναφέρω την πορεία εξέλιξης των εργασιών η οποία φαίνεται ότι είναι ομαλή το τελευταίο διάστημα. Υπήρχαν κάποιες καθυστερήσεις στην αρχή, οι οποίες είχαν σχέση με την μελέτη. Τώρα, ο ρυθμός εκτέλεσης των εργασιών φαίνεται και από την αντίστοιχη αξία των μηνιαίων πιστοποιήσεων της αναδόχου κοινοπραξίας το τελευταίο τετράμηνο του 2005.
     Τον Ιανουάριο είχε πιστοποιήσει εργασίες και έλαβε χρήματα για 201.312 ευρώ. Το Φλεβάρη που μας πέρασε έλαβε 452.365 ευρώ, το Μάρτη έλαβε 539.656 ευρώ και τον Απρίλιο έλαβε 558.377 ευρώ. Αυτό σημαίνει ότι υπάρχει μια πρόοδος στις εργασίες όπως φαίνεται και από τις πιστοποιήσεις. Συνολικά από αρχές του έργου έχουν πιστοποιηθεί συμπεριλαμβανομένης της νομίμου προκαταβολής του ΦΠΑ, 16.179.353 ευρώ και εκκρεμεί η πληρωμή μόνο της τελευταίας πιστοποίησης του μηνός Απριλίου 2005. 
     Γενικά έχει κατασκευαστεί το 34,33% που αφορά 95% του φέροντος οργανισμού και της τοιχοποιίας, το 32% των επιχρισμάτων, το 64% των μονώσεων, το 27% των κουφωμάτων, το 18% του κλιματισμού κλπ. 
     Επίσης έχει προσκομιστεί και λειτουργεί στα άλλα νοσοκομεία όπως είναι ο «Άγιος Σάββας», ογκολογικά πάλι, όπου εργάζονται κλινικές του ογκολογικού, εξοπλισμός αξίας 2.240.000  ευρώ. 
     Σας τα λέω όλα αυτά γιατί υπάρχει μια πρόοδος εργασιών. Που υπάρχει το πρόβλημα τώρα: 
     Μετά τους Ολυμπιακούς Αγώνες, το Σεπτέμβριο του 2004, η ανάδοχος κοινοπραξία προέβαλε απαιτήσεις για πρόσθετες δαπάνες αξίας 5.000.000 ευρώ, από υπερβάσεις όπως είπε των προϋπολογισθέντων ποσοτήτων στο σκυρόδεμα των κτηρίων και στα έργα του περιβάλλοντος χώρου. Η υπόθεση εξετάζεται από επιτροπή καθηγητών του Εθνικού Μετσόβειου Πολυτεχνείου και τη ΔΕΠΑΝΟΜ. Αποτέλεσε όμως αιτία προβλημάτων και καθυστερήσεων το τελευταίο τρίμηνο του 2004. Λόγω των κάποιων καθυστερήσεων στην εκπόνηση μελέτης στην αρχή του έργου η συμβατική ημερομηνία υπολογίζουμε ότι αντί για του χρόνου το Μάιο θα είναι περί τα τέλη του 2006, σύμφωνα με τις διαβεβαιώσεις πάλι αρμοδίων της ΔΕΠΑΝΟΜ κυρίως, που παρακολουθούν το έργο. Δηλαδή θα έχουμε μια καθυστέρηση τεσσάρων-πέντε μηνών. Αυτά για το χρονοδιάγραμμα –που μπορεί να ήταν κουραστικά τα νούμερα- που ήταν σαφές. 
     Όσον αφορά τη χρηματοδότηση του έργου από το Γ΄ ΚΠΣ, είναι εξασφαλισμένη καθώς το έργο έχει ενταχθεί στο Γ΄ ΚΠΣ και συγχρηματοδοτείται από το ΠΕΠ Αττικής και το συμβατικό αντικείμενο του έργου είναι 38.000.000 περίπου. Πρόσθετη χρηματοδότηση για συμπληρωματικά έργα και εξοπλισμό θα εξασφαλιστεί όταν προσδιοριστούν οι σχετικές απαιτήσεις και από το ΠΕΠ Αττικής. 
     Ελπίζω ότι σας απάντησα όσον αφορά το χρονοδιάγραμμα αλλά και για την χρηματοδότηση του έργου που είναι εξασφαλισμένη. Σας είπα ότι θα υπάρξει μάλλον μια τετράμηνη περίπου καθυστέρηση η οποία οφείλεται στους συγκεκριμένους λόγους που σας προανέφερα.
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε Υφυπουργέ.
     Η κ. Κανέλλη έχει το λόγο για δύο λεπτά.
     ΛΙΑΝΑ ΚΑΝΕΛΛΗ:  Ευχαριστώ, κύριε Πρόεδρε. 
     Δεν έχω λόγο να αμφισβητήσω το δικό σας διάγραμμα μόνο που αφήνει αναπάντητες κάποιες ερωτήσεις μου. Και δεν είναι ζήτημα ευθύνης εδώ, είναι ζήτημα του να εξυπηρετηθεί ο κόσμος το ταχύτερο και κυρίως να μην πληρώσει ο ελληνικός λαός από την τσέπη του υπερβάσεις. Κατά τις δικές μας εκτιμήσεις και τα ρεπορτάζ των εφημερίδων -δεν επικαλούμαι το «ΡΙΖΟΣΠΑΣΤΗ» μόνο, πιστέψτε με, επικαλούμαι και άλλες πολλές εφημερίδες με στοιχεία τα οποία δεν διαψεύστηκαν μέχρι τώρα- η υπέρβαση είναι της τάξεως των 10.000.000 στα 38.000.000 ευρώ και φτάνει στα 48.000.000 ευρώ. Θα ήθελα να ξέρω από πού θα εξασφαλιστούν αυτά τα χρήματα.
     Δεύτερον, τα διασκορπισμένα περιστατικά σε διαφορετικά νοσοκομεία από το «Μεταξά», από τον «Άγιο Σάββα» –και ξέρετε ο χρόνος για ανθρώπους με προβλήματα όγκων δεν μετράει ούτε με τον ίδιο ρυθμό που μετράει για σας ούτε για μένα ούτε για τον οποιοδήποτε άλλον που δεν πάσχει- ήταν το 2002 συν 15% και το 2003 συν 9%. Αυτό μας κάνει 24%. Δηλαδή είναι απίστευτο να σκεφτείτε τι αριθμό παραπανίσιων περιστατικών έχουμε με λιγότερα κρεβάτια. Δεν σας μιλάω για τα ενενήντα που είχε, σας μιλάω για τα πενήντα τέσσερα που έχει. 
     Εδώ το ζήτημα είναι τεράστιο, διότι εγώ ξέρω –και περίμενα να μου το απαντήσετε- ότι είχατε δέκα μέρες καιρό από τότε που συμπτύχθηκε και επρόκειτο να βγάλει την απόφασή της η τετραμελής επιτροπή από καθηγητές, η οποία με βάση την ΔΕΠΑΝΟΜ θα έδινε επιτέλους τα του Καίσαρος τω Καίσαρι από πλευράς ευθυνών. Διότι η ανυπαρξία στατικής μελέτης, τα 3,8 εκατομμύρια ευρώ τα οποία χρειάστηκαν παραπανίσια για να ολοκληρωθεί η μελέτη είναι αυτά που έκαναν την εξάμηνη καθυστέρηση του έργου να το κάνει κύριε Πρόεδρε να διακυβεύεται ως εξής: Εάν μέχρι το τέλος αυτής της χρονιάς, 31.12.2005, δεν έχουν απορροφηθεί από το Γ΄ ΚΠΣ για το νοσοκομείο 18.000.000 ευρώ τότε το έργο κινδυνεύει να τιναχθεί στον αέρα.
     Επίσης, η υπέρβαση που σας λέω δυστυχώς δεν είχε προβλεφθεί στη μελέτη και είναι κανείς να τραβάει τα μαλλιά του. Μόνο στην Ελλάδα συμβαίνουν αυτά τα πράγματα. Δεν είχε προβλεφθεί σύνδεση με τα δίκτυα ύδρευσης, τα οποία είναι κόστους 1.000.000 ευρώ. 
     Τι γίνεται με τα μηχανήματα που σαπίζουν στις ολυμπιακές εγκαταστάσεις, σε εκείνη την αδρανή πολυκλινική; Μιλάμε για πανάκριβα μηχανήματα, εκατομμυρίων ευρώ. Είχαν αφαιρεθεί για να εξυπηρετήσουν σ΄ ένα βαθμό την Ολυμπιάδα, στην πραγματικότητα γιατί δεν είχαν που να στεγαστούν – και πρέπει να είμαστε ρεαλιστές και ειλικρινείς- και ήδη στην Ευρωπαϊκή Ένωση γίνεται θόρυβος. Όχι πως την έχω σε καμιά εκτίμηση, δυστυχώς από εκεί θα έρθουν τα χρήματα και κατά αυτή την έννοια είναι και χαζό να τα χάσει κάποιος. 
     Εάν δεν πάνε τα χρήματα για τα μηχανήματα μόνο για ογκολογική χρήση και παραμείνουν για λίγο ακόμη – και μη μου πείτε ότι δεν υπάρχουν εχθροί εντός και εκτός που θα είχαν ιδιωτικό συμφέρον για να μη λειτουργήσει το ογκολογικό νοσοκομείο της Κηφισιάς- θα χαθούν κονδύλια που θα τα πληρώσει ο ελληνικός λαός. Πρέπει να υπάρξει και απονομή ευθυνών, όσον αφορά τις υπερβάσεις με καταβολή ενδεχομένως προστίμων από την τσέπη των υπευθύνων. Επιπλέον πρέπει να υπάρξει ένα χρονοδιάγραμμα πρακτικής λειτουργίας του νοσοκομείου. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κατανοώ την ανησυχία σας, κυρία Κανέλλη. Και πρέπει να συνυπολογήσει κανείς ότι αυτό το ογκολογικό νοσοκομείο λειτουργεί σήμερα στις εγκαταστάσεις του Εθνικού Ιδρύματος Αναπήρων. Αυτό προσθέτει τεράστια επιβάρυνση στο Εθνικό Ίδρυμα Αναπήρων στο Ίλιον, όχι μόνο κτηριακή, αλλά και σε σχέση με τους αναπήρους παραπληγικούς, οι οποίοι βλέπουν να έχουν δίπλα τους ογκολογικούς ασθενείς. Πραγματικά μας χρειάζονται οι εγκαταστάσεις, στις οποίες φιλοξενείται σήμερα το ογκολογικό των Αναργύρων στο Ίλιον. Έχουμε κάθε λόγο να βιαζόμαστε.
     Προηγουμένως, σας ανέφερα τα νούμερα και δεν ήταν ευχάριστα. Πάντως, ενώ είχαμε απορροφήσεις της τάξης 200.000 ευρώ το μήνα το τελευταίο τρίμηνο τις τριπλασιάσαμε στις 600 και στις 700.000 το μήνα. Ουσιαστικά υπάρχει μόνο ένα μαστίγιο προς την κοινοπραξία, ώστε να επιταχύνει τις εργασίες. Βιαζόμαστε, αλλά ανησυχούμε και για την τύχη των μηχανημάτων του εξοπλισμού. Θέλω να πιστεύω ότι το χρονοδιάγραμμα έτσι όπως το έχουμε υπολογίσει θα υλοποιηθεί και στα τέλη του 2006 το ογκολογικό νοσοκομείο....
     ΛΙΑΝΑ ΚΑΝΕΛΛΗ: Το πόρισμα των καθηγητών το πήρατε; 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Το πόρισμα των καθηγητών σχετικά με την υπέρβαση, λέει ότι είναι 5.000.000. Πιθανώς να είναι πολύ περισσότερα. Σίγουρα δεν ευθυνόμαστε που στην αρχική σύμβαση του Νοεμβρίου του 2002 δεν είχαν προβλεφθεί οι συνδέσεις με τους οργανισμούς κοινής ωφέλειας και άλλες βασικές εργασίες που ήταν ηλίου φαεινότερο ότι θα χρειαστούν. Σήμερα δεν μπορούμε να καταλογίσουμε ευθύνες. Το μόνο που μπορούμε να κάνουμε είναι να είμαστε με ένα μαστίγιο στο χέρι πάνω από την κοινοπραξία, ώστε το συντομότερο δυνατόν το ογκολογικό νοσοκομείο της Κηφισιάς να είναι στην υπηρεσία των καρκινοπαθών της Αττικής και όχι μόνο.
     ΠΡΟΕΔΡΕΥΩΝ (Ιωάννης Τραγάκης): Η τρίτη με αριθμό 912/10.5.2005 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εθνικής Άμυνας και Οικονομίας και Οικονομικών, σχετικά με την παραχώρηση των εκτάσεων του παλαιού αεροδρομίου Αγρινίου για την ανάπτυξη των εγκαταστάσεων και της λειτουργίας του Πανεπιστημίου Αγρινίου, διαγράφεται λόγω κωλύματος του κυρίου Υπουργού.
     Επίκαιρες ερωτήσεις δευτέρου κύκλου:
     Κατόπιν αιτήματος του κυρίου Υφυπουργού θα συζητηθεί η τρίτη με αριθμό 911/10.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων βελτίωσης των συνθηκών διαβίωσης στο Θεραπευτήριο Χρόνιων Παθήσεων παίδων στο Σκαραμαγκά. 
     Η επίκαιρη ερώτηση του κ. Λεβέντη έχει ως εξής:
     «Σε πρόσφατη επίσκεψη αντιπροσωπείας του ΣΥΡΙΖΑ στο Θεραπευτήριο Χρόνιων παθήσεων Παίδων στο Σκαραμαγκά διαπιστώθηκε πως η Πολιτεία εν έτει 2005 αντιμετωπίζει τα παιδιά που πάσχουν από σοβαρές και χρόνιες παθήσεις (όπως αυτισμός, ψυχικές διαταραχές, νοητική υστέρηση κλπ.) με οδυνηρό τρόπο.
     Το θεραπευτήριο δε χρησιμοποιεί μόνο παιδιά, αλλά χρησιμοποιεί ως αποθήκη ασθενών χρονίως πασχόντων από δέκα έως σαράντα πέντε ετών με βαριές και διαφορετικές παθήσεις που για κάθε περίπτωση χρειάζεται διαφορετική ιατρική αντιμετώπιση. 
     Οι εργαζόμενοι επιτελούν με ευσυνειδησία και αυτοθυσία εξαιρετικό έργο. Δυστυχώς όμως είναι απελπιστικά λίγοι, αμείβονται δε πολύ λιγότερο από τους συναδέλφους τους στα νοσοκομεία.
     Επειδή η ύπαρξη παρόμοιων ασύλων καταδικάζεται και από την Επιστημονική κοινότητα, αλλά και με σειρά οδηγιών της Ευρωπαϊκής Ένωσης.
     Επειδή τα προβλήματα διογκώνονται αντί να επιλύνονται, παρά τις επανειλημμένες διακηρύξεις και δεσμεύσεις των εκπροσώπων της υπεύθυνης Πολιτείας.
     Ερωτάται ο κύριος Υπουργός, τι μέτρα προτίθεται να πάρει ώστε:
     1.Να υπάρξει άμεση κάλυψη των κενών οργανικών θέσεων όλων των ειδικοτήτων, ώστε να καλυφθούν οι ανάγκες του Ιδρύματος και συγχρόνως να επιταχυνθεί το πρόγραμμα της αποασυλοποίησης; 
     2.Για όσο διάστημα θα εξακολουθήσει η λειτουργία του να μεταφερθεί σε άλλο καταλληλότερο χώρο και οίκημα που θα πληροί όλες τις κατάλληλες κτηριολογικές και άλλες προϋποθέσεις;» 
     Ο Υφυπουργός κ. Κωνσταντόπουλος έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Ευχαριστώ για τη συγκεκριμένη ερώτηση που φέρνει στην επιφάνεια ένα σημαντικό πρόβλημα. Θα ήθελα, όμως, να σας καταθέσω συγκεκριμένα νούμερα. Θέλω και τον προβληματισμό, όχι μόνο το δικό σας, κύριε Λεβέντη, αλλά όλων των πτερύγων της Βουλής.
     Θα ξεκινήσω από το προσωπικό, το μεγάλο πρόβλημά μας. Τα δύο τελευταία χρόνια, κύριε Λεβέντη, 2003-2004, έχουν γίνει συνολικά είκοσι τρεις διορισμοί μέσω ΑΣΕΠ –των ειδικοτήτων που θα σας αναφέρω παρακάτω- οι οποίοι δεν έχουν γίνει αποδεκτοί. Είκοσι τρεις άνθρωποι έχουν διοριστεί μέσω ΑΣΕΠ και δεν έχει πάει ούτε ο πρώτος ούτε ο όγδοος αναπληρωτής. 
     Συγκεκριμένα, στην κατηγορία ΠΕ ψυχολόγων έχουν προκηρυχθεί δύο θέσεις και δεν αποδέχτηκε κανείς το διορισμό. Δύο θέσεις νοσηλευτικής ΤΕ. Τέσσερις θέσεις νοσηλευτικής ΤΕ και ουδείς απεδέχθη το διορισμό. Πέντε θέσεις βοηθών νοσοκόμων και ουδείς αποδέχτηκε το διορισμό. Μία θέση ΠΕ ψυχολόγων και ουδείς αποδέχτηκε το διορισμό. 
     Επίσης –αυτές οι θέσεις τώρα αφορούν το 2004- δύο θέσεις ΤΕ νοσηλευτικής το 2004 και άλλες τρεις θέσεις και κανείς δεν αποδέχτηκε το διορισμό. Προκηρύχθηκαν άλλες οκτώ θέσεις βοηθών νοσοκόμων και ουδείς αποδέχτηκε το διορισμό.
     Συνολικά τα δύο τελευταία χρόνια, σε τρεις θέσεις ψυχολόγων που προκηρύχθηκαν με τις γνωστές χρονοβόρες διαδικασίες του ΑΣΕΠ –έχει βγει και ο οριστικός πίνακας- ουδείς από τους τρεις ψυχολόγους ούτε από τους αναπληρωτές αποδέχτηκε το διορισμό. Επίσης, κανείς δεν αποδέχτηκε το διορισμό από τους εφτά νοσηλευτές, αλλά ούτε και από τους δεκατρείς βοηθούς νοσοκόμους. 
     Η κατάσταση είναι τραγική στο συγκεκριμένο ίδρυμα. Άλλωστε, πήγατε πρόσφατα με την πολιτική ηγεσία του Συνασπισμού και είδατε ότι η κατάσταση που επικρατεί είναι τραγική. Γνωρίζετε και φωνάζουμε συνέχεια για την κατάσταση που επικρατεί στα νοσοκομεία, όπου οι διαδικασίες διορισμών είναι εξαιρετικά χρονοβόρες. 
     Στα προνοιακά ιδρύματα έχουμε ένα επιπλέον τεράστιο πρόβλημα. Υπάρχουν και χρονοβόρες διαδικασίες, αλλά και αυτοί οι οποίοι κάνουν τα χαρτιά τους στα συγκεκριμένα ιδρύματα, κάνουν τα χαρτιά τους για διορισμό και σε άλλα εκατό νοσοκομεία και λόγω καθυστέρησης των διαδικασιών ή επειδή δεν έχουν σκεφτεί πριν υποβάλλουν τα χαρτιά τους για το πού θα πάνε, προτιμούν να πάνε κάπου αλλού και τους ενοχλούν τα πάντα. 
     Εδώ, λοιπόν, θα πρέπει όλες οι πτέρυγες της Βουλής να βάλουμε πραγματικά τα χέρια μας στις πληγές και να δούμε τι μπορούμε να κάνουμε ώστε να αλλάξουμε τον τρόπο διορισμών. 
     Ειλικρινά, τα παιδιά με νοητική στέρηση, αυτισμό, προβλήματα ανάπτυξης και πολλαπλές αναπηρίες στο Σκαραμαγκά και σε άλλα προνοιακά ιδρύματα δεν τα ενδιαφέρει καθόλου ποιοι είναι αυτοί που θα πάνε. Αυτό που τους ενδιαφέρει είναι να έχουν και νοσηλευτές και ψυχολόγους και παιδαγωγούς και ειδικούς επιστήμονες. Οτιδήποτε άλλο δεν τους ενδιαφέρει. 
     Ίσως παιδιά οικογενειών που βιώνουν καθημερινά την αναπηρία στο σπίτι τους ή οι γονείς τέτοιων παιδιών ή άτομα που από μικρή ηλικία έχουν ευαισθητοποιηθεί στο χώρο της αναπηρίας, δεν δείχνουν τέτοια κοινωνική αναλγησία, γιατί για κοινωνική αναλγησία πρόκειται και πρέπει κάποτε αυτό να το πούμε φωναχτά. Για κοινωνική αναλγησία πρόκειται όταν υποβάλλει κάποιος τα χαρτιά του, διορίζεται και δεν αποδέχεται το διορισμό, κρατώντας ένα ολόκληρο προνοιακό ίδρυμα κυριολεκτικά σε ομηρία, με αποτέλεσμα τα παιδιά να στοιβάζονται σαν να είναι σε αποθήκη. 
     Για το συγκεκριμένο θέμα θα επανέλθω στη δευτερολογία μου. 
     Σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Το λόγο έχει ο κ. Λεβέντης για δύο λεπτά. 
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, τελειώσατε λέγοντας ότι τα παιδιά στοιβάζονται σαν να είναι σε αποθήκη και αυτή δυστυχώς είναι η πραγματικότητα. 
     Εδώ πρέπει να δούμε κατ’ αρχήν αν ο χώρος αυτός πληροί τις προϋποθέσεις και το ξέρετε πολύ καλά –άλλωστε είναι δεδομένη η ευαισθησία σας σ’ αυτόν τον τομέα- ότι δεν πληροί τις προϋποθέσεις. Πρέπει να υπάρξει ένας άλλος διαφορετικός χώρος. 
     Δεύτερον, εδώ λέμε ότι πρόκειται για ένα ίδρυμα παίδων και κοντεύει να γίνει ίδρυμα για ανθρώπους ηλικίας ΚΑΠΗ. Όταν μέσα σ’ αυτό το ίδρυμα το οποίο προορίζεται για παιδιά υπάρχουν άνθρωποι σαράντα πέντε χρονών, καταλαβαίνετε ότι υπάρχει κάτι στραβό. 
     Επιπλέον, υπάρχουν διαφορετικές παθήσεις. Ο αυτισμός με τη νοητική στέρηση ή με τις άλλες παθήσεις είναι εντελώς διαφορετικές έννοιες και ιατρικές οντότητες και χρειάζονται διαφορετική αντιμετώπιση. Δεν μπορεί να συνωστίζονται  -για να μην πω να συναγελάζονται- όλα αυτά τα παιδιά μαζί. 
     Βέβαια, ερχόμαστε σ’ αυτό που θίξατε και το οποίο ονομάσατε «κοινωνική αναλγησία», δηλαδή την έλλειψη προσωπικού και την απροθυμία του προσωπικού να πάει εκεί.
     Κύριε Υπουργέ, δεν σας απασχόλησε το γιατί δεν θέλει να πάει εκεί το προσωπικό; Τι είναι αυτό που τους εμποδίζει; Κατ’ αρχήν, κρούουν τον κώδωνα αυτοί που εργάζονται εκεί, οι οποίοι πραγματικά κάνουν ηρωικές προσπάθειες και οι οποίοι αμείβονται πολύ λιγότερο για την υπηρεσία που προσφέρουν, μια ειδική υπηρεσία που χρειάζεται ειδική ευαισθησία, ειδικές γνώσεις και ειδικές προσπάθειες. Αυτοί λοιπόν αμείβονται πολύ λιγότερο. 
     Γιατί η πολιτεία δεν φροντίζει να ξεπεράσει αυτό; 
     Εγώ δεν είμαι θιασώτης της οικονομίας της αγοράς. Ξέρετε, όμως, ότι στην οικονομία της αγοράς υπάρχουν κίνητρα, όταν θέλει κανείς να ξεπεράσει ένα πρόβλημα. Γιατί δεν εφαρμόζουμε αυτά τα κίνητρα, που τα επικαλούμαστε και τα εφαρμόζουμε στους άλλους τομείς; Γιατί δεν πληρώνουμε τουλάχιστον όσο πληρώνονται οι άλλοι; Όμως,  θα σας έλεγα να θεσπισθεί ένα επιπλέον οικονομικό ειδικό κίνητρο περισσότερο. Να δείτε ότι θα ήσαν πολλαπλάσιοι από τις θέσεις αυτές που προκηρύξατε αυτοί που θα έσπευδαν να τις καταλάβουν. 
     Δυστυχώς υπάρχουν ανάγκες. Υπάρχουν πάρα πολλοί άνεργοι, πολλοί εργαζόμενοι που έχουν οικονομικές ανάγκες, oι οποίοι ασφαλώς θα πάνε. Εγώ δεν μπορώ να αποδεχθώ ότι δεν αγαπούν το αντικείμενο της εργασίας τους οι άνθρωποι αυτοί που κάνουν εκεί την αίτηση. Υπάρχουν άλλες αιτίες και είναι ευθύνη της πολιτείας. Εδώ έχουν –αν θέλετε- δοθεί υποσχέσεις, κύριε Υπουργέ, από τους υπευθύνους της πολιτείας, μη εξαιρουμένων και υμών, που άλλωστε είμαστε μαζί και είχαμε συναπαντηθεί πριν από μερικούς μήνες στον ίδιο χώρο. Απ’ αυτά που ειπώθηκαν και από τις υποσχέσεις που δόθηκαν τίποτα δεν έχει τηρηθεί ως τώρα απ’ όσο μπορώ να ξέρω. 
     	Επομένως η πολιτεία εδώ θα πρέπει να τηρήσει τις υποχρεώσεις της, να εκπληρώσει τις υποσχέσεις της και να βρει τρόπους για να ξεπεραστούν οι δυσκολίες, που, πρώτον και κύριο, σημαίνει να πληρώσει, όπως πληρώνονται και οι άλλοι εργαζόμενοι και, αν θέλετε, και με ένα άλλο ειδικό επίδομα.
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     	ΑΘΑΝΑΣΙΟΣ ΛΕΒΕΝΤΗΣ: Από εκεί και πέρα πρέπει, βέβαια, να προχωρήσουμε και στην αποασυλοποίηση, που είναι ένα άλλο μεγάλο κεφάλαιο, το οποίο δεν επαρκεί ο χρόνος να αναπτύξουμε. 
     	Ευχαριστώ. 
     	ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
     Ορίστε, κύριε Υφυπουργέ. Έχετε το λόγο για δύο λεπτά. 
     	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, είπατε ότι «στοιβάζονται» παιδιά, τα οποία δεν είναι πλέον παιδιά. Έχετε απόλυτο δίκιο. 
     Στην πρώτη συνάντηση που είχα με τους γονείς και στην πρώτη επίσκεψη στο ίδρυμα διαπίστωσα ότι όντως δεν είναι πλέον παιδιά. Όμως, και μόνο που θίξαμε το θέμα αυτό στους γονείς, κόντεψαν να κάνουν κατάληψη του Υπουργείου. Είναι γονείς οι οποίοι έχουν τα παιδιά τους εκεί δεκαετίες πλέον. Δεν διστάζω να πω ότι έχει γίνει μια ομάδα των γονέων. 
     Τολμήσαμε να κάνουμε και τομές και ρήξεις για τους ενήλικες. Υπάρχει το επιστημονικό επιχείρημα ότι μπορεί να είναι ενήλικες σαράντα πέντε χρονών, αλλά η αναπτυξιακή τους ηλικία είναι παιδική, δηλαδή πέντε, έξι, επτά ή οκτώ χρονών. Αυτό είναι το βασικό επιστημονικό επιχείρημά τους. Θέλουμε, όμως, να έχουμε ένα θεραπευτήριο χρονίων παθήσεων παίδων. Αυτό μόνο θεραπευτήριο χρονίων παθήσεων παίδων δεν είναι! Έχετε απόλυτο δίκιο. 
     Πάμε, όμως, μαζί να φωνάξουμε τους γονείς και να τους πείσουμε να μεταφέρουμε τα παιδιά τους σε διάφορα άλλα θεραπευτήρια χρονίων παθήσεων της Αττικής. Εκεί να μπορέσουμε να ανταποκριθούμε στις ανάγκες παιδιών που θέλουν να μπουν σε θεραπευτήριο χρονίων παθήσεων παίδων. Να δείτε τι πραγματικά σημαίνει «πολεμικό» κλίμα εκ μέρους των γονέων και την αντίδραση των γονέων. Δεν είναι, βέβαια, επιχείρημα αυτό. Όμως, ό,τι κάνουμε πρέπει να το κάνουμε και με τη σύμφωνη γνώμη των γονέων πάνω απ’ όλα. 
     	Το θέμα της αποασυλοποίησης προχωράει. Ήδη υπάρχουν δύο μονάδες αποασυλοποίησης στο συγκεκριμένο ίδρυμα και είναι βασικός στόχος μας η αποασυλοποίηση στα θεραπευτήρια χρονίων παθήσεων. 
     	Για τη βελτίωση των εγκαταστάσεων που υπάρχουν έχουμε δαπανήσει σημαντικά ποσά το τελευταίο διάστημα του 2004.
     	Για τις αμοιβές των εργαζομένων και για τις συνθήκες των εργαζομένων, επίσης, στο συγκεκριμένο ίδρυμα, αλλά και σε όλα τα προνοιακά ιδρύματα, χρειάζονται τομές και ρήξεις. Χρειάζεται διακομματική συναίνεση. Γι’ αυτό το Εθνικό Σύστημα Υγείας δεν είναι πλέον ΕΣΥ. Είναι Εθνικό Σύστημα Υγείας και Κοινωνικής Αλληλεγγύης. Να τολμήσουμε κάποτε να υπάρξει rotation, δηλαδή αλλαγή των εργαζομένων στην υγεία και στην πρόνοια, ώστε να μην υπάρχουν στον ίδιο χώρο εργαζόμενοι πολυτελείας και εργαζόμενοι κατ’ έργον, όπως είναι οι εργαζόμενοι των προνοιακών ιδρυμάτων. Υπάρχει και αυτή η λύση. 
     Έτσι θα μπορέσουν να αναπνεύσουν και οι εργαζόμενοι των προνοιακών ιδρυμάτων και αυτών των «κολαστηρίων», που είναι τα συγκεκριμένα ιδρύματα. Να πάνε να δουλέψουν κάποια στιγμή και αυτοί σε νοσοκομεία, σε κέντρα υγείας, στα περιφερειακά συστήματα υγείας, στις διοικητικές υγειονομικές περιφέρειες και κάποιοι άλλοι που έχουν μάθει διαφορετικά να δουλέψουν σε αυτά τα προνοιακά «κολαστήρια». Θα τολμήσουμε να τα κάνουμε αυτά και θα τολμήσουμε να μην έχουμε τη διακομματική συναίνεση που χρειάζεται και σε αυτόν τον τομέα; 
     	Θα κάνουμε και άλλη επίσκεψη, κύριοι συνάδελφοι. Θα δούμε και την επαγγελματική κόπωση των εργαζομένων εκεί. Πολλά από τα παιδιά αυτά, τα οποία αναφέρατε, αν είχαν λίγο περισσότερο χάδι, λίγο περισσότερη στοργή, θα είχαν διαφορετική συμπεριφορά. Αρκεί να τα χαϊδέψετε πέντε λεπτά μόνο και θα δείτε ότι θα σταματήσουν να χτυπούν το κεφάλι τους στον τοίχο, όπως κάνουν, και θα έρθουν να σας αγκαλιάσουν και να σας φιλήσουν. Θα δείτε ότι εκεί δεν πρόκειται για αυτιστικά σύνδρομα, αλλά απλώς για αυτιστική συμπεριφορά,  η οποία είναι απότοκη του ιδρυματισμού και της εγκατάλειψης που βιώνουν μέσα σε όλα αυτά τα ιδρύματα. Υπάρχουν τεράστια προβλήματα στον προνοιακό χώρο και με αυτές τις ερωτήσεις χαίρομαι που αυτά έρχονται στην επιφάνεια, όπως και το ότι υπάρχουν διαφορετικές παθήσεις μέσα στα ιδρύματα αυτά -αυτιστικά παιδιά, αναπτυξιακά προβλήματα, πολλαπλές αναπηρίες- οι οποίες δεν πρέπει να υπάρχουν. 
     Πάνω απ’ όλα όμως πρέπει να τολμήσουμε τα θεραπευτήρια χρονίων παθήσεων παίδων να είναι παίδων και όχι ενηλίκων. Εδώ χρειάζεται πραγματικά τόλμη και ρήξη. Και θα ήθελα απ’ όλες τις πτέρυγες της Βουλής οι συνάδελφοι να επισκεφτούν αυτά τα ιδρύματα και να πείσουμε τους γονείς να πάνε τα ενήλικα πλέον παιδιά τους σε θεραπευτήρια χρονίων παθήσεων ενηλίκων και να παραδώσουν τα θεραπευτήρια χρονίων παθήσεων παίδων στα παιδιά που γεννιούνται, δυστυχώς, με πολλαπλές αναπηρίες, με πολλαπλά προβλήματα και τα οποία έχουν ανάγκη αυτά τα ιδρύματα.
     Σας ευχαριστώ.
     ΑΘΑΝΑΣΙΟΣ ΛΕΒΕΝΤΗΣ: Να βάλουμε και το χέρι στην τσέπη όμως, κύριε Υπουργέ.
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε Υπουργέ. Ήταν πολύ ευαίσθητο το θέμα, γι’ αυτό και σας αφήσαμε να υπερβείτε το χρόνο σας.
     Εισερχόμαστε στη συζήτηση της πρώτης με αριθμό 915/10-5-2005 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τον Υπουργό Μεταφορών και Επικοινωνιών, σχετικά με τη διακοπή των δρομολογίων του INTERCITY για Λιβαδειά και Θήβα.
     Το συγκεκριμένο περιεχόμενο της επίκαιρης ερώτησης του κυρίου συναδέλφου έχει ως εξής:
     «Η απόφαση της διοίκησης του ΟΣΕ να διακόψει τη στάση συγκεκριμένων αμαξοστοιχιών Intercity στη Λιβαδειά και τη Θήβα έχει προκαλέσει έντονες αντιδράσεις στο επιβατικό κοινό της Βοιωτίας. Τα δρομολόγια αυτά κάλυπταν βασικές ανάγκες των δύο περιοχών.
     Συγκεκριμένα αφορά δύο δρομολόγια του Intercity από Αθήνα για Αλεξανδρούπολη και Δράμα μετ’ επιστροφής, για τα οποία καταργούνται οι στάσεις που μέχρι τώρα έκαναν σε Θήβα και Λιβαδειά.
     Δάσκαλοι, καθηγητές, εργαζόμενοι και στρατεύσιμοι στη Θήβα αντιμετωπίζουν σοβαρότατο πρόβλημα μετά την αιφνιδιαστική απόφαση της διοίκησης του ΟΣΕ, αφού οι άνθρωποι αυτοί είχαν στηρίξει το πρόγραμμα των μετακινήσεών τους, οι οποίες ήταν σε πολλές περιπτώσεις καθημερινές, στην ύπαρξη των δρομολογίων αυτών.
     Με δεδομένο τον καταλυτικό ρόλο των μέσων μεταφοράς και ειδικά των μέσων σταθερής τροχιάς, που εγγυώνται στον επιβάτη ταχύτητα, ακρίβεια, άνεση, απόλυτη ασφάλεια δρομολογίων και χρόνο μεταφοράς ανεξάρτητο από την κυκλοφοριακή κίνηση, η κατάργηση των συγκεκριμένων στάσεων αναμένεται να έχει μεγάλη επίπτωση στην ανάπτυξη της Βοιωτίας, αφού συμβάλλει καθοριστικά στην υποβάθμιση των μεταφορών του νομού και την αποκοπή του από την ευρύτερη περιοχή της Αθήνας.
     Ερωτάται ο Υπουργός:
     1. Για ποιο λόγο διακόπηκαν αιφνιδιαστικά οι στάσεις σε Λιβαδειά και Θήβα των δρομολογίων αυτών;
     2. Τι θα γίνει με το επιβατικό κοινό και ιδιαίτερα με τους μετακινούμενους εργαζόμενους, που στήριξαν τον προγραμματισμό της καθημερινής τους μετακίνησης στην ύπαρξη αυτών των δρομολογίων;»
     Στην επίκαιρη ερώτηση θα απαντήσει ο Υφυπουργός Μεταφορών και Επικοινωνιών κ. Νεράντζης.
     Ορίστε, κύριε Υφυπουργέ, έχετε το λόγο για τρία λεπτά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η επίκαιρη ερώτηση είναι ακριβής ως προς τα πραγματικά γεγονότα που εκθέτει, αλλά επιτρέψτε μου να παρατηρήσω ότι είναι ελλιπής. Στέκεται στο ότι κόπηκαν δύο δρομολόγια, αλλά δεν μας λέει πόσα παραμένουν. Και ο αριθμός αυτών που παραμένουν είναι σημαντικός.
     Από την άλλη πλευρά, η απάντηση, την οποία ζητά, περιλαμβάνεται στην ίδια την επίκαιρη ερώτησή του. Λέει ο κύριος συνάδελφος: «…με δεδομένο τον καταλυτικό ρόλο των μέσων μεταφοράς και ειδικά των μέσων σταθερής τροχιάς, που εγγυώνται στον επιβάτη ταχύτητα…».
     Πράγματι, επειδή η μακρά διακυβέρνηση της χώρας από την παράταξη, στην οποία ανήκετε, δεν είχε προβλέψει, ώστε να υπάρξει σε όλο το μήκος του σιδηροδρομικού δικτύου τουλάχιστον η δεύτερη γραμμή, ούτε να προχωρήσει η ηλεκτροδότηση των τραίνων, ο χρόνος διεξαγωγής του δρομολογίου από την Αθήνα, μέσω Θεσσαλονίκης, μέχρι την Αλεξανδρούπολη και τα Δίκαια, ήταν απαράδεκτα μακρός.
     Σκεφτήκαμε, λοιπόν, εμείς να επιλέξουμε τέσσερα δρομολόγια απ’ αυτά που διεξάγουν αυτήν τη διαδρομή, και, από Intercity απλά, να τα κάνουμε Intercity Express, σε τρόπον ώστε, κύριοι συνάδελφοι, η διάρκεια της διαδρομής Αθήνα-Θεσσαλονίκη-Αλεξανδρούπολη, να μειωθεί και να διαρκεί εννέα ώρες και δεκαπέντε λεπτά. Για να επιτευχθεί όμως αυτό –και επετεύχθη- έπρεπε να κοπούν ενδιάμεσες στάσεις. Έπρεπε οι στάσεις του Intercity να περιορισθούν μέχρι της Θεσ/νίκη μόνο σε δύο. Και αυτές οι δύο είναι η μία στο Λιανοκλάδι και η άλλη είναι προς τα πάνω. Αυτή, λοιπόν, είναι η αιτία, για την οποία κόπηκαν οι ενδιάμεσες στάσεις.
     Ακούστε όμως τώρα πόσα τραίνα υπάρχουν. Στο σταθμό της Θήβας, μέχρι 17 Απριλίου, δηλαδή προ ενός μηνός, για τις Intercity αμαξοστοιχίες προβλέπονταν συνολικά δώδεκα σταθμεύσεις. Σωστά παρατηρήσατε ότι κόπηκαν δύο. Αλλά με τα νέα δρομολόγια, στον σταθμό Θήβας, προβλέπονται σταθμεύεις για δέκα Intercity αμαξοστοιχίες και συνολικά σήμερα σταθμεύουν είκοσι έξι αμαξοστοιχίες, παρά το κόψιμο.
     Στη συνέχεια, για το σταθμό Λιβαδειάς προβλεπόταν η στάθμευση δέκα Intercity αμαξοστοιχιών και συνολικά σήμερα σταθμεύουν είκοσι τέσσερις αμαξοστοιχίες.
     Άρα τα όσα γράφετε στην επίκαιρη ερώτησή σας περί αποκοπής της Θήβας και της Λιβαδειάς από την Αττική κλπ., δεν ευσταθούν. Μειώθηκε κατά τι ο αριθμός των δρομολογίων, για να μειωθεί η διάρκεια των δρομολογίων των τραίνων προς Αλεξανδρούπολη. Από την άλλη πλευρά όμως ο αριθμός των αμαξοστοιχιών που εξυπηρετούν και τη Θήβα και τη Λιβαδειά κρίνεται, με βάση την κίνηση των επιβατών, ιδιαίτερα επαρκής.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κύριε συνάδελφε, έχετε το λόγο για δύο λεπτά.
     ΒΑΣΙΛΕΙΟΣ ΤΟΓΙΑΣ: Κύριε Υπουργέ, δεν έχω κανένα λόγο να αμφισβητήσω τα στοιχεία που δώσατε, αλλά νομίζω πως δεν έχετε αντιληφθεί επακριβώς το πρόβλημα. Πρέπει να σας πληροφορήσω ότι δεν προέκυψε από μας αλλά από τη διαμαρτυρία του επιβατικού κοινού, το οποίο είδε ξαφνικά να κόβονται δύο δρομολόγια σε ώρες αιχμής. 
     Αφορά συγκεκριμένες κατηγορίες, δάσκαλους, καθηγητές δευτεροβάθμιας εκπαίδευσης, επαγγελματίες, στρατεύσιμους στο Κέντρο Εκπαίδευσης Πυροβολικού στη Θήβα. Από του χρόνου θα λειτουργήσει πανεπιστημιακό τμήμα στη Λιβαδειά και ΤΕΙ στη Θήβα. Ξαφνικά λοιπόν είδαν να περικόπτονται δύο δρομολόγια. 
     Από την απάντησή σας αντιλαμβάνομαι πως δέχεστε ότι περικόπτονται δύο δρομολόγια, αλλά οι ανάγκες του επιβατικού κοινού όπως ξέρετε είναι αυξημένες και αυτές τις ανάγκες με την απόφασή σας τις καταστρατηγείτε. 
     Έχετε δει τα στοιχεία μετακίνησης από τα ΚΤΕΛ Λιβαδειάς; Έχουμε χίλιες μετακινήσεις καθημερινά. Το επιβατικό κοινό στη Βοιωτία και μ’ αυτές τις κατηγορίες που ανέφερα, έχει πρόσθετες αυξημένες ανάγκες μετακίνησης, τις οποίες με αυτήν την απόφαση δεν τις ικανοποιείτε. Ίσα-ίσα, τις υπονομεύετε. Αυτό είναι το θέμα. Ότι όταν μιλάμε για περιφερειακή ανάπτυξη, για ενίσχυση της περιφέρειας, για σύνδεση της περιφέρειας με το κέντρο, πρέπει να έχουμε υπ’ όψιν ότι στην πράξη φαίνονται αυτά και όχι στα λόγια.
     Επίσης, θέλω να σας υπενθυμίσω, δεν γνωρίζω αν το έχετε υπ’ όψιν σας, αλλά έχω καταθέσει στο Υπουργείο σας ερώτηση για την ανάγκη επέκτασης του προαστιακού -και θα ήθελα να έχω μια απάντηση πάνω σ’ αυτό βέβαια- μετά τη λειτουργία της Θήβας που είναι καθυστερημένη και στη Λιβαδειά.
     Αντ’ αυτού απαντάει ο ΟΣΕ με μια απόφαση περικοπής δρομολογίων.
     Θα ήθελα να συνεννοηθείτε με τη διοίκηση του ΟΣΕ, γιατί δεν είναι ότι κόβουμε τα δρομολόγια επειδή τα υπόλοιπα είναι πολλά, μην παραγνωρίζουμε ότι υπάρχουν αυξημένες ανάγκες και αυτό πρέπει να το δείτε, να τις ικανοποιήσετε και να επαναφέρετε αυτό που ζητάει το κοινό και όχι εγώ.
     Χιλιάδες εργαζόμενοι, φοιτητές και στρατεύσιμοι έχουν πρόβλημα μετά από την απόφαση του ΟΣΕ και θα σας καλούσα να την επανεξετάσετε.
     ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Μεταφορών και Επικοινωνιών έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτό που θέλω να σας πω είναι αν συνομολογείτε βέβαια την ανάγκη να έχει ταχύτερη διεξαγωγή δρομολογίων η γραμμή Αθήνα -Αλεξανδρούπολη, τότε μοιραία θα γίνουν περικοπές. Όταν στην Κατερίνη που έχει εβδομήντα χιλιάδες κατοίκους υποχρεωνόμαστε να κάνουμε περικοπή αυτού του δρομολογίου, δεν καταλαβαίνω γιατί με είκοσι έξι δρομολόγια θεωρείται ότι η Θήβα είναι υποβαθμισμένη.
     Όσον αφορά αυτό που λέτε ότι αντί να πει για τον προαστιακό μάς έκοψε τα δρομολόγια, η επέκταση του προαστιακού είναι κάτι άλλο από τον ΟΣΕ. 
     Ο προαστιακός έχει αναγγελθεί ήδη ότι θα πάει στη Θήβα και στη Χαλκίδα και η προοπτική μετέπειτα είναι να πάει και στη Λιβαδειά. Ο προαστιακός λοιπόν θα λύσει το πρόβλημα των κενών, σήμερα όμως, όπως είναι τα πράγματα, αυτή η περικοπή δεν ήταν ούτε αιφνιδιαστική ούτε τυχαία. Ήταν αναγκαία, επειδή πρέπει να συντμηθεί ο χρόνος του δρομολογίου προς την Αλεξανδρούπολη και δεν υπήρχε άλλη δυνατότητα. Εκτός αν μου πείτε, ας κάνουν δεκατρείς ώρες τα δρομολόγια προς την Αλεξανδρούπολη, αρκεί στην ιδιαίτερη εκλογική μου περιφέρεια τη Θήβα ή τη Λιβαδειά να πηγαίνουν αντί δώδεκα γραμμές Ιntercity, δέκα. Αν έχετε αυτήν την άποψη εξηγήστε την τοποθέτησή σας, αλλά με βρίσκετε τελείως διαφωνούντα. 
     ΠΡΟΕΔΡΕΥΩΝ (Ιωάννης Τραγάκης): Η δεύτερη με αριθμό 914/10-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζόμενους της Βιομηχανίας “FEROR” στο Νομό Κιλκίς, τη λήψη μέτρων για επαναλειτουργία της κλπ., διαγράφεται λόγω κωλύματος του κυρίου Βουλευτή.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η με αριθμό 73/41/21-4-2005 επίκαιρη επερώτηση των Βουλευτών του ΠΑΣΟΚ κυρίων Ευάγγελου Βενιζέλου, Παρασκευής Χριστοφιλοπούλου, Αντωνίας Αντωνίου, Δημητρίου Κουσελά, Λεωνίδα Γρηγοράκου, Ιωάννη Μανιάτη, Εμμανουήλ Σκουλάκη, Ελπίδας Τσουρή, Ευάγγελου Παπαχρήστου, Στέφανου Τζουμάκα, Έκτορα Νασιώκα, Γιάννη Κουτσούκου, Αναστασίου Χωρέμη, Αριστείδη Μουσιώνη και Δημητρίου Ρέππα προς τους Υπουργούς Απασχόλησης και Κοινωνικής Προστασίας, Οικονομίας και Οικονομικών, σχετικά με το ασφαλιστικό και την πορεία εφαρμογής της ασφαλιστικής μεταρρύθμισης. 
     Το λόγο έχει ο πρώτος επερωτών κ. Γιάννης Κουτσούκος.
     ΓΙΑΝΝΗΣ ΚΟΥΤΣΟΥΚΟΣ: Κυρίες και κύριοι συνάδελφοι, αισθανθήκαμε στην Κοινοβουλευτική Ομάδα του ΠΑΣΟΚ την ανάγκη να επανέλθουμε μετά από μία αντίστοιχη επερώτηση που είχαμε υποβάλει τον Οκτώβριο του 2004 γιατί παρακολουθούμε με μεγάλη ανησυχία την κυβερνητική πολιτική σε όλα τα θέματα που αφορούν και επηρεάζουν την κοινωνική ασφάλιση.
     Έχει πράγματι καταφέρει η Κυβέρνηση να δημιουργήσει ένα γενικευμένο κλίμα ανασφάλειας σε εργαζόμενους και συνταξιούχους, γιατί το όλο πλέγμα της πολιτικής της βάζει καθημερινά σε αμφισβήτηση αυτό που οι εργαζόμενοι και οι συνταξιούχοι κατέκτησαν με αγώνες και μόχθο, το κοινωνικό κεκτημένο που οι κυβερνήσεις του ΠΑΣΟΚ δημιούργησαν τόσο τη δεκαετία του ’80 όσο και τη δεκαετία του ’90 και κυρίως κατοχύρωσαν για το μέλλον με την ασφαλιστική μεταρρύθμιση το 2002 με το ν. 3029 και με τις ρυθμίσεις του ν. 3232/2004.
     Δεν είναι τυχαίο, αγαπητές συναδέλφισσες και συνάδελφοι και κύριε Υφυπουργέ, ότι αυτό το γενικευμένο κλίμα ανασφάλειας και αναταραχής που υπάρχει γύρω από τις εξελίξεις στα ζητήματα των εργασιακών και κοινωνικών κατακτήσεων, στα ζητήματα που αφορούν τις βασικές κατοχυρώσεις των εργαζομένων έρχεται καθημερινά η Κυβέρνηση να το δυναμιτίσει.
     Σήμερα κυριαρχεί στα Μέσα Μαζικής Ενημέρωσης η πρόταση του ΚΕΠΕ υπό το μανδύα της Επιτροπής Ανταγωνισμού που φαλκιδεύει και τινάζει στον αέρα ό,τι οι εργαζόμενοι κατάκτησαν τις τελευταίες δεκαετίες. Και βέβαια έρχεται η Κυβέρνηση διά του αρμόδιου Υπουργού, του κ. Σιούφα, να πει ότι δεν δεσμεύεται. Αλλά εμείς ξέρουμε πολύ καλά, κύριε Υφυπουργέ, με ποιον τρόπο προετοιμάζονται και μεθοδεύονται οι σκληρές πολιτικές που στο όνομα δήθεν της ανταγωνιστικότητας θα τινάξουν στον αέρα τις εργασιακές κατακτήσεις, είτε αυτές αφορούν το οκτάωρο είτε αυτές αφορούν τις δημόσιες παροχές στην υγεία, στην παιδεία, είτε αυτές αφορούν την ασφάλιση και τη σύνταξη.
     Εμείς, αγαπητοί συνάδελφοι, είμαστε πράγματι περήφανοι γιατί ό,τι συνδέεται με την οικοδόμηση, τη διεύρυνση και την κατοχύρωση της κοινωνικής ασφάλισης στη χώρα μας έχει τη σφραγίδα της μεγάλης δημοκρατικής παράταξης και δεν χρειάζεται παρά να αναφέρει κανένας ένα και μόνο στοιχείο για να το αποδείξει. Το γεγονός δηλαδή ότι στην αρχή της δεκαετίας του ’80, όταν το ΠΑΣΟΚ έγινε κυβέρνηση για πρώτη φορά, ήταν ανασφάλιστη η πλειοψηφία των Ελλήνων και κατόρθωσε το ΠΑΣΟΚ και οι κυβερνήσεις του μέσα σε λίγα χρόνια να οικοδομήσει ένα σύστημα καθολικής ασφάλισης που καλύπτει το σύνολο των εργαζομένων της μισθωτής εργασίας, που καλύπτει το σύνολο των ελευθέρων επαγγελματιών και των αυτοαπασχολούμενων και των εργαζομένων στην αγροτική οικονομία της χώρας. 
     Είναι αλήθεια ότι κάναμε μεγάλη προσπάθεια και είχαμε αποτελέσματα για να αναβαθμίσουμε το επίπεδο των παρεχομένων υπηρεσιών από τα ασφαλιστικά ταμεία, για να βελτιώσουμε τις κατώτερες συντάξεις με σημαντικές αυξήσεις, αυτές που εσείς κάποια στιγμή τολμήσατε να αποκαλέσετε ψίχουλα. Και εφαρμόσαμε νέες πολιτικές, όπως το ΕΚΑΣ, για να αντιμετωπίσουμε στο βαθμό που ήταν δυνατό το χαμηλό ύψος των παροχών λόγω της υστέρησης δεκαετιών ένταξης του συνόλου του ενεργού οικονομικού πληθυσμού στο σύστημα της κοινωνικής ασφάλισης αλλά λόγω και των άλλων χρόνιων υστερήσεων και αδυναμιών του συστήματος κοινωνικής ασφάλισης, ιδιαίτερα αυτά που συνδέονται με την αξιοποίηση των αποθεματικών και τη δημιουργία του κρίσιμου κεφαλαίου που θα ενίσχυε το ασφαλιστικό σύστημα.
     Το Μάρτιο του 2004, κύριε Υφυπουργέ, που εκπροσωπείτε σήμερα την Κυβέρνηση -και βεβαίως δικαιούσθε να την εκπροσωπείτε- αλλά πρέπει να σημειώσω ότι η επερώτησή μας απευθυνόταν στον Υπουργό Κοινωνικής Ασφάλισης, στο λαλίστατο συνάδελφο, τον κ. Παναγιωτόπουλο και στον Υπουργό Οικονομίας, ο οποίος πολλές φορές παίρνει στην πλάτη του το ασφαλιστικό, μετατρέποντάς το σε δημοσιονομικό πρόβλημα, ενώ είναι πρόβλημα κοινωνικών κατακτήσεων, παραλάβατε το 2004, όταν αναλάβατε την Κυβέρνηση, από το ΠΑΣΟΚ μία ολοκληρωμένη πολιτική τόσο για την οργανωτική συγκρότηση και την οικονομική υποστήριξη όσο και για τη βιωσιμότητα του συστήματος κοινωνικής ασφάλισης. Και για να φθάσουμε εκεί χρειάστηκε τα προηγούμενα χρόνια οι κυβερνήσεις του ΠΑΣΟΚ να δουλέψουν συστηματικά, να κάνουν μεγάλες αλλαγές. Σας θυμίζω την ενοποίηση των επικουρικών ταμείων των δημοσίων υπαλλήλων στο ΤΕΑΔΥ, τη συγκρότηση του Οργανισμού Ασφάλισης Ελευθέρων Επαγγελματιών. Χρειάστηκε να άρει ακρότητες και αδικίες των νόμων 1902/90 και 2084/92, της τριετούς δηλαδή καταστροφικής διακυβέρνησης της Νέας Δημοκρατίας και με το ν. 3029/2002 την ασφαλιστική μεταρρύθμιση, να βελτιώσει παροχές και όρους συνταξιοδότησης, όπως το ποσοστό αναπλήρωσης και η κατώτατη σύνταξη από 60% σε 70% καθώς και να μειώσει όρια ηλικίας και μέρες ασφάλισης.
     Κυρίως, όμως, να διασφαλίσει μέσω της χρηματοδότησης με 1% του ΑΕΠ τη βιωσιμότητα για πολλά χρόνια -μέχρι το 2030, με βάση τα διαθέσιμα τότε στοιχεία- του κύριου ταμείου κοινωνικής ασφάλισης, του ΙΚΑ, του κορμού του συστήματος κοινωνικής ασφάλισης. 
     Εκείνη η μεταρρύθμιση έθεσε με ενδιάμεσα βήματα, σταδιακά, με μεταβατικά διαστήματα το οργανωτικό πλαίσιο, ώστε να οδηγηθούμε στη χώρα μας για πρώτη φορά σ’ ένα ενιαίο -από άποψη δομής- όρων και προϋποθέσεων συνταξιοδότησης ασφαλιστικό σύστημα για όλους τους μισθωτούς. 
     Γι’ αυτό προβλέπει τόσο τη διαδικασία ένταξης των ταμείων κύριας ασφάλισης των μισθωτών στο ΙΚΑ όσο και τη διαδικασία ενοποίησης των επικουρικών ταμείων, αλλά παράλληλα δίνει τη δυνατότητα ανάπτυξης των επαγγελματικών ταμείων, ενώ προέβλεψε και τη δημιουργία υποστηρικτικών μηχανισμών, για να υποστηριχθεί δηλαδή αυτή η μεταρρύθμιση μέσω της εθνικής αναλογιστικής αρχής. Παράλληλα και η τελευταία παρέμβαση της κυβέρνησης του ΠΑΣΟΚ με τον ν. 3232/2004 αντιμετώπισε εντοπισμένα προβλήματα και έδωσε λύσεις σε μια σειρά θέματα.
     Κατόρθωσαν δηλαδή, κύριες και κύριοι συνάδελφοι, οι κυβερνήσεις του ΠΑΣΟΚ, μέσα από διάλογο και συνεννόηση με τους εργαζόμενους και το συνδικαλιστικό κίνημα, να δημιουργήσουν ένα κλίμα ασφάλειας, ένα τοπίο καθαρό, που κάθε εργαζόμενος γνώριζε τους όρους και τις προϋποθέσεις συνταξιοδότησης, με βελτιωμένες παροχές και προϋποθέσεις. Γνωρίζουμε πόσο σημαντικό είναι αυτό, αφού είναι δεδομένη η ευαισθησία των εργαζομένων, αλλά και ο τρόπος αντίδρασης των μισθωτών και των συνταξιούχων, όταν θίγονται ασφαλιστικά δικαιώματα ή κυοφορούνται ανάλογες πολιτικές. 
     Η Νέα Δημοκρατία, ως αντιπολίτευση, δεν είχε καμία συνεισφορά σε όλη αυτήν την προσπάθεια. Θυμίζω ότι αποχώρησε από τη συζήτηση του ν. 3029 στη Βουλή, χωρίς να καταθέσει καμία πρόταση και χωρίς να πει τι πιστεύει. Συμπεριέλαβε στο προεκλογικό της πρόγραμμα την πίστη στις αρχές των νόμων 1902 και 2084 και αναγκάστηκε να τα «μαζέψει» προεκλογικά, με δήλωση του κ. Καραμανλή, μπροστά στο θόρυβο που ξεσηκώθηκε. 
     Ως Κυβέρνηση πια η Νέα Δημοκρατία δήλωσε στις προγραμματικές δηλώσεις ότι θα βαδίσει με βάση τις διατάξεις των νόμων του ΠΑΣΟΚ. Ανάλογα με το κυβερνητικό στέλεχος που μιλούσε και ανάλογα με το ακροατήριο που απευθυνόταν, το ασφαλιστικό άνοιγε και έκλεινε κατά το δοκούν. 
     Η Κυβέρνηση όλο το προηγούμενο διάστημα δεν ανέλαβε καμία σημαντική πρωτοβουλία για να υλοποιήσει τις ρυθμίσεις των νόμων των κυβερνήσεων του ΠΑΣΟΚ, όπως δεσμεύτηκε και για να βελτιώσει τα οικονομικά του συστήματος, δηλαδή για να το υποστηρίξει. 
     Μοιάζει δηλαδή η Κυβέρνηση είτε από αδυναμία είτε από πρόθεση –σίγουρα πάντως κάτω από το βάρος των δημοσιονομικών προβλημάτων, για τα οποία ευθύνεται, γιατί προσπαθεί πάντα να ρίξει τις ευθύνες στις κυβερνήσεις του ΠΑΣΟΚ- να αφήνει το σύστημα έρμαιο, να μην κάνει παρεμβάσεις, ώστε να μεγεθύνονται τα προβλήματα και να δικαιολογούνται έτσι στο μέλλον σκληρές παρεμβάσεις. 
     Για τι δεσμεύτηκε η Κυβέρνηση και τι δεν έκανε; Η Κυβέρνηση δεσμεύτηκε ότι θα εφαρμόσει το νόμο για τη χρηματοδότηση με το 1% του ΑΕΠ. Βλέπουμε σήμερα ότι αυτή η χρηματοδότηση υστερεί. Μπορεί να υστερεί μόνο για 100.000.000-110.000.000 ευρώ, αλλά πράγματι υστερεί από το θεσμοθετημένο πόρο του 1%. 
     Η Κυβέρνηση δεσμεύτηκε –το είχε πει επανειλημμένα, ήταν προεκλογικό της σλόγκαν- ότι θα εφαρμόσει την τριμερή χρηματοδότηση στους κλάδους υγείας, που προβλέπει ο ν. 2084, για τα ταμεία υγείας των μισθωτών και τη διμερή χρηματοδότηση για τα ταμεία ασφάλισης των ελευθέρων επαγγελματιών. Ένα δισεκατιμμύριο ευρώ υπολογίζουν τα ταμεία υγείας ότι είναι αυτή η χρηματοδότηση, κύριε Υπουργέ. Μόνο 265.000.000 είναι γραμμένα στον προϋπολογισμό. Υπολείπονται δηλαδή από τον κλάδο υγείας 735.000.000 ευρώ, με αποτέλεσμα να αναπαράγεται ο φαύλος κύκλος των ελλειμμάτων των ταμείων και των νοσοκομείων. 
     Τα έσοδα καταρρέουν. Η εισφοροδιαφυγή μεγαλώνει. Υπολογίζεται ότι είναι κατά τρεις ή τέσσερις μονάδες μεγαλύτερη από τα προηγούμενα χρόνια. Το σύστημα ελέγχων του ΙΚΑ, που η κυβέρνηση του ΠΑΣΟΚ οικοδόμησε, έχει απαξιωθεί. Από τους σαράντα πέντε υπαλλήλους, που έπρεπε να υπηρετούν στο Ελεγκτικό Κέντρο της Αθήνας, υπηρετούν μόνο οκτώ, από τους είκοσι πέντε στο Ηράκλειο υπηρετούν μόνο δέκα, στην Πάτρα δεν υπηρετεί κανένας.  
     Έλεγχοι δεν γίνονται και όταν γίνονται είναι –με βάση τη στατιστική- γνωστό ότι ένας στους πέντε εργαζόμενους είναι ανασφάλιστος. Το ΣΕΠΕ, που είχατε υποσχεθεί ότι θα αναβαθμίσετε, παρουσιάζει απολογιστικά στοιχεία με λιγότερους ελέγχους. 
     Οι εργοδότες δεν πληρώνουν είτε γιατί τους «κλείσατε το μάτι» προεκλογικά, όπως συμβαίνει και στην έμμεση φορολογία, είτε διότι υπάρχει οικονομική απραξία, είτε διότι με τη ρύθμιση των χρεών, που προαναγγείλατε και στη συνέχεια κάνατε, είχε ως αποτέλεσμα να μην πληρώνει κανένας εργοδότης και να έχουμε μείωση των εσόδων. 
     Στο επίπεδο της οργάνωσης και της διοίκησης του συστήματος παρατηρούνται σημαντικές υστερήσεις. Το ολοκληρωμένο περιφερειακό σύστημα του ΙΚΑ έχει μόνο πενήντα καταστήματα σήμερα στο σύστημα. Καθυστερεί η μηχανοργάνωση του ΟΑΕ. Για τη διοίκηση των ταμείων ακολουθήσατε την πρακτική που ακολουθείτε στον υπόλοιπο κρατικό μηχανισμό με το διορισμό των ημετέρων. Δεν εφαρμόσατε τη ρύθμιση του ν. 3232 που προβλέπει ότι όσοι τοποθετούνται πρόεδροι στα ασφαλιστικά ταμεία πρέπει να έχουν αποδεδειγμένη εμπειρία στα ασφαλιστικά και γι’ αυτό δημιουργείται πρόβλημα σήμερα στη λειτουργία των ταμείων. Καθαιρέσατε τα στελέχη του ΙΚΑ, έμπειρα στελέχη, που είχαν συμβάλει στη λειτουργία του συστήματος, στην είσπραξη των εισφορών και στην απόδοση των συντάξεων. 
     Για την προοπτική της καθολικής ανασυγκρότησης του ασφαλιστικού συστήματος, αυτή δηλαδή που εμείς είχαμε δρομολογήσει και θα οδηγούσε σ’ ένα ενιαίο ασφαλιστικό σύστημα, δεν έχετε κάνει τίποτε για την ένταξη των ταμείων κύριας ασφάλισης στο ΙΚΑ, δεν έχετε κάνει τίποτε για την ενοποίηση των επικουρικών ταμείων που προβλέπει ο ν. 3029. Ανοίγετε μόνο επιμέρους ζητήματα κάτω από την πίεση της αγοράς, κάτω από την πίεση των τραπεζών, όπως κάνετε και τώρα με τη συζήτηση για το ασφαλιστικό των τραπεζών. Ανοίγετε ζητήματα μόνο όταν σας το ζητάνε τα συμφέροντα με τα οποία είσαστε εξαρτημένοι, όπως έγινε με τη λίστα φαρμάκων, κάτω από την πίεση των φαρμακοβιομηχάνων.
     Δεν έχετε εκδώσει ακόμα την υπουργική απόφαση για την κάρτα διαδοχικής ασφάλισης. Είναι μία σοβαρή θεσμική παρέμβαση, που έκανε η κυβέρνηση του ΠΑΣΟΚ ώστε να λύσει το πρόβλημα αυτών που ταλαιπωρούνταν για να αναγνωρίσουν τα ένσημά τους, από την ώρα που κατοχυρώσαμε τη διαδοχική ασφάλιση και μπορούσε ο κάθε εργαζόμενος να φεύγει από τη μια δουλειά και να πηγαίνει στην άλλη και να συνεχίζει χωρίς να χάνει ούτε μία μέρα ασφάλισης.
     Έχετε αφήσει σε εκκρεμότητα περίπου εκατό χιλιάδες εργαζόμενους στον πρωτογενή τομέα, που με τη ρύθμιση των κυβερνήσεων του ΠΑΣΟΚ έπρεπε να ασφαλιστούν στον ΟΓΑ αντί στο ΙΚΑ και χάνει έσοδα σήμερα το σύστημα κοινωνικής ασφάλισης. 
     Τι να πούμε για τις αυξήσεις, κύριε Υφυπουργέ; Είναι η χειρότερη χρονιά για το ένα εκατομμύριο διακόσιες χιλιάδες χαμηλοσυνταξιούχους!
     Είχατε διαπιστώσει -και εμείς το είχαμε διαπιστώσει- ότι το σύστημα απόδοσης του ΕΚΑΣ έχει διαρθρωτικές αδυναμίες και είχατε πει ότι θα το διορθώσετε, διευρύνοντας την κλίμακα. Ξέρετε, όμως, πού χάθηκε η διεύρυνση της κλίμακας, κύριε Υφυπουργέ; Χάθηκε μεταξύ της Πειραιώς και του Συντάγματος, γιατί ο κ. Παναγιωτόπουλος προϊδέασε την κοινή γνώμη για μία πρόταση αλλαγής της κλίμακας. 
     Έτσι βέβαια, μεταξύ Πειραιώς και Συντάγματος, χάνονται και άλλες παρεμβάσεις για το ασφαλιστικό. Μεταξύ Πειραιώς και Συντάγματος χάθηκε και η «1η Μάη». Δεν μπορούμε να σας κατηγορήσουμε, έχει γίνει πια συνηθισμένη πρακτική στην Κυβέρνηση αυτή η ασυνεννοησία μεταξύ των δύο Υπουργείων, του Υπουργείου Εργασίας και Κοινωνικής Ασφάλισης και του Υπουργείου Οικονομικών.
     Πιστεύουμε, κύριε Υπουργέ, ότι δεν είναι απλά αδυναμία σας η έλλειψη βούλησης να αντιμετωπίσετε τα προβλήματα και να δώσετε λύσεις. Είναι η γενικότερη πολιτική σας, η φιλοσοφία σας, με βάση την οποία αντιμετωπίζετε το ασφαλιστικό ως δημοσιονομικό πρόβλημα και όχι ως κοινωνική κατάκτηση, ως στοιχείο δηλαδή που χαρακτηρίζει μια σύγχρονη κοινωνία αλληλεγγύης. 
     Η δημοσιονομική προσέγγιση, δέσμια της πολιτικής της λεγόμενης απογραφής και της ύφεσης που εσείς οδηγήσατε την ελληνική οικονομία, οδηγεί σε συντηρητικές και νεοφιλελεύθερες επιλογές και λύσεις και αυτό το γνωρίζουν οι εργαζόμενοι. Γι’ αυτό επικρατεί ένα κλίμα ανησυχίας και ανασφάλειας στους εργασιακούς χώρους. 
     Στους εργασιακούς χώρους και στον κόσμο της μισθωτής εργασίας, όταν ανοίγονται θέματα εργασιακών σχέσεων, ελαστικοποίησης του οκταώρου, όπως αυτά που προετοιμάζετε, όταν φτάνετε να αμφισβητείτε και το συμβολισμό και το ιστορικό φορτίο που κουβαλά η 1η Μάη, επικρατεί όχι απλά ανησυχία, αλλά οργή και αγανάκτηση και επιβεβαιώνονται καθημερινά αυτοί οι φόβοι των εργαζομένων.
     Δεν μπορείτε, κύριε Υπουργέ, ούτε τις προθέσεις σας ούτε τις αδυναμίες σας να καλύψετε κάτω από την καρικατούρα του διαλόγου, στην οποία επιχειρήσατε να εγκλωβίσετε την ΟΚΕ, γιατί γνωρίζετε ότι η ΟΚΕ είναι ένα γνωμοδοτικό όργανο και έτσι εξευτελίσατε και το θεσμό της ΟΚΕ και την έννοια της κοινωνικής διαβούλευσης.
     Κύριε Υπουργέ, πρέπει να πάρετε τις ευθύνες σας. Πρέπει να υποστηρίξετε χρηματοδοτικά και οργανωτικά το σύστημα κοινωνικής ασφάλισης, να υλοποιήσετε τις ρυθμίσεις των νόμων 3029 και 3232. Μην παίζετε με τις αγωνίες και τα προβλήματα των εργαζομένων. Η απραξία σας και η αδυναμία σας δεν μπορεί και δεν θα επιτρέψουμε να αποτελέσει άλλοθι συντηρητικών και αντιασφαλιστικών παρεμβάσεων. 
     Κύριε Υφυπουργέ, γνωρίζετε –επειδή ξέρω ότι μιλάτε με ανθρώπους- ότι όταν χτυπάνε τα τηλέφωνα στα γραφεία μας, όταν μας σταματούν οι εργαζόμενοι στο δρόμο και μας ρωτούν εάν πρέπει να φύγουν ή να μείνουν, τότε υπάρχει πρόβλημα. 
     Υπάρχει πρόβλημα ασφάλειας σε ό,τι αφορά την κοινωνική ασφάλιση και την αντίληψη που έχουν οι εργαζόμενοι. Και γι’ αυτό το πρόβλημα της ασφάλειας, γι’ αυτήν την κοινωνική ανασφάλεια, που έχει δημιουργηθεί ευθύνεστε εσείς. Η πολιτική σας είναι που την έχει δημιουργήσει και γι’ αυτό σας καλούμε να αλλάξετε γρήγορα ρότα. 
     Σας ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Θα ήθελα να γνωστοποιήσω στο Σώμα ότι από το Γραμματέα του Προεδρείου της Κοινοβουλευτικής Ομάδας του ΠΑΣΟΚ πήραμε επιστολή  με την οποία ορίζεται Κοινοβουλευτικός Εκπρόσωπος του ΠΑΣΟΚ για τη συγκεκριμένη επερώτηση η συνάδελφος κ. Παρασκευή Χριστοφιλοπούλου.
     Επίσης, από το Κομμουνιστικό Κόμμα Ελλάδος ο κ. Ορέστης Κολοζώφ ορίζει ως Κοινοβουλευτικό Εκπρόσωπο τον κ. Δημήτριο Τσιόγκα. 
     Επίσης, από το Συνασπισμό Ριζοσπαστικής Αριστεράς ορίζεται ως Κοινοβουλευτικός Εκπρόσωπος ο κ. Αθανάσιος Λεβέντης. 
     Η συνάδελφος κ. Αντωνίου έχει το λόγο.
     ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, από το Νοέμβριο του 2004, που οι Βουλευτές του ΠΑΣΟΚ κατέθεσαν και πάλι επερώτηση για το ζήτημα της κοινωνικής ασφάλισης μέχρι σήμερα, βλέπουμε ότι ο χρόνος έχει κυλήσει εις βάρος του ασφαλιστικού συστήματος και κατά συνέπεια εις βάρος των συμφερόντων των ασφαλισμένων. Ο βασικός λόγος γι’ αυτό είναι ότι η ασφαλιστική μεταρρύθμιση, που προβλέπεται από τους νόμους 3029 και 3232 της Κυβέρνησης του ΠΑΣΟΚ, στην πράξη δεν εφαρμόζονται. 
     Από την άλλη πλευρά, η Κυβέρνηση δεν ξεκαθαρίζει ποιες είναι οι προθέσεις της σχετικά με το ασφαλιστικό και δημιουργεί σύγχυση, αβεβαιότητα και προπαντός ανησυχία στους πολίτες, οι οποίοι τελικά δεν γνωρίζουν τι να περιμένουν. 
     Τόσο ο πολιτικός της λόγος, όσο και η πρακτική της, περιέχουν πληθώρα αντιφάσεων. Άλλα σκέπτεται, άλλα δηλώνει και τελικά βλέπουμε ότι άλλα μεθοδεύει. Άλλη είναι η ταυτότητα της Νέας Δημοκρατίας και άλλη η εικόνα που προσπαθεί να εμφανίσει. 
     Πρώτη αντίφαση: Προεκλογικά, προσπαθούσε να πείσει τον ελληνικό λαό ότι η Νέα Δημοκρατία είναι ένα κόμμα, που πιστεύει στις αξίες της κοινωνικής αλληλεγγύης, της κοινωνικής δικαιοσύνης, της κοινωνικής συνοχής. Βέβαια, στο πρόγραμμά της μας έλεγε ότι όταν θα γίνει κυβέρνηση, θα εφαρμόσει την ασφαλιστική μεταρρύθμιση του 1990-1993, δηλαδή εκείνη τη μεταρρύθμιση που όχι μόνο δεν έλυσε, με κοινωνικά δίκαιο τρόπο το ασφαλιστικό, αλλά δημιούργησε πολλά προβλήματα και ενίσχυσε την παθογένεια του συστήματος που το ΠΑΣΟΚ τα προηγούμενα χρόνια προσπάθησε να αντιμετωπίσει, να λύσει και να αμβλύνει τις αντιθέσεις από εκείνη την ασφαλιστική μεταρρύθμιση. 
     Βέβαια, από τότε μπήκε και το στοιχείο της μη αλληλεγγύης μεταξύ των γενεών. Και βλέπουμε σήμερα αυτό το στοιχείο στη νέα Κυβέρνηση της Νέας Δημοκρατίας να εμφανίζεται σε πολλά πεδία, όχι μόνο στο ασφαλιστικό, αλλά και στο ζήτημα των εργασιακών σχέσεων. 
     Δεύτερη αντίφαση: Μετά τις εκλογές, η Νέα Δημοκρατία έρχεται να θέσει στις προγραμματικές της δηλώσεις ότι θα εφαρμόσει τη μεταρρύθμιση του ΠΑΣΟΚ. Έχουν περάσει δεκατέσσερις μήνες και δεν έχει πάρει πρωτοβουλία γι’ αυτό. 
     Βέβαια, παρατηρούμε τους τελευταίους μήνες ένα αλαλούμ στην Κυβέρνηση, διότι ο Υπουργός Απασχόλησης έλεγε μέχρι πριν λίγο ότι δεν υπάρχει θέμα ασφαλιστικού, ότι δεν θα ανοίξουμε το ασφαλιστικό. Ο κ. Αλογοσκούφης, όμως, ανοίγει το θέμα και βέβαια το ανοίγει με τέτοιο τρόπο, όπως είπα και πριν, που δημιουργεί τεράστια αγωνία στους ασφαλισμένους, στους εργαζόμενους και στους συνταξιούχους, διότι δεν μας ξεκαθαρίζει ποιες είναι οι θέσεις της. 
     Βλέπουμε μια Κυβέρνηση να μην έχει σχέδιο, να μην έχει πρόταση και βέβαια να μην ξεκαθαρίζει την πολιτική της. Προσπαθεί να μεταθέσει τις δικές της ευθύνες, για το ασφαλιστικό, σ’ ένα αναρμόδιο όργανο για συζήτηση, όπως είναι το ασφαλιστικό, που είναι η ΟΚΕ. Αυτό το λέω, διότι έχει δημιουργήσει ένα ομιχλώδες τοπίο η Νέα Δημοκρατία, διότι φοβάται να συγκρουστεί και να αναλάβει τις ευθύνες της, γιατί δεν θέλει να εμφανίσει το πραγματικό της πρόσωπο που είναι το νεοφιλελεύθερο πρόσωπο της Νέας Δημοκρατίας, μονεταιριστικής αντίληψης. Βέβαια, γι’ αυτόν το λόγο δεν συζητάει και δεν αναλαμβάνει τις ευθύνες της. 
     Αυτό το βλέπουμε όχι μόνο στο ασφαλιστικό, το βλέπουμε και στις εργασιακές σχέσεις. 
     Θα ήθελα, κύριε Υπουργέ, να σας πω σήμερα ότι είδαμε σε δημοσιεύματα του Τύπου τον κ. Βουρλούμη, πολιτικό προϊστάμενο του ΟΤΕ διορισμένο από την Κυβέρνησή σας, να λέει στους εργαζόμενους ότι τελικά θα αλλάξει το καθεστώς στον Οργανισμό Τηλεπικοινωνιών. Οι νεοεισερχόμενοι πλέον στον Οργανισμό θα μπαίνουν χωρίς μονιμότητα, χωρίς διασφάλιση και μάλιστα να λέει ότι είναι θέμα πολιτικής βούλησης της Κυβέρνησης που αν δεν υλοποιηθεί, θα θεωρηθεί ήττα. Βλέπουμε, δηλαδή, ότι προσπαθείτε να ανοίξετε αυτά τα θέματα διαφόρων οργανισμών με συγκεκριμένη κατεύθυνση, χωρίς, όμως, να αναλαμβάνετε εσείς το θέμα. Και ξέρετε πολύ καλά, κύριε Υπουργέ, ότι όταν μιλάμε για το ασφαλιστικό δεν μπορεί να υπάρχει μια αντίληψη, όπως έχει η σημερινή Κυβέρνηση, η δική σας, να αντιμετωπίζει αυτό το θέμα, το κοινωνικό ζήτημα, από την πλευρά των παροχών προς τους ασφαλισμένους, αλλά θα πρέπει να το δει συνολικά από την πλευρά των εισροών προς το σύστημα. Γι’ αυτό θα πρέπει να δούμε πώς θα αντιμετωπιστεί το ασφαλιστικό. Να μας πείτε τι θα κάνετε για την καταπολέμηση της εισφοροδιαφυγής, τι θα κάνετε για την ανάπτυξη της οικονομίας, τι θα κάνετε για τη δημιουργία νέων θέσεων εργασίας. Διότι αν δεν τα δούμε αυτά, εφ’ όσον βρίσκονται σε μία διαλεκτική σχέση, δεν μπορούμε να συζητάμε για αντιμετώπιση προβλημάτων στο ασφαλιστικό σύστημα.
     Κύριε Υπουργέ, κλείνοντας, θα ήθελα και εγώ στη σημερινή συζήτηση να τοποθετηθείτε και να έχετε ξεκάθαρες θέσεις, γιατί δεν μπορούμε να γνωρίζουμε τις θέσεις σας λόγω του αλαλούμ που έχει δημιουργηθεί και όπως είπε και ο προηγούμενος συνάδελφος το βλέπουμε αυτό, όχι μόνο στο ασφαλιστικό. Ακόμη και για τον εορτασμό της Πρωτομαγιάς υπήρχε μια τεράστια σύγχυση για το τι θα συμβεί. Και σήμερα, κύριε Υπουργέ, κάναμε την επίκαιρη επερώτηση προς το Υπουργείο το δικό σας, της Απασχόλησης και Κοινωνικής Προστασίας, και στο Υπουργείο Οικονομίας και Οικονομικών, διότι έχουμε δει την Νέα Δημοκρατία να αντιλαμβάνεται όλα αυτά τα ζητήματα ως δημοσιονομικά προβλήματα και όχι ως κοινωνικά ζητήματα. Σε λίγο θα αναρωτηθούμε αν υπάρχει Υπουργείο Εργασίας. Για όλα ασχολείται το Υπουργείο Εθνικής Οικονομίας. 
     Θα ήθελα, επίσης,  και εγώ από την πλευρά μου να μας απαντήσετε και να μας πείτε, εάν θα δώσετε τα χρήματα για την τριμερή χρηματοδότηση του συστήματος, αν θα λειτουργήσετε τελικά την αναλογιστική αρχή, αν τελικά θα προχωρήσετε στην ομαδοποίηση των επικουρικών ταμείων, αν θα ασχοληθείτε σοβαρά με τις εκατό χιλιάδες των εργαζομένων, που πρέπει να ασφαλιστούν στον πρωτογενή τομέα και βέβαια να μας πείτε τι θα κάνετε με τις περιβόητες κλίμακες του ΕΚΑΣ που το Υπουργείο Εργασίας είχε ολοκληρώσει και ρυθμίσει. 
     ΠΡΟΕΔΡΕΥΩΝ (Ιωάννης Τραγάκης):  Παρακαλώ, ολοκληρώστε, κυρία συνάδελφε.
     ΤΟΝΙΑ ΑΝΤΩΝΙΟΥ: Τελειώνω, κύριε Πρόεδρε.
     Είδαμε δημοσιεύματα στον Τύπο ότι ρυθμίστηκαν. Πάλι το Υπουργείο Οικονομίας και Οικονομικών δεν έλυσε το θέμα και έχουμε πάνω από εξήντα χιλιάδες συνταξιούχους να έχουν πρόβλημα. Και βέβαια και το περιβόητο ΛΑΦΚΑ, διότι ένα χρόνο γι’ αυτό συζητάμε. Για το ΛΑΦΚΑ υπάρχει πολιτική δέσμευση και περιμένουμε να φέρετε τη διάταξη στη Βουλή.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο χρόνος σας θα κρατηθεί από τη δευτερολογία.
     Ευχαριστούμε, κυρία συνάδελφε.
     Ο κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, κυρίες και κύριοι συνάδελφοι, η Κυβέρνηση έχει κατά καιρούς δεσμευθεί τόσο διά στόματος του Πρωθυπουργού όσο και του αρμόδιου Υπουργού «ότι προχωρούμε στην εφαρμογή των νόμων 3029 και 3232 του 2002 που ψήφισαν οι απελθούσες κυβερνήσεις». Βέβαια, απ’ ό,τι φαίνεται στην πράξη δεν έχει κάνει τίποτα για την εφαρμογή και την υλοποίηση αυτών των νόμων. Νόμων που με βάση και την πρόσφατη μελέτη της Γενικής Συνομοσπονδίας Εργατών Ελλάδος αποδεικνύεται ότι εάν υλοποιηθούν πλήρως μπορούν να διασφαλίσουν τη βιωσιμότητα του ασφαλιστικού συστήματος μέχρι και το 2027. Νόμοι που θέλω να προσθέσω ότι ψηφίστηκαν μετά από αγώνες και απεργιακές κινητοποιήσεις των ίδιων των εργαζομένων.
      Σε ό,τι αφορά στον τομέα της χρηματοδότησης, τα χρέη του κράτους, κύριε Υφυπουργέ, στο ΙΚΑ χωρίς τις προσαυξήσεις, με βάση τη μελέτη πάντα της Γενικής Συνομοσπονδίας Εργατών Ελλάδος, ανέρχονται σε 4,1 δισεκατομμύρια ευρώ. 
     Τα χρέη των ιδιωτών προς το ΙΚΑ για τη χρονιά που πέρασε χωρίς προσαυξήσεις ήταν 2,1 δισεκατομμύρια ευρώ. Και σε αυτά τα χρέη δε συμπεριλαμβάνονται μόνο οι εισφορές των εργοδοτών. Συμπεριλαμβάνονται και οι εισφορές των ίδιων των εργαζομένων, που εισπράχθηκαν από εργοδότες και δεν αποδόθηκαν στο ΙΚΑ. Αντί -για το μείζον αυτό πρόβλημα που συνιστά κλοπή των εισφορών των εργαζομένων- η Κυβέρνηση να βρει έναν αποτελεσματικό τρόπο, προκειμένου να τους αναγκάσει να πληρώσουν αυτά που χρωστούν, προτίμησε τη ρύθμιση. Τα αποτελέσματα είναι γνωστά. Μόνο το 20% των οφειλετών προσέτρεξε να κάνει τις σχετικές ρυθμίσεις.
     Κύριε Υφυπουργέ, από την εισφοροδιαφυγή το ΙΚΑ χάνει 1,8 δισεκατομμύρια ευρώ το χρόνο, από τη μη καταβολή υποχρεώσεων από τα ταμεία των εργοδοτών ΟΑΕ, ΤΣΑ κλπ., στα οποία το ΙΚΑ παρέχει υπηρεσίες υγείας, οφείλονται 1,2 δισεκατομμύρια ευρώ. Από αυτά η Κυβέρνηση έστερξε μέσα από τον πρόσφατο κρατικό προϋπολογισμό του 2005 να εγγράψει μόνο 265.000.000. Πού είναι αλήθεια τα υπόλοιπα; Τι κάνει η Κυβέρνηση για όλα αυτά τα ζητήματα, που αφορούν τη χρηματοδότηση; Ποιος είναι ο ρόλος της για την εφαρμογή των νόμων; Είναι, κύριε Πρόεδρε, μόνο ο ρόλος του θεατή ή ο ρόλος του τροχονόμου, σε σχέση με τις τεράστιες αυτές οφειλές; Με αυτή τη στάση, κύριε Υφυπουργέ, διαπαιδαγωγείτε αλήθεια την ελληνική κοινωνία και τους Έλληνες φορολογούμενους;
     Σχετικά με τις διαρθρωτικές αλλαγές που προέβλεπε ο ν. 3029/2002 ο Υπουργός σας, ο κ. Παναγιωτόπουλος, μας έλεγε ότι «προχωρούμε μετά από κοινωνικό διάλογο στο διοικητικό και οργανωτικό εκσυγχρονισμό των φορέων κοινωνικής ασφάλισης με συνέχιση των συγχωνεύσεων, ομαδοποιήσεων, ενοποιήσεων». Αλήθεια, πού είναι ο διάλογος με τη Γενική Συνομοσπονδία Εργατών Ελλάδας και τα ενδιαφερόμενα ταμεία κύριας και επικουρικής ασφάλισης για την υλοποίηση των παραπάνω; 
     Και μη μας πείτε ότι κάνετε διάλογο με τους τραπεζοϋπαλλήλους, γιατί κάθε άλλο παρά το ασφαλιστικό των τραπεζοϋπαλλήλων η Κυβέρνηση –και δεν εννοώ εσάς προσωπικά- θέλει να λύσει. 
     Θέλετε να ελαφρύνετε τις τράπεζες από τις υποχρεώσεις τους στα ασφαλιστικά ταμεία, προκειμένου να εφαρμόσουν τα διεθνή λογιστικά πρότυπα, φορτώνοντας, όμως, στο κράτος ένα τεράστιο βάρος. Θέλετε να εμφανίσετε μείωση των δημοσιονομικών ελλειμμάτων με την εγγραφή στον προϋπολογισμό του επικουρικού ταμείου, που προτείνετε να συσταθεί σαν νομικό πρόσωπο δημοσίου δικαίου, των χρημάτων που υποσχέθηκαν να σας δώσουν οι τράπεζες. Αρνείστε την ένταξη των ειδικών ταμείων στο ΙΚΑ, με βάση τις διατάξεις των καταστατικών τους, όπως προβλέπει ο ν. 3029/2002. Αρνείστε τη δημιουργία ενός ενιαίου επικουρικού ταμείου με τη μορφή και το περιεχόμενο του άρθρου 11 του ν. 3029/2002. 
     Η στάση σας αυτή είναι μία στάση που επιδιώκει να εξυπηρετήσει τους δικούς σας στόχους, χωρίς να σας ενδιαφέρει, αν και κατά πόσον το ταμείο που προτείνετε να συσταθεί σαν νομικό πρόσωπο δημοσίου δικαίου θα είναι ταμείο βιώσιμο, θα είναι ταμείο που θα μπορέσει μακροπρόθεσμα να διασφαλίσει τα πραγματικά δικαιώματα των ασφαλισμένων τραπεζοϋπαλλήλων. Πέρα, όμως, από τα παραπάνω υπάρχουν μία σειρά από μεγάλες και σοβαρές εκκρεμότητες, που τις αφήνετε να διαιωνίζονται σε βάρος των ασφαλισμένων.
     Με το άρθρο 7, όπως ακούστηκε, του ν. 3232/2002 προβλέπεται η υπαγωγή στην ασφάλιση του ΟΓΑ ανειδίκευτων εργατών, που ασχολούνται στον αγροτικό τομέα και που έπρεπε να είχαν ήδη ασφαλιστεί στον ΟΓΑ. Εκατό χιλιάδες εργαζόμενοι είναι αυτήν τη στιγμή ανασφάλιστοι, είναι κυριολεκτικά στον αέρα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Για το ΕΚΑΣ είχατε δεσμευτεί ότι θα υπάρξει διεύρυνση των εισοδηματικών κλιμακίων σε δώδεκα κλίμακες. Η απαράδεκτη αδιαφορία σας είχε σαν αποτέλεσμα τριάντα πέντε χιλιάδες δικαιούχοι του ΕΚΑΣ να χάσουν το επίδομα αυτό μέσα στο 2004 και εξήντα χιλιάδες –και ολοκληρώνω, κύριε Πρόεδρε- είναι εκείνοι που θα το χάσουν το 2005, αν δεν κάνετε πράξη τη δέσμευσή σας αυτή.
     Το άρθρο 1 του ν. 3232 προσδιορίζει τον τρόπο υπολογισμού της διαδοχικής σύνταξης. Η μη υλοποίησή του έχει ως αποτέλεσμα εκατόν πενήντα χιλιάδες δικαιούχοι του ΙΚΑ και διακόσιες πενήντα χιλιάδες στο σύνολο των ταμείων να περιμένουν στην ουρά, κύριε Υφυπουργέ, να πάρουν τη σύνταξη που δικαιούνται. Δεν έχετε δικαίωμα να το κάνετε αυτό. Και δεν εννοώ εσάς προσωπικά. Πιστεύω ότι έχετε -αλλά θα πρέπει να το αποδείξετε και στην πράξη, είστε ένας άνθρωπος που προέρχεστε από τις τάξεις των εργαζομένων- την ανάλογη ευαισθησία. Η Κυβέρνηση, όμως, δεν έχει το δικαίωμα να συμπεριφέρεται με αυτόν τον τρόπο στα ζητήματα της κοινωνικής ασφάλισης. Δεν έχετε το δικαίωμα με την πρακτική σας να υπονομεύετε όσα οι εργαζόμενοι με αγώνες και θυσίες, αλλά και οι κυβερνήσεις του ΠΑΣΟΚ μπόρεσαν να δημιουργήσουν. 
     Αν πιστεύετε ότι θα καταφέρετε με αυτή σας την πολιτική να απαξιώσετε σε πρώτη φάση και να καταργήσετε μετά τους νόμους αυτούς, είστε γελασμένοι. Εμείς δεν θα σας το επιτρέψουμε. Είναι καιρός να αλλάξετε πορεία, διαφορετικά σπέρνετε ανέμους και θα θερίσετε θύελλες.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, εξυπακούεται ότι και ο δικός σας χρόνος θα κρατηθεί από τη δευτερολογία σας.
     Το λόγο έχει ο κ. Γρηγοράκος για πέντε λεπτά.
     ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, αγαπητοί συνάδελφοι, πριν προχωρήσω σε ορισμένες διαπιστώσεις γύρω από το ευαίσθητο θέμα του ασφαλιστικού και του συστήματος κοινωνικής ασφάλισης, πολύ σύντομα θα σκιαγραφήσω το πολιτικό σκηνικό των τελευταίων ημερών του προηγούμενου χρόνου στην Έκθεση της Θεσσαλονίκης, αλλά και το σημερινό. 
     Έτσι, λοιπόν, βλέπουμε ότι στη Διεθνή Έκθεση της Θεσσαλονίκης το 2004 ο Πρωθυπουργός δήλωσε ότι δεν ανοίγει το ασφαλιστικό. Ο Πρωθυπουργός έλεγε ότι δεν ανοίγει και ο Υπουργός έλεγε ότι δεν αυξάνονται τα όρια της συνταξιοδότησης, δεν μειώνονται οι συντάξεις, δεν αλλάζει τίποτα. Μετά, όμως, από την απογραφή και την επιτήρηση το σκηνικό άλλαξε πολύ γρήγορα. Δηλαδή, υπήρξαν δεσμεύσεις από την Κυβέρνηση της Νέας Δημοκρατίας απέναντι στην Κομισιόν για διαρθρωτικές αλλαγές με κύριους πυλώνες τις μεταρρυθμίσεις στο σύστημα κοινωνικής ασφάλισης και την αγορά εργασίας. 
     Επίσης, είναι αλήθεια ότι τους τελευταίους μήνες παρατηρούμε ένα αλαλούμ δηλώσεων. Δηλαδή, κάθε Υπουργός λέει τα δικά του, για την Πρωτομαγιά. Ο Υπουργός Απασχόλησης λέει για την Πρωτομαγιά αυτό, ο Υπουργός Δημόσιας Διοίκησης λέει αυτό, ο Πρωθυπουργός λέει αυτό και έτσι δημιουργείται μία μεγάλη αβεβαιότητα στους πολίτες. Κάθε φορά που φέρνετε ένα νομοσχέδιο στη Βουλή ή κάθε φορά που συζητάμε ο λαός φοβάται ότι κάτι καινούργιο «θα του σκάσει» σαν βόμβα.
     Σήμερα η οικονομική θέση της χώρας μόνο δεινή θα μπορούσε να χαρακτηριστεί. Ας όψεται, βέβαια, η δημοσιονομική απογραφή, που έχει περιορίσει τους πόρους, αλλά και το πεδίο επιλογών. Οι νέοι φόροι που επέβαλε η Κυβέρνηση, σε συνδυασμό με την ακρίβεια, στην αγορά, το υψηλό ποσοστό ανεργίας και τα χαμηλά ποσοστά απασχόλησης είναι παράμετροι που διαμορφώνουν ένα δύσκολο κοινωνικοοικονομικό περιβάλλον μέσα στο οποίο πρέπει να εφαρμοστεί ο τόσο πολυδιαφημισμένος, αλλά ουσιαστικά ανύπαρκτος διάλογος για το ασφαλιστικό.
     Η εισοδηματική πολιτική θα είναι σίγουρα περιοριστική τα επόμενα δύο χρόνια. Είναι το πορτογαλικό σύνδρομο, κύριε Υπουργέ. Ακόμα και σήμερα δεν έχει ορθοποδήσει η οικονομία της Πορτογαλίας. Χάριν της απογραφής του 2002 έχουν 4,9% δημοσιονομικό έλλειμμα και 1,1% ρυθμό ανάπτυξης. Αυτό σας κατατρέχει και εσάς και δεν μπορείτε να βρείτε το βηματισμό σας, όπως λέτε. Τα έχετε κάνει σαλάτα και δεν υπάρχουν πολλά περιθώρια για αισιόδοξες εκτιμήσεις για το μέλλον.
     Για να αντιμετωπιστούν οι αυξημένες δαπάνες για συντάξεις, απαιτούνται υψηλοί ρυθμοί ανάπτυξης και ένα χαμηλό δημοσιονομικό έλλειμμα, που για τους γνωστούς πλέον λόγους -ερασιτεχνισμού, αδεξιότητας και αυτοχειρίας- δεν φαίνονται στον ορίζοντα. Πρόσφατη έκθεση, μάλιστα, που δημοσιεύτηκε στο διεθνές περιοδικό FOCUS, κατατάσσει τη χώρα μας στη δέκατη θέση, σε σύνολο πενήντα χωρών σε όλο τον κόσμο, όσον αφορά τους δείκτες μιζέριας, όπως τους ονομάζει χαρακτηριστικά. Αυτοί οι δείκτες προκύπτουν από το άθροισμα των ανωτάτων συντελεστών φορολογίας, των ασφαλιστικών εισφορών και του ΦΠΑ, που επιβάλλονται στα φυσικά και νομικά πρόσωπα. Εμφανίζεται, δηλαδή, το ελληνικό κράτος να επιβαρύνει ιδιαίτερα τους πολίτες και τις επιχειρήσεις με φόρους και εισφορές. 
     Σημειώνεται εδώ ότι η συγκεκριμένη κατάταξη έχει γίνει με βάση τους φόρους και τις κρατήσεις για εισόδημα 50.000 ευρώ, που για τη χώρα μας δεν θεωρείται χαμηλό, αλλά είναι ένα υψηλό εισόδημα. Αυτό που χρήζει προσοχής, είναι οι ιδιαίτερα χαμηλές κοινωνικές παροχές που απολαμβάνουν οι Έλληνες πολίτες-φορολογούμενοι σε σχέση με αυτά που πληρώνουν, μέσα στα οποία συμπεριλαμβάνονται και οι ασφαλιστικές εισφορές. Οι συντάξεις που παίρνουν οι Έλληνες, δεν ανταποκρίνονται στο ύψος των εισφορών.
     Μέσα σ’ αυτό το πλαίσιο, λοιπόν, η σημερινή Κυβέρνηση «άνοιξε», εντός εισαγωγικών γιατί τελικά δεν άνοιξε, το ασφαλιστικό και άφησε τους βιομηχάνους να κάνουν το πρώτο βήμα, αφού δεν είχε η ίδια το πολιτικό σθένος να ανοίξει το ασφαλιστικό, αν και τόσο καιρό μας κατηγορούσε για τους συγκεκριμένους νόμους, που είχαμε ψηφίσει. Ήταν μία πρόσκληση για διάλογο που έκανε η Κυβέρνηση μέσω των βιομηχάνων, ήταν μία προσπάθεια επιμερισμού του όποιου πολιτικού κόστους, μέσω της λεγόμενης συναίνεσης, με πλάγιο τρόπο. Είναι μία πρόσκληση ερασιτεχνική και νεφελώδης. Η Κυβέρνηση δεν έχει ατζέντα, ιδέες, περιεχόμενο και πρόταση. Φοβάται μήπως αποκαλυφθούν οι φιλελεύθερες προθέσεις της και γι’ αυτό ρίχνει τροχιοδεικτικές βολές δεξιά και αριστερά για τα όρια ηλικίας συνταξιοδότησης, για τις εισφορές και τις ανταποδοτικές απολαβές. Δεν έχει καταγράψει την πραγματικότητα και δεν έχει στοιχεία. Πώς, λοιπόν, ζητά το διάλογο; Πάνω σε τι θα κάνουμε το διάλογο για το ασφαλιστικό;
     Εν τω μεταξύ, η Κυβέρνηση δεν προχωρά στην εφαρμογή των υπαρχόντων νόμων, δηλαδή του ν. 3029/2002 -στην εφαρμογή του οποίου συνηγορούν η ΓΣΕΕ και η ΟΚΕ- και του ν. 3232. 
     Επίσης συνδέει σκόπιμα το ασφαλιστικό, όπως και το εργασιακό, με την ανταγωνιστικότητα. Είδαμε σήμερα τη βόμβα που έπεσε στο Εθνικό Συμβούλιο για την Ανταγωνιστικότητα για τις εργασιακές σχέσεις στο ασφαλιστικό, όπου άρχισε να φαίνεται πια η σχεδιαζόμενη αλλαγή του μοντέλου ανάπτυξης της χώρας.
     	Τρόμο προκάλεσαν οι προτάσεις του συμβουλίου, παρουσία του Υπουργού κ. Σιούφα. Προτάσεις για διάλογο, τις αποκάλεσε ο κ. Σιούφας. Εσείς τις συνυπογράφετε, κύριε Υπουργέ; Μήπως κινούνται κι αυτές στο ίδιο μήκος κύματος με τις προτάσεις του Γενικού Γραμματέα του ΟΑΣΑ κ. Ντόναλντ Τζόνσον για δουλειά, μέχρι να πεθάνουμε και για ψήφο στα δεκαπέντε και για τόσα άλλα φοβερά που είπε; Μόνο για τον καινούργιο Καιάδα δεν μας μίλησε ο κ. Τζόνσον. 
     	Ασφαλιστικό τραπεζών: Για τις τράπεζες, ετοιμάζεται νομοθετική ρύθμιση για τη δημιουργία ενιαίου επικουρικού ταμείου. Σ’ αυτό θα ενσωματωθούν τα υπάρχοντα επικουρικά ταμεία. Θα έχει χαρακτήρα νομικού προσώπου δημοσίου δικαίου αντί για ιδιωτικού δικαίου, όπως επιθυμούν οι εργαζόμενοι. Αυτό θα γίνει, για να αποτελέσει «σωσίβιο» του προϋπολογισμού του 2005 και του 2006 από τα πλεονάσματα που θα προκύψουν, τα οποία υπολογίζονται στα 2,5 έως 3 δισεκατομμύρια ευρώ. Το ποσό αυτό θα προστεθεί στην «άσπρη τρύπα» των πλεονασμάτων των οργανισμών των ασφαλιστικών ταμείων, που μειώνουν κατά 1,5% έως 2% το δημοσιονομικό έλλειμμα του 2005. 
     	Είναι, λοιπόν, να απορεί κανείς αυτήν τη στιγμή που η δημιουργική λογιστική, που καταδικάστηκε λυσσαλέως από τη Νέα Δημοκρατία, τώρα υιοθετείται, όπως βέβαια και οι «άσπρες τρύπες». Θέλει, δηλαδή, η Κυβέρνηση να μας πείσει ότι δεν είναι αυτή, που τώρα μετακυλίει την κάλυψη των αναγκών του νέου ταμείου στα επόμενα χρόνια, φορτώνοντας τους προϋπολογισμούς του μέλλοντος.
     Δεν είναι αυτός ο ορισμός της δημοσιονομικής λογιστικής; Τότε τι είναι; Θα είναι μειωμένες οι παροχές για τους νεοεισερχόμενους στο νέο ταμείο σε σχέση με τους ήδη εργαζόμενους; Το σχέδιο αυτό θα εφαρμοστεί ως «πιλότος» για τον ευρύτερο δημόσιο τομέα -και κυρίως για τις εισηγμένες ΔΕΚΟ- το 2006. Τι θα γίνει, αν αποτύχει; Περιμένουμε την απάντησή σας. 
     Μειωμένες εργοδοτικές εισφορές για τις τράπεζες και αργότερα για τις ΔΕΚΟ από τα 29% στα 13,13%, αλλά μικρότερες οι ανταποδοτικές απολαβές για τους συνταξιούχους. Λιγότερα οι τραπεζίτες, λιγότερα και οι εργαζόμενοι. 
     Η ευελιξία που επιδιώκει η Κυβέρνηση, το κόμμα της Νέας Δημοκρατίας, κύριε Υπουργέ, είναι κάτι που βολεύει την ίδια, λόγω των μεγάλων ελλειμμάτων, για να αποφύγει το πολιτικό κόστος και τους τραπεζίτες και για να ανταγωνιστεί τα διεθνή λογιστικά πρότυπα. Τίποτε άλλο δεν γίνεται. 
     Ευρωπαϊκά ανάλογα; Στη Γαλλία και στη Γερμανία υπάρχουν σχέδια «τετραγωνισμού του κύκλου». Αυτά έχουν ξεπεραστεί πριν από πολλά χρόνια και κανείς δεν μπόρεσε να το κάνει αυτό. Θα προσπαθήσετε να το κάνετε κι εσείς; Δεν πήραν την έγκριση από την EUROSTAT.
     Ο μόνος νόμος που προσφέρει μία μακρόπνοη στρατηγική, είναι ο ν. 3129/2002 για τη μεταρρύθμιση του συστήματος κοινωνικής ασφάλισης, που έφερε η κυβέρνηση του ΠΑΣΟΚ. Ήταν μία σταδιακή και ομαλή προσέγγιση μακράς πνοής, που φιλοδοξούσε να εξασφαλίσει ένα ανθεκτικό σύστημα κοινωνικής ασφάλισης για τα επόμενα τριάντα χρόνια. 
     Σήμερα η Κυβέρνηση, διαμέσου του Υπουργού Οικονομίας και Οικονομικών παραδέχεται ότι αντέχει για είκοσι χρόνια ακόμη χάρη στο ν. 3029/2002. Ο νόμος του 2002 αντιμετώπιζε και αντιμετωπίζει την πολυδιάσπαση και τον πολυκερματισμό του συστήματος ασφάλισης τόσο σε οργανωτικό όσο και σε επίπεδο παροχών, δίνοντας λύση σ’ ένα προβληματικό σύστημα, που διαιώνιζε μία κατάσταση ανασφάλειας, αβεβαιότητας, μειωμένης αποτελεσματικότητας και κατασπατάλησης πόρων. Εξασφάλιζε ένα ενιαίο σύστημα με ίσους όρους για όλους τους ασφαλισμένους. Εξασφάλιζε μία σιγουριά ως προς τη χρηματοδότηση του συστήματος ασφάλισης, που παράλληλα θωράκιζε τον προϋπολογισμό από αιφνιδιασμούς. Επιπλέον, δημιουργούσε τις αναγκαίες διαρθρωτικές σχέσεις, πλησιάζοντας στα κοινοτικά πρότυπα και αμβλύνοντας τις μεγάλες ανισότητες που υπήρχαν στο σύστημα της συνταξιοδότησης. Αποτελούσε μία προσέγγιση κοινωνικού και όχι αυστηρά δημοσιονομικού χαρακτήρα, όπως κάνει σήμερα η Κυβέρνηση, εντασσόμενη σ’ ένα πλαίσιο διανεμητικής και αναδιανεμητικής πολιτικής, δηλαδή κοινωνικής πολιτικής που συνδεόταν μ’ έναν υψηλό ρυθμό ανάπτυξης. 
     Σήμερα το οικονομικό πλαίσιο είναι ιδιαίτερα δυσμενές. Αυτό έχει παρενέργειες και στην όποια πολιτική για την κοινωνική ασφάλιση. Το πρόβλημα της ασφάλισης συνδέεται άμεσα με το δημογραφικό πρόβλημα, την υπογεννητικότητα, τη «μαύρη» ανασφάλιστη εργασία, την παραοικονομία, την εισφοροδιαφυγή, το ρυθμό ανάπτυξης. Όλα αυτά είναι προβλήματα που απαιτούν λύσεις, μετά από το διάλογο με τους κοινωνικούς εταίρους, αλλά χρειάζεται και πολιτική βούληση, που αυταπόδεικτα δεν έχετε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΛΕΩΝΙΔΑΣ ΓΡΗΓΟΡΑΚΟΣ: Τελειώνοντας, κύριε Πρόεδρε, θα ήθελα να απευθύνω μερικά ερωτήματα, που παραμένουν αναπάντητα εδώ και δεκαπέντε μήνες. Είναι ερωτήματα, που δεν έχουν τύχει ουσιαστικής απάντησης διαμέσου της υλοποίησης των δεσμεύσεών σας. Είναι ερωτηματικά, που φανερώνουν μία σκόπιμη ομφαλοσκόπηση, μία μικροκομματική τάση βολιδοσκόπησης, αλλά και έναν ορίζοντα νεοφιλελεύθερων οικονομικών πολιτικών. 
     Τα ερωτήματα είναι τα ακόλουθα:
     ΠΡΟΕΔΡΕΥΩΝ (Ιωάννης Τραγάκης): Τώρα θέτετε τα ερωτήματα;
     ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Εξυπακούεται ότι δεν θα δευτερολογήσετε.
     ΛΕΩΝΙΔΑΣ ΓΡΗΓΟΡΑΚΟΣ: Τελείωσα, κύριε Πρόεδρε.
     Γιατί δεν προχωράτε, όπως έχετε δεσμευθεί, στην εξασφάλιση ενός ορθολογιστικού πλαισίου λειτουργίας της Εθνικής Αναλογιστικής Αρχής, όπως είπαν και οι προηγούμενοι συνάδελφοι; 
     Πώς σκοπεύετε να αντιμετωπίσετε φαινόμενα, όπως η φοροδιαφυγή ύψους 3.500.000.000 έως 4.000.000.000 ετησίως;
     Τι θα γίνει ιδιαίτερα με τις ελληνικές συντάξεις, παρά τις σημαντικές αυξήσεις που έγιναν τα τελευταία χρόνια; Σκοπεύετε να αυξήσετε τη μέση πραγματική ηλικία αποχώρησης από την εργασία και τα όρια ηλικίας στις μητέρες; 
     Θα απαντήσετε επιτέλους για το ΕΚΑΣ, που σ’ ένα χρόνο δεν θα πάρουν εκατό χιλιάδες εργαζόμενοι; 
     Θα φέρετε και πότε ρύθμιση-διάταξη για το ΛΑΦΚΑ και ποιος θα πληρώσει το κόστος για το ΛΑΦΚΑ; 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε τα ερωτήματά σας, ήδη έχετε φτάσει στο διπλάσιο χρόνο. 
     ΛΕΩΝΙΔΑΣ ΓΡΗΓΟΡΑΚΟΣ: Απαντήστε γιατί εκατό χιλιάδες εργαζόμενοι στον πρωτογενή τομέα του ΟΓΑ δεν μπορούν σήμερα να ασφαλιστούν.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
     Ο κ. Χωρέμης έχει το λόγο.
     ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κύριοι συνάδελφοι, επειδή ενδεχομένως στην ομιλία του και ο Υφυπουργός Απασχόλησης μπορεί να καταλήξει στο συμπέρασμα ότι για τις σημερινές αδυναμίες και ελλείψεις του συστήματος κοινωνικής ασφάλισης ευθύνεται η προηγούμενη κυβέρνηση και συνολικά το ΠΑΣΟΚ από το 1981 έως σήμερα, θεωρώ απαραίτητο να υπενθυμίσω ορισμένα πράγματα και κυρίως ότι από το 1981 μέχρι το 1989 θεμελιώνεται για πρώτη φορά και αναπτύσσεται το κοινωνικό κράτος στη χώρα μας. 
     Είναι, αγαπητοί συνάδελφοι, η Κυβέρνηση του ΠΑΣΟΚ που το 1981 αναλαμβάνει την ιστορική ευθύνη να καλύψει το μεγάλο κενό της απουσίας του κοινωνικού κράτους με πλέγμα πολιτικών και στους άλλους τομείς της υγείας και της παιδείας, αλλά και στην κοινωνική ασφάλιση και πρόνοια.
     Για πρώτη φορά στη χώρα μας το κράτος υπήρξε αρωγός στις προσπάθειες για αξιοπρεπή διαβίωση και ίσες ευκαιρίες. Σ’ αυτήν τη δεκαετία θεσμοθετείται το πρώτο κοινωνικό κεκτημένο για τον Έλληνα πολίτη. Εν τάχει αναφέρω τα εξής:
     Τα τότε βοηθήματα γίνονται συντάξεις. Θεσμοθετείται η ασφάλιση για όλους τους εργαζομένους σ’ αυτήν τη χρονική περίοδο. Εφαρμόζεται για πρώτη φορά η τριμερής χρηματοδότηση. Τα αποθεματικά των ταμείων, απαξιωμένα και άνευ απόδοσης, αποκτούν αξία. Διασφαλίζονται τα ασφαλιστικά δικαιώματα. Διευρύνεται ο θεσμός της διαδοχικής ασφάλισης στους εργαζόμενους και δίνεται η δυνατότητα να κατοχυρώσουν κάθε ημέρα εργασίας ως ημέρα ασφάλισης, ανεξάρτητα από τον ασφαλιστικό τομέα και φορέα. Ο ΟΓΑ μετατρέπεται σε ταμείο κύριας ασφάλισης, πολύ σημαντική απόφαση, αφού από αυτήν τη στιγμή και μετά ασφαλίζεται το σύνολο των αγροτών μας. Καταργούνται βεβαίως τότε οι διατάξεις του ν. 2084, της Νέας Δημοκρατίας, για την αύξηση των ορίων ηλικίας. Καλύπτονται οι άνεργοι με διάταξη για την ιατροφαρμακευτική περίθαλψη και εξασφαλίζεται στους νέους ανέργους μέχρι είκοσι εννέα ετών και άνω των πενήντα πέντε η ιατροφαρμακευτική περίθαλψη. Αυξάνονται οι συντάξεις για νέους ασφαλισμένους κατά 50%. Καταργούνται οι διατάξεις, που προβλέπουν τη μείωση των επικουρικών συντάξεων. Βελτιώνονται οι προϋποθέσεις για τους εργαζόμενους στα βαρέα και ανθυγιεινά επαγγέλματα. Χορηγείται το ΕΚΑΣ σε συνταξιούχους. Είναι μια σημαντική ρύθμιση, που θέλει να καλύψει το κενό στην ασφάλιση των χαμηλόμισθων.
     Επίσης καθιερώνεται πάγιο σύστημα ρύθμισης οφειλών προς τα ταμεία και δημιουργείται υπηρεσία ελέγχου της εισφοροδιαφυγής. Τετραπλασιάζονται τα αποθεματικά των ταμείων εκείνη την περίοδο. Εισάγονται και εφαρμόζονται ολοκληρωμένα προγράμματα πληροφορικής, με στόχο την απλούστευση των διαδικασιών και την ποιότητα των υπηρεσιών. Ενοποιούνται τα ομοειδή ταμεία. Θεσμοθετείται η προαιρετική ασφάλιση για μακροχρόνια ανέργους. Θεσμοθετείται η εργοδοτική εισφορά για το Επικουρικό Ταμείο των δημοσίων υπαλλήλων. Εντάσσονται στο σύστημα κοινωνικής ασφάλισης και οικονομικοί μετανάστες. 
     Βεβαίως το 2002 διασφαλίζεται ο δημόσιος και κοινωνικός χαρακτήρας με την ασφαλιστική μεταρρύθμιση, μια πολύ σημαντική επιλογή διασφάλισης του δημόσιου και κοινωνικού χαρακτήρα της ασφάλισης. Αντιμετωπίζονται οι αδικίες αυτές, που είχαν προέλθει από τους νόμους της περιόδου 1990-1993. Δημιουργείται το ενιαίο σύστημα ασφάλισης μισθωτών και διασφαλίζεται η βιωσιμότητα με αυτήν τη σημαντική ρύθμιση του 1% του ΑΕΠ στο ΙΚΑ, αλλά και με την ανάληψη των υποχρεώσεων των ταμείων που πρόκειται να ενοποιηθούν. Και, βεβαίως, δημιουργούνται  τα επαγγελματικά συστήματα, προκειμένου να μπορούν οι επαγγελματικές ομάδες να έχουν συμπληρωματικά συστήματα αυτοδιαχειριζόμενα, πέρα από τις ασφαλιστικές εταιρείες. 
     Σήμερα, όμως, παρόλο που αυτή η κατάσταση ολοκληρώθηκε σε σημαντικό βαθμό, μέσα στην πορεία της οποίας υπήρξαν ασφαλώς αδυναμίες και ελλείψεις, διερωτάται κανείς τα εξής:
     Πώς αντιμετωπίζει σήμερα η Κυβέρνηση το μεγάλο και ουσιαστικό ζήτημα της συνέχισης αυτής της προσπάθειας, που δεν είναι ασφαλώς προσπάθεια των κυβερνήσεων του ΠΑΣΟΚ: Αυτό έχει μία πολιτική διάσταση. Είναι κυρίως ζήτημα που αφορά τις θυσίες και τους αγώνες των εργαζομένων.
     Το ερώτημα είναι ακόμη και σας το έθεσαν και οι κύριοι συνάδελφοι προηγουμένως ποια είναι η πολιτική σας. Έχετε πολιτική; Ποια είναι η πολιτική σας απέναντι στο σύστημα κοινωνικής ασφάλισης.
     Υπάρχει μία σύγχυση, υπάρχει μία αβεβαιότητα, δημιουργείται ανασφάλεια. Κυρίως όμως διερωτόμαστε, εάν είναι σκόπιμη αυτή η αντιμετώπιση του συστήματος και των αδυναμιών, οι οποίες διογκώνονται μέρα με την ημέρα μέσα από τη διαχείριση της πολιτικής σας ή, αντίθετα, αν είναι μια κατάσταση που υποδηλώνει μια πλήρη απραξία, ένεκα της ανικανότητας που υπάρχει απέναντι στις μεγάλες ευθύνες και τις μεγάλες τομές που πρέπει να κάνετε εσείς, ώστε να συνεχίσετε μέσα σ’ ένα δρόμο μεταρρυθμίσεων, που είχαμε ανοίξει εμείς.
     Βεβαίως, υπάρχει και η έλλειψη του συντονισμού. Ακούσατε ότι  η εισφοροδιαφυγή έχει ξεπεράσει τα συνηθισμένα όρια και απειλεί το σύστημα. Υπάρχει ανεπαρκής χρηματοδότηση και η μη ενεργοποίηση του Σώματος Επιθεωρητών Εργασίας.
     Προκύπτουν και πολλά άλλα ακόμη ερωτήματα και νομίζω ότι θα πρέπει να αναλάβετε τις ευθύνες σας, να αναλάβετε, δηλαδή, τη μεγάλη ευθύνη της συνέχισης γι’ αυτού, που και εσείς συμφωνήσατε, δηλαδή να τηρήσετε πιστά τις βασικές διατάξεις των ρυθμίσεων των ν. 3029 και 3232.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Απασχόλησης και Κοινωνικής Προστασίας κ. Αγγελόπουλος.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, είμαι υποχρεωμένος να δηλώσω ότι υιοθετώ στο απόλυτο το κείμενο της συζητούμενης επερώτησης. Η επερώτησή σας, ως προς το περιεχόμενό της, είναι σωστή, μόνο που δεν είναι επίκαιρη, όπως την χαρακτηρίζετε. Είναι ετεροχρονισμένη τουλάχιστον κατά δεκατέσσερις, δεκαπέντε μήνες. Και θα ήταν σωστό, εάν κανείς είχε πλήρη γνώση των στοιχείων που αναφέρονται στο σύστημα κοινωνικής ασφάλισης, την επερώτηση αυτή να την έχει καταθέσει λίγες μέρες πριν από τις εκλογές, όταν στα πλαίσια της υλοποίησης του ν. 3029/2002 που ψήφισε η Κυβέρνηση του ΠΑΣΟΚ, το μόνο που φρόντισε να υλοποιήσει από εκείνο το νόμο, ήταν η διάταξη που αφορούσε την ένταξη στο ΙΚΑ-ΕΤΑΜ του ΤΑΠΙΛΤ, δηλαδή το να χαρίσει 600.000.000 ευρώ σε συγκεκριμένο επιχειρηματία από το χώρο των τραπεζών –τόσο ήταν το αναλογιστικό έλλειμμα, με βάση την αναλογιστική μελέτη που είχε συνταχθεί το 2003– ή, με βάση τα επικαιροποιημένα στοιχεία, 900.000.000 ευρώ, δηλαδή 300.000.000.000 δραχμές.
     Και θα ήθελα, επειδή είπα ότι υιοθετώ στο απόλυτο το κείμενο της επερώτησης, να δούμε -γιατί καλό είναι να γίνονται απολογισμοί- σε μια λογική διαδοχής και συνέχειας των κυβερνήσεων στο ελληνικό κράτος, ποια ήταν η κατάσταση την οποία παρέλαβε η Κυβέρνηση της Νέας Δημοκρατίας στις 8 Μαρτίου του 2004. Και το λέω αυτό, γιατί την πρώτη ενέργεια την οποία έκανα όταν πήγαμε στο Υπουργείο στις 11 Μαρτίου, για να έχω έτσι μία πλήρη εικόνα, όπως θα έκανε ο οποιοσδήποτε, αν θέλετε, σωστός μάνατζερ, διαχειριστής, όπως θέλετε πέστε τον, ήταν να ζητήσω να μου φέρουν τους ισολογισμούς των ασφαλιστικών ταμείων, που εποπτεύονται από τη Γενική Γραμματεία Κοινωνικών Ασφαλίσεων.
     Ίσως δεν το γνωρίζετε, κύριοι συνάδελφοι, αλλά η απάντηση που έλαβα, ήταν ότι στα περισσότερα ασφαλιστικά ταμεία είχαν να κλείσουν ισολογισμούς για πάνω από πέντε χρόνια και σε μερικά από αυτά πάνω από επτά χρόνια. Το ίδιο συνέβαινε και με τους ελέγχους που έπρεπε να έχουν διενεργήσει οι ορκωτοί λογιστές, όπως προβλέπεται από τις διατάξεις της ισχύουσας νομοθεσίας. Οι διατάξεις του ν. 3029 που προέβλεπαν την ένταξη των ειδικών ταμείων στο ΙΚΑ-ΕΤΑΜ, είχαν μπει στη ναφθαλίνη. Η μόνη που ενεργοποιήθηκε, όπως είπα και πριν, ήταν η διάταξη η σχετική με την υπουργική απόφαση των δύο Υφυπουργών Εργασίας και Οικονομικών για την ένταξη του ΤΑΠΙΛΤ στο ΙΚΑ-ΕΤΑΜ. Το ίδιο ακριβώς συνέβαινε και με την προβλεπόμενη ομαδοποίηση ή ένταξη στο ΕΤΕΑΜ των επικουρικών ταμείων.
     Το ΕΤΕΑΜ, του οποίου η ίδρυση προβλέπεται πράγματι από αυτόν το σημαντικό -όπως τον χαρακτηρίζετε- νόμο, τον 3029, στις 8 Μαρτίου 2004 είχε μόνο διοικητικό συμβούλιο. Δεν είχε γραφεία, δεν είχε προσωπικό, δεν είχε κανονισμό λειτουργίας, δεν είχε -πολύ περισσότερο- χρήματα και αναγκαστήκατε να ψηφίσετε νόμο για να αποδοθούν τα οφειλόμενα από το ΙΚΑ-ΕΤΑΜ στο ΕΤΕΑΜ, λες και χρειαζόταν νόμος, για να είναι συνεπής ο μεγαλύτερος ασφαλιστικός οργανισμός στη χώρα μας απέναντι στο Ενιαίο Ταμείο Επικουρικής Ασφάλισης Μισθωτών. Ούτε καν τηλέφωνο -το έχουμε ξαναπεί στην Αίθουσα αυτή- δεν είχε το ΕΤΕΑΜ στις 8 Μαρτίου 2004.
     Όσον αφορά στην Εθνική Αναλογιστική Αρχή για την οποία ρωτήσατε γιατί δεν λειτουργεί, θέλω να σας πω ότι και εκεί στις 8 Μαρτίου 2004 υπήρχε μόνο διοικητικό συμβούλιο. Κανονισμός λειτουργίας συντάχθηκε από την παρούσα Κυβέρνηση και επίσης υλοποιήθηκαν οι προβλεπόμενες από τους νόμους διαδικασίες για την στελέχωση της Εθνικής Αναλογιστικής Αρχής.
     Η ενοποίηση –πολύ σωστά- του ΤΣΑ, του ΤΑΕ, του ΤΕΒΕ στον ΟΑΕ, όπως και η ενοποίηση των δεκατριών επικουρικών ταμείων των συνταξιούχων του δημόσιου τομέα –πολύ σωστές αποφάσεις- καρκινοβατούν πάνω από έξι χρόνια. Τα προεδρικά διατάγματα για την ενοποίηση αυτών των ταμείων υπεγράφησαν και προχώρησαν από τούτη την Κυβέρνηση. 
     Επίσης, τα περισσότερα ταμεία λειτουργούν με χειρογραφικό σύστημα. Η μηχανογράφηση, η οποία έχει φθάσει στο τελευταίο μπακάλικο της γειτονιάς, δεν υπάρχει. Υπάρχουν ταμεία που διεκπεραιώνουν αιτήσεις απονομής σύνταξης σε χρόνους από δεκαοκτώ έως είκοσι τέσσερις μήνες. 
     Όσον αφορά στα Ολοκληρωμένα Πληροφοριακά Συστήματα, η εφαρμογή τους στο ΙΚΑ ψηφίστηκε με νόμο το Δεκέμβρη του 2002. Μέχρι τις 8 Μαρτίου 2004, στα ΟΠΣ του ΙΚΑ είχαν ενταχθεί μόνο δεκαέξι υποκαταστήματα και τα περισσότερα από αυτά ήταν μικρά και όχι τα περιφερειακά ή τα κεντρικά. 
     Ο ΑΜΚΑ-ΕΜΑΕΣ, ο Αριθμός Μητρώου Κοινωνικής Ασφάλισης, έμεινε εκεί ακριβώς που τον είχε αφήσει η προηγούμενη κυβέρνηση της Νέας Δημοκρατίας το 1993.
     Και να έρθουμε στα σημαντικότερα. Οι καθυστερημένες αιτήσεις απονομής σύνταξης στο ΙΚΑ στις 8 Μαρτίου 2004 ανήρχοντο σε εκατόν είκοσι εφτά χιλιάδες εννιακόσιες. Πολλά είναι τα ταμεία, όπως είπα και πριν, που για να απονείμουν συντάξεις, χρειάζονται από δεκαοκτώ έως είκοσι τέσσερις μήνες. 
     Να έρθουμε λίγο να δούμε τι γινόταν στα διαχειριστικά; Τις επόμενες ημέρες θα γίνουν σχετικές ανακοινώσεις όσον αφορά αρκετές χιλιάδες συντάξεις «μαϊμού» ή αναπηρικές συντάξεις. Θα τα πούμε σε λίγες ημέρες.
     Η Επιτροπή Βαρέων και Ανθυγιεινών, που συγκροτήθηκε με το ν. 3029/2002, μας ενημέρωσε το Δεκέμβριο με επιστολή της ότι δεν μπορεί να καταλήξει σε πόρισμα-πρόταση, γιατί αυτό θα είχε πολιτικό κόστος αφ’ ενός -λες και οι τεχνοκράτες που είχαν διοριστεί εκεί για να κάνουν πρόταση θα πολιτεύονταν και θα είχαν πολιτικό κόστος- και αφ’ ετέρου γιατί δεν μπορούσαν, λέει, να διερευνήσουν το αντίστοιχο σύστημα που ισχύει στις χώρες της Ευρωπαϊκής Ένωσης.
     Η περιουσία των ταμείων λιμνάζει. Κεντρικά ακίνητα, που είναι σαν κουφάρια στο κέντρο της Αθήνας, ανήκουν σε ασφαλιστικά ταμεία. Οι ασφαλισμένοι ταλαιπωρούνται από την πολυνομία, τη γραφειοκρατία και την πολυδιάσπαση του συστήματος.
     Το σημαντικότερο, όμως, απ’ όλα –γιατί, ξέρετε, στο χωριό μου λένε «για να βάψουμε αυγά, χρειάζεται μπογιά»- είναι ότι στις 8 Μαρτίου 2004 οι ληξιπρόθεσμες οφειλές του δημοσίου απέναντι στο σύστημα κοινωνικής ασφάλισης ήταν 9.208.000.000 ευρώ. Τα σχετικά στοιχεία έχουν κατατεθεί στα Πρακτικά της Βουλής, στη συζήτηση που είχαμε για την κατάργηση της εισφοράς του ΛΑΦΚΑ το Μάιο του 2004. Επειδή τότε κάποιος συνάδελφος τόλμησε να μου πει: «Ποιος έκανε την απογραφή αυτή:», σας λέω -για να σας προλάβω- ότι έχει τις υπογραφές των προηγούμενων διοικητών των οργανισμών κοινωνικής ασφάλισης, που η προηγούμενη κυβέρνηση είχε διορίσει -και το λέω, για να μην υπάρχει σύγχυση- δηλαδή του Νεκτάριου, του κ. Βουδούρη και όλων των άλλων διοικητών που είχε ορίσει η προηγούμενη κυβέρνηση.
     Χρειάστηκαν επίσης 1.135.000.000 ευρώ για την υλοποίηση του προϋπολογισμού του 2004 και του ν. 3232/2004. Ο νόμος αυτός είναι ένας  καλός νόμος, αλλά είναι προεκλογικός νόμος. Θα θυμίσω ότι ψηφίστηκε ενόψει εκλογών, δηλαδή κάτι  λιγότερο από ένα μήνα πριν από τις εκλογές. Συνηθίζεται στα κόμματα, που βλέπουν ότι φεύγουν από την εξουσία, να κάνουν προσπάθειες να καλοπιάσουν ή να χαϊδέψουν τους πολίτες. 
     ΤΟΝΙΑ ΑΝΤΩΝΙΟΥ: Μα, εσείς τα τάξατε όλα. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Και καλό θα είναι να μην ακούγεται στην Αίθουσα αυτή ότι δεν έχει υλοποιηθεί ο ν. 3232, γιατί έχει υλοποιηθεί στο απόλυτο, πλην της διάταξης που συνδέεται με το δελτίο διαδοχικής ασφάλισης. Και θα εξηγήσω το γιατί. 
     Το κράτος μετά το 2000 δεν εκπλήρωσε καμία από τις νομοθετημένες υποχρεώσεις του απέναντι στο σύστημα κοινωνικής ασφάλισης. Αγόραζε βερεσέ η προηγούμενη κυβέρνηση. Τα άφησε για τις επόμενες. Την αύξηση –επειδή πολλές φορές το συζητάμε εδώ- των 30 ευρώ στο ΕΚΑΣ και τις αυξήσεις του ΟΓΑ δεν τις έδωσε η κυβέρνηση του ΠΑΣΟΚ. Τις έταξε. Το λογαριασμό τον πλήρωσε η σημερινή Κυβέρνηση. Στο χωριό μου λένε: «Το τάξιμο δεν πειράζει, το δόσιμο βλάπτει».
     Επειδή πολλές φορές λέμε για τη βιωσιμότητα του συστήματος κοινωνικής ασφάλισης και επίσης λέμε ότι ο ν. 3029 εξασφάλισε τη βιωσιμότητα για τα επόμενα τριάντα χρόνια, θέλω να σας θυμίσω ότι πρόσφατα η ΓΣΕΕ, με τη δική της μελέτη, του Ινστιτούτου Εργασίας της ΓΣΕΕ, ανατρέπει αυτό το επιχείρημα. Και θέλω να σας πω -και είμαι στη διάθεσή σας όποτε θέλετε, είτε στην Αίθουσα της Βουλής είτε έξω από τη Βουλή να το συζητήσουμε- ότι καταβλήθηκε πολλή και μεγάλη προσπάθεια από την πλευρά της ΓΣΕΕ για να μετατοπίσουν χρονικά προς τα πίσω το όποιο πρόβλημα βιωσιμότητας του συστήματος κοινωνικής ασφάλισης. Και υπάρχουν συγκεκριμένες, αν θέλετε αντικρούσεις των στοιχείων και των παραμέτρων που έχει λάβει υπόψη η ΓΣΕΕ για τη σύνταξη αυτής της αναλογιστικής μελέτης. Τα στοιχεία είναι στη διάθεσή σας ό,τι ώρα θέλετε.
     Θα ήθελα να πω, όμως, ότι ασφαλιστικό ταμείο δεν είναι μόνο το ΙΚΑ. Το ΙΚΑ ασφαλίζει κάτι λιγότερο από τους μισούς Έλληνες πολίτες. Όλοι οι υπόλοιποι είναι στα ταμεία των αυτοαπασχολούμενων, στα ταμεία των ελεύθερων επαγγελματιών, στα επιστημονικά ταμεία και στον ΟΓΑ, οι εργαζόμενοι στον πρωτογενή τομέα.
     Το συνολικό αναλογιστικό έλλειμμα του συστήματος κοινωνικής ασφάλισης είναι 260.000.000.000 ευρώ. Και αυτό, με βάση τις επικαιροποιημένες μελέτες, διότι θα πω τι κάναμε όλο αυτό το χρονικό διάστημα, που προσπαθείτε να πείτε ότι η Κυβέρνηση δεν κάνει τίποτα, δεν έκανε τίποτα, δεν φρόντισε για τίποτα. 
     Μόνο το ΤΕΒΕ με επικαιροποιημένη αναλογιστική μελέτη του Σεπτεμβρίου του 2004 –τα έχουμε ξαναπεί στη Βουλή, δεν ξέρω γιατί ηθελημένα κάποιοι τα παραβλέπουν ή δεν τα ακούν καλά- έχει 28.675.000.000 ευρώ έλλειμα. Το ΤΣΑ και το Ταμείο Συντάξεως του ΙΗΣΑΠ πληρώνονταν μέχρι χθες από τις εισφορές του ΛΑΦΚΑ. 
     Και επειδή μιλάμε για το ΛΑΦΚΑ και μιλάμε και για συνέπεια, η Κυβέρνηση κατήργησε το ΛΑΦΚΑ και παρ’ όλο που δεν είχε δεσμευτεί να επιστρέψει τα αναδρομικά, θα καταβάλει και τα αναδρομικά σε πέντε δόσεις, όπως έχουμε δεσμευτεί. Θα έρθει τις επόμενες ημέρες στη Βουλή σχετική νομοθετική ρύθμιση για την επιστροφή των αναδρομικών. 
     Και μη μας εγκαλείτε πλέον. Φωνάζει ο κλέφτης, να φοβηθεί ο νοικοκύρης. Μου θυμίζει το άλλο που λέει ο λαός, ότι «εκεί που μας χρωστούσαν το γάϊδαρο, μας ζητάνε και το σαμάρι». Αυτά που εσείς παρανόμως κρατούσατε όλα αυτά τα χρόνια, ζητάτε να τα επιστρέψουμε εμείς εδώ και τώρα.
     ΓΙΑΝΝΗΣ ΚΟΥΤΣΟΥΚΟΣ: Παρανόμως.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Παρανόμως.
     ΓΙΑΝΝΗΣ ΚΟΥΤΣΟΥΚΟΣ: Ξεχνάτε ποιος τα ψήφισε.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Κουτσούκο, υπήρχε έκθεση του Ελεγκτικού Συνεδρίου για τη διάταξη του ν. 2084. Η παράταση του 1997 δεν είχε τη σχετική έκθεση, γι’ αυτό και δικαιώθηκαν οι συνταξιούχοι στα δικαστήρια, γι’ αυτό και κρίθηκε αντισυνταγματική η σχετική διάταξη. 
     Επειδή πολλές φορές έχουμε χάσει στις ημέρες μας και την έννοια των αριθμών, θα ήθελα να πω ότι περίπου σε ετήσια βάση, μετά την κατάργηση των εισφορών υπέρ του ΛΑΦΚΑ, το κράτος θα έχει απώλεια εσόδων περίπου 200.000.000 ευρώ. Εκατόν σαράντα πέντε εκατομμύρια ευρώ θα στοίχιζε η μελετώμενη από την Κυβέρνηση ενσωμάτωση του ΕΚΑΣ στην κατώτερη σύνταξη του ΙΚΑ. 
     Και επειδή και για τα αναδρομικά του ΛΑΦΚΑ πολλές φορές μιλούμε χωρίς να έχουμε αίσθηση των αριθμών, θα πω ότι η γέφυρα στο Ρίο – Αντίρριο στοίχισε 720.000.000 ευρώ τη στιγμή που τα αναδρομικά του ΛΑΦΚΑ, δηλαδή η επιστροφή, θα ανέλθει στα 800.000.000 ευρώ, αυτά που εσείς παρακρατούσατε παρανόμως και ζητάτε να τα επιστρέψουμε εμείς από τη μια μέρα στην άλλη.
     Θα ήθελα επίσης να πω ότι ο ν. 2084 –γιατί άκουσα ότι καταργήθηκε- δεν καταργήθηκε ποτέ. Επίσης, η τριμερής χρηματοδότηση δεν ήταν επίτευγμα του ΠΑΣΟΚ, αλλά προβλέπονταν από το ν. 2084/1992.
     Να έρθουμε, όμως, να πούμε κι εμείς τι κάναμε αυτόν τον καιρό. Είναι μία ευκαιρία να ενημερωθείτε, ώστε να μην έχετε τις σχετικές απορίες στην όποια κριτική σας, κυρίες και κύριοι συνάδελφοι. Διότι εγώ θεωρώ τη σημερινή συζήτηση μιας πρώτης τάξεως ευκαιρία για να συζητήσουμε επιτέλους σοβαρά πάνω στο μεγάλο ζήτημα που λέγεται ασφαλιστικό, που όπως τουλάχιστον έχουμε τονίσει από την πλευρά της Κυβέρνησης, παραμένει πάντοτε ανοικτό, με την έννοια ότι συζητούμε τα όποια προβλήματα συνδέονται με τη βιωσιμότητα του συστήματος, χωρίς όμως να συζητούμε την ανατροπή των τριών βασικών παραμέτρων που συνδέονται με το Σύστημα Κοινωνικής Ασφάλισης, δηλαδή το ύψος των εισφορών, τις παροχές, καθώς επίσης και τις προϋποθέσεις συνταξιοδότησης, δηλαδή τα όρια ηλικίας.
     Πρέπει να πούμε ότι για πρώτη φορά προχωρεί και ολοκληρώνεται η χαρτογράφηση του χώρου της κοινωνικής ασφάλισης. Αναβαθμίζεται ο ρόλος του ΚΥΗΚΥ σε κεντρικό ρόλο ενοποιητή της πληροφορίας στο χώρο της κοινωνικής ασφάλισης. Ξέρετε, χωρίς μηχανογράφηση κάρτα διαδοχικής ασφάλισης –επειδή έγινε πολύ κουβέντα πριν- δεν μπορεί να υπάρξει.
     Όταν δεν μπορούμε να διεκπεραιώσουμε έγκαιρα τις αιτήσεις συνταξιοδότησης των ασφαλισμένων που αντιμετωπίζουν πρόβλημα επιβίωσης και αυτό γίνεται με καθυστέρηση δεκαοκτώ ή εικοσιτεσσάρων μηνών, είναι αστείο να λέμε ότι θα εκδώσουμε κάρτα διαδοχικής ασφάλισης, πολύ περισσότερο όταν υπάρχουν σοβαρές ενστάσεις από τα ίδια τα ταμεία ότι είναι πρόωρο ο ασφαλισμένος να αποφασίσει για τον απονέμοντα φορέα πολλά χρόνια πριν το χρόνο συνταξιοδότησης.
     Όπως είπα και πριν, εκδώσαμε τα προεδρικά διατάγματα για την ενοποίηση του ΟΑΕ και του ΤΕΔΕΔΥ. Εκδώσαμε κανονισμούς, λειτουργίες της εθνικής αναλογιστικής αρχής και των ταμείων. Για πρώτη φορά έγινε και απογραφή της ακίνητης περιουσίας των ταμείων. Βρίσκεται σε εξέλιξη η λειτουργία μιας επιτροπής, η οποία θα κάνει συνολική πρόταση για την κινητή περιουσία των ταμείων και θα καθορίσει ένα πλαίσιο διαχείρισης των αποθεματικών των ταμείων, ώστε να μην έχουμε αυτό που συνέβαινε στο παρελθόν, κάποιοι πονηροί, δηλαδή, πρόεδροι με δυο μπιλιές, όπως έλεγαν στη δική τους γλώσσα, συνθηματικά, να παίζουν τα αποθεματικά των ταμείων στο Χρηματιστήριο την κρίσιμη περίοδο.
     Επίσης, προχωρούμε στην κωδικοποίηση της ασφαλιστικής νομοθεσίας. Έχουμε επιτύχει ένα σημαντικό βαθμό επιτάχυνσης των διαδικασιών έκδοσης συντάξεως. Έχουμε δεσμευθεί μάλιστα στο τέλος του χρόνου οι αιτήσεις απονομής σύνταξης, οι οποίες δεν θα έχουν το στοιχείο της διαδοχικής ή της διακρατικής ασφάλισης, να διεκπεραιώνονται μέσα στον επόμενο μήνα από την ημερομηνία υποβολής της σχετικής αίτησης. Προχωρούμε στη σύνταξη των ισολογισμών των ταμείων και τον έλεγχο από τους Ορκωτούς Λογιστές. Έχουμε δεσμευθεί στο τέλος του 2005 να έχουν κατατεθεί αρμοδίως και οι ισολογισμοί του έτους 2004. Μέχρι τέλος Μαΐου θα έχουν τελειώσει οι ισολογισμοί του 2003, για να ξέρουμε επιτέλους τι γίνεται μέσα σε εκείνα τα ταμεία, όπου έχανε ο σκύλος τον αφέντη.
     Επίσης, έχουμε προχωρήσει στην επιτάχυνση των διαδικασιών για τη μηχανογράφηση των υπηρεσιών του ΙΚΑ.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Τελειώνω, κύριε Πρόεδρε. Θα αφαιρέσουμε το χρόνο από τη δευτερολογία.
     ΠΡΟΕΔΡΕΥΩΝ (Ιωάννης Τραγάκης): Δικαιούστε είκοσι πέντε λεπτά.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θέλω να σας πω ότι από τα δεκαέξι υποκαταστήματα που παραλάβαμε για τη χρονική περίοδο 2000-2004, που είχαν ενταχθεί στα ΟΠΣ του ΙΚΑ, σήμερα είναι πενήντα ένα. Σε τέσσερα χρόνια, δεκαέξι καταστήματα. Σε δεκατέσσερις μήνες, τα υπόλοιπα τριάντα πέντε και μάλιστα κεντρικά καταστήματα, περιφερειακά καταστήματα. Αυτό είχε σαν αποτέλεσμα με την ένταξη των κεντρικών καταστημάτων να έχουμε το 72% των επιχειρηματιών ενταγμένα στο σύστημα και το 70% των εισφορών.
     Ρυθμίσαμε ένα μέρος των οφειλών του δημοσίου απέναντι στα ασφαλιστικά ταμεία: 900.000.000 ευρώ οφειλές του ΟΓΑ στα νοσοκομεία -μετά τις 8 Μαρτίου μας έλεγαν «χρωστάτε στον ΟΓΑ, πάρτε τους, πηγαίνετέ το όπως θέλετε»- 335.000.000 ευρώ οφειλές του δημοσίου προς τον ΟΑΕ, το οποίο παρεμπιπτόντως είχε και έχει σημαντικό πρόβλημα ρευστότητας και από κει και πέρα 400.000.000 ευρώ προς το Ταμείο Νομικών.
     Κι επειδή μιλήσαμε για λευκή τρύπα, θέλω να πω ότι κάθε μέρα βρίσκουμε και μία μαύρη χοάνη. Προχθές μας ήρθε ένας λογαριασμός για τις οφειλές της ΕΡΤ απέναντι στα ασφαλιστικά ταμεία, η οποία όπως ξέρετε είναι δημόσιος οργανισμός εποπτευόμενος από το δημόσιο.
     Όπως είπα, υλοποιήσαμε το ν. 3232 και προχωρούμε με πολύ γρήγορους ρυθμούς στην επικύρωση όλων των αναλογιστικών μελετών για τα ταμεία, για να έχουμε μια εικόνα τού πού πάμε. Είναι πολύ εύκολο να λέμε ότι το σύστημα είναι εύρωστο, ότι έχει αποθεματικά, αλλά αν αφαιρέσουμε, όπως είπα, το ΙΚΑ και κάποιες άλλες κατηγορίες ταμείων, τα οποία έχουν άμεσο ή έμμεσο κοινωνικό πόρο, όλα τα υπόλοιπα όταν στηρίζονται στις δικές τους εισφορές, έχουν προβλήματα, ιδιαίτερα τα επικουρικά ταμεία. Και δεν αρκεί –το λέω ιδιαίτερα για το ΤΕΑΗΕ, το οποίο είναι στην επικαιρότητα του Ταμείου των Ηλεκτροτεχνιτών- να θεωρούμε ότι έχουμε εκπληρώσει από πλευράς Κυβερνήσεως το χρέος μας στέλνοντας μια επιστολή το 2001 ότι «ξέρετε, το Ταμείο σας οσονούπω χρεοκοπεί», ξαναστέλνοντας μία επιστολή το 2003, με αποτέλεσμα κάποια στιγμή οι ασφαλισμένοι του ταμείου αυτού και άλλων ταμείων που βρίσκονται σε παρόμοια θέση να νιώθουν ότι τους έχει χτυπήσει ηλεκτρικό ρεύμα.
     Επίσης, θα ήθελα να πω, επειδή μιλήσατε για τη χρηματοδότηση του συστήματος, ότι ο ν. 3029/2002 προβλέπει μέχρι το 2007 και δεν είναι τυχαίο. -Όλα μεταξύ του 2002 και του 2007 προσπαθήσατε να τα κάνετε-. Χρόνο αγοράζατε. Αν ξαναβγαίνατε, αν κερδίζατε τις εκλογές του 2004, θα βλέπατε τι θα κάνατε διαφορετικά και ας έρθουν οι άλλοι να κόψουν το κεφάλι τους για να τα βγάλουν πέρα. Πέρυσι δώσατε 1.445.000 στο ΙΚΑ και μας εγκαλείτε εμάς που δίνουμε από τον κρατικό προϋπολογισμό 1.600.000.000. 
     Και θέλω να σας πω, επειδή πολλές φορές γίνεται πολύς λόγος για το ΕΚΑΣ, ότι μόνο για το ΕΚΑΣ, επειδή δεν υπήρχε η σχετική πρόβλεψη για τα 30 ευρώ, χρειάστηκαν 145.000.000 ευρώ συμπληρωματική πίστωση για να μπορέσουμε να είμαστε συνεπείς σ’αυτό που εσείς είχατε τάξει προς τους Έλληνες ασφαλισμένους.
     Επίσης, θέλω να πω με την ευκαιρία ότι προχωρήσαμε την ευρωπαϊκή κάρτα ασθένειας-υγείας από 1.6.2004 και μέχρι το τέλος του 2008 θα έχουμε εισαγάγει στο σύστημα την ευρωπαϊκή μαγνητική κάρτα δαπανών υγείας. Προχωρούμε στην ενοποίηση των ελεγκτικών μηχανισμών καθώς επίσης και των υγειονομικών επιτροπών για να μην παρατηρείται το φαινόμενο –το είπα και πριν- ανάπηρος με 80% ποσοστό αναπηρίας και παραπληγικό επίδομα να τον έχουμε φωτογραφημένο στον τρίτο όροφο της σκαλωσιάς με τον τενεκέ στην πλάτη. Γιατί υπάρχουν κάποιοι χώροι που πραγματικά γινόταν «πάρτι» όλα αυτά τα χρόνια. 
     Θα κλείσω με τον περιβόητο ν. 3029 και την ένταξη των ειδικών ταμείων στο ΙΚΑ, γιατί βλέπω ότι έχω εξαντλήσει το χρόνο μου. Τα υπόλοιπα θα τα πούμε στη δευτερολογία. 
     ΠΡΟΕΔΡΕΥΩΝ (Ιωάννης Τραγάκης): Θα σας κόψω το χρόνο.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Να τον κόψετε.
     Είναι σωστός ο νόμος όσον αφορά τις προθέσεις. Ξέρετε, όμως, τα προβλήματα δεν λύνονται με προθέσεις. Και εγώ έχω την πρόθεση να σας καλέσω να πάμε να φάμε, να πιούμε, να σας κάνω το τραπέζι. Πρώτα όμως βάζω το χέρι στην τσέπη, κοιτάζω πόσα λεφτά έχω και ανάλογα με τα λεφτά διαλέγω το κέντρο και το μενού. Εσείς νομοθετούσατε χωρίς ποτέ να λαμβάνετε υπόψη το τι χρήματα θα διαθέτατε για την υλοποίηση των νόμων, γι’ αυτό και δεν τον υλοποιήσατε ποτέ. Τον ψηφίσατε το 2002, τον βάλατε στο χρονοντούλαπο μέχρι το 2004, γιατί δεν ξέρατε σε ποιον θα στείλετε το λογαριασμό. Ή μάλλον προλάβατε δέκα μέρες πριν από τις εκλογές να κάνετε ένα δωράκι στο συγκεκριμένο επιχειρηματία της τάξεως των 300.000.000.000 δραχμών ή 900.000.000 εκατομμυρίων ευρώ, επειδή μας εγκαλείτε τούτες τις ημέρες και για το ότι θα αναλάβει μέρος της χρηματοδότησης της λύσης του ασφαλιστικού των τραπεζών ο Κρατικός προϋπολογισμός.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μάξιμος Χαρακόπουλος ζητεί άδεια απουσίας στο εξωτερικό. 
     Το Σώμα εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Το Σώμα ενέκρινε τη ζητηθείσα άδεια.
     Η Κοινοβουλευτική Εκπρόσωπος του ΠΑΣΟΚ κ. Χριστοφιλοπούλου έχει το λόγο για δεκαπέντε λεπτά.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, δεν περιμέναμε βεβαίως παρά να ακούσουμε –το περιμέναμε αυτό, ξέρετε- μία επερώτηση. Γιατί κράτησα χρόνο, ξέρετε. Τα πρώτα δεκαεξήμισι λεπτά της ομιλίας του, ο κύριος Υφυπουργός, έκανε μία ωραιότατη επερώτηση –όχι πάντα με αληθινά στοιχεία- κατά της προηγούμενης κυβέρνησης.
     Θέλω να θυμίσω στον κύριο Υφυπουργό ότι κυβερνάει επί δεκατέσσερις μήνες και θα περίμενα στοιχειωδώς…
     ΠΑΝΑΓΙΩΤΗΣ ΑΔΡΑΚΤΑΣ:  Μέχρι να φτάσει στα είκοσι έχει ακόμα!
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θέλετε να με αφήσετε να μιλήσω, κύριε συνάδελφε;
     Θα περίμενα στοιχειωδώς απαντήσεις στα ζητήματα που θέσαμε εμείς στην επερώτησή μας και όχι να γίνει μία επερώτηση στην επερώτηση, κύριε Υφυπουργέ. Παρ’ όλα αυτά και επειδή ένα άλλο «χούι» αυτής της Κυβέρνησης είναι κάθε φορά που ζορίζεται εντελώς προπαγανδιστικά να διατρανώνει τα περί σκανδάλων της προηγούμενης κυβέρνησης, θέλω να σας ρωτήσω δυο-τρία πράγματα.
     Νομίζω ότι και ο συνάδελφος ο κ. Κουσελάς ο οποίος είναι και ειδικά ενημερωμένος στο θέμα θα σας απαντήσει ακόμα πιο συγκεκριμένα. Σχετικά με το ΤΑΠIΛΤ χαρίσαμε λέτε 600.000.000 ευρώ σε συγκεκριμένο επιχειρηματία. Να σας θυμίσω, κύριε Υφυπουργέ, ότι το ΤΑΠIΛΤ ήταν ταμείο κύριας ασφάλισης και όχι επικουρικής και ως νομικό πρόσωπο δημοσίου δικαίου έπρεπε να εξασφαλιστεί η βιωσιμότητά του και η χρηματοδότησή του από το κράτος με βάση το Σύνταγμα; Πώς χαρίσαμε αυτά τα 600.000.000 ευρώ στον κύριο επιχειρηματία, αφού αυτά πήγαν για την εξασφάλιση του εφάπαξ των ασφαλισμένων στο ΤΑΠIΛΤ; Ποιος τα πήρε; Δεν το γνωρίζετε; 
     Εν πάση περιπτώσει, εάν δεν σας έκανε αυτή η συγκεκριμένη ρύθμιση την οποία καταγγέλλετε -αυτήν έχετε να καταγγείλετε και τίποτε άλλο και αυτή είναι σαθρή- γιατί δεν την αλλάζετε; Καλέστε, λοιπόν, κύριε Υφυπουργέ, τον επιχειρηματία και αλλάξτε την. Κυβέρνηση είστε. Νομίζω ότι το ξεχνάτε. 
     Μιλήσατε επίσης και είπατε ότι ο ν. 3232 είναι ένας καλός νόμος αλλά προεκλογικός. Δηλαδή, τι θα έπρεπε; Έχοντας θεσμοθετήσει η κυβέρνηση του ΠΑΣΟΚ τον κορυφαίο ν. 3029 ο οποίος προέβλεψε την επάρκεια και βιωσιμότητα του συστήματος μέχρι το 2025 –και θα σας απαντήσω πιο συγκεκριμένα για το ν. 3029- έπρεπε να μη δούμε τις ελλείψεις, έπρεπε να μη νομοθετήσουμε για τη διαδοχική ασφάλιση έστω και τον τελευταίο χρόνο της διακυβέρνησής μας; Δηλαδή, ο τελευταίος χρόνος της διακυβέρνησης δεν είναι χρόνος νομοθεσίας; Όπως και ο πρώτος, κύριε Υφυπουργέ, έτσι και ο τελευταίος είναι το ίδιο, χρόνος νομοθεσίας. Δεν καταλαβαίνω γιατί μας εγκαλείτε.
     Είπατε, λοιπόν, ότι έχει υλοποιηθεί στο απόλυτο. Είπατε για τη διαδοχική ασφάλιση συμφωνώ και επαυξάνω. Δεν άκουσα όμως κάποια απάντηση. 
     Θέλω να σας θυμίσω ότι είπατε πως υλοποιήθηκε ο ν. 3232. Τα τροφεία στις μητέρες στις αγρότισσες για τους βρεφονηπιακούς σταθμούς έχουν δοθεί; Έχει υλοποιηθεί ως προς αυτό το σκέλος ο νόμος; Σας είχαμε κάνει πριν από μερικούς μήνες ειδική επερώτηση γι’ αυτό. Νομίζω ότι θα έπρεπε στοιχειωδώς στις επερωτήσεις μας να απαντάτε με πράξη, γιατί ο λόγος για τον οποίο τις κάνουμε είναι για να σας θυμίσουμε αυτά που πρέπει να κάνετε, εάν αλήθεια πιστεύετε στο ν. 3232. 
     Έρχομαι τώρα κυρίες και κύριοι συνάδελφοι στο κορυφαίο ζήτημα που θέσατε και εσείς, κύριε Υφυπουργέ. Είπατε ότι ο ν. 3232 δεν εξασφαλίζει τη βιωσιμότητα του συστήματος και ότι όλα αυτά που είπαμε και νομοθετήσαμε ήταν περίπου στον αέρα και ότι η μελέτη του ΙΝΕ της ΓΣΕΕ απέδειξε αυτό. 
     Εγώ θα σας διαβάσω αυτό που η ΓΣΕΕ απέστειλε σε όλους τους Βουλευτές που ελληνικού Κοινοβουλίου και θα το καταθέσω και για τα Πρακτικά. Διαβάζω, λοιπόν: «Βασικά ευρήματα της μελέτης: Υπό την προϋπόθεση τήρησης όλων των βασικών παραδοχών, δηλαδή, εφαρμογή του ν. 3029/02, συνέπεια του κράτους στις υποχρεώσεις του για τη χρηματοδότηση (1% ΑΕΠ), εισπραξιμότητα 100%, η βιωσιμότητα του ΙΚΑ φθάνει περίπου στο 2027» όπως λέει η μελέτη του ΙΝΕ της ΓΣΕΕ και η σχετική ανακοίνωση. 
     Τώρα για την επέκταση της βιωσιμότητας πέραν του 2027 έχει να προτείνει κάποια πράγματα. Το καταθέτω για τα Πρακτικά.
     (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά την προαναφερθείσα έρευνα-μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είναι κακό, κύριε Υφυπουργέ, να δημιουργούμε κάποιες εντυπώσεις. Είναι πάρα πολύ κακό. Είναι όμως αναγκαίο ως Κυβέρνηση η οποία πραγματικά δεν έχει προχωρήσει καθόλου το ασφαλιστικό, γι’ αυτό και μας αναγκάζετε σήμερα να επανέλθουμε, ερωτώντας σας, να απαντήσετε: Πρώτον, ποια είναι η πολιτική σας για το ασφαλιστικό σύστημα και δεύτερον ποια είναι η πολιτική σας ειδικά για την ενοποίηση των ταμείων κύριας ασφάλισης και την ομαδοποίηση των επικουρικών;  Πώς θα προχωρήσετε; Γιατί η πράξη σας αυτήν τη στιγμή δεν δείχνει ότι έχετε πραγματική πυξίδα και μπούσουλα.
     Είπε ο κ. Παναγιωτόπουλος το Νοέμβριο στη σχετική επερώτηση: «Από εκεί και πέρα υπάρχουν επιμέρους ειδικές ρυθμίσεις του ν. 3029» -διαβάζω από τα Πρακτικά της Βουλής- «και του ν. 3232, το γενικό πλαίσιο των οποίων αποδεχόμαστε και εφαρμόζουμε». Εδώ και δεκατέσσερις μήνες δεν υπάρχει καμία εξέλιξη στη διαδικασία ενοποίησης των ταμείων, καμία εξέλιξη στην ομαδοποίηση των επικουρικών ταμείων. Γιατί έχετε αφήσει το σύστημα στην τύχη του επί δεκατέσσερις μήνες, όταν διαβεβαιώσατε τον ελληνικό λαό ότι θα το εφαρμόσετε; Πριν από μερικούς μήνες το κάνατε. 
     Μήπως γιατί θέλετε στην πράξη να απαξιώσετε την ασφαλιστική μεταρρύθμιση του ν. 3029 κατ’ ουσίαν βάζοντάς την στο συρτάρι; Και αυτό φαίνεται και από την πρόσφατη συμπεριφορά σας.
     Παρατηρούμε συστηματικά την προσπάθεια της Κυβέρνησης, γι’ αυτό και κάναμε την επερώτηση και προς τον κ. Αλογοσκούφη, να δοθούν επιμέρους λύσεις στο ασφαλιστικό των τραπεζών και των ΔΕΚΟ. Και το μόνο που δεν φαίνεται να κάνει είναι να κινείται στη λογική του ν. 3029, αλλά προσεγγίζει το ζήτημα του ασφαλιστικού υπό το πρίσμα της κάλυψης των δημοσιονομικών ελλειμμάτων από την πλευρά του κράτους και της αντιμετώπισης και μόνο της ανάγκης των τραπεζών να εφαρμόσουν τα διεθνή λογιστικά πρότυπα. Πολύ ωραία, να το κάνουν και να τις βοηθήσουμε, όχι όμως στις πλάτες του ΙΚΑ και των εργαζομένων. 
     Είναι πολύ δευτερεύουσες οι ανησυχίες της Κυβέρνησης για τη βιωσιμότητα και την επάρκεια του ασφαλιστικού συστήματος. Και μετά έρχεστε εσείς εδώ και μας λέτε πάρα πολύ ωραία λόγια για το πώς η μελέτη τάχα που είναι της ΓΣΕΕ λέει ότι ο δικός μας νόμος δεν εξασφαλίζει τη βιωσιμότητα του ασφαλιστικού συστήματος. Μα, μιλάμε την ίδια γλώσσα; Μπορούμε να συνεννοηθούμε;
     Κοινωνικός διάλογος. Αδιευκρίνιστη πλήρως η ατζέντα του κοινωνικού διαλόγου. 
     Κυρίες και κύριοι συνάδελφοι, είναι ανάγκη σήμερα να προχωρήσουμε στις αναγκαίες και δίκαιες λύσεις για να εξασφαλίσουμε και την προοπτική του ασφαλιστικού συστήματος, εφόσον θέλετε να εφαρμόσετε το ν. 3029 μετά το 2025; Ναι, λέμε εμείς ως ΠΑΣΟΚ. Και εδώ μόνο στα λόγια συμφωνούμε ότι το ασφαλιστικό δεν κλείνει ποτέ. Για να έχουμε την αλληλεγγύη ανάμεσα στις γενιές θα πρέπει από τώρα να σχεδιάσουμε το μέλλον του ασφαλιστικού συστήματος για μετά το 2025.
     Χρειάζεται όμως μια ξεκάθαρη ατζέντα ο διάλογος και φοβάμαι πολύ ότι αυτήν την ξεκάθαρη ατζέντα δεν την είχαμε ούτε την είχε καν και η ΟΚΕ, η οποία εκλήθη να οργανώσει το διάλογο. Εκλήθη η ΟΚΕ -η οποία, όπως γνωρίζετε είναι αρμόδια για να εκφράσει γνώμη επί συγκεκριμένου νόμου, επί συγκεκριμένου πλαισίου προτάσεων- να αναλάβει γενικώς και αορίστως τον κοινωνικό διάλογο.
     Αλλά σήμερα είχαμε και άλλες εξελίξεις, που δυστυχώς επιβεβαιώνουν τα όσα είπα πριν. Αναφέρθηκαν ήδη οι συνάδελφοι του ΠΑΣΟΚ. Είχαμε την περίφημη μελέτη που δημοσιεύθηκε σήμερα και ανακοινώθηκε στα πλαίσια του Συμβουλίου της Ανταγωνιστικότητας. Και αυτή η μελέτη του ΚΕΠΕ πρότεινε μεταξύ των άλλων ψαλίδι στις αυξήσεις των μισθών και των συντάξεων –διαβάζω τη σχετική δημοσιογραφική ανακοίνωση- στον ιδιωτικό τομέα και στο δημόσιο, τη σύνδεση των αυξήσεων με την παραγωγικότητα, την προώθηση των διαρθρωτικών αλλαγών και την ελαχιστοποίηση στην αγορά εργασίας, τη μείωση του κόστους υπερωριακής εργασίας, την απελευθέρωση του ωραρίου -πράγματα που και η Κυβέρνηση έχει πει ότι ανοίγουν και προωθούν τον κοινωνικό διάλογο- την πλήρη ιδιωτικοποίηση των τραπεζών και το άνοιγμα όλων των κλειστών επαγγελμάτων. Και έρχεται η Κυβέρνηση διά του αρμοδίου Υπουργού και λέει ότι αυτά εμείς δεν τα πιστεύουμε, αυτά είναι μία μελέτη, είναι μία εισήγηση. Αλλά η έκθεση αυτή αποτελεί βάση για συζήτηση, ανταλλαγή απόψεων και προβληματισμών. Θα μου πείτε αν αυτά σχετίζονται με το ασφαλιστικό. Βεβαίως και σχετίζονται. 
     Κύριε Υφυπουργέ, επειδή είστε γνώστης του ασφαλιστικού γνωρίζετε καλύτερα από εμένα ότι το ασφαλιστικό εκτός από τρέχουσα διαχείριση χρειάζεται χρηματοδότηση και ανάπτυξη, πόρους και καινούργιες θέσεις εργασίας. Και σας ερωτώ: Έρχεστε σήμερα και πάλι παλινδρομείτε, πάλι δεν δεσμεύεστε. Καλείτε ένα φορέα να φτιάξει την έκθεση για την ανταγωνιστικότητα. Υποβάλλει την έκθεσή του και εσείς λέτε: «α, είναι ένα καλό πλαίσιο διαλόγου». Δηλαδή, δεν τολμάτε να πείτε στον ελληνικό λαό ευθαρσώς ποιες είναι οι απόψεις σας. Ποιες είναι οι απόψεις σας σε σχέση με την ανταγωνιστικότητα και την κοινωνική συνοχή και το ρόλο του ασφαλιστικού συστήματος μέσα σ’ αυτές. Αν είχατε τη δυνατότητα να τις θέσετε, είμαι σίγουρη ότι θα είχατε ανοίξει από καιρό τον κοινωνικό διάλογο γι’ αυτές. Αλλά μας είπατε σήμερα αντ’ αυτού πάρα πολλά και πάρα πολύ ωραία. Μας είπατε κιόλας ότι λιμνάζει η περιουσία. Εγώ θα επικαλεστώ τα τελευταία στοιχεία του κοινωνικού προϋπολογισμού, που είναι κοινωνικός προϋπολογισμός των κυβερνήσεων του ΠΑΣΟΚ, τον οποίο φέρατε εσείς  επειδή είχε αλλάξει η κυβέρνηση, στη Βουλή. 
     Και σύμφωνα μ΄ αυτά τα στοιχεία η εξέλιξη της περιουσίας των ασφαλιστικών ταμείων παρουσιάζεται συνεχώς βελτιούμενη από το 1993 μέχρι σήμερα, από 3,2 δισεκατομμύρια ευρώ το 1993, ποσοστό 5,3% του ΑΕΠ σε 21,8 δισεκατομμύρια ευρώ ποσοστό 14,4% του ΑΕΠ. Εσείς μας δίνετε μια εικόνα ότι τα ασφαλιστικά ταμεία βουλιάζουν όταν γνωρίζετε καλά από την ίδια έκθεση ότι το πλεόνασμα των ασφαλιστικών ταμείων βαίνει αυξανόμενο από χρόνο σε χρόνο. Τα τελευταία χρόνια έχει αυξηθεί θεαματικά από 367.000.000 ευρώ σε 1.499.000.000 ευρώ το 2004. Αλλά, βεβαίως, η εικόνα που θέλετε να παρουσιάσετε είναι μια εικόνα εγκατάλειψης.
     Έρχομαι σε ένα άλλο σημαντικό σημείο. Υπάρχει μεγάλη εισφοροδιαφυγή. Μας είπατε ότι θα ενοποιήσετε τους ελεγκτικούς μηχανισμούς. Κάντε το. Φέρτε σχετικό νομοσχέδιο. Αν τους εξορθολογίσετε εμείς θα το ψηφίσουμε. Πείτε μου όμως, κύριε Υπουργέ, για παράδειγμα για τα περιφερειακά παραρτήματα των ελεγκτικών μηχανισμών του ΙΚΑ που εμείς θεσμοθετήσαμε τα στοιχεία που έχουμε στη διάθεσή μας λένε ότι στο Ηράκλειο είχαμε είκοσι ελεγκτές και σήμερα έχουμε επτά. Στην Πάτρα είχαμε είκοσι ελεγκτές και σήμερα δεν έχουμε κανένα. Στη Θεσσαλονίκη είχαμε τριάντα ελεγκτές και σήμερα έχουμε μόνο τέσσερις. Στην Αθήνα είχαμε σαράντα πέντε ελεγκτές και σήμερα έχουμε μόνο οκτώ. Ποια είναι η προτεραιότητά σας; Είναι προτεραιότητά σας να εισρεύσουν έσοδα στο ΙΚΑ, να παραχθεί η εισφοροδιαφυγή και να καλλιεργηθεί μια νοοτροπία στους εργοδότες να είναι εντάξει με τις εισφορές στο ΙΚΑ όχι μόνο για χάρη του ασφαλιστικού συστήματος αλλά και για την προστασία των εργαζομένων; Όχι βέβαια, διότι καθένα υπάλληλο που έκλεινε τη διετία δεν τον αντικαθιστούσατε. Και λέτε να μην ξέρουμε ότι δεν έχει γίνει καμία μα καμία προσπάθεια βελτίωσης σ΄ αυτό το σύστημα από τότε που αναλάβατε την Κυβέρνηση;
     Οι πράξεις μιλούν για σας και τα λόγια σας διά του Πρωθυπουργού είναι λόγια στον αέρα. Είναι λόγια που τα αναιρεί η πράξη. Διαβάζω από την συνέντευξη που έδωσε ο κύριος Πρωθυπουργός στην Ένωση Ανταποκριτών Ξένου Τύπου στις 8.3.2004. Είπε ο κύριος Πρωθυπουργός: «Εμείς δεν πιστεύουμε ότι τα προβλήματα μπορούν να επιλύονται ή πρέπει να επιλύονται σε βάρος των ασθενέστερων, στη συγκεκριμένη περίπτωση σε βάρος των χαμηλοσυνταξιούχων». Από πού να σταθώ και πού να αρχίσω εδώ πέρα. Να σας πω για τις φετινές αυξήσεις των συντάξεων του δημοσίου 4% και να το συγκρίνω με το περσινό 14% και με το προπέρσινο 7%; Να πάω στις συντάξεις του ΟΓΑ και να μιλήσω για το φετινό 6% και να πω για το περσινό 17% και στο 10% αντιπρόπερσι; Να πάω στο ΕΚΑΣ, στο επαίσχυντο 6% που είναι ψίχουλα από το κουλουράκι που εσείς λοιδορούσατε προεκλογικά; 
     Και ταυτόχρονα για να επιβεβαιωθεί η ρήση του Πρωθυπουργού τι κάνετε; Βάζετε φοροελαφρύνσεις στις επιχειρήσεις.  Αυτή είναι η πολιτική σας. Και με το ΦΠΑ τι κάνετε; Τον πήγατε στο 19%. Τα προϊόντα αυξάνονται με ξέφρενο ρυθμό. Ποιος επιβαρύνεται από την αύξηση των τιμών; Οι χαμηλόμισθοι και οι χαμηλοσυνταξιούχοι. Αυτά είναι τα έργα και οι ημέρες σας. Σας καλούμε να αναλάβετε τις ευθύνες σας και να μας ξεκαθαρίσετε επιτέλους ποια είναι η θέση σας στο ασφαλιστικό, στο εργασιακό, πού πάτε τη χώρα, ποια κατεύθυνση έχουν οι διαρθρωτικές αλλαγές; Πιστεύετε στα λόγια στην κοινωνική συνοχή, που συνδέεται με την ανταγωνιστικότητα ή αυτά τα είπατε για να πείσετε τον κόσμο να σας ψηφίσει; Ο λαός σας παρακολουθεί.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΚΚΕ, κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Η Κυβέρνηση της Νέας Δημοκρατίας συνεχίζει την πολιτική των προηγούμενων κυβερνήσεων του ΠΑΣΟΚ. Προωθεί νέα αντιασφαλιστικά μέτρα σε βάρος των ασφαλιστικών εργασιακών δικαιωμάτων των εργαζομένων. Η Κυβέρνηση προχωρεί στην οικοδόμηση ενός νέου δήθεν συστήματος κοινωνικής ασφάλισης που δεν έχει καμία σχέση με την  ουσία της κοινωνικής ασφάλισης. 
     Το ΠΑΣΟΚ στηρίζει την πολιτική της Νέας Δημοκρατίας και τις απαιτήσεις των βιομηχάνων. Υπονομεύει τον αγώνα των εργαζομένων με τη συμμετοχή του στον κοινωνικό διάλογο αφού μ΄ αυτόν επιδιώκεται η αφαίρεση ασφαλιστικών δικαιωμάτων.
     Ο Πρόεδρος του ΠΑΣΟΚ και πολλά στελέχη λένε ανοικτά ότι στηρίζουν αυτές τις πολιτικές, ενώ κάνουν κριτική για ανικανότητα της Κυβέρνησης να εφαρμόσει τους αντιασφαλιστικούς νόμους που ψήφισε το ΠΑΣΟΚ όπως παραδείγματος χάρη το ν. 3029. Πιέζει την Κυβέρνηση να επιταχύνει τα αντιασφαλιστικά μέτρα και να εφαρμόσει τις αποφάσεις της Συνόδου Κορυφής της Λισαβόνας.
     Το ΠΑΣΟΚ με τη στήριξη της Νέας Δημοκρατίας έδωσε τομείς του δημόσιου συστήματος κοινωνικής ασφάλισης στο ιδιωτικό κεφάλαιο όπως για παράδειγμα το 184, το γνωστό ραντεβού που από εκεί που ήταν πριν, σήμερα έχει πάει σε πολύ μεγαλύτερο χρόνο και έχει χειροτερεύσει την κατάσταση. Έδωσε τη μηχανογράφηση σε ιδιώτες για να παραγράφουν οι βιομήχανοι τις οφειλές προς το ΙΚΑ όπως το κύκλωμα που αποκαλύφθηκε τελευταία το οποίο διέγραψε δισεκατομμύρια. Επίσης, έδωσε την καθαριότητα σε ιδιώτες. Βέβαια, το ΠΑΣΟΚ ζητάει την εφαρμογή του δικού του νόμου του 3029 που ξεσήκωσε θύελλα αντιδράσεων των εργαζομένων. Πρόκειται για ένα νόμο που αυξάνει τα όρια της ηλικίας συνταξιοδότησης στα εξήντα πέντε και εξήντα επτά χρόνια. Μειώνει τις συντάξεις και καταργεί τα βαριά και ανθυγιεινά.
     Οι προτάσεις του Αρχηγού του ΠΑΣΟΚ για ανασφάλιστη εργασία για τέσσερα χρόνια δείχνουν τι ασφαλιστικό σύστημα θέλετε και οι δυο σας. Ακόμα και τα states που ξεκίνησε το ΠΑΣΟΚ συνεχίζει να τα εφαρμόζει η Νέα Δημοκρατία. Και με τη Νέα Δημοκρατία και με το ΠΑΣΟΚ η ανασφάλιστη εργασία θέριεψε. Οι πλειοψηφίες στη ΓΣΕΕ και ΑΔΕΔΥ με τη συμμετοχή τους στο δήθεν κοινωνικό διάλογο στην ουσία εξυπηρετούν τους βιομήχανους. Οι πάσες που κάνει η ΓΣΕΕ στην Κυβέρνηση για να ανοίξει το ασφαλιστικό δεν είναι από την πλευρά των συμφερόντων των εργαζομένων αλλά με βάση τις απαιτήσεις των βιομηχάνων. 
     Εξάλλου, είναι γνωστές οι προτάσεις του προέδρου της ΓΣΕΕ να φορολογηθούν όσοι έχουν μισθό πάνω από 1.000 ευρώ. Είναι επίσης γνωστή η θέση του προέδρου της ΓΣΕΕ που είπε ότι η Πρωτομαγιά είναι και αργία και απεργία. 
     Οι συνέπειες για την εργατική τάξη θα είναι οδυνηρές και επιβεβαιώνεται ακόμη μια φορά με δραματικό τρόπο ότι όσο περισσότερο κοινωνικό πλούτο παράγει η εργατική τάξη τόσο μειώνεται το μερίδιό της και οι βιομήχανοι δεν θέλουν να πληρώνουν τίποτα για την ασφάλιση. Γι’ αυτό η εργατική τάξη πρέπει να απαντήσει στην επίθεση που δέχεται, πρέπει να αντιπαρατεθεί με τη δική της στρατηγική, με τη συσπείρωση των δυνάμεών της και με την προοπτική που δίνει ο αγώνας που μπορεί να βάλει φρένο στην αντιλαϊκή επέλαση της Κυβέρνησης και των βιομηχάνων.
     Η Νέα Δημοκρατία έκανε την αρχή ως κυβέρνηση το 1990-1993. Το ΠΑΣΟΚ συνέχισε την πολιτική της και συμπλήρωσε το πλαίσιο κατά της κοινωνικής ασφάλισης. Τώρα η Κυβέρνηση της Νέας Δημοκρατίας δρομολογεί και το τελειωτικό κτύπημα με γενίκευση της μερικής απασχόλησης, των ελαστικών μορφών απασχόλησης με οδυνηρές συνέπειες και για το ασφαλιστικό σύστημα. Δηλαδή, θα εναλλάσσονται τα απλήρωτα δωδεκάωρα με ανασφάλιστες υπερωρίες και ακόμα περισσότερη απλήρωτη εργασία. Με μείωση της υπερωριακής απασχόλησης με επίσπευση της εφαρμογής του αντιασφαλιστικού ν. 3029/2002 που ψήφισε το ΠΑΣΟΚ και βέβαια συνεχίζει να παίζει στο Χρηματιστήριο εκεί που χάθηκαν δισεκατομμύρια τα προηγούμενα χρόνια από τα αποθεματικά των ταμείων.
     Για να προχωρήσει στην ενοποίηση των ασφαλιστικών ταμείων των τραπεζών -των πρώην ΔΕΚΟ με το ΙΚΑ- που θα οδηγήσει στη γενικότερη υποβάθμιση των ασφαλιστικών δικαιωμάτων, προχωρά στην κατάργηση της πρόωρης συνταξιοδότησης, γενικεύει τα όρια ηλικίας συνταξιοδότησης στα εξήντα πέντε, επεκτείνει τον εργάσιμο βίο πέρα από τα εξήντα πέντε και εξήντα επτά χρόνια. Στην πράξη, προωθεί το νόμο Ρέππα που καθιερώνει εθελοντική –εντός εισαγωγικών- υποχρεωτική για μας, παράταση του ορίου για δύο χρόνια μετά τα εξήντα πέντε. Μειώνει τις εργοδοτικές εισφορές, επαναχαρακτηρίζει τον περιορισμό των βαρέων και ανθυγιεινών. Περιορίζει τις αναπηρικές συντάξεις και χειροτερεύει τα όρια συνταξιοδότησης των αναπήρων. 
     Σ’ αυτήν την πολιτική οι εργαζόμενοι δεν πρέπει να συναινέσουν, γιατί η συναίνεση σημαίνει θηλιά στο λαιμό τους. Είναι απάτη το ότι οι παλαιότερες γενιές πρέπει να πληρώσουν για τις επερχόμενες. Την ανασφάλεια και το γκρίζο μέλλον για τις νέες γενιές τις έχει προδιαγράψει η πλουτοκρατία και τα κόμματά της που είναι εδώ μέσα. Αυτά διαχειρίζονται τα συμφέροντα και μεταθέτουν τις συνέπειες της πολιτικής τους στις επόμενες γενιές. 
     Δεν μπορεί το δημογραφικό πρόβλημα και η αύξηση του μέσου όρου ζωής να φορτώνονται στις πλάτες της εργατικής τάξης. Είναι απάτη ότι τα κόμματα και οι εργαζόμενοι πρέπει να δώσουν τις προτάσεις τους για την εξεύρεση πόρων, προκειμένου να σωθεί το ασφαλιστικό σύστημα. 
     Το Κομμουνιστικό Κόμμα Ελλάδος, το ταξικό συνδικαλιστικό κίνημα ασφαλώς και προβάλλουν διεκδικήσεις. Υπογραμμίζουμε ότι εμείς δεν χρωστάμε καμία πρόταση για να υπηρετήσουμε τον ψεύτικο στόχο της βιωσιμότητας. Το ίδιο και η εργατική τάξη!
     Οι προτάσεις του ΚΚΕ υπάρχουν, τις έχουμε καταθέσει επανειλημμένα, και αφορούν τα συμφέροντα του λαού. Το επιχείρημα για τη βιωσιμότητα των ταμείων είναι Δούρειος Ίππος για την εφαρμογή των νέων αντιασφαλιστικών νόμων. Οι εργαζόμενοι που παράγουν τον πλούτο, πληρώνουν τρεις φορές: πληρώνουν υπεραξία, πληρώνουν εισφορές στα ταμεία και πληρώνουν φορολογία. Όμως δεν έχουν καμία ευθύνη για την κατάσταση των ταμείων. Μόνα τους χρωστούν και δεν χρωστούν δεκάρα σε κανέναν! 
     Οι πολιτικές της Νέας Δημοκρατίας και του ΠΑΣΟΚ, τα κέρδη του κεφαλαίου προκαλούν τα ελλείμματα. Βέβαια, ελλείμματα προκαλούν και η ανεργία, η υποαπασχόληση, η υποχρηματοδότηση, η απαλλαγή των εργοδοτών από τις ασφαλιστικές υποχρεώσεις, η εισφοροδιαφυγή, η παραγραφή των οφειλών, η μαύρη ανασφάλιστη εργασία, οι ανεξόφλητες οφειλές του κράτους και της εργοδοσίας, η εμπορευματοποίηση της υγεία και η χρησιμοποίηση των ασφαλιστικών ταμείων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Και βέβαια, όσον αφορά την πλειοψηφία της ΓΣΕΕ και της ΑΔΕΔΥ, στήριξε τις καπιταλιστικές αναδιαρθρώσεις, στήριξε την αντιλαϊκή πολιτική της Νέας Δημοκρατίας και του ΠΑΣΟΚ, συμφώνησε στην υπονόμευση του οκταώρου και πρωτοστάτησε στο να περάσουν οι αντιασφαλιστικοί νόμοι. Η Νέα Δημοκρατία με τους νόμους Σιούφα, άνοιξε το δρόμο. Αύξησε το όριο ηλικίας στα εξήντα πέντε, μείωσε τις συντάξεις, αύξησε τις ασφαλιστικές εισφορές, αύξησε τις ημέρες εργασίας από τέσσερις χιλιάδες πενήντα στις τέσσερις χιλιάδες πεντακόσιες.
     Το ΠΑΣΟΚ που είχε δεσμευθεί ότι θα καταργήσει αυτούς τους νόμους, είπε ψέματα στον ελληνικό λαό. Διατήρησε τα αντιασφαλιστικά μέτρα και έκανε νέες αντιεργατικές αλλαγές. Προώθησε την ιδιωτικοποίηση της κοινωνικής ασφάλισης και το «χτύπημα» της επικουρικής με τα λεγόμενα επαγγελματικά ταμεία. 
     Γενίκευσε το όριο ηλικίας στα εξήντα πέντε, επέβαλλε αύξηση του ορίου ηλικίας στα εξήντα επτά, μείωσε τις συντάξεις των εργαζομένων στο δημόσιο, στις ΔΕΚΟ, υπολογίζοντας τη σύνταξη από το 80% στο 70% όχι του τελευταίου μισθού, αλλά της τελευταίας πενταετίας. Επανεξέτασε τα βαρέα και ανθυγιεινά, με σκοπό τον αποχαρακτηρισμό και αύξησε τις ημέρες εργασίας στην επικουρική από τις τέσσερις χιλιάδες πενήντα στις τέσσερις χιλιάδες πεντακόσιες.
     Για τους λόγους αυτούς, πρέπει να καταδικαστούν και οι δύο για τις πολιτικές τους.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τσιόγκα.
     Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης για οκτώ λεπτά.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, το ασφαλιστικό μαζί με την ανεργία αποτελούν τα κατ’ εξοχήν πολιτικά και κοινωνικά προβλήματα της εποχής μας για τον κόσμο της εργασίας. 
     Η δημόσια κοινωνική ασφάλιση και οι δημόσιες παροχές υγείας έχουν δεχθεί σε όλο τον ανεπτυγμένο κόσμο αλλεπάλληλα και βαρύτατα πλήγματα τις τελευταίες δεκαετίες.
     Βάλλεται το κράτος πρόνοιας και αυτό το ξέρουμε όλοι πολύ καλά. Σήμερα οι κυρίαρχοι κύκλοι της συρρίκνωσης του κοινωνικού κράτους σε όλο τον κόσμο επιχειρούν να επιφέρουν τη χαριστική βολή με την πλήρη σχεδόν αποδιάρθρωση του δημόσιου κοινωνικού ασφαλιστικού συστήματος, το οποίο για να επιτευχθεί, χρειάστηκαν αγώνες, θυσίες και πάρα πολύς χρόνος και κόπος. Η κατεύθυνση είναι μέσω της αποδιάρθρωσης των δημόσιων ασφαλιστικών συστημάτων να αυξηθεί η ανταγωνιστικότητα και η υπερκερδοφορία του κεφαλαίου αλλά και να βρουν νέα πεδία επέκτασης και κερδοφορίας οι επιχειρηματικοί όμιλοι. 
     Οι στόχοι που έχουν τεθεί είναι πολύ συγκεκριμένοι: Να μειωθεί δραστικά το κόστος ασφάλισης και παροχών υγείας στους προϋπολογισμούς. Να μειωθεί επίσης δραστικά το ασφαλιστικό μισθολογικό κόστος για τις επιχειρήσεις, να αυξηθούν σημαντικά τα όρια συνταξιοδότησης. Να περιοριστούν σοβαρά οι συντάξεις. Να αξιοποιηθούν τα αποθεματικά των ταμείων και οι ασφαλιστικές εισφορές από το σύνολο των επιχειρήσεων στο Χρηματιστήριο. Να αναβαθμιστεί η ιδιωτική ασφάλιση και να αλωθεί ο χώρος της υγείας από τις ιδιωτικές επιχειρήσεις. 
     Τα τελευταία δεκαπέντε χρόνια, το δημόσιο κοινωνικό ασφαλιστικό σύστημα στη χώρα μας έχει δεχθεί αλλεπάλληλα και συνδυασμένα πλήγματα από τις κυβερνήσεις και του ΠΑΣΟΚ προηγουμένως και της Νέας Δημοκρατίας σήμερα.
      Τα αποτελέσματα αυτών των πολιτικών είναι: 
     Πρώτον, οι συντάξεις έχουν καταρρεύσει και έχουν αυξηθεί τα όρια συνταξιοδότησης. Όπως είναι γνωστό πάνω από το 70% των συνταξιούχων στη χώρα μας παίρνει σύνταξη κάτω από τα 500 ευρώ. Είναι φανερό ότι δεν μιλάμε πλέον για σύνταξη, αλλά για προνοιακό επίδομα. Και ας σκεφθούμε ότι υπάρχουν και εκατοντάδες χιλιάδες που δεν παίρνουν ούτε αυτό το προνοιακό επίδομα, παραδείγματος χάρη οι συνταξιούχοι του ΟΓΑ. 
     Δεύτερον, οι παροχές υγείας έχουν υποβαθμιστεί αφόρητα και επιβαρύνουν όλο και περισσότερο τους ασφαλισμένους. Οι εργαζόμενοι δεν φθάνει που πληρώνουν κανονικά τις ασφαλιστικές τους εισφορές, πληρώνουν και από πάνω όλο και περισσότερο για την ιατροφαρμακευτική τους περίθαλψη. Εμείς απορρίπτουμε την κατευθυνόμενη κινδυνολογία για την επερχόμενη κατάρρευση του ασφαλιστικού συστήματος. Το ασφαλιστικό σύστημα δεν κινδυνεύει παρά μόνο από τις νεοφιλελεύθερες επιλογές των κυβερνήσεων. Η Κυβέρνηση της Νέας Δημοκρατία ανοίγει το διάλογο για το ασφαλιστικό με μόνο στόχο να βρει άλλοθι και συνενόχους για μέτρα που θα αφαιρούν ασφαλιστικά δικαιώματα και κατακτήσεις. Οι δικές μας προτάσεις είναι προτάσεις διαλόγου πρώτα και κύρια όμως προς τους εργαζόμενους και το συνδικαλιστικό κίνημα προκειμένου να αναπτυχθεί ένα μέτωπο αντίστασης υπεράσπισης και διεύρυνσης του κοινωνικού κράτους. Για μας ο πρώτος αντίπαλος της κοινωνικής ασφάλισης είναι η ανεργία και τα χαμηλά επίπεδα συνολικής απασχόλησης στη χώρα μας. Η επίκληση του δημογραφικού προβλήματος δεν έχει κανένα νόημα αν έχουμε τόσο μεγάλα ποσοστά ανεργίας στους νέους. Το πρόβλημα δεν είναι μόνο ότι οι μανάδες γεννούν λίγα παιδιά, αλλά είναι επίσης ότι γεννούν μελλοντικούς ανέργους και αυτό είναι κάτι που όλοι το έχουν πια συνειδητοποιήσει. Δυστυχώς, η επιβράδυνση των ρυθμών ανάπτυξης θα κάνει ακόμη πιο εφιαλτική την ανεργία.
     Ο δεύτερος αντίπαλος της κοινωνικής ασφάλισης είναι η μονομερής λιτότητα στους μισθούς. Τα τελευταία χρόνια το μερίδιο των μισθών αντί να αυξάνει, πέφτει περίπου κατά μια ποσοστιαία μονάδα στο ακαθάριστο εθνικό προϊόν της χώρας. Οι απώλειες από αυτές τις πολιτικές για τα ταμεία, είναι τεράστιες και συνεχώς διογκούμενες. 
     Ο τρίτος αντίπαλος του ασφαλιστικού συστήματος είναι η εισφοροδιαφυγή και ειδικότερα η μαύρη ανασφάλιστη εργασία με πρώτη αυτή των μεταναστών.
     Ο τέταρτος αντίπαλος της κοινωνικής ασφάλισης είναι η υποχρηματοδότησή της από το κράτος μαζί με τα υψηλά κρατικά χρέη προς τους οργανισμούς κοινωνικής ασφάλισης.
     Και τέλος ο πέμπτος αντίπαλος της κοινωνικής ασφάλισης είναι η λεηλασία που επί δεκαετίες έχουν υποστεί τα αποθεματικά των ασφαλιστικών ταμείων από το κράτος και η ανυπαρξία αποθεματικών. 
     Γι’ αυτά τα σοβαρά προβλήματα της κοινωνικής ασφάλισης, οι θέσεις και οι προτάσεις του Συνασπισμού είναι συγκεκριμένες και τις αναφέρω επιγραμματικά: 
     Πρώτον, η μεταρρύθμιση του ασφαλιστικού συστήματος είναι άρρηκτα συνδεδεμένη με την ανάπτυξη και την πλήρη απασχόληση με την προοδευτική μεταρρύθμιση του φορολογικού συστήματος. Αυτή η τριπλή μεταρρύθμιση πρέπει να προχωρήσει παράλληλα, διαφορετικά η κοινωνική προστασία μπαίνει στην προκρούστεια κλίνη του σημερινού άδικου αναχρονιστικού και εξαντλημένου δημοσιονομικού συστήματος.
     Δεύτερον, επιμένουμε στην άποψή μας για τριμερή χρηματοδότηση του συστήματος κοινωνικής ασφάλισης στη βάση του 2/9 οι εργαζόμενοι, 3/9 το κράτος και 4/9 οι εργοδότες.
     Τρίτον, στη χρηματοδότηση του ασφαλιστικού συστήματος μπορούν, επίσης, να συμβάλουν οι προτάσεις για φόρο υπεραξίας 10% από τις πωλήσεις μετοχών, για απόδοση στα ταμεία μέρους της εισφοράς στα δάνεια του ν. 128/1975, εφόσον αυτή δεν καταργείται, όπως διεκδικούμε, ένας έκτακτος φόρος στα πανύψηλα κέρδη της ποντοπόρου ναυτιλίας για τη στήριξη του ΝΑΤ κλπ. 
     Τέταρτον, μεγάλο ζήτημα, επίσης, είναι αυτό της αποπληρωμής των χρεών του κράτους έναντι του ΙΚΑ. Πρώτον και κύριο, αυτό δίνει το κακό παράδειγμα στους ιδιώτες. Μόνο το κράτος χρωστάει 9,2 δισεκατομμύρια ευρώ στο ΙΚΑ και οι ιδιώτες 2,1 δισεκατομμύρια ευρώ. Βεβαίως, υπάρχει το μεγάλο ζήτημα των αποθεματικών που λεηλατήθηκαν και που εκτιμώνται από το 1950 μέχρι σήμερα σε 70.000.000.000 ευρώ, δηλαδή περίπου 25 τρισεκατομμύρια δραχμές στο παλιό νόμισμα. Θα πρέπει να βρεθεί ένας τρόπος για να επιστραφούν.
     Πέμπτον, το ζήτημα της εισφοροδιαφυγής θα αντιμετωπιστεί μόνο με την ενεργοποίηση όλων των εμπλεκόμενων υπηρεσιών –ΙΚΑ, ΟΑΕΔ, ΣΕΠΕ.- την πλήρη μηχανοργάνωση και εν τέλει την αντιμετώπιση του όλου θέματος με τρόπο παρόμοιο με αυτόν που αντιμετωπίζεται ο ΦΠΑ. 
     Σε ό,τι αφορά τις απολαβές των μεταναστών αυτές θα πρέπει να εξισωθούν με τις απολαβές των Ελλήνων συναδέλφων τους, ενώ παράλληλα το χτύπημα της μαύρης εργασίας θα σημάνει μια γερή χρηματοδοτική ένεση προς τα ασφαλιστικά ταμεία. 
     Σε ό,τι αφορά τους μισθούς απαιτείται η δραστική αύξησή τους και ετήσιες αυξήσεις που να υπερκαλύπτουν την αύξηση του πληθωρισμού και της ετήσιας παραγωγικότητας. 
     Έβδομον, είμαστε κατηγορηματικά αντίθετοι σε τυχόν αύξηση των ορίων ηλικίας. Επιμένουμε για κύρια σύνταξη ύψους 80% και επικουρική ύψους 20% του συντάξιμου μισθού, οι οποίες θα αναπροσαρμόζονται με βάση τις αυξήσεις των εν ενεργεία. Η κατώτερη σύνταξη να είναι ίση με τα είκοσι ημερομίσθια του ανειδίκευτου εργάτη.
     Όγδοον, η ενοποίηση των ταμείων δεν μπορεί και δεν πρέπει να χρηματοδοτηθεί από τους ασφαλισμένους του ΙΚΑ και των ειδικών ταμείων, αλλά θα πρέπει να προβλεφθεί η συγκεκριμένη χρηματοδότηση. Σε κάθε περίπτωση η ενοποίηση να γίνει σε εθελοντική βάση με σύγκλιση προς τα πάνω και με σύμφωνη γνώμη των εργαζόμενων και των συνδικάτων. Βέβαια, οι εργαζόμενοι γνωρίζουν πάρα πολύ καλά πως μόνο με τους αγώνες τους θα πετύχουν όχι μόνο να αποτρέψουν επιδείνωση της θέσης τους, αλλά και βελτίωση, όπως το αξίζουν και όπως δικαιούνται βάσει αυτών που προσφέρουν. Το απέδειξαν άλλωστε και με τους αγώνες τους στις προτάσεις Γιαννίτση και σε άλλες στο παρελθόν και θα το αποδείξουν και σήμερα, εάν η Κυβέρνηση επιμείνει σε αυτήν την τακτική.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Κύριε Κουτσούκο, έχετε το λόγο για επτά λεπτά.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Κύριε Υπουργέ, δυστυχώς, η τοποθέτησή σας ενισχύει τους φόβους μας και τις ανησυχίες μας. Το πρόβλημα δεν είναι αν ανησυχούμε και αν φοβόμαστε εμείς. Το πρόβλημα είναι ότι ανησυχούν και φοβούνται οι εργαζόμενοι για το τι «κουστούμια» ετοιμάζεστε να τους ράψετε. Γιατί, αφού εξαντλήσατε τα 2/3 του χρόνου σας να απαντήσετε στις κυβερνήσεις του ΠΑΣΟΚ, με τη λογική «τρεις το λάδι, τρεις το ξύδι, έξι το λαδόξυδο» -έτσι υπολογίσατε τα ελλείμματα, δηλαδή χρωστάει το δημόσιο στο ΙΚΑ, χρωστάει το ΙΚΑ στα νοσοκομεία, χρωστούν τα νοσοκομεία στις εταιρείες, τρεις φορές το χρέος- είπατε «άλλα λόγια να αγαπιόμαστε!» Διότι εμείς σας ζητούσαμε πολύ συγκεκριμένα πράγματα. 
     Έχετε δηλώσει ή δεν έχετε δηλώσει ότι σέβεστε τους νόμους που ψήφισε η προηγούμενη κυβέρνηση και θα τους υλοποιήσετε; Αυτό το κάνατε, παρά το γεγονός ότι δεν είχατε καμία συμμετοχή και άλλα λέγατε προεκλογικά. Σας εγκαλέσαμε, διότι έχετε διαχειριστικά κενά και αδυναμίες και σήμερα στη Βουλή γι’ αυτά δεν δώσατε καμία απάντηση. 
     Κοντέψατε να μας πείτε ότι υπάρχει και η άποψη πως η κάρτα της διαδοχικής ασφάλισης είναι ένα πρόωρο μέτρο. Για ποιους μιλάμε δηλαδή; Δεν μιλάμε για εργαζόμενους που έχουν μια ασφαλιστική βεβαιότητα και ξέρουν από πού θα συνταξιοδοτηθούν και άρα δικαιούνται έγκαιρα να μαζέψουν τα ένσημά τους και τις ημέρες ασφάλισης –απ’ όπου και εάν προέρχονται- και να τις καταθέσουν στον τελευταίο φορέα, ώστε να διευκολυνθεί η διαδικασία απονομής της σύνταξης;
     Κοντέψατε να μας πείτε ότι δεν έχετε καμία ευθύνη που έχει προχωρήσει με αυτό τον τρόπο, που έχει προχωρήσει, η ένταξη των υποκαταστημάτων του ΙΚΑ στο ολοκληρωμένο σύστημα και συγκρίνατε τα τέσσερα χρόνια από την ψήφιση του νόμου μέχρι που έφυγε η κυβέρνηση του ΠΑΣΟΚ από την εξουσία –διάστημα που συμπεριλάμβανε τη νομοθέτηση και την προετοιμασία- με το δικό σας, που τα βρήκατε έτοιμα. Και κάνατε τέτοιες ανόμοιες συγκρίσεις.
     Δεν αποφύγατε να λαϊκίσετε και λυπάμαι, κύριε Υπουργέ, γιατί προέρχεστε και από τον τραπεζικό χώρο. Γιατί κανονικά έπρεπε να σας απαντήσω με βαρύ χαρακτηρισμό. Αφήνετε υπονοούμενα και αιχμές. Και αν είστε υπεύθυνη Κυβέρνηση, πάρτε τις ευθύνες σας. Και σταματώ εδώ. Αλλιώς να μην το ξαναπείτε.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Για ποιο θέμα μιλάτε;
     ΓΙΑΝΝΗΣ ΚΟΥΤΣΟΥΚΟΣ: Καταλάβατε για ποιο θέμα μιλάω.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Για το ΤΑΠΙΛΤ;
     ΓΙΑΝΝΗΣ ΚΟΥΤΣΟΥΚΟΣ: Καταλάβατε, καταλάβατε.
     ΠΑΝΑΓΙΩΤΗΣ ΑΔΡΑΚΤΑΣ: Ονομάστε το, κύριε συνάδελφε. Τι σας εμποδίζει;
     ΓΙΑΝΝΗΣ ΚΟΥΤΣΟΥΚΟΣ: Για τους προνομιακούς συνομιλητές της Κυβέρνησης μιλάω, κύριε συνάδελφε. Γιατί έχει προνομιακούς συνομιλητές η Κυβέρνηση για το ασφαλιστικό των τραπεζών. Και αυτός είναι ο κ. Κωστόπουλος. Και έρχεται τώρα με ένα υποκριτικό τρόπο εδώ ο Υφυπουργός να μας καταγγείλει! Σας παρακαλώ!
     ΠΡΟΕΔΡΕΥΩΝ (Ιωάννης Τραγάκης): Ήρεμα, κύριε συνάδελφε, ήρεμα.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Σας κατήγγειλε η ΓΣΕΕ, κύριε Κουτσούκο, η κορυφαία συνδικαλιστική οργάνωση της χώρας.
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Υφυπουργέ, θα σας δοθεί η ευκαιρία να απαντήσετε.
     ΓΙΑΝΝΗΣ ΚΟΥΤΣΟΥΚΟΣ: Κύριε Υφυπουργέ, πέρα από την αδυναμία σας να απαντήσετε στα διαχειριστικά, δεν μας είπατε και τίποτα για το ποιο είναι το σχέδιό σας, αν έχετε, δηλαδή, κάποιο σχέδιο και ένα προγραμματισμό, για να υλοποιήσετε τις μεγάλες αλλαγές, που προβλέπει η ασφαλιστική μεταρρύθμιση του ΠΑΣΟΚ και που κι εσείς έχετε παραδεχθεί –και το παραδέχονται όλοι- ότι οδηγεί σε έναν εξορθολογισμό το όλο σύστημα, στην ένταξη δηλαδή των ταμείων στο ενιαίο ταμείο ασφάλισης μισθωτών, στην ενοποίηση των επικουρικών, που κρίνεται απαραίτητη, για να εξοικονομήσουμε πόρους και διαχειριστικά έξοδα, για να αντιμετωπίσουμε το ζήτημα της αρνητικής σχέσης εργαζόμενων προς συνταξιούχους.
     Δεν λέει κανένας ότι αυτές δεν είναι σωστές πολιτικές και ούτε εσείς το λέτε. Έχετε όμως μια αδυναμία να παρουσιάσετε ένα ολοκληρωμένο σχέδιο υλοποίησης αυτών των αλλαγών.
     Κύριε Υπουργέ, το ασφαλιστικό είναι ένα διαρκές ανοιχτό ζήτημα, το οποίο θέλει υποστήριξη και στη χρηματοδότηση και στις οργανωτικές αλλαγές. Και δεν φτάνει που δεν κάνετε τίποτε για να το υποστηρίξετε, έρχεστε με μια σειρά πολιτικών, σαν αυτές που ετοιμάζετε, που αφήνετε άλλους να τις λένε αντί για σας, να δημιουργήσετε χειρότερους όρους και προϋποθέσεις για τη βιωσιμότητά του.
     Γιατί, μη μου πείτε, κύριε Υπουργέ, ότι η ελαστικοποίηση του ωραρίου, η μείωση του κόστους των υπερωριών, που ζητά η εργοδοσία, η είσοδος των ιδιωτών σε μια σειρά κρίσιμους τομείς του δημοσίου, η ενίσχυση της λεγόμενης ανταγωνιστικότητας σε βάρος του λεγόμενου μη μισθολογικού κόστους, όλα αυτά δεν θα έχουν επιπτώσεις στο σύστημα της κοινωνικής ασφάλισης.
     Κύριε Υπουργέ, αν πρέπει κάποιος να σας δώσει συγχαρητήρια σήμερα είναι γιατί με επιμέλεια, περισσή επιμέλεια, αποκρύψατε την ουσία της πολιτικής της Κυβέρνησής σας. Κατά τούτο καταφέρατε να ξεπεράσετε τις αντιφάσεις και τις αδυναμίες του κ. Παναγιωτόπουλου και του κ. Αλογοσκούφη, που δεν μπορούν να συνεννοηθούν. Πήγατε στη λογική του μέσου όρου, μπράβο σας, τα καταφέρατε, τα καταφέρατε σήμερα στη Βουλή να κρύψετε την πολιτική σας.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Οι εργαζόμενοι όμως, η κοινωνία έχει αντιληφθεί ποιοι είναι οι βαθύτεροι στόχοι της πολιτικής σας. Είναι αυτοί που βλέπουν το φως της δημοσιότητας αυτές τις μέρες και αυτό δημιουργεί ένα ευρύτερο κλίμα ανασφάλειας σε όλους τους εργαζόμενους. Και αυτό το κλίμα ανασφάλειας είναι που θα τορπιλίσει την προοπτική του συστήματος κοινωνικής ασφάλισης.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΓΙΑΝΝΗΣ ΚΟΥΤΣΟΥΚΟΣ: Κλείνω, κύριε Πρόεδρε, με το εξής:
     Είχατε αναπτύξει, κύριε Υφυπουργέ, για τη λογική των πολιτικών σκοπιμοτήτων και τη θεωρία του κεντρώου χώρου, μια θεωρία περί της κοινωνίας της αλληλεγγύης, στην οποία θα έλεγα ότι επενδύσατε προεκλογικά.
     Παρατηρούμε –και με αυτό κλείνω- ότι ακόμα και από αυτήν την προεκλογική ρητορεία έχετε πάρει διαζύγιο με τις πράξεις σας και με αυτά που ετοιμάζετε σε βάρος των εργαζομένων.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Η συνάδελφος κ. Αντωνίου έχει το λόγο για δύο λεπτά.
     ΤΟΝΙΑ ΑΝΤΩΝΙΟΥ: Δυστυχώς, κύριε Υπουργέ, και πάλι σήμερα σ’ αυτήν τη συζήτηση δεν απαντήσατε και δεν ξεκαθαρίσατε όχι σε μας, αλλά στον ελληνικό λαό, ποια θα είναι η πολιτική ατζέντα στο διάλογο που ανοίγεται για το ασφαλιστικό. Περιμένουμε όλοι με αγωνία να καταλάβουμε τι θέλετε να συζητήσουμε. 
     Με τη σημερινή σας τοποθέτηση εδώ μας είπατε ότι υλοποιείτε τους νόμους της κυβέρνησης ΠΑΣΟΚ, ότι τα προβλήματά σας είναι διαχειριστικά και οικονομικά και τίποτα άλλο. Περιμέναμε να μας πείτε ποια θα είναι η πολιτική σας ατζέντα, πώς θα γίνει διάλογος και ποιος τελικά θα αναλάβει αυτόν τον περιβόητο διάλογο. Συνεχίζετε να επιμένετε αυτό το όργανο να είναι η ΟΚΕ; 
     Όπως είπα και στην αρχική μου τοποθέτηση, κύριε Υπουργέ, το πρόβλημά σας είναι ότι η διαφορά με την προηγούμενη θητεία του κ. Μητσοτάκη, όταν είχε τη διακυβέρνηση του τόπου, είναι ότι ο κ. Μητσοτάκης εφάρμοσε την ίδια πολιτική που εφαρμόζετε και τώρα, αλλά ο κ. Μητσοτάκης είχε το σθένος αυτά που πράττει να τα λέει. Εσείς προσπαθείτε να εφαρμόσετε  την ίδια πολιτική χωρίς να το λέτε. 
     Και βέβαια από τη σημερινή τοποθέτηση του Υπουργού βγήκε μία είδηση. Πρώτον, δεν θα αλλάξουν οι κλίμακες για το ΕΚΑΣ. Εγώ αυτό συνειδητοποίησα από την τοποθέτηση του Υπουργού. Είπατε ότι δεν υπάρχουν πόροι, άρα δεν μπορούμε να συζητάμε να αλλάξουμε τις κλίμακες. 
     Δεύτερον, όσον αφορά το ΛΑΦΚΑ, κύριε Υπουργέ, από την τοποθέτησή σας προβληματίστηκα αν εσείς συμφωνείτε, τελικά, με την απόφαση που πήρε η Κυβέρνηση, διότι είπατε: «Εφαρμόζουμε το ΛΑΦΚΑ, έχουμε πρόβλημα οικονομικό για να καλύψουμε τα άλλα ταμεία, που καλύπτονταν μέσα από την ανακατανομή των πόρων και από την άλλη πρέπει να δώσουμε τα αναδρομικά». 
     Για τα αναδρομικά, ξέρετε πολύ καλά, ότι πήρε απόφαση ο κ. Καραμανλής μετά το αλαλούμ που πάλι υπήρξε στην Κυβέρνηση για άλλη μία φορά. Ο κ. Καραμανλής αναγκάστηκε να πάρει πολιτική απόφαση. Περιμένουμε την απόφαση των δικαστηρίων. Και βεβαίως να μην ξεχνάμε ότι στα δικαστήρια πήγε ο κ. Γούλας, ο διευθυντής του κ. Δούκα, για να ζητήσει τα αναδρομικά. 
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Ο κ. Κουσελάς έχει το λόγο για ένα, δύο λεπτά. 
     ΔΗΜΗΤΡΙΟΣ ΚΟΥΣΕΛΑΣ: Μην εξαντλείτε την αυστηρότητά σας σε μένα....
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Του χαρίζω εγώ ένα λεπτό από το δικό μου χρόνο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Δύο λεπτά, κύριε Κουσελά.
     ΔΗΜΗΤΡΙΟΣ ΚΟΥΣΕΛΑΣ: Δεν θα υπήρχε καν λόγος για δευτερολογία, αλλά ο κ. Υπουργός δεν μπήκε στον κόπο να απαντήσει σε κανένα από τα ζητήματα, τα οποία θέσαμε. 
     Επειδή όμως ελέχθησαν ορισμένες ανακρίβειες, που πήραν μέσα από την τοποθέτησή του τη μορφή σκανδάλου, όπως το χαρακτήρισε, θέλω να ξεκαθαρίσουμε εδώ μια και καλή –γιατί έχω ακούσει πολλές φορές ορισμένα πράγματα και δεν έχω μιλήσει- το ζήτημα αυτό.
     Κύριε Υφυπουργέ, το ΤΑΠΙΛΤ είναι όπως γνωρίζετε πολύ καλά ένα ταμείο κύρια σύνταξης και λειτουργεί σαν νομικό πρόσωπο δημοσίου δικαίου... 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Άρα δεν δίνει εφάπαξ.
     ΔΗΜΗΤΡΙΟΣ ΚΟΥΣΕΛΑΣ: Δεύτερον, γνωρίζετε πολύ καλά όταν ένα ταμείο κύριας σύνταξης, όπως είναι το ΙΚΑ, όπως είναι άλλα ταμεία, έχει ελλείμματα, επειδή ακριβώς αυτά τα ταμεία είναι στη σφαίρα της κοινωνικής ασφάλισης, τα ελλείμματά τους καλύπτονται από τον κρατικό προϋπολογισμό, πολύ περισσότερο σε σχέση με το συγκεκριμένο ταμείο που γνωρίζετε ότι δεν υπήρχε καν τριμερής χρηματοδότηση. Μέχρι τότε δηλαδή το κράτος δεν είχε συνεισφέρει δραχμή για το συγκεκριμένο ταμείο. 
     Μιλάμε για ένα ταμείο, το οποίο ήταν υγιέστατο, του οποίου οι σχέσεις ασφαλισμένων συνταξιούχων-εν ενεργεία ήταν 1 προς 2,6 και μιλάτε για 600.000.000 ευρώ στα πλαίσια κάποιας αναλογιστικής μελέτης. Να μου φέρετε αυτούς που έκαναν την αναλογιστική μελέτη, να τους δώσω διεθνές βραβείο! Πώς την έκαναν την αναλογιστική μελέτη και έβγαλαν 600.000.000 έλλειμμα; Έβγαλαν από την ένταξη του συγκεκριμένου ταμείου...
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ο προκάτοχός μου, δικός σας Υφυπουργός, είχε κάνει την αναλογιστική μελέτη.
     ΔΗΜΗΤΡΙΟΣ ΚΟΥΣΕΛΑΣ: Ακούστε με λίγο για να μάθετε τι έχει γίνει. Δεν με πειράζει πότε έγινε η μελέτη.
     Έβγαλαν από την ένταξη του συγκεκριμένου ταμείου τους νέους εισερχόμενους. Αφαίρεσαν δηλαδή το νέο αίμα.
     Σε οποιοδήποτε ταμείο αφαιρέσεις το νέο αίμα και κάνεις μια αναλογιστική προβολή στα τριάντα χρόνια θα το βγάλεις ελλειμματικό. Το ταμείο αυτό ούτε στα επόμενα δέκα χρόνια δεν είχε κανένα πρόβλημα ελλειμματικότητας. Για ποιο, λοιπόν, αναλογιστικό άνοιγμα μιλάτε σε σχέση με το ΤΑΠΥΛΤ;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, κύριε Πρόεδρε. 
     Από ποιο νόμο προκύπτει ότι υπήρχε ή υπάρχει η υποχρέωση για την τράπεζα ή τις τράπεζες κάλυψης των ελλειμμάτων αυτών; Ο ν. 2084 που είναι νόμος που ψηφίστηκε επί των ημερών σας, επί των ημερών της Νέας Δημοκρατίας το μόνο που υποχρεώνει τις τράπεζες για τα ταμεία κύριας σύνταξης είναι να καλύπτουν τα ανοίγματα στο ύψος του 1992. Για το συγκεκριμένο ταμείο δεν υπήρχε τέτοιο άνοιγμα το 1992.
     Τέλος θέλω να σας πω ότι η συγκεκριμένη τράπεζα στα πλαίσια της συμφωνίας που έκανε με τους εργαζόμενους ανέλαβε να καλύψει το σύνολο των υποχρεώσεων του ταμείου αυτασφάλειας που και αυτή ήταν νομικό πρόσωπο δημοσίου δικαίου από μόνο της. Αυτά είχα να αναφέρω για αποκατάσταση της αλήθειας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     ΔΗΜΗΤΡΙΟΣ ΚΟΥΣΕΛΑΣ: Κλείνω, κύριε Πρόεδρε, και σας ευχαριστώ για την ανοχή σας.
     Αν θέλετε, λοιπόν, να μην επαναλάβετε το ίδιο ολίσθημα που έγινε σήμερα και το έχω ακούσει πολλές φορές και είναι στη διακριτική σας ευχέρεια αν νομίζετε ότι έχετε είτε τη νομική βάση είτε τα επιχειρήματα, καταργήστε την υπουργική απόφαση που πάρθηκε και υποχρεώστε το συγκεκριμένο εργοδότη να πληρώσει αυτά που εσείς λέτε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο συνάδελφος κ. Χωρέμης έχει το λόγο για δύο λεπτά.
     ΑΝΑΣΤΑΣΙΟΣ ΧΩΡΕΜΗΣ: Διερωτάται κανείς μετά από τη συζήτηση που έχει διεξαχθεί εάν η Κυβέρνηση αναλαμβάνει το ρόλο που της έχει απονείμει ο ελληνικός λαός και όχι να παραμείνει απλώς στις εξαγγελίες και στις δεσμεύσεις οι οποίες δεν υλοποιούνται και κατά κύριο λόγο αν είναι διατεθειμένη να αποσαφηνίσει τις προθέσεις της σε σχέση με το σύστημα κοινωνικής ασφάλισης.
     Ο διάλογος είναι πάρα πολύ σημαντικό ζήτημα, αλλά όχι με τους κοινωνικούς εταίρους που πρέπει. Και ασφαλώς εκεί δεν προέκυψε από τη συζήτηση μια νέα προσέγγιση απέναντι στα μεγάλα ερωτήματα που τίθενται και απέναντι στα οποία σήμερα διαπιστώνουμε μια απραξία και μια αντιμετώπιση από την Κυβέρνηση στη βάση των διαπιστώσεων και όχι στη βάση της ενεργούς πολιτικής.
     Επιπλέον εκείνο που με προβληματίζει ιδιαίτερα μετά τη συζήτηση είναι εάν πράγματι, το δημοσιονομικό είναι το μόνο πρόβλημα γιατί αν ήταν το μόνο πρόβλημα νομίζω ότι θα μπορούσαμε να βρούμε κοινό τόπο και συνεννόηση. Πολύ φοβάμαι ότι είναι η συντηρητική λογική που διακατέχει και τα άλλα συντηρητικά κόμματα στην Ευρώπη, μια πολιτική και μια προσέγγιση του ασφαλιστικού μέσα από περιορισμούς και μέσα από καθήλωση των συντάξεων και μέσα από «δημοσιονομικού» τύπου προσεγγίσεις και όχι μια γενναία αντιμετώπιση των ζητημάτων της κοινωνικής ασφάλισης.
     Κάτω από αυτές τις συνθήκες νομίζω ότι ο ελληνικός λαός θα απαντήσει με ενάργεια και με απαίτηση από την Κυβέρνηση να αναλάβει τις ευθύνες της.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριε Υπουργέ, να προηγηθεί η κ. Χριστοφιλοπούλου για να απαντήσετε τελικά και να κλείσετε; Νομίζω ότι είναι καλύτερα έτσι.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Γιατί να μην ακούσουμε τον κύριο Υπουργό;
     ΠΡΟΕΔΡΕΥΩΝ (Ιωάννης Τραγάκης): Θέλετε να τριτολογήσετε μετά;
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όχι, δεν θα τριτολογήσω.
     ΠΡΟΕΔΡΕΥΩΝ (Ιωάννης Τραγάκης): Για να μην τριτολογήσει ο Υπουργός, έλεγα να προηγηθείτε.
     ΤΟΝΙΑ ΑΝΤΩΝΙΟΥ: Δεν έχουμε πρόβλημα χρόνου. Περιμένουμε να ακούσουμε τον κύριο Υπουργό.
     ΠΡΟΕΔΡΕΥΩΝ (Ιωάννης Τραγάκης): Εσείς δεν έχετε, αλλά σεβαστείτε ότι είμαι μόνος μου στην Έδρα από τις 18.30’ .
     Ορίστε, κύριε Υπουργέ. Έχετε το λόγο.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Πραγματικά, αν με είχαν παρακολουθήσει οι συνάδελφοι του ΠΑΣΟΚ, θα έβλεπαν ότι και απαντήσεις δόθηκαν στα ερωτήματα και πολύ σαφείς ήταν, γιατί μίλησα πολύ περισσότερο για την ταμπακιέρα. 
     Ξέρετε ότι δεν διαφωνεί κανείς να γίνει η ένταξη των ειδικών ταμείων στο ΙΚΑ. Μόνο ο νόμος που φέρατε και ψηφίσατε στη Βουλή δεν προβλέπει ποιος θα δώσει τα 22.600.000.000 ευρώ που απαιτούνται για να γίνει αυτή η ενοποίηση. Το ένα είναι αυτό.
     Δεύτερον, δεν είπε κανείς ότι δεν ήταν σύννομη –και το τονίζω σύννομη- η ένταξη του ΤΑΠΙΛΤ στο ΙΚΑ ΕΤΑΜ. Ηθικά απαράδεκτη ήταν. Και αυτό δεν το λέω εγώ, το λέει ο Πρόεδρος της ΓΣΕΕ. Έτσι έχει χαρακτηρίσει την ένταξη του ΤΑΠΙΛΤ στο ΙΚΑ.
     Και ερωτώ: Εάν είχε τόση πρεμούρα η Κυβέρνηση για να εντάξει κάποιο προβληματικό ταμείο στο ΙΚΑ δέκα ημέρες πριν από τις εκλογές με κοινή υπουργική απόφαση που δεν τόλμησαν να την υπογράψουν οι υπουργοί και την παρέπεμψαν στους υφυπουργούς, γιατί δεν ενέτασσε το Ταμείο της Αγροτικής Τράπεζας που στο κάτω-κάτω της γραφής ήταν και κρατική τράπεζα και είχε και υποχρέωση να επιλύσει το πρόβλημα;
     Εάν συμφωνείτε και υπεραμύνεσθε και αυτοαναγορεύεστε σε ρόλους συνηγόρου για λογαριασμό της Τράπεζας Πίστεως και του ΤΑΠΙΛΤ, γιατί διαφωνείτε για τη χρηματοδότηση της λύσης του ασφαλιστικού προβλήματος των τραπεζών από τον κρατικό προϋπολογισμό;
     Συμφωνείτε με τους ίδιους όρους –εδώ είμαστε να το συζητήσουμε- να γίνει και η ένταξη των άλλων ταμείων των τραπεζών στο ΙΚΑ-ΕΤΕΑΜ, στέλνοντας το λογαριασμό στους Έλληνες φορολογούμενους και όχι στους τραπεζίτες; Γιατί γι’ αυτό μας εγκαλείτε τούτες τις ημέρες.
     ΤΟΝΙΑ ΑΝΤΩΝΙΟΥ: Το Υπουργείο συμφωνεί;
     ΔΗΜΗΤΡΙΟΣ ΚΟΥΣΕΛΑΣ: Εσείς συμφωνείτε;
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ να μη διακόπτετε.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν υπάρχει αμφιβολία γιατί το ΤΥΛΤ έγινε στην τούρλα του Σαββάτου, δέκα ημέρες πριν από τις εκλογές και χωρίς να αναλάβει η συγκεκριμένη επιχείρηση ούτε το ελάχιστον μέρος του κόστους.
     ΤΟΝΙΑ ΑΝΤΩΝΙΟΥ: Τότε γιατί διαφωνείτε με το ΤΑΠΙΛΤ;
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Το ανέλαβε όλος ο κρατικός προϋπολογισμός.
     ΔΗΜΗΤΡΙΟΣ ΚΟΥΣΕΛΑΣ: Αυτήν την πρόταση έφερε ο κ. Αλογοσκούφης.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Επίσης, πρέπει να πούμε ότι για την ομαδοποίηση των επικουρικών ταμείων ή την ένταξή τους στο ΕΤΕΑΜ, πρέπει πρώτα να συσταθεί ΕΤΕΑΜ.
     Ειλικρινά, εγώ απορώ για το εξής: Ασκείτε κριτική στην Κυβέρνηση της Νέας Δημοκρατίας γιατί δεν υλοποίησε το νόμο που εσείς ψηφίσατε το 2002 και μέχρι το 2004 που φύγατε, δεν κάνατε τίποτα για την υλοποίησή του.
     Και σας ερωτώ: Πέρα από το ΤΑΠΙΛΤ, ποια άλλη διάταξη του νόμου 3029, απ’ αυτές που θεωρούνται σημαντικές, υλοποιήσατε τα δύο προηγούμενα χρόνια που ήσασταν κυβέρνηση; Και τούτο, γιατί –επαναλαμβάνω- ότι στο ν. 3029 δεν προβλέπεται για όλα αυτά τα εγχειρήματα πού θα σταλεί ο λογαριασμός.
     Επίσης, για τον κοινωνικό διάλογο για το ασφαλιστικό, υπάρχει κανείς που αυτή τη στιγμή διαφωνεί με την επιχειρούμενη συζήτηση για το ασφαλιστικό ζήτημα της χώρας;
     ΤΟΝΙΑ ΑΝΤΩΝΙΟΥ: Κύριε Υπουργέ, τι θα συζητήσουμε;
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Η ίδια η ΓΣΕΕ, δια του Προέδρου της, μετά τη σύνταξη της αναλογιστικής μελέτης από το Ινστιτούτο Εργασίας της ΓΣΕΕ, είναι αυτή που έκανε πρώτη την πρόσκληση για διάλογο.
     Από εκεί και πέρα, είπα και πριν –ίσως δεν το ακούσατε ή δεν το καταλάβατε- ασφαλιστικό δεν είναι μόνο το ΙΚΑ, γιατί το ΙΚΑ –θα επαναλάβω- ασφαλίζει κάτι λιγότερο από τους μισούς Έλληνες πολίτες.
     Για το ΤΕΒΕ, με τα 28.675.000.000 ευρώ αναλογιστικό έλλειμα που ενδεχόμενα αν δεν υπάρξει έγκαιρη αντιμετώπιση του προβλήματος από τις αρχές του επόμενου έτους ή το ΤΣΑ που αντιμετωπίζει ήδη πρόβλημα ρευστότητας, δεν πρέπει να συζητήσουμε;
     ΤΟΝΙΑ ΑΝΤΩΝΙΟΥ: Σε ποια βάση; Ποια είναι η πρότασή σας;
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Είπαμε ότι ανοίγει ο διάλογος. Όπως γνωρίζετε, η ΟΚΕ δεν κάνει διαπραγματεύσεις. Έχει γνωμοδοτικό χαρακτήρα.
     ΛΕΩΝΙΔΑΣ ΓΡΗΓΟΡΑΚΟΣ: Εσείς είστε Κυβέρνηση, εσείς θα τα θέσετε αυτά.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εμείς που είμαστε Κυβέρνηση, λοιπόν, πήραμε την πρωτοβουλία και είπαμε ότι θα συζητήσουμε χωρίς χρονικούς περιορισμούς με τα κόμματα στη Βουλή και με τους κοινωνικούς εταίρους, αναθέτοντας ρόλο σε ένα θεσμοθετημένο όργανο που είναι η ΟΚΕ, να αποτυπώσει το πρόβλημα στις πραγματικές του διαστάσεις και να εκφράσει γνώμη.
     Από εκεί και πέρα, χωρίς χρονικούς περιορισμούς –το επαναλαμβάνω- και χωρίς να υπάρχει κίνδυνος ανατροπής των τριών βασικών παραμέτρων του συστήματος κοινωνικής ασφάλισης στη χώρα…
     (Θόρυβος στην Αίθουσα)
     Από εκεί και πέρα, όπως ξέρετε, το δημόσιο σύστημα κοινωνικής ασφάλισης –εγώ θα τα πω αυτά που θέλω να πω-…
     ΠΡΟΕΔΡΕΥΩΝ (Ιωάννης Τραγάκης): Εσάς δεν σας διέκοψαν καθόλου. Για όνομα του Θεού! Ήρεμα.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): …είναι εγγυημένο με συνταγματική διάταξη από το κράτος, η Κυβέρνηση εγγυάται την ομαλή λειτουργία του συστήματος και την εμπρόθεσμη καταβολή των παροχών σε όλους τους συνταξιούχους. Το λέω για να τελειώσουμε με αυτό το θέμα.
     Είπατε για την αναπροσαρμογή του ΕΚΑΣ. ‘Όπως ξέρετε, υπάρχει πάγιο σύστημα, ψηφισμένο από την προηγούμενη κυβέρνηση, για την αναπροσαρμογή των εισοδηματικών κριτηρίων του ΕΚΑΣ. Είναι ο νόμος 2556/1997. Με βάση τη διάταξη αυτή αναπροσαρμόστηκαν τα εισοδηματικά κριτήρια, κάθε χρόνο κάποιοι μπαίνουν στο σύστημα, κάποιοι βγαίνουν από το σύστημα ως δικαιούχοι του ΕΚΑΣ. Συνολικά, ο αριθμός των δικαιούχων του ΕΚΑΣ –θα καταθέσω και σχετικό έγγραφο της Διοίκησης του ΙΚΑ για τα Πρακτικά της Βουλής - φέτος θα είναι ηυξημένος κατά τρεις χιλιάδες πεντακόσια εβδομήντα δύο άτομα. Αυτά για να τελειώσουμε και με αυτήν την ιστορία του ΕΚΑΣ.
     Θα ήθελα επίσης να πω για το θέμα των ρυθμίσεων και για το θέμα των ελέγχων. Τα έσοδα του ΙΚΑ φέτος ήταν 7,2% περισσότερα σε σχέση με το προηγούμενο έτος που ήταν 7,9%. ‘Ηταν ηυξημένα λόγω των ολυμπιακών έργων και λόγω του ότι ήταν ο τελευταίος χρόνος εισόδου μεγάλου αριθμού οικονομικών μεταναστών στο σύστημα. Το πάγιο ποσοστό αύξησης των εσόδων του ΙΚΑ κυμαίνεται γύρω στο 7,4% με 7,5% και εκεί πιστεύουμε ότι θα σταθεροποιηθεί και τα επόμενα χρόνια.
     Θέλουμε επίσης να σας πούμε, επειδή ακούγεται για τους ελέγχους, ότι φέτος έχουμε πάνω από είκοσι χιλιάδες εκθέσεις ελέγχων σε συνεργασία με το ΣΕΠΕ. Επίσης, όπως ίσως γνωρίζετε, από φέτος διασταυρώνουμε τα στοιχεία του ΙΚΑ με το ΤΑΧΙS. ‘Εχουμε διαπιστώσει ότι περίπου το 25% των δηλώσεων των επιχειρήσεων έχουν αποκλίσεις ανάμεσα στις δηλώσεις του ΙΚΑ και το TAXIS και ευελπιστούμε από εκεί να πιάσουμε πολύ μεγάλο μέρος της εισφοροδιαφυγής, η οποία παρατηρείται τα τελευταία χρόνια. 
     Μη γελιόμαστε. Εκείνο που χρειάζεται είναι να ολοκληρωθεί η μηχανογράφηση, η οποία επαναλαμβάνω ότι ξεκίνησε από την 1.1.2001. Είναι γνωστοί οι λόγοι της καθυστέρησης, δεν ήθελα να τους αναφέρω. Η σύμβαση ακορντεόν που υπεγράφη τότε με το νομοσχέδιο του εκσυγχρονισμού του ΙΚΑ έδινε αυτή τη δυνατότητα στην εταιρεία που ανέλαβε τη μηχανογράφηση του ΙΚΑ, γι’ αυτό και πήγαμε με αυτούς τους αργούς ρυθμούς. Εκτιμούμε ότι στο τέλος του 2006 θα έχει ολοκληρωθεί η μηχανογράφηση στο ΙΚΑ  για το σύνολο των καταστημάτων, αλλά και των παραρτημάτων σε όλη την Ελλάδα.
     Επίσης θέλω να σας πω ότι μελετούμε νομοθετική ρύθμιση για να τη φέρουμε στη Βουλή προς ψήφιση για να επιμηκυνθεί πάλι ο χρόνος παραγραφής ασφαλιστικών δικαιωμάτων, η οποία σμίκρυνση του χρόνου παραγραφής είχε γίνει με τον ίδιο νόμο για τον εκσυγχρονισμό του ΙΚΑ το Δεκέμβριο του 2000. Θα τα θυμάται αυτά ο κ. Αδρακτάς, ο οποίος είναι παλιός που αν θυμάμαι καλά ήταν εισηγητής από την πλευρά της Νέας Δημοκρατίας. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ, κύριε Υφυπουργέ.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ολοκληρώνω, κύριε Πρόεδρε.
     Επίσης, έγγραφο του ΙΚΑ από 13 Μαΐου μας πληροφορεί ότι υποβλήθηκαν εβδομήντα τέσσερις χιλιάδες διακόσιες είκοσι αιτήσεις για ρύθμιση καθυστερημένων ασφαλιστικών εισφορών και ότι οι προκαταβολές που εισεπράχθησαν από τη ρύθμιση, για να δούμε πόσο αποδίδουν πολλές φορές κάποια μέτρα, ήταν 57.130.000 ευρώ. Είναι ένα πολύ σημαντικό ποσό και πιστεύω ότι θα βοηθήσει στα οικονομικά του ΙΚΑ.
     Θα ήθελα να πω και κάτι άλλο, επειδή μιλάω και σε συνάδελφο τραπεζικό. Λέμε ότι οι καθυστερημένες οφειλές των ιδιωτών απέναντι στο ΙΚΑ ανέρχονται σε 2,1 δισεκατομμύρια ευρώ. Ο μεγαλύτερος οφειλέτης είναι το κράτος. Χρωστάει ακριβώς τα διπλάσια.
     Πρέπει να ξέρετε ότι πολλά από τα 2,1 δισεκατομμύρια ευρώ που παρουσιάζονται ως οφειλές των ιδιωτών, εάν ήμασταν στην τράπεζα, θα τα είχαμε μετατάξει στις επισφαλείς απαιτήσεις, γιατί πολλές από τις εταιρείες που παρουσιάζονται να οφείλουν αυτά τα χρήματα έχουν ήδη κλείσει. 
     ΔΗΜΗΤΡΙΟΣ ΚΟΥΣΕΛΑΣ: Είναι εισφοροκλοπή; Είναι εισφορές των εργαζομένων. 
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Είπα ότι για τα 2,1 δισεκατομμύρια έχουν κλείσει οι επιχειρήσεις και δεν υπάρχει δυνατότητα αναζήτησης. Τα 2,1 δισεκατομμύρια δεν δημιουργήθηκαν, όπως καταλαβαίνετε, μετά από τις 8 Μαρτίου του 2004, αλλά τα παραλάβαμε μαζί με τα υπόλοιπα βερεσέδια. 
     ΔΗΜΗΤΡΙΟΣ ΚΟΥΣΕΛΑΣ: Μα, είναι κλοπή; 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, παρά το γεγονός ότι σας κάνω εκπτώσεις στο χρόνο, τελικά εσείς παίρνετε το χρόνο που θέλετε, γιατί δικαιούσθε δεκατρία λεπτά στη δευτερολογία σας. 
     Κυρία Χριστοφιλοπούλου, για εσάς έκανα αυτήν επισήμανση, για να μην διαμαρτύρεστε. Δικαιούσθε οκτώ λεπτά, αλλά έχετε δώσει ήδη το ένα λεπτό στον κ. Κουσελά. 
     Ορίστε, κυρία Χριστοφιλοπούλου, έχετε το λόγο. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα προσπαθήσω να μιλήσω σε επτά λεπτά. 
     Κυρίες και κύριοι συνάδελφοι, είναι φανερό, ακούγοντας τη δευτερολογία του κυρίου Υπουργού, ότι η Κυβέρνηση παίζει πλέον επικοινωνιακά, διότι ακούσαμε μια σειρά από πράγματα τα οποία...
     ΠΑΝΑΓΙΩΤΗΣ ΑΔΡΑΚΤΑΣ: Δεν έχουμε μάθει ακόμα να παίζουμε επικοινωνιακά. Έχουμε όντως πρόβλημα επικοινωνιακά, αλλά θα μάθουμε. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Αδρακτά, δεν αντέχετε να μην μου απαντήσετε. 
     ΠΡΟΕΔΡΕΥΩΝ (Ιωάννης Τραγάκης): Κύριε Αδρακτά, σας παρακαλώ να μην διακόπτετε. 
     ΠΑΝΑΓΙΩΤΗΣ ΑΔΡΑΚΤΑΣ: Μα, κύριε Πρόεδρε, δεν είναι δυνατόν να λέει για την επικοινωνία. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, να μου κρατήσετε το χρόνο, γιατί ο κ. Αδρακτάς θέλει να κάνει διάλογο. Δεν με αφήνει ούτε να ολοκληρώσω την πρότασή μου. Ανησυχεί γιατί βλέπει ότι αυτή η Κυβέρνηση παραπαίει, ότι δεν μπορεί να συντονιστεί. 
     Κύριε Υφυπουργέ, μας είπατε ότι εμείς δεν προβλέψαμε για τη χρηματοδότηση της μεταρρύθμισης του ν. 3029. Σας θυμίζω ότι υπάρχει το άρθρο 4 του ν. 3029 το οποίο προβλέπει ακριβώς πώς θα χρηματοδοτηθεί το σύστημα και μέχρι το 2008 και από το 2009 και μετά. Θέλετε να σας το διαβάσω; Μπορώ να το καταθέσω. Είναι νόμος του κράτους. Γιατί ομιλείτε, λοιπόν; Το εάν εσείς έχετε φέρει την οικονομία εκεί που την έχετε φέρει, το εάν αφήσετε το σύστημα στο έλεός του, τότε δεν σας φταίει το εάν θεσμοθετήσαμε και είπαμε πώς θα χρηματοδοτηθεί το σύστημα. 
     ΠΑΝΑΓΙΩΤΗΣ ΑΔΡΑΚΤΑΣ: Εμείς φέραμε την οικονομία σε αυτό το σημείο; Δεν μπορώ τώρα να μην απαντήσω, κύριε Πρόεδρε. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε συνάδελφε, μην εξάπτεστε.
     Δεύτερον, μας είπατε εδώ ούτε λίγο ούτε πολύ ότι δεν έχουμε κάνει τίποτα για την Εθνική Αναλογιστική Αρχή. Μάλιστα, είπατε ότι εσείς κάνατε τον κανονισμό της. Μπράβο σας! Η ηγεσία του Υπουργείου Απασχόλησης έκανε τον κανονισμό μιας ανεξάρτητης διοικητικής αρχής; Διότι θυμίζω, κύριε Πρόεδρε, ότι η Εθνική Αναλογιστική Αρχή είναι ανεξάρτητη διοικητική αρχή με βάση το νόμο.  Εμείς και τη συγκροτήσαμε και τη στελεχώσαμε και τα περί τηλεφώνου είναι επικοινωνιακά τρικ. 
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Για το ΕΤΕΑΜ ήταν αυτό. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όσον αφορά το ΙΚΑ ΕΤΕΑΜ, θέλω να σας παρακαλέσω να ρωτήσετε τη Γενική Γραμματέα της Κυβέρνησής σας, την κυρία Τσουμάνη, η οποία ήταν πρόεδρος του ΕΤΕΑΜ. Μου κάνει τεράστια εντύπωση εάν το ΙΚΑ ΕΤΕΑΜ, του οποίου πρόεδρος ήταν η κυρία Τσουμάνη επί των ημερών μας, έχει τέτοια χάλια, πώς εσείς την αναβαθμίσατε πολιτικά και της δώσατε ολόκληρη Γενική Γραμματεία να διοικήσει επί Κυβερνήσεώς σας; Ρωτήστε την κυρία Τσουμάνη. Γιατί θέλετε να έρχεστε εδώ στη Βουλή και να δημιουργείτε εντυπώσεις; 
     Κύριε Υπουργέ, ξέρουμε πολύ καλά γιατί ήρθατε εδώ στη Βουλή. Για να μας πείτε το τι δεν κάναμε εμείς και να δημιουργήσετε εντυπώσεις. Στη δευτερολογία σας αναφερθήκατε και πάλι στα επιμέρους, αποφεύγοντας την ταμπακέρα για τον κοινωνικό διάλογο. Δεν μας είπατε για πολλοστή φορά ούτε εσείς ούτε κανένας άλλος από την Κυβέρνηση, γιατί βεβαίως δεν συμφωνείτε μεταξύ σας, ποιο είναι το πλαίσιο αυτού του κοινωνικού διαλόγου. Συζητούμε ξανά για το ν. 3029 και τους όρους; Γιατί αυτό που φαίνεται από την πράξη σας -και πρέπει να απαντήσετε- είναι ότι δια της σαλαμοποίησης του ασφαλιστικού των τραπεζών εισάγετε νέους όρους. Όσα είπαν, τόσο ο Πρωθυπουργός όσο και όλα τα στελέχη της Κυβέρνησης, ότι δεν θα αυξηθούν τα όρια ηλικίας, ότι δεν θα μειωθούν οι συντάξεις και ότι δεν αυξηθούν οι εισφορές, δεν ξέρω εάν θα ισχύσουν στις λύσεις σαλαμοποίησης είτε του Ο.Τ.Ε. είτε των τραπεζών. 
     Σας ξαναρωτώ, λοιπόν, το εξής για να πάρω απάντηση: Μήπως είναι αυτή η μέθοδος της Κυβέρνησης; Μήπως γι’ αυτό αποφεύγετε να μας απαντήσετε, εσείς, αλλά και οποιοσδήποτε άλλος από την Κυβέρνηση, ποιο είναι επιτέλους αυτό το πλαίσιο του κοινωνικού διαλόγου; Για ποιον κοινωνικό διάλογο μιλάμε; 
     Θα θίξετε τα θέματα των ασφαλιστικών ταμείων των τραπεζών και θα τα φέρετε ως παράδειγμα; Το έγγραφο του Υπουργείου Εθνικής Οικονομίας λέει το ποίημά του για την κύρια, για την επικουρική, για τη σύσταση γενικώς και αορίστως. Μ’ άλλα λόγια να αγαπιόμαστε. Να προσέλθουμε. Εμείς το έχουμε πει πάρα πολλές φορές και δια του Προέδρου μας κ. Παπανδρέου ότι το ΠΑΣΟΚ θα είναι εδώ στο διάλογο, αλλά ο διάλογος συνηθίζεται να έχει ατζέντα. 
     Λέτε κάποια στιγμή να έλθουν οι εργαζόμενοι να συζητήσουμε για τη διευθέτηση του χρόνου εργασίας και αυτό συνιστά κοινωνικό διάλογο. Δηλαδή, «Γιάννης κερνά, Γιάννης πίνει». «Εγώ είμαι Κυβέρνηση, εγώ κάθε φορά βρίσκω ένα μικρό κομματάκι όπως εμένα με βολεύει, χωρίς να έχω κάνει τίποτα για την απασχόληση που συνδέεται με το ασφαλιστικό, χωρίς να έχω κάνει τίποτα για το ν. 3029 και παίρνω ένα κομματάκι από το ασφαλιστικό, παίρνω ένα κομματάκι από το εργασιακό,  αυτό που με βολεύει κάθε φορά». 
     Αυτό είναι κυβέρνηση διά της κατάτμησης των θεμάτων. Δεν υπάρχει συνοχή, δεν υπάρχει πρόταση, δεν υπάρχει πολιτική ούτε για το ασφαλιστικό, ούτε για τα εργασιακά. Πολιτική ορίζουν οι εκάστοτε εκθέσεις διαφόρων μελετητών τις οποίες φέρνετε, όπως σήμερα ο κ. Σιούφας, στην ατζέντα για διάλογο και ουδείς έτερος.
     Θα  ήθελα επίσης κλείνοντας -γιατί δεν θα πάρω όλο το χρόνο μου, κύριε Πρόεδρε- να σας πω ότι ο ν.3232 έχει ειδικό άρθρο, το άρθρο 22 για την ΕΡΤ ΑΕ, που προβλέπει ακριβώς τη χρηματοδότηση. Αναρωτιέμαι γιατί μας είπατε εδώ στη Βουλή ότι το είδατε τώρα. Επί δεκατέσσερις μήνες είστε Κυβέρνηση, δεν το είχατε δει; Ήταν θεσμοθετημένο με το ν.3232.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Χρειαζόταν νόμος για να αποδώσει η ΕΡΤ όσα χρώσταγε στα ταμεία;
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εμείς το θεσμοθετήσαμε για να το κωδικοποιήσουμε. Δηλαδή τώρα τι κάνετε, μας εγκαλείτε γιατί κάναμε νόμο …
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Το Δημόσιο είναι συνεπές στις υποχρεώσεις του απέναντι στα ασφαλιστικά ταμεία:
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα απαντήσετε μετά.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …επειδή θεσμοθετήσαμε τη χρηματοδότηση των ταμείων της ΕΡΤ; Γι’ αυτό μας εγκαλείτε; 
     Γιατί δεν προχωράτε να κάνετε αυτό που θέλετε; Ποια είναι η πολιτική σας συγκεκριμένα για την ΕΡΤ; Αυτήν την στιγμή πάτε να ξεφύγετε και πάλι από τα ουσιαστικά. Υπάρχει νόμος. Πείτε αν θα τον εφαρμόσετε ή όχι, αν θα κάνετε το δικό σας νόμο. Φέρτε άλλο νόμο στη Βουλή, κάντε κάτι επιτέλους. 
     Αυτήν την στιγμή σας παρακολουθούμε όλοι από τη μία να τσακίζετε τους εργαζόμενους, να τσακίζετε τους συνταξιούχους με χαμηλές συντάξεις, με μηδαμινές αυξήσεις, με τεράστια ακρίβεια, με θολό τοπίο.
     ΠΑΝΑΓΙΩΤΗΣ ΑΔΡΑΚΤΑΣ: Εσείς στείλατε τα ΜΑΤ στους συνταξιούχους.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, μη διακόπτετε, δεν ακούγεστε.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σε τι μπορεί να προσβλέπει ο συνταξιούχος σήμερα, κύριοι συνάδελφοι; Κύριε συνάδελφε, που διαμαρτύρεστε, τι τους λέτε για την ακρίβεια, τι τους λέτε για τις αυξήσεις, τι τους λέτε για το κουλουράκι που λέγατε προεκλογικά και καταστροφολογούσατε; Απαντήστε τι έχει να προσδοκά σήμερα ο χαμηλοσυνταξιούχος. Την καλύτερη ποιότητα υπηρεσιών; 
     Εσείς προεκλογικά δεσμευθήκατε. Σήμερα εμείς είμαστε υποχρεωμένοι ως Αξιωματική Αντιπολίτευση να σας εγκαλούμε και θα σας εγκαλούμε και για όλα αυτά που τάξατε εσείς, γιατί εμείς δεν τάζουμε και για όλα αυτά που δεν κάνετε και για όλα αυτά που δεν ξεκαθαρίζετε και για τις πενιχρές αυξήσεις των συντάξεων και για τη γελοία οικονομική πολιτική που εφαρμόσατε και η οποία έχει φέρει την κατάσταση των ασφαλιστικών ταμείων σε χειρότερη μοίρα. 
     ΠΡΟΕΔΡΕΥΩΝ (Ιωάννης Τραγάκης): Αυτοί οι χαρακτηρισμοί δεν ήταν και οι καλύτεροι. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μιλάμε για φιάσκο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για να κλείσετε.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Για να ηρεμήσουμε λίγο, θέλω να πω ότι για όσα υποσχεθήκαμε στον ελληνικό λαό έχουμε το χρόνο μπροστά μας για να είμαστε απόλυτα συνεπείς μέχρι το τέλος της τετραετίας, όταν θα έλθει η ώρα του λογαριασμού. 
     Ξέρετε, μας εγκαλείτε γι’ αυτά που είπαμε προεκλογικά και μας ρωτάτε γιατί δεν τα κάναμε τον πρώτο χρόνο διακυβέρνησης, αλλά μας εγκαλείτε και για τα «βερεσέδια» που αφήσατε πίσω. Αν υπήρχαν στα ταμεία 9.000.000.000 που δεν πληρώσατε όλα αυτά τα χρόνια, μπορείτε να μου πείτε ποιες θα ήταν οι δυνατότητες άσκησης κοινωνικής πολιτικής …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …(Δεν ακούστηκε)
     ΠΡΟΕΔΡΕΥΩΝ (Ιωάννης Τραγάκης): Κυρία Χριστοφιλοπούλου, σας παρακαλώ. Προηγουμένως παραπονεθήκατε ότι σας διέκοπταν. Μη διακόπτετε εσείς τώρα τον Υπουργό.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, εγκαλούμε την Κυβέρνηση γιατί δεν λέει τι θα κάνει. Ο Υπουργός λέει άλλα, δεν απαντά σε αυτά που τον ρώτησα.
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Έρχομαι σε συγκεκριμένα ερωτήματα γιατί μου αρέσει να είμαι συγκεκριμένος. Ο ν. 3029 πράγματι προβλέπει ότι για την ένταξη των ειδικών ταμείων στο ΙΚΑ-ΕΤΕΑΜ θα μπορεί το σύστημα να απαιτεί παραπέρα χρηματοδότηση πέραν του 1%, αλλά πόσο πέραν του 1%; Μία δραχμή, 1.000.000 1.000.000.000 22.600.000.000 ευρώ; 
     Τόσο είναι το αναλογιστικό έλλειμμα το οποίο πρέπει να καλύψει το όποιο εγχείρημα ένταξης των ειδικών ταμείων στο ΙΚΑ-ΕΤΕΑΜ. 
     Επίσης, όπως είπα και πριν, γιατί βιάζεσθε να το υλοποιήσουμε εμείς μέσα στον πρώτο χρόνο της διακυβέρνησής μας, για την υλοποίηση του οποίου επί δύο χρόνια δεν κάνατε τίποτα και για την υλοποίηση του οποίου έχουμε έναν χρονικό ορίζοντα μέχρι 31.12.2007; Έχω ξαναπεί ότι το βασικό πλαίσιο του ν. 3029 τόσο για την ένταξη  των ειδικών ταμείων στο ΙΚΑ-ΕΤΕΑΜ το αποδεχόμαστε, όπως επίσης και το όποιο εγχείρημα για την ομαδοποίηση των επικουρικών ταμείων ή την ένταξή τους στο ΙΚΑ-ΕΤΕΑΜ. Αλλά δεν αποτελεί ούτε το ΙΚΑ-ΕΤΕΑΜ, ούτε το ΕΤΕΑΜ την κολυμβήθρα του Σιλωάμ, όπου ταμεία με τεράστια αναλογιστικά ελλείμματα θα ενταχθούν.
     Η ίδια η ΓΣΕΕ αρνείται την ένταξή τους χωρίς να καθοριστεί ποιος θα αναλάβει τα ελλείμματα αυτών των ταμείων.
     ΔΗΜΗΤΡΙΟΣ ΚΟΥΣΕΛΑΣ: Προσδιορίστε το κόστος…
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Το προσδιορίσαμε. Το αναλογιστικό έλλειμμα, όπως είπα και πριν, του συνολικού συστήματος κοινωνικής ασφάλισης ανέρχεται στα 260 δισεκατομμύρια ευρώ. Όταν πριν από δύο μήνες το ανέφερα σε κάποια συνέντευξή μου, ο πρέσβης της Πολωνίας μου τηλεφώνησε για να με ρωτήσει αν επρόκειτο για τυπογραφικό λάθος ή αν τα νούμερα όντως ανταποκρινόταν στην πραγματικότητα. Αυτή είναι η κατάσταση που αφήσατε πίσω σας.
     (Θόρυβος, διαμαρτυρίες από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Όσο για τον κανονισμό λειτουργίας της εθνικής …
     (Θόρυβος, διαμαρτυρίες από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε κύριε Υπουργέ.
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης & Κοινωνικής Προστασίας): Εγώ θα τα πω και αν θέλετε ακούστε τα. 
     Ο κ. Κουσελάς είπε για αυθαίρετους υπολογισμούς. Εγώ είπα και πριν ότι οι λογαριασμοί αυτοί τους οποίους αποδέχεται και η ΓΣΕΕ και το σύνολο των κομμάτων της Βουλής πλην ΠΑΣΟΚ, έχουν την υπογραφή του κ. Νεκτάριου, του κ. Βουδούρη και των διοικητών που είχε ορίσει η προηγούμενη κυβέρνηση. Δεν είναι δικοί μας λογαριασμοί. Είναι δικοί σας λογαριασμοί.
     (Θόρυβος, διαμαρτυρίες από την πτέρυγα του ΠΑΣΟΚ)
     Όσον αφορά τον κανονισμό της Εθνικής Αναλογιστικής Αρχής, γιατί μαθήματα ασφαλιστικά δεν δέχομαι, πράγματι συντάσσεται από την ανεξάρτητη αρχή, εγκρίνεται από το Υπουργείο και η παρούσα Κυβέρνηση ενέκρινε τον κανονισμό της Εθνικής Αναλογιστικής Αρχής. 
     (Θόρυβος, διαμαρτυρίες από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε. Άλλωστε δεν ακούγεστε. Δεν γράφεται τίποτα στα Πρακτικά. Δεν γράφεται τίποτα εκτός μικροφώνου.
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Όσον αφορά για το ΕΤΕΑΜ, ο νόμος προέβλεπε ότι μέχρι 31.12.2003 –και εδώ χρειάστηκε νόμο για να αποδώσει ένας δημόσιος οργανισμός τα οφειλόμενα σε έναν άλλο δημόσιο οργανισμό- θα είχε αποδώσει το ΙΚΑ τα 1.467.000.000 ευρώ που όφειλε μέχρι τις 31.12.2000. Δυστυχώς, δεν απεδόθη ούτε δραχμή. Για άλλη μία φορά πληρώσατε επί πιστώσει.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της επερώτησης με γενικό αριθμό 73 και ειδικό αριθμό 41 Βουλευτών του ΠΑΣΟΚ προς τους Υπουργούς Απασχόλησης και Κοινωνικής Προστασίας, Οικονομίας και Οικονομικών, σχετικά με το ασφαλιστικό και την πορεία εφαρμογής  της ασφαλιστικής μεταρρύθμισης. 
     Έχουν διανεμηθεί τα Πρακτικά των συνεδριάσεων της Τετάρτης 20 Απριλίου 2005 και της Πέμπτης 21 Απριλίου 2005 και ερωτάται το Σώμα αν επικυρούνται. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά των συνεδριάσεων της Τετάρτης 20 Απριλίου 2005 και της Πέμπτης 21 Απριλίου 2005 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.40΄ λύεται η συνεδρίαση για αύριο ημέρα Τρίτη 17 Μαΐου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων, β) συζήτηση για τη συμπλήρωση 60 χρόνων από τη λήξη του Β΄ Παγκοσμίου Πολέμου, σύμφωνα με την ειδική ημερήσια διάταξη και γ) νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 16/5/05                            ΣΕΛ.2

