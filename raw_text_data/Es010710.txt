
ΣΥΝΕΔΡΙΑΣΗ Η΄
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Η΄
Τρίτη 10 Ιουλίου 2001
ΘΕΜΑΤΑ

ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εθνικής Άμυνας "Επαγγελματίες Οπλίτες και άλλες διατάξεις", σελ.
2. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίζεις Ε.Υ.Α.Θ.Α.Ε. και άλλες διατάξεις", σελ.
3. Ονομαστική ψηφοφορία επί των άρθρων 14 και 18 του σχεδίου νόμου του Υπουργείου Εθνικής Οικονομίας.
4. Αίτηση ονομαστικής ψηφοφορίας επί των άρθρων 29 και 31 του σχεδίου νόμου του Υπουργείου Εθνικής Οικονομίας, σελ.
5. Κατάθεση σχεδίων νόμων:
α) Οι Υπουργοί Οικονομικών, Εξωτερικών και Δικαιοσύνης κατέθεσαν σχέδιο νόμου: "Κύρωση του Πρωτοκόλλου διόρθωσης της Σύμβασης για την αμοιβαία βοήθεια και συνεργασία ανάμεσα στις τελωνειακές διοικήσεις", σελ.
β) Οι Υπουργοί Γεωργίας, Εξωτερικών και Εθνικής Οικονομίας και Οικονομικών κατέθεσαν σχέδιο νόμου: Κύρωση του Πρωτοκόλλου τεχνικής, επιστημονική και οικονομικής συνεργασίας στον τομέα της Γεωργίας, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας", σελ.
γ) Οι Υπουργοί Εμπορικής Ναυτιλίας, Εξωτερικών, Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την Εμπορική Ναυτιλία", σελ.
δ) Οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών, Οικονομικών και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εθνικής Άμυνας
ΑΠΟΣΤΟΛΑΚΗΣ Δ., σελ.
Β. Επί του σχεδίου νόμου του Υπουργείου Εθνικής Οικονομίας
ΑΛΑΜΠΑΝΟΣ Δ., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΔΑΪΛΑΚΗΣ Σ, σελ.
ΔΡΥΣ Γ., σελ.
ΚΑΚΛΑΜΑΝΗΣ Ν., σελ.
ΚΟΥΒΕΛΑΣ Σ., σελ.
ΚΩΣΤΟΠΟΥΛΟΣ Δ., σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ Α., σελ.
ΠΑΠΑΝΙΚΟΛΑΟΥ Ε., σελ.
ΠΑΥΛΙΔΗΣ Α, σελ.
ΠΑΥΛΟΠΟΥΛΟΣ Π., σελ.
ΣΠΥΡΑΚΗ Χ., σελ.
ΤΖΕΚΗΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Η΄
Τρίτη 10 Ιουλίου 2001
Αθήνα, σήμερα στις 10 Ιουλίου 2001, ημέρα Τρίτη και ώρα 19.00΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εθνικής Άμυνας. 
Ψήφιση στο σύνολο του σχεδίου νόμου: "Επαγγελματίες Οπλίτες και άλλες διατάξεις".
Το νομοσχέδιο θα ψηφιστεί στο σύνολο στη συνέχεια.
Υπουργείου Εθνικής Οικονομίας. 
Συνέχιση της συζήτησης επί των άρθρων και του συνόλου του σχεδίου νόμου: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ.Α.Ε. και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Περιβάλλοντος, Χωροταξίας και Δημοσίων Έργων. 
Μόνη συζήτηση επί της αρχής, των άρθρων και του συνόλου του σχεδίου νόμου: "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις". 
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 
Του αυτού Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται. 
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 
Επανερχόμαστε στην αρχή της ημερήσιας διάταξης, στην ψήφιση στο σύνολο του νομοσχεδίου του Υπουργείου Εθνικής Αμύνης. 
Υπάρχουν κάποιες παρατηρήσεις, κύριε Υπουργέ; 
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Άμυνας): Ναι, κύριε Πρόεδρε. Υπάρχουν κάποιες ορθές διατυπώσεις και μία δήλωση. 
Από την παράγραφο 1 του άρθρου 12 διαγράφεται το τρίτο εδάφιο. Δεν έχει λόγο ύπαρξης, διότι οι ΕΠ.ΟΠ. δεν θα ασφαλίζονται στο ΙΚΑ, αλλά στο Δημόσιο. 
Στο πρώτο εδάφιο της παραγράφου 3 του άρθρου 15 οι προστεθείσες λέξεις "μακράς θητείας", μετά τη λέξη "εθελόντριες", διαγράφονται. 
Στο άρθρο 21 του σχεδίου νόμου, μετά τις λέξεις "ή απεβίωσε" προστίθενται οι λέξεις "ή τραυματίστηκε".
Αυτό όσον αφορά τις διατυπώσεις. 
Τέλος, θέλω να κάνω μία δήλωση: Αναφορικά με την πρόταση για χορήγηση αναβολής κατάταξης και στους μαθητές νυκτερινών λυκείων, δηλώνω ότι και οι μαθητές αυτοί λαμβάνουν αναβολή κατάταξης μέχρι το εικοστό πέμπτο έτος της ηλικίκας τους, όπως ακριβώς και οι μαθητές των ημερησίων λυκείων, σύμφωνα με το άρθρο 7 παράγραφοι 1, περίοδος γ΄ και 5 του ν. 1763/88, όπως το άρθρο αυτό αντικαταστάθηκε με το άρθρο 6 του ν. 2510/97.
Αυτά, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Επί των νομοτεχνικών παρατηρήσεων, αν δεν έχουν ουσία, είστε σύμφωνοι;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό και στο σύνολό του το νομοσχέδιο του Υπουργείου Εθνικής Αμύνης "Επαγγελματίες Οπλίτες και άλλες διατάξεις", όπως έχει διανεμηθεί, με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο.
Επομένως το νομοσχέδιο του Υπουργείου Εθνικής Αμύνης "Επαγγελματίες Οπλίτες και άλλες διατάξεις", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμαστε τώρα στη συζήτηση του νομοσχεδίου του Υπουργείου Εθνικής Οικονομίας. 
Θα συνεχιστεί η συζήτησή του επί των άρθρων και του συνόλου. Αλλά πιο πριν θα διεξαχθεί ονομαστική ψηφοφορία για τα άρθρα 14 και 18 του νομοσχεδίου.
Συμφωνείτε να γίνουν μαζί αυτές οι δύο ψηφοφορίες;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα συμφώνησε.
Οι δεχόμενοι τα άρθρα απαντούν "ΝΑΙ" και οι μη δεχόμενοι τα άρθρα απαντούν "ΟΧΙ". 
Καλούνται επί του καταλόγου οι Βουλευτές Ανδρέας Λομβέρδος από το ΠΑΣΟΚ και Μιλτιάδης Βαρβιτσιώτης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
ΨΗΦΟΦΟΡΙΑ
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
Εψήφισαν συνολικά ενενήντα πέντε (95) Βουλευτές.
Υπέρ των άρθρων, δηλαδή "ΝΑΙ", εψήφισαν πενήντα ένας (51) Βουλευτές.
Κατά των άρθρων, δηλαδή "ΟΧΙ", εψήφισαν σαράντα τέσσερις (44) Βουλευτές.
Απόντες πέντε (5) Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
Ονομαστική Ψηφοφορία
στα άρθρα 14 και 18
Από το Πανελλήνιο Σοσιαλιστικό Κίνημα
ΝΑΙ ΟΧΙ
Aλαμπάνος Δημήτριος + 
Ανθόπουλος Ιωάννης +
Αποστολίδης Λουκάς +
Αρσένη Μαρία +
Βρεττός Κωνσταντίνος +
Γείτονας Κωνσταντίνος +
Γερανίδης Βασίλειος +
Γεωργακόπουλος Δημήτριος +
Γιαννακόπουλος Ιωάννης +
Γικόνογλου Μόσχος +
Γκεσούλης Νικόλαος +
Δαμιανάκης Ευτύχιος +
Διαμαντίδης Ιωάννης +
Ζαμπουνίδης Νικόλαος +
Ζήση Ροδούλα +
Θεοδώρου Χρήστος +
Θωμόπουλος Ιωάννης +
Κακλαμάνης Απόστολος +
Κατσανέβας Θεόδωρος +
Κατσιλιέρης Πέτρος +
Κοντομάρης Ευτύχιος +
Κουράκης Ιωάννης +
Κρεμαστινός Δημήτριος +
Κρητικός Παναγιώτης +
Κωνσταντίνου Φλώρος +
Λιντζέρης Δημήτριος +
Λοβέρδος Ανδρέας +
Λουκάκης Εμμανουήλ +
Λωτίδης Λάζαρος +
Μαγκριώτης Ιωάννης +
Μαλέσιος Ευάγγελος +
Μπεντενιώτης Εμμανουήλ +
Παπαδέλλης Φραγκλίνος +
Παπαδήμας Λάμπρος +
Παπούλιας Κάρολος ΑΠΩΝ
Σαλαγιάννης Νικόλαος +
Σγουρίδης Παναγιώτης +
Σκανδαλίδης Κωνσταντίνος +
Σκουλάκης Εμμανουήλ +
Σμυρλής - Λιακατάς Χρήστος +
Λεβογιάννης Νικόλαος +
Στολίδης Σωτήριος +
Σπυριούνης Κυριάκος +
Σφυρίου Κοσμάς +
Τσακλίδης Ιωάννης +
Τσερτικίδης Παντελής +
Τσιόκας Θεοχάρης +
Τσουκάτος Θεόδωρος +
Φασούλας Παναγιώτης +
Φλώρος Νικόλαος +
Φούρας Ανδρέας +
Χρυσανθακόπουλος Αλέξανδρος +
Από τη Νέα Δημοκρατία
Aναγνωστόπουλος Θεόδωρος ΑΠΩΝ
Βαρβιτσιώτης Μιλτιάδης +
Γιαννόπουλος Αθανάσιος +
Δαϊλάκης Σταύρος +
Δημοσχάκης Θεοφάνης +
Κακλαμάνης Νικήτας +
Καλαντζής Γεώργιος +
Καλογιάννης Σταύρος +
Καλός Γεώργιος +
Μπενάκη - Ψαρούδα Άννα ΑΠΟΥΣΑ
Καρράς Κώστας +
Κασσίμης Θεόδωρος +
Κατσαρός Νικόλαος +
Κατσιγιάννης Αθανάσιος +
Κούβελας Σωτήριος +
Κωστόπουλος Δημήτριος +
Λαμπρόπουλος Ιωάννης +
Λέγκας Νικόλαος +
Λεονταρίδης Θεόφιλος +
Λιάπης Μιχαήλ +
Λυμπερακίδης Λεωνίδας +
Μπαρμπαγιάννης Βασίλειος +
Μπέζας Αντώνιος +
Παναγιωτόπουλος Γεώργιος +
Παπαγεωργόπουλος Ελευθέριος +
Παπαδημητρίου 'Ελσα +
Παπαδόπουλος Σταύρος +
Παπαληγούρας Αναστάσιος +
Παπανικολάου Ελευθέριος +
Πάππας Βασίλειος +
Παυλίδης Αριστοτέλης +
Παυλόπουλος Προκόπιος +
Πετραλιά - Πάλλη Φάνη +
Πολύζος Ευάγγελος +
Σαλαγκούδης Γεώργιος +
Σπηλιωτόπουλος Αριστόβουλος +
Τατούλης Πέτρος +
Τσιτουρίδης Σάββας +
Χαϊτίδης Ευγένιος +
Χωματάς Ιωάννης +
Ψωμιάδης Παναγιώτης +
Από το Κομμουνιστικό Κόμμα Ελλάδας
Γκατζής Νικόλαος +
Τζέκης Άγγελος +
Στριφτάρης Σπυρίδων ΑΠΩΝ
Από το Συνασπισμό της Αριστεράς και της Προόδου
Κουβέλης Φώτης +
Ξηροτύρη - Αικατερινάρη Ασημίνα +
Από τους Ανεξάρτητους
Καρατζαφέρης Γεώργιος ΑΠΩΝ
Κεδίκογλου Βασίλειος +
"ΝΑΙ" 51
"ΟΧΙ" 44
Απόντες 5
ΣΥΝΟΛΟ ΨΗΦΙΣΑΝΤΩΝ 95
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 14 έγινε δεκτό, ως έχει, κατά πλειοψηφία.
Το άρθρο 18 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
Ερωτάται το Τμήμα: Γίνεται δεκτό το άρθρο 16, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 17, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 19 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
Ερωτάται το Τμήμα: Γίνεται δεκτό το άρθρο 20 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 20 έγινε δεκτό ως έχει κατά πλειοψηφία. 
Ερωτάται το Τμήμα: Γίνεται δεκτό το άρθρο 21;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό κατά πλειοψηφία. 
Ερωτάται το Τμήμα: Γίνεται δεκτό το άρθρο 22;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22 έγινε δεκτό κατά πλειοψηφία. 
Ερωτάται το Τμήμα: Γίνεται δεκτό το άρθρο 23;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 23 έγινε δεκτό κατά πλειοψηφία. 
Ερωτάται το Τμήμα: Γίνεται δεκτό το άρθρο 24;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 24 έγινε δεκτό κατά πλειοψηφία. 
Ερωτάται το Τμήμα: Γίνεται δεκτό το άρθρο 25;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 25 έγινε δεκτό κατά πλειοψηφία. 
Ερωτάται το Τμήμα: Γίνεται δεκτό το άρθρο 26;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 26 έγινε δεκτό κατά πλειοψηφία. 
Ερωτάται το Τμήμα: Γίνεται δεκτό το άρθρο 27;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 27 έγινε δεκτό κατά πλειοψηφία. 
Εισερχόμαστε στη συζήτηση της ενότητας των άρθρων από 28 μέχρι τέλους και των τροπολογιών που ακολουθούν, των Υπουργών και μιας εμπρόθεσμης τροπολογίας συναδέλφου. 
Ο κ. Αλαμπάνος έχει το λόγο. 
ΔΗΜΗΤΡΙΟΣ ΑΛΑΜΠΑΝΟΣ: Κύριε Πρόεδρε, συζητούμε τα άρθρα 31 έως και το 37. Τα άρθρα αυτά αναφέρονται σε τροπολογίες οι οποίες ενσωματώθηκαν και αποτελούν μέρος του παρόντος νομοσχεδίου. 
Το άρθρο 31 αναφέρεται στη ρύθμιση οφειλών των νοσοκομείων του Εθνικού Συστήματος Υγείας, του "ΩΝΑΣΕΙΟΥ" Καρδιοχειρουργικού Κέντρου και του Γενικού Περιφερειακού Νοσοκομείου "ΠΑΠΑΓΕΩΡΓΙΟΥ" προς τους προμηθευτές από συμβάσεις ή παρατάσεις συμβάσεων με κοινές συμφωνίες των μερών για την προμήθεια φαρμακευτικού και υγειονομικού υλικού, χημικών αντιδραστηρίων και ορθοπεδικού υλικού, για τις οποίες έχουν εκδοθεί τα προβλεπόμενα κατά περίπτωση τιμολόγια μέχρι 30-4-2001 και θεωρείται ότι το ελληνικό δημόσιο αναλαμβάνει να καταβάλει στα προαναφερθέντα νοσοκομεία την αξία των παραπάνω τιμολογίων μέχρι του συνολικού ποσού των τριακοσίων πενήντα πέντε δισεκατομμυρίων δραχμών. 
Το άρθρο 33 αναφέρεται στις ρυθμίσεις που έχουν να κάνουν με την περάτωση της εκκαθάρισης που ξεκίνησε στο Ελληνικό Κέντρο Παραγωγικότητας. Το έργο της εκκαθάρισης έχει συντελεστεί κατά το μεγαλύτερο δυνατό μέρος, πλην όμως παραμένουν κάποιες εκκρεμότητες οι οποίες ως εκ της φύσεώς τους δεν προβλέπεται να περατωθούν στο αμέσως επόμενο χρονικό διάστημα και εκτιμάται συνεπώς ότι δεν θα πρέπει να επιβαρυνθεί άλλο η περιουσία του ΕΛΚΕΠΑ με παραπέρα δαπάνες. Γι' αυτό κρίνεται σκόπιμη η εκκαθάριση να θεωρηθεί περατωθείσα με τη νομοθετική αυτή ρύθμιση που κάνουμε σήμερα. Σε κάθε περίπτωση δε η θητεία και η εξουσία της εκκαθαρίσεως θα θεωρηθεί ότι λήγει μετά την πάροδο δύο μηνών από τη δημοσίευση και θέση σε ισχύ του άρθρου 33.
Έρχομαι τώρα στα άρθρα 34, 35, 36 και 37 με τα οποία ρυθμίζονται θέματα που αφορούν τις οικονομικές υποχρεώσεις του Οργανισμού Τηλεπικοινωνιών Ελλάδος προς το Ταμείο Ασφάλισης Προσωπικού, ΟΤΕ, ΟΣΕ, ΕΛΤΑ, σχετικά με τις προηγούμενες χρήσεις, δεύτερον, την κάλυψη των ελλειμμάτων του ΤΑΠΟΤΕ για τα έτη 1999-2000 καθώς και τη ρύθμιση της προκαταβολής και το συμψηφισμό των εκατόν είκοσι δισεκατομμυρίων δραχμών για τις υποχρεώσεις του ΟΤΕ μέχρι το 2010. Πρόκειται για υποχρεώσεις που προέκυψαν ή που προκύπτουν από το δικαίωμα που έχει ο ΟΤΕ να συνταξιοδοτεί προώρως εργαζόμενους, πλην όμως η σχετική επιβάρυνση από αυτήν την αιτία του Ταμείου Ασφάλισης του Προσωπικού του ΟΤΕ καλύπτεται πάντα από τον Οργανισμό Τηλεπικοινωνιών Ελλάδος. 
Έτσι λοιπόν προτείνω τα άρθρα αυτά 31, 32, 33, 34, 35, 36 και 37 να ψηφιστούν από το Τμήμα και να γίνουν δεκτά. Ευχαριστώ. 
ΠΡΟΕΔΡΟΣ (Απόστολος Κακλαμάνης): Ο εισηγητής της Μειοψηφίας κ. Δαϊλάκης έχει το λόγο. 
ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε με τίτλο "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις ΕΥΑΘ Α.Ε. και άλλες διατάξεις" αποδεικνύει πλήρως την ανεπάρκεια της κυβερνητικής πολιτικής. 
Μία ματιά στο σημερινό ημερήσιο Τύπο, κύριε Υπουργέ, αρκεί σε έναν έντιμο πολιτικό για να υποβάλει την παραίτησή του τόσο για το καλό της χώρας, όσο και για τον ίδιο τον πολιτικό. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Στη γενική εισήγησή μου τόνισα ότι το νομοσχέδιο αυτό είναι για απόσυρση και δικαιώνομαι πλήρως.
Πρώτον, στο χρηματιστήριο παίζεται ο "Τιτανικός". Πρωταγωνιστές ο κ. Σημίτης και ο κ. Παπαντωνίου. Πριν από λίγο είχαμε και άλλο θύμα, αλλά για σας "πέρα βρέχει".
Δεύτερον, η εκποίηση της ΕΥΑΘ εκθέτει εσάς προσωπικά, κύριε Υπουργέ, γιατί η Νέα Δημοκρατία ήταν η μόνη που μίλησε και στην επιτροπή αλλά και εδώ στην Αίθουσα για την κοινοτική οδηγία-πλαίσιο 2060 της Ευρωπαϊκής Ένωσης. Σας είπαμε να δείτε τι λέει αυτή η οδηγία. Εσείς φυσικά δεν είδατε, γιατί ο δικός σας ρόλος είναι το κλείσιμο των ανοιχτών εκκρεμοτήτων, εκποίηση και είσπραξη. Η Ευρωπαϊκή Ένωση όμως αλλάζει όλο το σκηνικό. Ενιαία στρατηγική της Ευρωπαϊκής Ένωσης για το νερό. Ένα "Μάαστριχτ" για το νερό δηλαδή. Αυτό σας το είπαμε και δεν το λάβατε υπόψη σας. 
Στόχος είναι η σωστή διαχείριση και η βελτίωση της ποιότητας των αποθεμάτων και η ενσωμάτωση του περιβαλλοντικού κόστους στην τιμή. Ο συνάδελφός σας Υφυπουργός ΠΕΧΩΔΕ κ. Ηλίας Ευθυμιόπουλος ετοιμάζει νομοσχέδιο ενσωμάτωσης της οδηγίας-πλαίσιο. Ξέρετε τι λέει ο συνάδελφός σας; "Τέλος εποχής στην πολυδιάσπαση αρμοδιοτήτων". Μάλιστα το μάνατζμεντ θα ανήκει στο ΥΠΕΧΩΔΕ.
Αυτό αποδεικνύει, κύριε Υπουργέ, ότι δεν υπάρχει συντονισμός. Δεν επικοινωνείτε μεταξύ σας οι δύο Υφυπουργοί. Το παρόν νομοσχέδιο θυμίζει κινούμενη άμμο, παραπλάνηση του Τμήματος και ύποπτες τροπολογίες χωρίς τελειωμό. 
"Νερό έχουμε, μυαλό έχουμε;". Είναι το ερώτημα που τέθηκε σε εκατόν πενήντα τέσσερις μαθητές ηλικίας δέκα έως δώδεκα ετών. Η απάντηση είναι: "Και νερό έχουμε και μυαλό έχουμε, κυβέρνηση δεν έχουμε". 
Από την άλλη το Συμβούλιο της Επικρατείας με τις αποφάσεις 158/92, 385/95 και 34/98 επισημαίνει ότι οι δημόσιες επιχειρήσεις που παρέχουν αγαθά ζωτικής σημασίας για το κοινωνικό σύνολο, όπως είναι η ύδρευση κυρίως, ασκούν πράγματι δημόσια υπηρεσία. Οι επιχειρήσεις δηλαδή όπως η "ΕΥΑΘ Α.Ε." επιδιώκουν το δημόσιο σκοπό, να διασφαλιστούν δηλαδή στο κοινωνικό σύνολο εκείνα τα ζωτικά αγαθά χωρίς τα οποία δεν υπάρχουν οι ομαλοί όροι για την αξιοπρεπή διαβίωση του ανθρώπου. 
Αυτά σας τα λέμε για να σας βάλουμε το δίλημμα έστω και την τελευταία στιγμή για να αποσύρετε το νομοσχέδιο αυτό, το οποίο είναι "νομοσχέδιο-παγίδα".
Μιας και μιλάμε για παγίδες, το άρθρο 29 σίγουρα κρύβει παγίδες. Αναφέρει το άρθρο 29: "Οι Διοικητές, Υποδιοικητές, Διευθύνοντες Σύμβουλοι, Γενικοί Διευθυντές, Πρόεδροι και μέλη των Διοικητικών Συμβουλίων της Εθνικής Τράπεζας της Ελλάδος Α.Ε., της Εμπορικής Τράπεζας της Ελλάδος Α.Ε., καθώς και των επιχειρήσεων και οργανισμών στο μετοχικό κεφάλαιο των οποίων το δημόσιο συμμετέχει με ποσοστό μικρότερο του 50%, εκλέγονται ή διορίζονται σύμφωνα με τις διαδικασίες που προβλέπονται στα καταστατικά ή στους οργανισμούς αυτών". Εδώ, όμως, είναι το ζητούμενο. Πάμε για κατάργηση του ΑΣΕΠ; Είναι ένα ερώτημα, γιατί είναι γνωστό τοις πάσι ότι οι διοικήσεις των ασφαλιστικών ταμείων είναι αυτές που θα κρίνουν κατόπιν εντολής άνωθεν τι σχήμα θα έχουμε στη διοίκηση. Για παράδειγμα το Ταμείο Παρακαταθηκών και Δανείων έχει ποσοστό 10% στην Εμπορική Τράπεζα. Αυτό πρέπει να το ξεκαθαρίσουμε. 
Από κει και πέρα ερχόμαστε σε ένα ζωτικής σημασίας για εμάς ζήτημα. Είναι τα νέα οικονομικά μοντέλα που μας εισάγετε ανά εβδομάδα, τα οποία δεν μπορεί να παρακολουθήσει ανθρώπινος νους. Αφορά στη ρύθμιση των χρεών των νοσοκομείων του ΕΣΥ, του Καρδιοχειρουργικού Κέντρου "ΩΝΑΣΕΙΟ", καθώς και του Περιφερειακού νοσοκομείου "ΠΑΠΑΓΕΩΡΓΙΟΥ" της Θεσσαλονίκης. 
Τι μας λέτε εδώ πέρα; Ότι με το που θα γεννηθεί η νέα γενιά των Ελλήνων, θα είναι υπερχρεωμένη. Η σημερινή Κυβέρνηση προεισπράττει έσοδα και μεταθέτει χρέη. Δανείζεται από την επόμενη κυβέρνηση, την κυβέρνηση της Νέας Δημοκρατίας. Είναι ένα τεράστιο θέμα ηθικής και πολιτικής ευθύνης. Οι μαύρες τρύπες της οικονομίας θυμίζουν ελβετικά τυριά. Το έχουμε ξαναπεί. Αλλά η κάτω φέτα έχει πολύ περισσότερες τρύπες. Η Κυβέρνηση του ΠΑΣΟΚ είναι πλέον επικίνδυνη για όλους ακόμα και για εσάς τους ίδιους. Τα χρέη των νοσοκομείων είναι 355 δισεκατομμύρια που με ένα μέσο επιτόκιο 7%-7,5% πηγαίνουν στα 500 δισεκατομμύρια. Και ο κύριος Υφυπουργός μας είπε στην επιτροπή ότι αγγίζουν τα 355 δισεκατομμύρια, δηλαδή το κόστος του μισού αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ". Εδώ βλέπουμε ότι ένα ολόκληρο αεροδρόμιο της τάξης των 500 δισεκατομμυρίων είναι οι οφειλές. Κύριε Υπουργέ, για 50.000 και 100.000 δίνετε στη δημοσιότητα ονόματα ανθρώπων που οφείλουν στο δημόσιο. Μήπως είναι καιρός να μας δώσετε τα ονόματα των νοσοκομείων;
ΓΕΩΡΓΙΟΣ ΔΡΥΣ (Υφυπουργός Οικονομικών): Τα ονόματα των νοσοκομείων; 
ΣΤΑΥΡΟΣ ΔΑΪΛΑΚΗΣ : Ναι, ποια νοσοκομεία έχουν χρέη. Και θα τελειώσω τη φράση μου λέγοντας να μας δώσετε ονόματα που θα συμπεριλαμβάνουν τις ονομασίες των νοσοκομείων όπως και τα μέλη των διοικητικών συμβουλίων, για να ξέρουμε ποιοι είναι αυτοί οι άνθρωποι και ποιοι τελικά διοικούν αυτά τα ιδρύματα, και ακόμα το "πόθεν έσχες" αυτών. Επιτέλους, να υπάρξει έλεγχος και τιμωρία.
Σταματώ εδώ, γιατί στη δευτερολογία θα έχουμε τη άνεση να πούμε περισσότερα. Απλώς να επισημάνω ότι το ΩΝΑΣΕΙΟ, σύμφωνα με χθεσινό δημοσίευμα αθλητικής εφημερίδας, φέρεται να είναι μπλεγμένο σε διαδικασία ξεπλύματος βρώμικου χρήματος, όπως και μια ΠΑΕ. Αν χρειαστείτε περισσότερα στοιχεία, θα τα καταθέσω.
Το νομοσχέδιο επιβεβαιώνει τις θέσεις που είχε η Νέα Δημοκρατία για το χρηματιστήριο, στο οποίο είχαμε σήμερα ακόμα ένα θύμα. Νομίζω ότι είναι καλύτερα για όλους μας να τελειώνει το παρόν νομοσχέδιο, γιατί στη διάρκεια αυτού είχαμε αρκετά θύματα. Γι' αυτά βέβαια κάποιος φταίει. Και το ερώτημα είναι: εσείς που φταίτε -και το ξέρει όλος ο ελληνικός λαός- τι κάνετε; 
Κύριε Υπουργέ, είναι καιρός να συνέλθετε, να έρθετε κοντά σ' εμάς για βοήθεια. Είμαστε δίπλα σας, γιατί βλέπω ότι είστε μια αδύναμη Κυβέρνηση η οποία δεν μπορεί πλέον να κυβερνήσει. Τουλάχιστον αν χρειάζεσθε τη βοήθεια της Αξιωματικής Αντιπολίτευσης και γενικότερα της Αντιπολίτευσης για το καλό το τόπου είμαστε εδώ. 
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Αρχίζω με την κατ΄άρθρον συζήτηση του τρίτου μέρους του νομοσχεδίου. Και βέβαια το άρθρο 29 είναι σημαντικό, γιατί προβλέπει ότι οι διοικητές, οι υποδιοικητές, οι διευθύνοντες σύμβουλοι, οι γενικοί διευθυντές, οι σύμβουλοι της Εμπορικής αλλά και κάθε Οργανισμού, στους οποίους το δημόσιο κατέχει πλέον κάτω του 50%, θα εκλέγονται βάσει του καταστατικού.
Είχαμε επισημάνει και στην κατ΄αρχήν συζήτηση ότι πρόκειται καθαρά πλέον για αποφάσεις και προτάσεις προσαρμογής του πιστωτικού συστήματος της χώρας μας και στην Ευρωπαϊκή Ένωση και παγκόσμια. 'Οταν διεθνείς οργανισμοί χαρακτηρίζουν την Εθνική Τράπεζα Ελλάδος ως μικρού μεγέθους τράπεζα στον ευρωπαϊκό και παγκόσμιο χώρο, καταλαβαίνουμε την επίθεση που θα δεχθεί το ελληνικό τραπεζικό σύστημα, την οποία δέχεται ήδη για συγχωνεύσεις και εξαγορές.
Πιστεύουμε ότι ετοιμάζεται έτσι το κλίμα για τις ιδιωτικοποιήσεις τέτοιων μεγάλων για τα ελληνικά δεδομένα τραπεζών. Είναι άλλωστε μέσα στο πνεύμα της εποχής να ξεπουλιέται καθετί που είναι κάτω από δημόσιο έλεγχο. Τέτοιοι οργανισμοί και τράπεζες, που μπορούν να παίξουν σημαντικό ρόλο στην ανάπτυξη της χώρας, σε καμία περίπτωση δεν θα πρέπει να πάνε σε ιδιωτικό έλεγχο. Πιστεύουμε ότι μέσα από μια άλλη οικονομική ανάπτυξη μπορούν να γίνουν εργαλεία, το πιστωτικό σύστημα αλλά και άλλοι δημόσιοι οργανισμοί προς όφελος των λαϊκών στρωμάτων.
Σε αυτό το ζήτημα πιστεύουμε ότι η Κυβέρνηση είναι ξεκάθαρη. Εξάλλου χθες ο Πρωθυπουργός στην Κεντρική Επιτροπή του ΠΑΣΟΚ είπε συγκεκριμένα ότι θα πρέπει όλοι μαζί να στοιχηθούμε στο πρόγραμμα που έχει το ΠΑΣΟΚ, δηλαδή ότι θα πρέπει να προχωρήσει στον εκσυγχρονισμό της κοινωνίας. Εδώ εντάσσονται όλα αυτά. Εκείνο όμως πάνω στο οποίο κανένα κυβερνητικό στέλεχος δεν μπόρεσε να πει δύο - τρία λόγια είναι το χρηματιστήριο. 
Η χθεσινή και η σημερινή ημέρα ήταν σημαδιακή για το χρηματιστήριο. Επιτέλους, εδώ η Κυβέρνηση θα πρέπει να απαντήσει αν θεωρεί το χρηματιστήριο σαν απόδειξη του ότι η πραγματική οικονομία πηγαίνει καλά. Θα πρέπει να μας το πει όπως το έλεγε πριν από δύο χρόνια. Δεν μπορεί η Κυβέρνηση να κλείνει τα αυτιά της και τα μάτια της μπροστά στην καταστροφή που γίνεται. Είναι μια καταστροφή σε σχέση με την πραγματική οικονομία, γιατί η εικονική οικονομία κατά τα λεγόμενα της Κυβέρνησης πηγαίνει καλά. Από εκεί και ύστερα υπάρχουν οι ανθρώπινες τραγωδίες. Εμείς είχαμε προειδοποιήσει ότι η κατεύθυνση που έδινε τότε η Κυβέρνηση για το ελληνικό χρηματιστήριο θα δημιουργούσε μεγάλα οικονομικά και κοινωνικά συντρίμμια. 
Έρχομαι στο άρθρο 31. Είναι σημαντικό άρθρο, διότι είναι ένα σοβαρό μέτρο με το οποίο με έμμεσο τρόπο το κράτος μετακυλίει ακόμα περισσότερο την κάλυψη των λειτουργικών δαπανών των νοσοκομείων στα ασφαλιστικά ταμεία αποποιούμενο τις υποχρεώσεις του. Απόδειξη αυτής της πολιτικής είναι ότι από το 1993 καταργήθηκαν μέσα από τους προϋπολογισμούς των νοσοκομείων οι κωδικοί αριθμοί που αντιστοιχούσαν στη μέχρι τότε επιχορήγηση των λειτουργικών δαπανών των νοσοκομείων από τον κρατικό προϋπολογισμό. Τώρα οι κωδικοί αριθμοί που αντιστοιχούν στις λειτουργικές δαπάνες καλύπτονται κυρίως από ίδια έσοδα των νοσοκομείων, δηλαδή από τα νοσήλια των ασφαλιστικών ταμείων του κράτους και των ιδιωτών. 
Κατά τη γνώμη μας τα ελλείμματα των δημόσιων νοσοκομείων είναι αποτέλεσμα της κρατικής υποχρηματοδότησης του δημόσιου συστήματος υγείας που εντάσσεται στη γενικότερη πολιτική κατεύθυνση που έχει η Κυβέρνηση για να επιτύχει τους στόχους των σταθεροποιητικών προγραμμάτων για την ένταξη στην ΟΝΕ αλλά και για να διατηρηθούμε ακολούθως μέσα στην ΟΝΕ με τις υποχρεώσεις που έχει αναλάβει η Κυβέρνηση. 
Με τη νέα ρύθμιση, που προωθείται, η Κυβέρνηση ουσιαστικά αρνείται την πλήρη χρηματοδότηση των δημοσίων υπηρεσιών υγείας από τον κρατικό προϋπολογισμό. Το κράτος αντί να αναλάβει τις συνταγματικές του υποχρεώσεις έναντι των δημοσίων νοσοκομείων δανείζεται εντόκως από διάφορα πιστωτικά ιδρύματα. Παράγραφος 1, α΄ και β΄ εδάφια. Σε αυτά ανατίθενται και υπηρεσίες που προηγουμένως εκτελούσαν τα δημόσια νοσοκομεία όπως για παράδειγμα συγκέντρωση κρατήσεων υπέρ τρίτων κλπ. Αυτό αναφέρεται στην παράγραφο 1 εδάφιο γ. 
Παραγράφονται οι οικονομικές υποχρεώσεις του κράτους, δηλαδή η καταβολή των νοσηλίων στα νοσοκομεία για την περίθαλψη δημοσίων υπαλλήλων, απόρων κλπ. Αυτό είναι στην παράγραφο 3. Ακόμη αποκρύπτεται το ύψος των υποχρεώσεών του. Εδώ θα θέλαμε να μας πει η κυρία Υφυπουργός το σύνολο των υποχρεώσεων του κράτους. 
Επίσης, τα οφειλόμενα από το Ι.Κ.Α. και τον Ο.Α.Ε. προς τα νοσοκομεία δεν παραγράφονται, αλλά συμψηφίζονται άμεσα με την κρατική επιχορήγηση των παραπάνω ασφαλιστικών οργανισμών, δηλαδή η Κυβέρνηση θα μειώσει ακόμα περισσότερο τη χρηματοδότησή της στα ασφαλιστικά ταμεία. 
Το κράτος υπόσχεται ότι μελλοντικά θα εξοφλήσει τα χρέη του. Είναι γνωστή όμως η τακτική και η πρακτική ότι ποτέ δεν το κάνει αυτό. Και βέβαια οι μόνοι κερδισμένοι ουσιαστικά είναι οι προμηθευτές και το κράτος που ελαττώνει τις επιχορηγήσεις. 
Απορρίπτεται κατ' αυτόν τον τρόπο η επιχειρηματολογία της Κυβέρνησης -το έχουμε δει αυτό κατ' επανάληψη και από στελέχη της Νέας Δημοκρατίας- ότι η δημιουργία νοσοκομείων νομικών προσώπων ιδιωτικού δικαίου σε αντίθεση με τα αντίστοιχα νομικά πρόσωπα δημοσίου δικαίου θα συνέβαλλε στη χρηστή διοίκηση και διαχείρισή τους, απαλλαγμένα από τις γραφειοκρατικές διαδικασίες του δημόσιου λογιστικού. 
Εδώ θέτουμε ένα ερώτημα: Πώς παρουσιάζονται ελλείμματα και στο "ΩΝΑΣΕΙΟ" και στο "ΠΑΠΑΓΕΩΡΓΙΟΥ", παρά την κρατική επιχορήγησή τους; Γι' αυτά τα ιδιωτικού δικαίου νοσοκομεία το κράτος αναλαμβάνει την εξόφληση των οφειλών τους. Και επειδή μιλάμε για το "ΩΝΑΣΕΙΟ", θα αναφέρω ότι υπάρχει ανακοίνωση σήμερα των εργαζομένων σ' αυτό, που καταλογίζουν σοβαρές ελλείψεις στο διοικητικό συμβούλιο και μάλιστα υποστηρίζουν ότι ο διαγωνισμός για την πληροφορική εγκατάσταση του νοσοκομείου έχει γίνει κατ' επανάληψη και βέβαια έχει προμηθευτή όχι μέσα από ένα δημόσιο διαγωνισμό αλλά κατ' ανάθεση.
Ως Κομμουνιστικό Κόμμα Ελλάδας εκτιμούμε ότι αυτά τα ελλείμματα είναι αποτέλεσμα της πολιτικής του ΠΑΣΟΚ για τις ιδιωτικοποιήσεις και ιδίως για την εμπορευματοποίηση της υγείας, που εφαρμόζει πιστά η Κυβέρνηση του ΠΑΣΟΚ, αν θέλετε, ενταγμένη στις γενικότερες κατευθύνσεις της Ευρωπαϊκής Ένωσης για περιορισμό των χρηματοδοτήσεων κοινωνικών δαπανών.
Πιστεύουμε ότι το κράτος θα πρέπει να αναλάβει την αποκλειστική ευθύνη για την επαρκή χρηματοδότηση των νοσοκομείων από τον κρατικό προϋπολογισμό, ώστε να διασφαλίζεται η ομαλή λειτουργία και οι διαδικασίες ανάπτυξης δωρεάν υπηρεσιών υγείας στο λαό.
Είχαμε τονίσει και στην κατ' αρχήν συζήτηση αλλά και στη Διαρκή Επιτροπή, αν υπάρχει ο ανάλογος έλεγχος στα νοσοκομεία. Αλλά για να υπάρξει, όπως γνωρίζουμε, έλεγχος στα νοσοκομεία κατά τη διάρκεια του προϋπολογισμού έτους του κάθε νοσοκομείου πρέπει να υπάρχει και προϋπολογισμός του νοσοκομείου. Θα πρέπει ο έλεγχος να είναι ουσιαστικός από την Κυβέρνηση και αν υλοποιείται ή όχι ο προϋπολογισμός εκάστου νοσοκομείου.
Πιστεύουμε σε ένα δημοκρατικό προγραμματισμό για να μπορέσει να υπάρξει και ο απαιτούμενος έλεγχος, ώστε να αποδοθούν οι ευθύνες στις διοικήσεις των νοσοκομείων, που είναι διορισμένες, όπως ξέρουμε, από την εκάστοτε Κυβέρνηση.
Πρέπει ακόμα να πούμε τι γίνεται με τη Νομαρχιακή Αυτοδιοίκηση, που πρέπει να έχει και τον πρώτο λόγο στις προμήθειες των νοσοκομείων.
Το άρθρο 33 αναφέρεται στο τέλος της εκκαθάρισης του ΕΛΚΕΠΑ και τη λήξη της θητείας. Πρόκειται για μία τυπική διαδικασία που είναι αποτέλεσμα και συνέπεια της κατάργησης του ΕΛΚΕΠΑ. Με το τέλος της εκκαθάρισης και τη μεταβίβαση των περιουσιακών στοιχείων του ΕΛΚΕΠΑ στο δημόσιο, δηλαδή στο Υπουργείο Οικονομικών, το δημόσιο πλέον μπορεί να αξιοποιήσει αλλά και να εκποιήσει την περιουσία του ΕΛΚΕΠΑ για να καλυφθούν ταμειακές ανάγκες του δημοσίου. Το 1998 το Κομμουνιστικό Κόμμα Ελλάδας είχε αντιταχθεί στην κατάργηση του ΕΛΚΕΠΑ για τους γνωστούς λόγους.
Το άρθρο 34 αναφέρεται στην τροποποίηση των συντελεστών απόσβεσης των παγίων στοιχείων του "Οργανισμού Λιμένως Πειραιώς Α.Ε." και του αντίστοιχου της Θεσσαλονίκης. Κι αυτή η διαδικασία εντάσσεται στην ιδιωτικοποίηση του λιμανιού της Θεσσαλονίκης, που βέβαια προηγήθηκε του Ο.Λ.Π. Γνωρίζουμε ότι το λιμάνι της Θεσσαλονίκης πηγαίνει προς το χρηματιστήριο και είναι γνωστή η διαδικασία που γίνεται για το ξεπούλημα μιας επιχείρησης στρατηγικής και εθνικής σημασίας, γιατί γνωρίζουμε όλοι ότι τα λιμάνια αποτελούν και σύνορο αυτής της χώρας. Αλλά, δυστυχώς, η πολιτική της Κυβέρνησης είναι να ξεπουλάει τα πάντα στο ιδιωτικό κεφάλαιο. 
Με την τροποποίηση των συντελεστών απόσβεσης γίνεται προσπάθεια συμμόρφωσης προς τους συντελεστές που ισχύουν στην Ευρωπαϊκή Ένωση και διεθνώς. Ενδεχόμενα η Κυβέρνηση θέλει να αποφύγει τυχόν κατηγορίες περί αθέμιτου ανταγωνισμού και επιπλοκές που μπορεί να παρουσιαστούν κατά τη διαδικασία της ιδιωτικοποίησης.
Για το άρθρο 35 και 36, πρόκειται για το ΤΑΠΟΤΕ. Με τις σχετικές διατάξεις η Κυβέρνηση έρχεται να λύσει εκκρεμότητες που θα τη βοηθήσουν για το πιο γρήγορο προχώρημα της ιδιωτικοποίησης του ΟΤΕ και πιστεύουμε ότι αυτό θα είναι και ένας πιλότος για ανάλογες ρυθμίσεις για τις ιδιωτικοποιήσεις του ΟΣΕ, των ΕΛΤΑ που επίκεινται, αλλά και άλλων ΔΕΚΟ. 
Με τις ρυθμίσεις του άρθρου 36 απαλλάσσει τον ΟΤΕ και τους ιδιώτες πλέον μετόχους που κατέχουν το 57% από οποιαδήποτε υποχρέωση απέναντι στο ασφαλιστικό ταμείο. Έτσι θεωρεί πως ό,τι λεφτά έχει δώσει ο ΟΤΕ μέχρι σήμερα, καλώς τα έδωσε, δεν οφείλει τίποτε άλλο. Όμως το ΤΑΠΟΤΕ πάει στη χρεοκοπία από την πολιτική της ιδιωτικοποίησης του ΟΤΕ, τη συνεχή μείωση του προσωπικού, την εφαρμογή μερικής απασχόλησης, δηλαδή των νοικιασμένων εργαζομένων από εργολάβους -γίνεται και αυτό μέσα στον ΟΤΕ- που είχαν σαν συνέπεια τη μείωση των εσόδων του ΤΑΠΟΤΕ και απεναντίας την αύξηση των εξόδων με την αύξηση των συνταξιούχων και βέβαια με τα καθεστώτα αυτά που ίσχυσαν και επιδότηση για να βγουν πιο νωρίς στη σύνταξη.
Το πρόβλημα αυτό θα συνεχίσει να οξύνεται. Κάθε μήνα υπάρχει ένα έλλειμμα έξι δισεκατομμυρίων στο ταμείο. Την αλλαγή του ΟΤΕ λοιπόν με τις ανάλογες ρυθμίσεις, εμείς πιστεύουμε ότι θα την ακολουθήσουν και ο ΟΣΕ και τα ΕΛΤΑ. Γι' αυτό λέμε ότι απαλλάσσει την εργοδοσία από την ευθύνη απέναντι στα ταμεία. Τα ελλείμματα στο μέλλον θα πρέπει να τα καλύπτει το κράτος. Το κράτος όμως, όπως είναι γνωστό, παρ΄ότι είχε τη νομοθετική υποχρέωση, δεν έβαλε δραχμή στον ΟΤΕ. Και ο ν. 2843/2000 και ο ν. 2873/2000 ήταν βασική υποχρέωση του κράτους. 
'Ιδρυσε παράλληλα τη χρηματοοικονομική εταιρεία ΕΔΕΚ-ΟΤΕ ο ν. 2768/99 για να τζογάρει στο χρηματιστήριο και να καλύπτει από τα τυχόν κέρδη, τα ελλείμματα. Η ΕΔΕΚ μέχρι σήμερα δεν λειτούργησε, γιατί ο ΟΤΕ δεν έδωσε τα εκατόν είκοσι δισεκατομμύρια που ήταν το μερίδιό του σαν προκαταβολή των νομοθετικών υποχρεώσεων για μια δεκαετία. Είναι γνωστό ότι τα άλλα ενενήντα δισεκατομμύρια είναι από τη ΔΕΚΑ -δηλαδή το κεφάλαιο της ΕΔΕΚ- και εκατόν σαράντα από το Ταμείο Αρωγής ως δάνειο. Και το ζήτημα αυτό είναι ακριβώς ότι με την παράγραφο 4 υποχρεώνει τον ΟΤΕ να δώσει τα εκατόν είκοσι δισεκατομμύρια για να ξεκινήσει η λειτουργία της ΕΔΕΚ-ΟΤΕ και να μπει ζεστό χρήμα στο χρηματιστήριο. Είναι δηλαδή γνωστή η τακτική με την προσφιλή πλέον τακτική της Κυβέρνησης να θέλει να ρίξει όλα τα λεφτά των ασφαλιστικών ταμείων στο χρηματιστήριο. Και μέχρι τώρα βέβαια δεν ακούσαμε τι έχουν χάσει τα ασφαλιστικά ταμεία από αυτήν την απόφαση της Κυβέρνησης και την παρότρυνση προς τις διορισμένες διοικήσεις. 
Με τον τρόπο αυτόν κρύβουν την άρνηση να υλοποιήσει το Υπουργείο Εθνικής Οικονομίας τη νομοθετική υποχρέωση για κάλυψη των ελλειμμάτων του ΤΑΠΟΤΕ από τον κρατικό προϋπολογισμό. Και μάλιστα είχαμε συζητήσει το Δεκέμβριο εδώ για τον προϋπολογισμό του 2001 και είχαμε επισημάνει ως Κομμουνιστικό Κόμμα Ελλάδος ότι εκεί μέσα δεν φαινόταν κανένα κονδύλιο για την υποχρέωση αυτή της Κυβέρνησης. Και μπαίνει το ερώτημα γιατί δεν αναγράφεται αυτό το κονδύλιο και πότε επιτέλους θα αναλάβει τις ευθύνες η Κυβέρνηση, το κράτος;
Προετοιμάζεται το έδαφος ώστε με τη χρεοκοπία του ΤΑΠΟΤΕ να αποδεχθούν οι κυβερνήσεις τις προτάσεις που έχει κατεβάσει η Κυβέρνηση για τις αλλαγές στο ασφαλιστικό, αύξηση του ορίου ηλικίας, μείωση των αποδοχών κλπ.
Με το άρθρο 36 εντάσσει τον ΟΤΕ στις ρυθμίσεις του ν. 2190 για τις ανώνυμες εταιρείες. Του δίνει το δικαίωμα να αναπροσαρμόζει τις δομές του στις απαιτήσεις των νέων ιδιοκτητών μετόχων πλέον -είναι γνωστό άλλωστε το 57% πού ανήκει- χωρίς φορολογικές επιβαρύνσεις από μεταβιβάσεις στοιχείων και θυγατρικών του ομίλου διασπάσεις ή συγχωνεύσεις. Έτσι ανοίγει ο δρόμος για την πλήρη διάσπαση του ΟΤΕ, εμείς πιστεύουμε σε τέσσερις εταιρείες με τις αντίστοιχες θυγατρικές τους για να είναι πιο εύκολο το παραπέρα ξεπούλημα κερδοφόρων τομέων. 
Πιστεύουμε ότι το ζήτημα του ΤΑΠΟΤΕ είναι σημαντικό και δεν θα πρέπει να το αφήσουμε έτσι στην τύχη του και με τις ρυθμίσεις αυτές. Πιστεύουμε ότι θα πρέπει η Κυβέρνηση να υλοποιήσει τις αποφάσεις ως κράτος, τη νομοθετική δηλαδή υποχρέωση για να καλύψει τα ελλείμματα άμεσα. Να επιστραφούν τα δάνεια στον κλάδο υγείας από τον εργοδότη και το κράτος και να προσαρμοστούν τα τιμολόγια των παροχών. Να αναλάβουν το κόστος οι εργοδότες και το κράτος και να μην υποχρεωθεί το Ταμείο Αρωγής να δώσει τα εκατόν σαράντα δισεκατομμύρια.
Να σταματήσουν τα προγράμματα πρόωρης συνταξιοδότησης, εφαρμογής μερικής απασχόλησης και να γίνουν προσλήψεις, γιατί πιστεύουμε ότι το ζήτημα της πρόωρης συνταξιοδότησης πηγαίνει χέρι-χέρι με την υποβάθμιση μιας μεγάλης εταιρείας όπως είναι ο ΟΤΕ και βέβαια ότι είναι ένας πιλότος για ό,τι θα συμβεί στις άλλες ΔΕΚΟ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω τη τιμή ανακοινώσω στο Τμήμα ότι οι Υπουργοί Οικονομικών, Εξωτερικών και Δικαιοσύνης κατέθεσαν σχέδιο νόμου: "Κύρωση του Πρωτοκόλλου διόρθωσης της Σύμβασης για την αμοιβαία βοήθεια και συνεργασία ανάμεσα στις τελωνειακές διοικήσεις".
Επίσης οι Υπουργοί Γεωργίας, Εξωτερικών και Εθνικής Οικονομίας και Οικονομικών κατέθεσαν σχέδιο νόμου: "Κύρωση του Πρωτοκόλλου τεχνικής, επιστημονικής και οικονομικής συνεργασίας στον τομέα της Γεωργίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας".
Οι Υπουργοί Εμπορικής Ναυτιλίας, Εξωτερικών, Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την Εμπορική Ναυτιλία".
Και, τέλος, οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών, Οικονομικών και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους". 
Θα παραπεμφθούν στις αρμόδιες Διαρκείς Επιτροπές της Ολομέλειας.
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κα Ξηροτύρη. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αρχίζουμε από το άρθρο 28. Στο άρθρο αυτό ήμασταν ήδη αντίθετοι με τη ρύθμιση η οποία είχε γίνει για τη θέση αντιπροέδρου και διαφωνούμε και με τη ρύθμιση ότι πρέπει να είναι ολικής απασχόλησης, οπότε του χορηγείται και η αντιμισθία, δηλαδή επιβαρύνεται το Ταμείο Παρακαταθηκών και Δανείων.
Για το άρθρο 29: Επιχειρείται πράγματι μία σημαντική ρύθμιση η οποία έχει βέβαια μία ουσιαστική αιτιολογία ότι η γενική συνέλευση πρέπει να είναι κυρίαρχη και να επιλέγει τα μέλη που θα διοικήσουν τις τράπεζες, από την άλλη πλευρά όμως δημιουργούνται πολλές παρενέργειες και αποδυναμώνεται κατά πολύ η συμμετοχή του ελληνικού δημοσίου στην Εθνική και την Εμπορική Τράπεζα. Σε αυτές τις τράπεζες οι οποίες κατά γενική ομολογία πιστεύουμε ότι πρέπει να διατηρήσουν στοιχεία από το δημόσιο χαρακτήρα τους.
Είναι φανερό λοιπόν ότι η Κυβέρνηση επιχειρεί την απεμπλοκή της από την Εθνική και την Εμπορική Τράπεζα και τους δημόσιους Οργανισμούς στους οποίους συμμετέχει με ποσοστό μικρότερο του 50% καθώς και από την άσκηση του μάνατζμεντ αυτών των επιχειρήσεων. Εμείς πιστεύουμε -και το είχα πει και στην τοποθέτησή μου επί της αρχής- ότι η Εθνική Τράπεζα και η Εθνική πρέπει να διατηρήσουν το δημόσιο χαρακτήρα τους. Πρέπει ένας μεγάλος τραπεζικός όμιλος που να ελέγχεται από το δημόσιο να παραμένει ως ένα βασικό εργαλείο για τις ανάγκες της οικονομίας του τόπου. Αυτήν την ευκαιρία, να αποκτήσει δηλαδή το 16% των μετοχών της Εθνικής Τράπεζας, την έχασε με ευθύνη της η Κυβέρνηση του ΠΑΣΟΚ όταν αποφάσισε να πουληθεί σε ιδιώτες το ομολογιακό δάνειο. 
Εμείς λέμε ότι η εκλογή των διοικήσεων των τραπεζών αυτών και των δημοσίων οργανισμών δεν θα πρέπει να αποσυνδεθεί από τις διαδικασίες της Βουλής, αντίθετα θα πρέπει να παραμείνει και ουσιαστική συμμετοχή της Βουλής μέσα όμως από μία βελτιωμένη διαδικασία και όχι με την εκφυλιστική διαδικασία που ισχύει σήμερα, όπου μόνο ο Υπουργός έχει το δικαίωμα να προτείνει τις διοικήσεις. 
Στο σημείο αυτό θέλω να σημειώσω ότι και στις Ηνωμένες Πολιτείες της Αμερικής και στη Γαλλία οι διοικήσεις των τραπεζών δημοσίου ενδιαφέροντος εκλέγονται από το κογκρέσο και το γαλλικό κοινοβούλιο αντίστοιχα. Τι εφαρμόζει εδώ η Κυβέρνηση, η οποία κόπτεται για τους κανόνες της ελεύθερης αγοράς και του υγιούς ανταγωνισμού. Εφαρμόζει ένα ιδιότυπο ανορθολογισμό. Ενώ δηλαδή το δημόσιο κατέχει ποσοστό μικρότερο του 5% στο μετοχικό κεφάλαιο της Εθνικής Τράπεζας διορίζει και ουσιαστικά ελέγχει τον εκάστοτε διοικητή της με τη δυνατότητα που έχει ο Υπουργός να προτείνει τον υποψήφιο διοικητή και να ψηφίζεται αυτός με τη γενική συνέλευση των μετόχων ουσιαστικά μέσω της ψήφου των ασφαλιστικών ταμείων τα οποία κατέχουν το 27% του μετοχικού κεφαλαίου της ΕΤΕ.
Ακόμη και μ' αυτήν τη ρύθμιση η Κυβέρνηση μόνο τύποις δεν θα ελέγχει το διοικητή των τραπεζών αυτών, αφού και πάλι θα ελέγχει το μεγαλύτερο πακέτο των μετοχών στις γενικές συνελεύσεις των τραπεζών μέσω των διορισμένων διοικήσεων που έχει στα ασφαλιστικά ταμεία των εργαζομένων. 
Μια σημαντική παρενέργεια αυτής της ρύθμισης -και εδώ θα πρέπει να μας απαντήσει ο κύριος Υπουργός- είναι ότι απεγκλωβίζονται οι τράπεζες από τη διαδικασία προσλήψεων μέσω του Α.Σ.Ε.Π., που ισχύει σήμερα, εφόσον θα αλλάξει ο τρόπος εκλογής των διοικήσεών τους. Ξέρουμε ότι υπάρχουν έντονα προβλήματα καθυστερήσεων στις προσλήψεις αυτών των οργανισμών εξαιτίας των χρονοβόρων διαδικασιών του Α.Σ.Ε.Π.. Εφόσον όμως ως παρενέργεια αυτού του άρθρου καταργείται ο συγκεκριμένος τρόπος πρόσληψης που ίσχυε και εξασφάλιζε κάποια αντικειμενικότητα, θα πρέπει ρητά να ορισθεί ότι αυτές θα γίνονται μέσα από δημόσιο διαγωνισμό.
Θα ήθελα να καταθέσω μία πρόταση για το πώς βλέπουμε εμείς την εκλογή των οργάνων διοίκησης. Θα θέλαμε να ενισχύσουμε το ρόλο της Βουλής σε αυτήν την περίπτωση. Προτείνουμε λοιπόν για κάθε περίπτωση οργανισμού ή εταιρείας να ορίζεται από τη Βουλή επιτροπή εμπειρογνωμόνων ένας από κάθε κόμμα, η οποία θα έχει ως έργο την κατάρτιση δημόσιας προκήρυξης με κριτήρια, προσόντα, παραδοχές, τις θέσεις, με ορισμό συντελεστών στάθμισης των κριτηρίων αυτών και προεπιλογή των όσων πληρούν τις προϋποθέσεις.
Στη συνέχεια θα έχει ως έργο την κατάρτιση επιχειρηματικού σχεδίου από τους επιλεγέντες και τελική αξιολόγηση από τους εμπειρογνώμονες με αιτιολογημένη την κρίση τους. Το πόρισμα των εμπειρογνωμόνων θα είναι πολύ βοηθητικό και ουσιαστικό και θα τίθεται βέβαια, γιατί δεν μπορεί να γίνει διαφορετικά, υπό την έγκριση της γενικής συνέλευσης, ούτως ώστε να αποφευχθεί η οποιαδήποτε κυβερνητική ρουσφετολογία. Κάθε χρόνο θα πρέπει να έρχονται στη Βουλή τα οικονομικά απολογιστικά στοιχεία της τράπεζας ή της επιχείρησης, ούτως ώστε, εάν αυτά δεν είναι θετικά, να υπάρχει περίπτωση και κριτικής ή και ανάκλησης του διοικητή μέσα και από τις διαδικασίες της Βουλής.
Το άρθρο 31 αναφέρεται στα χρέη των νοσοκομείων. Μία παρόμοια ρύθμιση είχε κάνει η Κυβέρνηση και το 1997. Είχε τότε πει ότι θα προσπαθήσει ούτως ώστε από εκείνη τη ρύθμιση και πέρα θα επιχειρήσει μέσα σε ένα τετράμηνο τουλάχιστον, να ρυθμίζονται τα χρέη των νοσοκομείων. Παρ' όλα αυτά βρισκόμαστε πάλι σε μία ιδιαίτερα δυσμενή κατάσταση να υπάρχουν τεράστιες οφειλές προς τους προμηθευτές και να διαιωνίζεται έτσι ο φαύλος κύκλος οι προμηθευτές να υπερκοστολογούν τις προσφορές τους, δηλαδή το υγειονομικό υλικό. Υπάρχουν καταγγελίες από σοβαρά όργανα ότι οι υπερκοστολογήσεις αυτές είναι χαρακτηριστικές. Από την άλλη πλευρά βέβαια αντιμετωπίζουμε εδώ το εύλογο πρόβλημα ότι κάποτε αυτοί οι προμηθευτές, οι οποίοι επελέγησαν κατά τον έναν ή τον άλλον τρόπο, πρέπει να πάρουν τα χρήματά τους.
Επομένως εδώ τίθεται ένα θέμα: Πρέπει να έλθει μια κανονική και οριστική ρύθμιση η οποία να κανονίζει το πώς τα νοσοκομεία θα συντάσσουν τους προϋπολογισμούς τους και μέσα απ' αυτήν τη ρύθμιση να μπορέσουν να αποφευχθούν και κάποιες άλλες μεγάλες αδυναμίες, όπως είναι οι αδυναμίες των ασφαλιστικών ταμείων να εξοφλήσουν τα νοσήλια προς τα δημόσια νοσοκομεία. Μόλις ένα 30% δίνουν τα νοσοκομεία και έτσι μεγαλώνουν το χρέος. Άλλη μεγάλη αδυναμία είναι η καθυστέρηση εξόφλησης των νοσηλίων αυτών ή η μερική εξόφλησή τους, που οδηγεί σε περαιτέρω καθυστερήσεις.
Όσον αφορά τις ρυθμίσεις για τα νομικά πρόσωπα ιδιωτικού δικαίου, που είναι το Νοσοκομείο "ΠΑΠΑΓΕΩΡΓΙΟΥ" και το "ΩΝΑΣΕΙΟ", νομίζουμε ότι υπάρχει ένα πρόβλημα. Τα νοσοκομεία αυτά δεν καθορίζουν τους προϋπολογισμούς τους και τους ελέγχους με βάση το δημόσιο λογιστικό.
Επομένως δεν μπορεί να ξέρει κανείς -και με βάση την επιχορήγηση που έχουν πάρει- αν έχουν εκπληρώσει τις υποχρεώσεις τους και αν οδήγησαν κάποια κέρδη των νοσοκομείων σε άλλη κατεύθυνση, που αυτοί αποφασίζουν μέσα από το διαφορετικό τρόπο διαχείρισης εκτός δημόσιου λογιστικού που έχουν. 
Θα ψηφίσουμε "ΠΑΡΟΝ" σ' αυτήν τη διάταξη με την απαίτηση ότι τελικά πρέπει να ταυτοποιηθούν οι οφειλές ότι και δεν είναι δυνατόν να μετακυλίονται αυτά τα χρέη και από την άλλη πλευρά είμαστε υποχρεωμένοι να καταγγείλουμε ότι υπάρχουν διαπιστωμένες πράγματι ατασθαλίες στον τρόπο με τον οποίο γίνονται οι προμήθειες και εισάγονται τελικά τα προμηθευόμενα υλικά στα νοσοκομεία και στον τρόπο με τον οποίο καταρτίζονται οι προϋπολογισμοί. 
Όσον αφορά το άρθρο 33 το οποίο αφορά το ΕΛΚΕΠΑ. Πραγματικά είναι μία ρύθμιση που πρέπει να γίνει, γιατί από τότε που αποφασίστηκε να καταργηθεί το ΕΛΚΕΠΑ, θα πρέπει τελικά να ολοκληρωθεί επιτέλους το κλείσιμο των λογιστικών κλπ θεμάτων δηλαδή της εκκαθάρισής του.
Για το άρθρο 34. Όλη αυτή η διαδικασία για τους Οργανισμούς Λιμένος Πειραιώς και Λιμένος Θεσσαλονίκης, ούτως ώστε να αλλάξουν μερικούς από τους σταθερούς ετήσιους συντελεστές, βεβαίως αφορά στο να γίνει πιο ελκυστική και πιο καλύτερη μετοχή. Θα έλεγε κανείς, έτσι απλά, ότι, εφόσον είναι μία μετοχή του δημοσίου, αυτό είναι σωστό να το κάνει το δημόσιο υπέρ του δημόσιου συμφέροντος. Όμως, όλοι αυτοί οι οργανισμοί οδηγούνται στην ιδιωτικοποίηση και δυστυχώς με τον Οργανισμός Λιμένος Πειραιώς και ιδιαίτερα με τον Οργανισμό Λιμένος Θεσσαλονίκης, κατ' εξοχήν εθνικοί οργανισμοί προσπαθούμε να κάνουμε όπως κάναμε και με το νομοσχέδιο για την ΕΥΑΘ, με τις πλάτες του δημοσίου, ελκυστικά τα κέρδη για τους ιδιώτες. 
Όσον αφορά τα άρθρα 35 και 36 που αφορούν τον ΟΤΕ, ΤΑΠ-ΟΤΕ, συμφωνούμε με τις παραγράφους 1 έως 3 του άρθρου 35 και διαφωνούμε με την παράγραφο 4, γιατί ο τρόπος που προκρίθηκε με την ψήφιση του ν. 2768 για την κάλυψη των ελλειμμάτων του ΤΑΠ-ΟΤΕ όχι μόνο δεν θα λύσει το πρόβλημα αλλά αντίθετα θα δημιουργήσει περαιτέρω επιδείνωση. 
ΔΗΜΗΤΡΙΟΣ ΑΛΑΜΠΑΝΟΣ: Να μην τα βάλουμε στο ταμείο.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Αλαμπάνο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το Ταμείο Αρωγής των υπαλλήλων του ΟΤΕ αντιστέκεται και δεν χορηγεί προς την ΕΔΕΚ, το κεφάλαιο που ορίζει ο ν. 2768 και ότι θα πρέπει να δώσει αφού δεν του δίδονται οι απαραίτητες εγγυήσεις. 'Εχετε μπλέξει τόσο πολύ την κατάσταση και με τα ασφαλιστικά του ΤΑΠ-ΟΤΕ, αλλά γενικότερα την κατάσταση στον ΟΤΕ με τις ιδιωτικοποιήσεις, με την πλήρη ιδιωτικοποίηση την οποία έχετε επιχειρήσει, που ακόμη και οι εργαζόμενοι και τα ταμεία τους δεν έχουν καμία εγγύηση γι' αυτές τις ρυθμίσεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, το άρθρο 28 αναφέρεται σε αμοιβή προς τον αντιπρόεδρο του Ταμείου Παρακαταθηκών και Δανείων. Κανένας δεν θα είχε αντίρρηση. Εκείνο που θέλουμε είναι να απασχολείται ο κύριος Αντιπρόεδρος και να μην έχει τον τίτλο και να πληρώνεται. Αυτό είναι το βασικό κριτήριο που πρέπει να μπει. 
Άρθρο 29. Είχαμε πει και προχθές -και το τονίσαμε κατά κόρον- ότι κανένας δεν έχει αντίρρηση οι διοικήσεις των τραπεζών, Εθνικής, Εμπορικής και όλων των οργανισμών, όπου το ελληνικό δημόσιο έχει ιδιοκτησία κάτω από 50% να εκλέγονται άλλως, δηλαδή σύμφωνα με τα καταστατικά τους ή τους οργανισμούς τους.
Εδώ όμως υπάρχουν ορισμένα ερωτηματικά: Πρώτον, σήμερα οι διοικήσεις διορίζονται μέσω της επιτροπής του άρθρου 49α. Κατόπιν προτάσεως του Υπουργού έρχονται, αφού καταργήσαμε και τον 2414, ακούτε τις απόψεις, γνωμοδοτικές είναι και μετά διορίζεται η διοίκηση. 
Τώρα, λοιπόν, λέμε να μην περνάμε μέσα από την επιτροπή, διότι πάλι την πλειοψηφία για να διορίζει την έχει το δημόσιο. Κάνουμε λοιπόν "by pass" και διορίζει πάλι το δημόσιο, μιλάω για τους οργανισμούς και επομένως αγνοεί τη Βουλή. 
Πρέπει, κύριε Πρόεδρε, να κάνουμε εδώ και μια αναφορά στο θέμα το νομοθετικό. Δηλαδή έχουμε δικαίωμα, κύριε καθηγητά του Συνταγματικού Δικαίου, να τροποποιούμε με αυτήν τη διάταξη και τον Κανονισμό της Βουλής; Διότι εδώ τροποποιούμε και τον Κανονισμό της Βουλής, αφού αναφέρεται σαφώς και έπρεπε ήδη να αναφέρεται εδώ ότι για τους τάδε οργανισμούς περνάμε μέσα από την επιτροπή του άρθρου 49α. 
Εδώ με μια απλή διαταξούλα λέμε ότι το καταργούμε. Αλλά το πρόβλημα δεν είναι μόνο τυπικό, είναι και ουσιαστικό και το αναφέρω. Πρώτον, όπως είπα, ξαναδιορίζει το δημόσιο, διότι θα έχει την πλειοψηφία την απόλυτη ή τη σχετική. Διότι άλλες μετοχές έχουν μια διασπορά ευρύτατη και επομένως αυτός που έχει και ένα μικρό ποσοστό διορίζει. 
Το δεύτερο μεγάλο πρόβλημα που δημιουργείται και στις τράπεζες, αφού θα αναφερθώ και σε αυτές και στο δημόσιο -και δεν μας απαντήσατε, κύριε Υπουργέ- είναι το εξής : Με αυτήν τη διάταξη καταργείται και ο ν.2190, δηλαδή ο διορισμός των υπαλλήλων μέσω ΑΣΕΠ; Θέλουμε απάντηση σε αυτό.
Και το τρίτο που θέλω να πω αφορά τις τράπεζες, μια και τις αναφέρετε, την Εθνική και την Εμπορική. Κατά κανόνα η πλειοψηφία των μετοχών αυτών είναι ελεγχόμενη από το κράτος, βασικά εμμέσως. Ανήκει σε κάποιους κρατικούς οργανισμούς και κυρίως ανήκει στα ασφαλιστικά ταμεία. Τι θα έχουμε δηλαδή; Φεύγουμε από την Επιτροπή της Βουλής και διορίζουν τα διοικητικά συμβούλια των ασφαλιστικών ταμείων, που είναι κάποιοι κομματικοί; Διότι αν είχατε αιρετά διοικητικά συμβούλια στα ταμεία, θα έλεγα βεβαίως να βγάζουν και αιρετές διοικήσεις στις τράπεζες. 
Εδώ λοιπόν δεν είναι τόσο απλό το θέμα, κύριε Υπουργέ. Υπάρχουν αυτά τα ερωτήματα, στα οποία θα πρέπει να πάρουμε την απάντησή σας. Το κοινωφελές ίδρυμα με την επωνυμία "Ίδρυμα Κωνσταντίνος Μητσοτάκης" πρέπει να ακολουθήσει τη φορολογία, όπως και στα άλλα ιδρύματα.
Στο άρθρο 31, θα ήθελα να πω ότι εδώ για άλλη μια φορά παρατηρείται, κύριε Πρόεδρε και κύριε Υπουργέ, το μεγάλο πρόβλημα της ανοργανωσιάς, η οποία διέπει το δημόσιο τομέα. Φωνάζουμε όλοι ότι κάνουμε σπατάλες και ότι γίνονται φοβερές κατασπαταλήσεις χρημάτων του δημοσίου, διότι δεν υπάρχει οργάνωση. Εξ ου από εκεί και μετά αρχίζει η διαφθορά, αρχίζει η διαπλοκή. Και τι βλέπουμε; Ενώ, όπως μας είπατε και είναι γεγονός, ότι το '97 ρυθμίσαμε και ξαναπληρώσαμε τα χρέη των νοσοκομείων, από το ΄97 μέχρι το 2001, πριν από λίγες ημέρες, μας φέρνετε έναν άλλο λογαριασμό τριακόσια πενήντα πέντε (355.000.000.000) δισεκατομμυρίων δραχμών. Και λέει το δημόσιο "να τα πληρώσουμε". 
Πρώτα-πρώτα, κύριε Υπουργέ, δεν τα πληρώνει. Δανείζεται για να τα πληρώσει. Δηλαδή, μεταφέρει το χρέος την επόμενη πενταετία. Και το χρέος, αφού είναι και δανεισμός, από τριακόσια πενήντα πέντε (355.000.000.000) δισεκατομμύρια του ελληνικού δημοσίου θα υπερβεί με τα τρέχοντα επιτόκια τα πεντακόσια (500.000.000.000) δισεκατομμύρια. 
Δεύτερον, έστω και αν ακόμη αυτό το κάνουμε δεκτό, είπαμε προχθές να έρθουμε και να πούμε, να έρθει ο κύριος Υπουργός Υγείας και να πει "ακούστε, από εδώ και πέρα ή από τον επόμενο μήνα σταματά αυτή η κατασπατάληση του δημοσίου χρήματος και η υπέρβαση των δαπανών από φάρμακα ή από τη μη πληρωμή των ταμείων. Εφαρμόζω λοιπόν ένα καινούριο σχέδιο, ένα καινούριο σύστημα, νομοθετώ, μια και γίνεται εδώ και ένα χρόνο επανάσταση -απ΄ ό,τι ακούω- στην υγεία και από εδώ και πέρα εφαρμόζεται αυτό το μέτρο".
Ποιο είναι το μέτρο; Πρώτα-πρώτα, έπρεπε να έχουμε λογιστικό διπλογραφικό σύστημα στα νοσοκομεία. Μπαίνουν υλικά, βγαίνουν υλικά... 
ΠΡΟΕΔΡΕΥΩΝ (Κωνσταντίνος Γείτονας): Είναι νομοθετημένα αυτά.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αυτά λοιπόν μέχρι σήμερα, κύριε Υπουργέ, δεν εφαρμόστηκαν ποτέ. Και το δυστύχημα δεν είναι ότι θα πληρώσουμε -όπως είπατε- μισό αεροδρόμιο, αλλά ένα αεροδρόμιο για τις πρόσθετες δαπάνες στα νοσοκομεία. Διότι, όπως μας είπατε στον προϋπολογισμό, σωστά, συνετά, αυξάνουμε τις δαπάνες για την υγεία. Ποιες δαπάνες για την υγεία αυξάνονται; Του 7% και του 8%; Καλύπτουν αυτά τα εκατοντάδες δισεκατομμύρια; Το μισό τρισεκατομμύριο; 
Έπρεπε λοιπόν να δείτε αυτό το θέμα, που είναι το μεγάλο θέμα, δηλαδή το τι κάνουμε για το μέλλον. Δεν βλέπω να νομοθετούμε για το μέλλον. Θα επαναληφθούν λοιπόν στο μέλλον τα ίδια και μάλιστα οι δαπάνες κατ΄ έτος θα είναι πολλαπλάσιες, αφού μάλιστα διαπιστώνουν τα νοσοκομεία, οι διοικήσεις και οι συνεργαζόμενοι επιχειρηματίες ότι κανένας δεν ελέγχει. Αντιλαμβάνεσθε ότι αντί εκατό δισεκατομμυρίων το χρόνο, θα τα φτάσουμε εκατόν είκοσι και εκατόν πενήντα.
Χάος, δηλαδή, ανεξέλεγκτες δαπάνες και οδηγούμεθα σε έναν προϋπολογισμό δυστυχώς ελλειμματικό.
Τελείωσα γι' αυτό και έχω και μία φράση ακόμη για κάποιο άλλο θέμα, κύριε Πρόεδρε, επιτρέψτε μου. Άλλοι συνάδελφοι παίρνουν πέντε και έξι λεπτά, εγώ να πάρω δύο. 
ΠΡΟΕΔΡΕΥΩΝ (Κωνσταντίνος Γείτονας): Καλά, κύριε Κωστόπουλε, ολοκληρώστε. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Όσον αφορά το ΕΛΚΕΠΑ, κύριε Υπουργέ, πολύ σωστά λέτε ότι, αν δεν έχει ολοκληρωθεί η εκκαθάριση, την καταργείτε αυτομάτως νομοθετικά. Όμως, κύριε Υπουργέ, αυτό να το εφαρμόσετε σε όλες τις εκκαθαρίσεις. Να τους δώσετε τρεις μήνες περιθώριο και να τους πείτε "κύριοι εκκαθαρισταί, αν δεν τελειώσετε, θα σας τελειώσω νομοθετικά και θα πάτε σπίτια σας". Γιατί έτσι μόνο μπορούμε να τελειώσουμε τις εκκαθαρίσεις, οι οποίες είναι πληγή για το ελληνικό δημόσιο και για τον ελληνικό προϋπολογισμό και τον προϋπολογισμό των κρατικών επιχειρήσεων. 
Τέλος -για να μην πω περισσότερα- θα πάω στον ΤΑΠ-ΟΤΕ, κύριε Υπουργέ. Και εδώ επικρατεί λίγο ως πολύ αυτό που επικρατεί και στα νοσοκομεία. Παρ' ότι έχει ρυθμιστεί η σχέση ΤΑΠ-ΟΤΕ και δημοσίου και τη διαφορά μεταξύ εισπράξεων και δαπανών την πληρώνει το ελληνικό δημόσιο, μας είπατε προχθές ότι δυστυχώς δεν έχουν τη δυνατότητα λογιστικά να ανταποκριθούν. Μα τι κάνουμε; Το 2001 δεν μπορεί ένα ΤΑΠ-ΟΤΕ να ανταποκριθεί με ένα κομπιούτερ και να ξέρουμε ποιες είναι οι διαφορές δαπανών και εσόδων; Νομίζω ότι η επιμονή σας στη διοίκηση του ΤΑΠ-ΟΤΕ πρέπει να είναι άμεση και δεν νομίζω ότι δουλεύουμε λογιστικά, όπως δουλεύαμε στο παρελθόν. Απλοποιήθηκαν τα πράγματα. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Νικήτας Κακλαμάνης. 
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κυρίες και κύριοι συνάδελφοι, εγώ θα επικεντρωθώ μόνο στο άρθρο 31. Το 1997 έγινε η γνωστή ρύθμιση μέσω ομολόγων. Εδώ πρέπει να ξεκαθαρίσουμε ότι τώρα βέβαια το κόλπο με τα ομόλογα δεν μπορεί να γίνει λόγω ευρώ. Διότι για να το κάνατε έπρεπε να είχατε πάρει έγκριση του κ. Ντούιζενμπεργκ. Γιατί τα ομόλογα είναι πληθωριστικό χρήμα και δεν μπορείτε να το κάνετε. Έτσι καταφύγατε στον καινούριο τρόπο. 
Θυμάμαι, λοιπόν, εδώ τις προγραμματικές δηλώσεις της Κυβέρνησης και την ομιλία του κ. Αλέκου Παπαδόπουλου, όπως την διάβασα από τα Πρακτικά. Στην ομιλία του αυτή, όπου μίλησε για τα γνωστά πιράνχας, είχε πει πριν δεκατέσσερις μήνες ότι θα εξαγγείλει άμεσα μέτρα περιορισμών της σπατάλης. Ακόμη τα περιμένουμε. Και ταυτόχρονα, κύριε Δρυ, ήμουν πέρυσι και είχα τη χαρά να σας ακούσω στην ομιλία που κάνατε τέτοια εποχή στο "Απόλλων-Παλλάς" στη Βουλιαγμένη στο συνέδριο του ECONOMIST, όπου προς το τέλος -αν θυμάστε την ομιλία σας, αν δεν την έχετε να σας τη στείλω- είπατε ότι έχετε φτιάξει επιτροπή στο Υπουργείο Οικονομικών όπου μέσα σε μία εβδομάδα από τότε -γιατί υποτίθεται λειτουργούσε- θα εξήγγειλε μέτρα για τις σπατάλες στα νοσοκομεία. Ερώτημα: Μπορείτε να μας πείτε ποια ήταν αυτή η επιτροπή; Δεύτερον, μήπως μπορείτε να μας πείτε το πόρισμα αυτής της επιτροπής - εσείς το είπατε, σας λέω πότε και πού- για να δούμε από πέρυσι το καλοκαίρι μέχρι τώρα τι σας εισηγήθηκε αυτή η επιτροπή; Αντίθετα βλέπω ότι μέσα εδώ θεσμοθετείτε τώρα μία άλλη επιτροπή με συμμετοχή εκπροσώπων του Γενικού Λογιστηρίου του Κράτους, προκειμένου να εισηγηθεί μέτρα ώστε να πάψουν να υπάρχουν χρέη. Για παράδειγμα, δεν γνωρίζετε, κύριε Υφυπουργέ και σεις κυρία Υφυπουργέ, πόσο πουλιέται το μπαλονάκι στα νοσοκομεία από τον εγχώριο προμηθευτή; Έχετε ρωτήσει πόσο θα το παίρνατε αν το αγοράζατε από την πηγή του στο εξωτερικό; Σας λέω, λοιπόν, ότι αν το κάνατε αυτό σε όλα αυτού του είδους τα υλικά από τα τριακόσια πενήντα (350.000.000.000) δισεκατομμύρια, τα διακόσια θα τα είχατε γλιτώσει, χωρίς να κάνετε καμία απολύτως νομοθετική ρύθμιση. 
Τι μας λέτε, λοιπόν, τώρα εδώ; Μας φέρνετε μια τροπολογία όπου στην ουσία τι κάνετε; Δανείζεστε από τις τράπεζες χωρίς να λαμβάνετε κανένα μέτρο ταυτόχρονα να σταματήσουν να δημιουργούνται χρέη και υπολογίζω, κύριε Υφυπουργέ, ότι στο τέλος του 2003, όταν θα αρχίσει η αποπληρωμή, φορτώνοντάς τα στην επόμενη κυβέρνηση...
ΓΕΩΡΓΙΟΣ ΔΡΥΣ (Υφυπουργός Οικονομικών): Τον Αύγουστο. 
ΝΙΚΗΤΑΣ ΚΑΚΛΑΜΑΝΗΣ: Ναι, από την 1η Αυγούστου. Σύμφωνοι. Αν συνεχιστεί, λοιπόν, αυτή η κατάσταση μαζί με τα τοκοχρεολύσια έχετε υπολογίσει πόσο φθάνουν τα χρέη; Θα πλησιάζουν τα επτακόσια δισεκατομμύρια. Αν λάβετε υπόψη σας ότι οι δημόσιες δαπάνες για την υγεία είναι δύο τρισεκατομμύρια εκατό δισεκατομμύρια, το 30% των δημοσίων δαπανών για την υγεία θα είναι ήδη χρέη που θα τα έχετε φορτώσει να τα ξεχρεώσει η επόμενη κυβέρνηση.
Και αυτό πότε; Σε μία εποχή που ο κ. Παπαντωνίου με το χαμόγελο και ο κ. Σημίτης με τη σοβαροφάνεια, μας είπαν ότι ο φετινός προϋπολογισμός είναι και κοινωνικός και πλεονασματικός. 
Πρώτον, κοινωνικός: Προσπάθησε και στη συζήτηση με πρόκληση του Κ.Κ.Ε. να μας πείσει ότι ζούμε σε κοινωνικό παράδεισο και την επομένη ημέρα πέθανε η γριούλα στο κοντέινερ γιατί δεν είχε να πληρώσει τη Δ.Ε.Η. και ο Πρωθυπουργός έλεγε ότι ζείτε σε κοινωνικό παράδεισο, αλλά εσείς δεν το έχετε αντιληφθεί. 
Και δεύτερον, πλεονασματικός. Αφού λοιπόν, κύριε Υφυπουργέ, είναι πραγματικά πλεονασματικός και όχι εικονικά πλεονασματικός ο προϋπολογισμός, γιατί τα εβδομήντα ένα δισεκατομμύρια, που είναι οι δόσεις κάθε χρόνο από 1.8.2003, δεν τα δίνετε εσείς φέτος από το πλεόνασμα του προϋπολογισμού, παρά τα φορτώνετε στην επόμενη κυβέρνηση;
Ταυτόχρονα, για να σας ρωτήσω τώρα ορισμένα πράγματα. Παραδείγματος χάρη, έχει γίνει μελέτη των στοιχείων και αντιστοιχία μεταξύ των αγορών και των παρεχομένων υπηρεσιών; 
Σας ερωτώ: Ξέρετε να μου πείτε πόσα από τα είδη που αγοράστηκαν και δεν έχουν εξοφληθεί είναι ακόμη στις αποθήκες των νοσοκομείων; 
Σας ερωτώ και κάτι άλλο: Γνωρίζετε ότι πλέον στο "ΩΝΑΣΕΙΟ", παρά το ότι υπάρχει γνωμάτευση -και έχω απόδειξη δύο ασθενών- ότι είναι επείγουσα η επέμβαση, προκειμένου να μπει για τη διαφορά θέσεων, γιατί αλλιώς θα περίμενε πέντε μήνες από ένα διακόσια, που είχα καταθέσει εδώ, έχει πάει στο ένα εξακόσια τριάντα; Πώς, λοιπόν, παίρνει ένα εξακόσια τριάντα το "ΩΝΑΣΕΙΟ" για διαφορά θέσεως και έχει ταυτόχρονα και ελλείμματα, κύριε Υφυπουργέ; 
Πήγατε εσείς ή η κα Σπυράκη ή ο κ. Παπαδόπουλος -που όφειλε να είναι εδώ απόψε και όχι να κρύβεται- να ελέγξετε αυτά τα πράγματα; Σας ερωτώ. Μπορείτε να μας πείτε κάθε ασφαλιστικό ταμείο πόσα οφείλει στα νοσοκομεία; Ξέρετε, γιατί σας το λέω; Άκουσα τον κ. Νεκτάριο στην τηλεόραση, τώρα με την απεργία του Ι.Κ.Α., που ισχυριζόταν ότι το Ι.Κ.Α. δεν οφείλει στα νοσοκομεία. Τελικά, ποιος λέει την αλήθεια: Ο διορισμένος διοικητής του Ι.Κ.Α. από την Κυβέρνηση ή εσείς; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Εγώ γνωρίζω ότι πράγματι οφείλουν τα ασφαλιστικά ταμεία. Πρέπει να μας πείτε όμως ποια, πόσα και γιατί είναι όλα αυτά τα πράγματα, τα οποία γίνονται εδώ; Πώς, λοιπόν, μας φέρνετε μία τροπολογία χωρίς να μας έχετε ενημερώσει;
Να μην πω και για τις διοικήσεις. Είδατε φέτος τους ισολογισμούς των διαφόρων νοσοκομείων που δημοσιεύτηκαν στις εφημερίδες; Τα είδατε; Πέραν του ότι δεν ήξεραν να κάνουν τις διαιρέσεις, για να βγάλουν είτε το μέσο όρο νοσηλείας, είτε το χρόνο νοσηλείας και με τα δικά τους στοιχεία -παραδείγματος χάρη, η "ΣΩΤΗΡΙΑ" ή ο "ΕΥΑΓΓΕΛΙΣΜΟΣ", σας λέω δύο νοσοκομεία- είχαν κάνει λάθος, αλλά ακόμη και στις δαπάνες για το προσωπικό, που είναι ανελαστικές δαπάνες -βέβαια τις πληρώνετε εσείς- είχαν βάλει παύλα. Δεν ήξεραν πόσα λεφτά κοστίζει η μισθοδοσία στο νοσοκομείο τους, κύριε Υφυπουργέ. Και αφήνετε αυτούς τους προέδρους ακόμη στις καρέκλες τους. Μάλιστα, πολλούς απ' αυτούς τους διορίσατε -όχι εσείς, ο ομόλογός σας ο κ. Παπαδόπουλος- ως ειδικούς τεχνοκράτες και υψηλού επιπέδου και μας φέρνετε τώρα τροπολογία. 
Δεν μπορούμε να ψηφίσουμε εμείς τέτοια τροπολογία. Να βγάλετε απ' αυτά που σας περισσεύουν, με βάση τα όσα είπατε μέσα στη Βουλή, εσείς, ο κ. Παπαντωνίου και ο κ. Σημίτης και να τα πληρώσετε. Δεν θα υπονομεύσετε την προσπάθεια της επόμενης κυβέρνησης, επειδή εσείς θέλετε να κλείσετε "πλεονασματικά" τη μαύρη σας τρύπα, για να είσαστε συνεπείς στις εντολές του κ. Ντούιζενμπεργκ και να λέτε ότι δεν έχετε ελλείμματα. 
Και κυρίως πρέπει να απαντήσετε στα ερωτήματα που σας έβαλα. Να μας δώσετε στοιχεία απόψε, άσχετα αν εσείς την ψηφίσετε και εμείς την καταψηφίσουμε. Πρέπει όμως να μας ενημερώσετε για όλα αυτά που σας ερώτησα. Και ιδιαίτερα για το "ΩΝΑΣΕΙΟ", κύριε Υφυπουργέ και κυρία Υφυπουργέ. Ένα εξακόσια τριάντα είναι η διαφορά θέσεως, κυρία Σπυράκη, τα οποία προκαταβάλλει ο ασθενής του Ι.Κ.Α. ...
(Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΝΙΚΗΤΑΣ ΚΑΚΛΑΜΑΝΗΣ: ... και ταυτόχρονα το "ΩΝΑΣΕΙΟ" έρχεται και λέει ότι έχει ελλείμματα. Θέλω, λοιπόν, να μου πείτε πώς συμβιβάζονται αυτά τα δύο πράγματα. 
Και πηγαίνετε να ελέγξετε στα κομπιούτερ, κυρία Σπυράκη, να δείτε πόσοι ασθενείς μπαίνουν στην τρίτη θέση και πόσοι πληρώνουν για να πάνε σε διαφορά θέσης. Αν δείτε την αντιστοιχία, κυρία Σπυράκη, θα τρελαθείτε. Και αυτά πολλαπλασιάστε τα επί ένα εξακόσια ...
ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη, ολοκληρώστε. 
ΝΙΚΗΤΑΣ ΚΑΚΛΑΜΑΝΗΣ: ... μετρήστε πόσα λεφτά είναι και απαντήστε μου πώς έχει ελλείμματα το "ΩΝΑΣΕΙΟ" και οι γιατροί, κυρία Σπυράκη.
ΠΡΟΕΔΡΕΥΩΝ (Κωνσταντίνος Γείτονας): "Υπερχρεώσατε" το χρόνο τώρα εσείς, κύριε Κακλαμάνη, μιλώντας για τα χρέη...
Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, θα αναφερθώ ειδικότερα στη ρύθμιση των χρεών των νοσοκομείων και εγώ. 
Είναι η δεύτερη φορά που γίνεται παρόμοια ρύθμιση, όπου δηλαδή οι οφειλές των νοσοκομείων, αφού συσσωρεύτηκαν, αποφασίσθηκε να πληρωθούν στο μέλλον.
Και τώρα επαναλαμβάνεται το ίδιο παρ' όλο που τότε είχε δοθεί η υπόσχεση πως τελειώνει οριστικά με τα ομόλογα η εκκρεμότητα και ότι στο εξής θα πληρώνονταν κανονικά οι λογαριασμοί. 
Τι είναι εκείνο, λοιπόν, το οποίο θα μας πείσει τώρα πως την επομένη της ρύθμισης αυτής, αν ολοκληρωθεί και όταν ολοκληρωθεί, δεν θα έχουμε επανάληψη του ιδίου φαινομένου; Αλλά ας μην πάμε εκεί.
Κύριε Πρόεδρε, γνωρίζετε καλά ότι έγιναν στο παρελθόν ρυθμίσεις μέσω τραπεζών να διευκολυνθούν πρόσωπα που είχαν άμεση ανάγκη δανειοδότησης, μετά από μεγάλες καταστροφές και ειδικότερα στους σεισμούς και όμως οι τράπεζες δεν δέχτηκαν να εφαρμόσουν τις ρυθμίσεις που ψήφισε το Κοινοβούλιο. Ποιος μας βεβαιώνει ότι οι τράπεζες θα δεχθούν αυτά τα οποία εμείς εδώ συμφωνούμε; 
ΝΙΚΗΤΑΣ ΚΑΚΛΑΜΑΝΗΣ: Έχει υποσχεθεί ο φίλος του Πρωθυπουργού κ. Καρατζάς.
ΣΩΤΗΡΙΟΣ ΚΟΥΒΕΛΑΣ: Ο κ. Καρατζάς και οι "Καρατζάδες" υποσχέθηκαν πολλές φορές και για τα πανωτόκια. Είδατε όμως στη συνέχεια τι έγινε; 
ΝΙΚΟΛΑΟΣ ΚΑΤΣΑΡΟΣ: Δεν έχουν δικαίωμα να επιβάλλουν κυρώσεις.
ΣΩΤΗΡΙΟΣ ΚΟΥΒΕΛΑΣ: Μπράβο. Η Βουλή ψηφίζει, ξαναψηφίζει και επαναξαναψηφίζει ουσιαστικά προτάσεις. Και όμως την επομένη της ψήφισης και της ρύθμισης δεν βλέπουμε να προχωρούν τα θέματα.
Εδώ συμφωνήθηκε μια έκπτωση. Μπορεί ο Υπουργός να θεωρήσει ότι είναι και κατόρθωμα. Και θα ήταν κατόρθωμα αν οι τιμές οι οποίες αρχικά είχαν συμφωνηθεί ήταν νορμάλ. Με την αταξία όμως αυτή που επικρατεί στις πληρωμές γνωρίζουμε πολύ καλά ότι οι τιμές είναι πολλαπλάσιες μερικές φορές του κανονικού. 
Αυτές οι λεγόμενες εκπτώσεις εκ των υστέρων έχουν εμπλοκές, κύριε Πρόεδρε, φορολογικές και άλλες και αν δεν διευκρινιστεί εδώ υπάρχει κίνδυνος, όταν θα τις εμφανίζουν εκ των υστέρων, να μην τις δέχονται οι εφορείες, να τους επιβάλλουν πρόστιμα π.χ. για μη πληρωμή ΦΠΑ και τα τοιαύτα. 
Τα λέω αυτά για να επισημάνω τεχνικές αδυναμίες που θα συναντήσει η εφαρμογή της ρύθμισης που γίνεται σήμερα. Δεν είναι δηλαδή μια ρύθμιση, καλώς, κακώς, απευθείας με την Κυβέρνηση, πάρτε ομόλογα, τελειώσαμε. Εδώ είναι, φέρτε τα δικαιολογητικά, αν τα χαρτιά αυτά αρέσουν στις τράπεζες, θα τα δεχθούν, όποτε βρουν καιρό να τα ελέγξουν, θα τους πληρώσουν και όλες οι ουρές θα είναι από πίσω. Και αυτές τις ουρές θα τις πληρώνουν τα νοσοκομεία, διότι αν οι προμηθευτές δεν πάρουν τα χρήματα μέσα σε μια λογική προθεσμία, όπως τους υποσχέθηκε η Κυβέρνηση, πάλι θα έχουμε αρνήσεις να προσφέρουν τα είδη τους, πάλι θα έχουμε αδυναμία των νοσοκομείων να ανταποκριθούν, πάλι θα έχουμε ενδεχομένως κινητοποιήσεις και απεργίες του προσωπικού, με όλες τις γνωστές συνέπειες για τη νοσηλεία ή για άλλα παρατράγουδα, τα οποία βλέπουμε στις τηλεοράσεις τον τελευταίο καιρό. 
Ήθελα να πω, κύριε Πρόεδρε -και τελειώνω μ' αυτό- ότι το λιγότερο που αυτή η Κυβέρνηση έπρεπε να κάνει είναι με μετριοφροσύνη να ομολογήσει ότι έπεσε έξω στις προβλέψεις της, ότι δεν κατάφερε να είναι συνεπής, όχι στις υποσχέσεις, στις μεγαλοστομίες και στα προεκλογικά ταξίματα, αλλά στις στοιχειώδεις υποχρεώσεις που ανέλαβε διά του προϋπολογισμού, διά των συμβάσεων και εκείνες τις οποίες διακήρυξε ως επιτεύγματα, ότι θα έχει τουλάχιστον έναν ισοσκελισμένο προϋπολογισμό, για να αφήσουμε τις μεγαλοστομίες ότι θα έχει περίσσευμα. 
Πώς λοιπόν δικαιολογούνται όλα αυτά τα χρέη, οι τρύπες τις οποίες ανακαλύπτουμε κάθε χρόνο και πώς αυτά συμβιβάζονται με τις υποσχέσεις, τις προεκλογικές και τις μετεκλογικές, όταν η Κυβέρνηση ήρθε να παρουσιάσει το πρόγραμμά της; 
Εμείς οφείλουμε να τα επισημάνουμε και να δηλώσουμε ότι παρακολουθούμε. Δεν θεωρούμε την υπόθεση αυτή τελειωμένη, γιατί ουσιαστικά είναι μια συζήτηση που την κάνουμε εδώ και εκείνοι που έχουν την ευθύνη να την εφαρμόσουν, δηλαδή οι τράπεζες δεν έχουν πει την τελευταία τους κουβέντα. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, υποθέτω ότι δεν υπάρχει κανείς στην Αίθουσα -όσοι είμεθα- που να μην έχει αντιληφθεί ότι έχουμε ένα σοβαρό ζήτημα μπροστά μας. Οφειλές των νοσοκομείων. Παρουσίασαν οι συνάδελφοι υποψίες για το ποιες είναι οι αιτίες οι οποίες οδήγησαν σε αυτήν την ανωμαλία, διότι πρόκειται περί ανωμαλίας. Κακή οικονομική διαχείριση. Διαφορετικά δεν θα έφθανε στο σημείο η Κυβέρνηση να φέρει τώρα αυτήν την τροπολογία. 
Καθένας από εμάς ζει αυτά που το περιβάλλον του τού επιτρέπει να γνωρίσει. Κατά προηγούμενη συνεδρίαση επί του ιδίου νομοσχεδίου σας παρουσίασα το τι συμβαίνει στο Κρατικό Θεραπευτήριο Λέρου. Προμήθεια νερού. Το επαναλαμβάνω γιατί είμαι βέβαιος, και το εξακρίβωσα, ότι ο κύριος Υπουργός δεν βρήκε χρόνο να ασχοληθεί με την καταγγελία, γιατί πρόκειται περί καταγγελίας. Το Κρατικό, λοιπόν, Θεραπευτήριο Λέρου προμηθεύεται νερό, όπως συμβαίνει σε πολλά νησιά μας. Προμηθευόμενος είναι η νομαρχία για τα νησιά, που χρηματοδοτέι την προμήθεια, προμηθευτής ο κύριος τάδε, η εταιρεία τάδε και για την περίπτωση των άνυδρων νησιών και για την περίπτωση του Κρατικού Θεραπευτηρίου Λέρου. Κατά την ιδίαν περίοδο γίνεται και για τις δύο περιπτώσεις ο διαγωνισμός, με το ίδιο μέσο η μεταφορά, αλλά η τιμή προμηθείας του νερού στο Κρατικό Θεραπευτήριο Λέρου πολύ μεγαλυτέρα αυτής που επιτυγχάνεται για την τροφοδοσία των μικρών νησιών. Ουδείς συγκινείται, ουδείς ενδιαφέρεται, ουδείς ελέγχει, κύριε Υπουργέ, διότι εάν ήλεγχε, το αυτονόητο είναι ότι δεν θα εχρειάζετο να φθάσει μέχρι το Κοινοβούλιο η καταγγελία και είναι η δεύτερη φορά που ακούγεται αυτό εντός πέντε ημερών. 
Έλλειψη ελέγχων! Διοικητικά Συμβούλια Νοσοκομείων με το πρόσχημα το οποίο μάλιστα το διαλαλούν, "και τι θα κάνουμε; Θα αφήσουμε τον κόσμο να πεθαίνει;" Ποιος από σας θέλει να μην έχει υπηρεσίες υγείας ο κόσμος, όσες δηλαδή είναι απαραίτητες για να ζήσει. Αρχίζουν λοιπόν το αλισβερίσι με τις διάφορες εταιρείες, με τις οποίες έχουν ανοικτούς λογαριασμούς, όπως ξέρετε, και επί μέρους διευθυντές κλινικών των νοσοκομείων.
Άνεση επικοινωνίας. Εδώ ευρέθη με τους βηματοδότες ό,τι γινόταν, τα διαβάσατε στις εφημερίδες υποθέτω, μακελειό. Ούτε εγώ δεν ξέρω τι γινόταν με τις πλαστικές ή μεταλλικές επιγονατίδες και κάθε λίγο και λιγάκι βλέπετε, οι πωλήσεις τάδε υλικού για ιατρική χρήση να ανεβαίνουν στα ύψη και από την άλλη να εμφανίζεται μία άλλη εταιρεία με καλύτερες δυνατότητες συνεργασίας, και αυτόματα το άλλο υλικό να έχει την ιδία τύχη. Σε μια μικρή χώρα κρύβονται αυτά, κύριε Πρόεδρε; Δεν συγκινείται λοιπόν το αρμόδιο Υπουργείο και θέλει τώρα η Βουλή να ψηφίσει αυτήν τη λεγόμενη "ρύθμιση", αντί να ελέγξει τους υπεύθυνους για τη δημιουργία αυτών των χρεών. 
Κύριε Υπουργέ των Οικονομικών, θα κουρασθείτε οσάκις έρχεσθε εδώ να με ακούτε, να επαναλαμβάνω τη λέξη "έλεγχος". Προ ημερών σας έθεσα θέμα ελέγχου των δήμων. Σας το έθεσα διότι έχετε συνάδελφό σας σε θέση Υφυπουργού, παλαιό δήμαρχο. Κύριε Πρόεδρε, βοά στην εκλογική μου περιφέρεια, το τι γίνεται με το Δήμο της Νότιας Ρόδου. Ουδείς συγκινείται. Το Υπουργείο των Οικονομικών δεν ελέγχει κανέναν. Και δεν θέλει να ελέγξει αυτούς οι οποίοι είναι περιβεβλημένοι με το μανδύα του αιρετού. Ακούστε τώρα "φάμπρικα". Καποδίστριας, δηλαδή οι Κοινότητες που συνενώθηκαν και έγιναν δήμοι. Μετεφέρθησαν οι οφειλές των κοινοτήτων στο Δήμο. Διαλαλούν οι εφημερίδες ότι με κάλπικα παραστατικά δαπανών και οφειλών των κοινοτήτων, μεταβιβάσθηκαν χρέη στους καποδιστριακούς δήμους, εν προκειμένω στο Δήμο της Νότιας Ρόδου. Λέγεται ότι πήρε δάνειο από το Ταμείο Παρακαταθηκών και Δανείων για να εξοφλήσει αυτές τις υποχρεώσεις ο καποδιστριακός Δήμος Νότιας Ρόδου.
Σας λέγω και για τους ΟΤΑ ό,τι σας είπα για τα Νοσοκομεία, έλεγχος ουδείς. Πού θα πάει αυτή η ιστορία; Θα βγει ίσως προς τα έξω, από τους διαφόρους που ξέρουν να σας κάνουν προπαγάνδα, ότι ευρέθησαν Βουλευτές που δεν ψήφισαν τη ρύθμιση των χρεών των νοσοκομείων, τα οποία χρεώθηκαν, για να προσφέρουν υπηρεσίες υγείας στους Έλληνες πολίτες. Ό,τι και να κυκλοφορήσει αυτά είναι, πάντως, απαράδεκτα πράγματα. Έλεγχος. Ελέγξτε εμένα, όπου κάνω διαχείριση χρήματος, εγώ να ελέγξω εσάς, αλλά εσείς προς Θεού, στείλτε και έναν ελεγκτή και εφαρμόστε και το νόμο, ό,τι προβλέπει ο νόμος, όταν διαπιστώνεται κατά τον έλεγχο κακοδιαχείριση. 
Σας λέγω πάλι για το Δήμαρχο της Λέρου. Τον κάλεσε ο εισαγγελέας, -φαντάζομαι ότι το ψάξατε-. Λείπουν από την "κάσα" εκατόν πενήντα περίπου εκατομμύρια και δεν κηρύσσεται έκπτωτος, δεν κηρύσσεται αργός, τίποτε! 
Κατ' αναλογία, πρόεδρος νοσοκομείου βρίσκεται ενεχόμενος σε διάφορες ατασθαλίες. Δεν τον βάζετε λίγο στο "ψυγείο"; Έλεγχος, πάλιν, ουδείς. Και εφόσον δεν ελέγχονται, καταφεύγουν στα τεχνάσματα που κι εσείς γνωρίζετε -είσθε και σεις Βουλευτής πάνω απ' όλα, δεν είσθε εξωκοινοβουλευτικός, άρα έχετε το τεκμήριο της γνώσεως του τι γίνεται γύρω μας, τουλάχιστον στην εκλογική σας περιφέρεια- και δεν κάνετε τίποτε απ' όλα αυτά. Θα περάσει ίσως η τροπολογία με την ψήφο της κάποιας πλειοψηφίας, αλλά από την επομένη το ίδιο τραγούδι. Είναι απαράδεκτη αυτή η κατάσταση. Δεν κάνετε έλεγχο. Αποθρασύνονται έτσι οι "επιτήδειοι" γίνονται ασύδοτοι και μαζεύονται κάμποσα εκατομμύρια χρέη, τα οποία ψάχνετε να βρείτε τρόπο να τα δώσετε σε όσους τα ζητούν. 
Εγώ θεωρώ ότι είναι υπερβολική -να μην τη χαρακτηρίσω αλλιώς- η διάθεσή σας να περάσετε τόσο επιπόλαια το ζήτημα και έχω την αξίωση, σαν Έλληνας Βουλευτής, να ασκήσετε ελέγχους και να τιμωρήσετε. Ποινή, κύριε Υπουργέ. Ουδείς είναι υπεράνω της επιβολής ποινών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, είναι απορίας άξιον πώς το άρθρο 31 δεν είναι τυχερό για το ελληνικό δημόσιο και είναι ζημιογόνο. Θα κέρδιζε το ελληνικό δημόσιο. Βλέπω όμως, κύριε Υπουργέ, ότι μας κοιτάτε με απορία. Ή δεν έχετε ενημερωθεί ή δεν ξέρετε το χάος που επικρατεί...
ΓΕΩΡΓΙΟΣ ΔΡΥΣ (Υφυπουργός Οικονομικών): Γιατί θα είναι τυχερό για το δημόσιο το 31; 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Όταν παίζεις "31" κερδίζεις. Το ελληνικό δημόσιο χάνει στο 31. Και θα σας πω γιατί χάνει στο 31, για να το καταλάβετε.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, "λυπάμαι" που δεν έγινε κατανοητός από εσάς ο "συνειρμός" του κυρίου συναδέλφου με το χαρτοπαίγνιο! 
Εν πάση περιπτώσει, συνεχίστε, κύριε συνάδελφε.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Το κατάλαβε, κύριε Πρόεδρε, διότι με τα νούμερα ησχολείτο και παλαιότερα ο κύριος Υφυπουργός.
ΠΡΟΕΔΡΕΥΩΝ (Κωνσταντίνος Γείτονας): Θα το "εμπεδώσει" τώρα.
Προχωρήστε, κύριε Γιαννόπουλε, επί της ουσίας.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Φαίνεται όμως ότι με τα νοσοκομεία δεν τα πάει καλά, θα του αποδείξω γιατί δεν τα πάει καλά κι έχει ευθύνη γι' αυτό. 
ΓΕΩΡΓΙΟΣ ΔΡΥΣ (Υφυπουργός Οικονομικών): Είμαι υγιής, γι' αυτό δεν "ασχολούμαι" με τα νοσοκομεία. 
ΕΝΑΣ ΒΟΥΛΕΥΤΗΣ: Ε, όχι και δεν είμαστε υγιείς! Τι είναι αυτά που λέτε; 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
ΑΘΑΝΑΣΙΟΣ ΓΙΑΝΝΟΠΟΥΛΟΣ: Θα πάρετε την απάντηση που σας χρειάζεται για τις ασθένειες που έχετε επιφέρει στο ελληνικό δημόσιο. 
ΠΡΟΕΔΡΕΥΩΝ (Κωνσταντίνος Γείτονας): Κύριε Γιαννόπουλε, σας παρακαλώ, ηρεμία.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Θα την πάρετε την απάντηση, γιατί έχετε ευθύνη που θα υπογράψετε. 
Έπρεπε να είναι σήμερα στη συζήτηση ο κύριος Υπουργός, ο κ. Παπαδόπουλος, ο οποίος είναι και αρχιερέας όλης αυτής της ιστορίας. Δεκατέσσερις μήνες Υπουργός έχει ποσόστωση επί των χρεών των 355 δισεκατομμύρια και παράλληλα, επειδή υπήρξε και Υπουργός Οικονομικών, τον βαρύνουν κι αυτές οι ρυθμίσεις τότε άκριτα στο Υπουργείο Υγείας, όταν του ζητούσαν χρήματα και δεν έδινε σημασία πού τα έδινε. Πού τα έδινε; Σε έναν πίθο Δαναΐδων. Εκεί τα επένδυε το ελληνικό δημόσιο, ο τότε Υπουργός Οικονομικών κ. Παπαδόπουλος και νυν Υπουργός Υγείας. 
Και βεβαίως πώς να μη γίνει αυτό το χάος, από τις διοικήσεις που έχετε διορίσει, τα κομματικά σας στελέχη που δεν ελέγχονται; Λειτουργούν ασύδοτα. Σας έχουμε καταγγείλει με σωρεία ερωτήσεων, επερωτήσεων, επικαίρων ερωτήσεων τις ατασθαλίες που γίνονται κι εσείς τους επικροτείτε.
Σας είπα μάλιστα ότι αυτούς που οι ομογάλακτοί σας κατηγόρησαν, τους πήρατε να σας φτιάξουν τα γραφεία στην Αριστοτέλους. Πώς λοιπόν να ελέγξετε αυτά τα πιράνχας που έχετε μέσα στο ελληνικό δημόσιο που έχουνε στοιχίσει δισεκατομμύρια όταν τα χειρουργεία στο "ΛΑΪΚΟ" από οκτακόσια εκατομμύρια έφθασαν το ένα δισεκατομμύριο τριακόσια εκατομμύρια και υπολείπεται το έργο κατά τα 2/5; Να, λοιπόν, πώς γίνεται το χάος αυτό και δεν ελέγχετε κανέναν. Έφθασε δε θρασύτατα ο κ. Παπακυριαζίδης, που αντί να ασχοληθεί με τα οικονομικά και να τα μαζέψει, πήγε και απέλυσε δεκαπέντε πανεπιστημιακούς εκλεκτούς συναδέλφους της Ακαδημαϊκής Κοινότητος της Θεσσαλονίκης από το Αριστοτέλειο Πανεπιστήμιο. Αυτούς διορίσατε και από αυτούς περιμένετε να κάνετε οτιδήποτε στο Εθνικό Σύστημα Υγείας. 
Είμαι υποχρεωμένος να κάνω τις παρατηρήσεις καίτοι τα νοσοκομεία αυτήν τη στιγμή βρίσκονται σε ομηρία. Δεν γίνονται ορθοπεδικές επεμβάσεις, λόγω του ότι οι προμηθευτές, το ξέρετε πολύ καλά, έχουν αποσύρει τα εργαλεία από τα νοσοκομεία και έχετε κατ' αυτόν τον τρόπο διοχετεύσει τους Έλληνες ασθενείς στην ιδιωτική πρωτοβουλία. 
Και πάμε τώρα να κάνουμε τη ρύθμιση που λέτε. "ΩΝΑΣΕΙΟ" Καρδιοχειρουργικό Κέντρο. Τα είπε ο κ. Κακλαμάνης. Ξέρετε τι εισπράττονται; Δισεκατομμύρια. Πού πηγαίνουν αυτά; Ποιος τους ελέγχει; Τέσσερα κρεβάτια έχουν για φτωχούς Έλληνες, τα οποία δεν τα διαχειρίζεται κανείς, αλλά διαχειρίζονται μόνο τα κρεβάτια αυτά που θέλουν πληρώνοντας δυόμισι και τριάμισι εκατομμύρια και πλέον δίνοντας βέβαια ένα παραστατικό στοιχείο. Τους ελέγξατε ποτέ αυτούς; 
Και να πούμε και για το "ΠΑΠΑΔΗΜΗΤΡΙΟΥ". Νεότευκτο νοσοκομείο που θα έπρεπε να λειτουργεί και αυτό σωστά όπως και το "ΩΝΑΣΕΙΟ" Καρδιοχειρουργικό Κέντρο και εν τούτοις δεν λειτουργεί. Και λέτε και είναι αυτό μία παραφωνία ότι ειδικά για το "ΩΝΑΣΕΙΟ" Καρδιοχειργουργικό Κέντρο και το "ΠΑΠΑΓΕΩΡΓΙΟΥ" το ακριβές ύψος των οφειλών και ο τρόπος εξόφλησης αυτών θα καθοριστούν με την προβλεπόμενη διαδικασία από το λογιστικό σύστημα που εφαρμόζουν. Φανταστείτε, αυτά τα νοσοκομεία που είναι καινούρια δεν έχουν καν λογιστικό σύστημα. Φανταστείτε από τα υπόλοιπα νοσοκομεία του Εθνικού Συστήματος Υγείας τι μπάχαλο επικρατεί. Και εσείς αυτά τα επιβραβεύετε. Που θα έπρεπε όλες αυτές τις διοικήσεις να τις έχετε αποπέμψει ως μπάζα και να τους πετάξετε όλους. Εκεί φθάσατε την κατάσταση.
Και θα σας πω τώρα πως βρήκατε το κόλπο να ρυθμίσετε τα χρέη, δίνοντας δυνατότητα στις τράπεζες πάλι κερδοφορίας, 3,5% το κερδίζει ο πιστωτικός λέτε οργανισμός. Και για τις προεξοφλήσεις αυτές τα πιστωτικά ιδρύματα δικαιούνται τόκο. Για πείτε μας, κύριε Υπουργέ, ποιον τόκο; Τι ποσοστό δικαιούνται; Αυτός ο τόκος που θα τρέχει τι θα είναι; Θα είναι σταθερός; Και είπε ο κ. Κούβελας μία σωστή παρατήρηση ότι αυτό το 3,5% της έκπτωσης που δεν έπρεπε να το κάνετε αυτό, έπρεπε να βάλετε πλαφόν και οι ίδιοι να διαπραγματευτούν, εσείς βάλατε 3,5% για να έχει την κερδοφορία ο κ. Καρατζάς που βρέθηκε σαν καλό παιδί να σας βγάλει από το αδιέξοδο αυτό. Και μάλιστα λέτε στο εδάφιο γ' ότι θα ανατεθεί σε αυτή έναντι αμοιβής, δηλαδή θα βάλετε κάποιους άλλους, να ρυθμίσουν αυτά τα χρέη. Και ποια είναι η αμοιβή αυτή;
Εδώ θα έπρεπε, κύριε Υπουργέ, να πάρετε μέτρα, εάν θέλατε να λειτουργήσει σωστά το σύστημα. Το είπε ο κ. Κακλαμάνης, υπερκοστολογούνται. Και γιατί υπερκοστολογούνται, κύριε Γείτονα; Όπως ξέρετε, κύριε Πρόεδρε, είχατε επί της θητείας σας περάσει ένα σοφό νόμο που έλεγε ότι εντός ενενήντα ημερών οφείλονται να καταβάλλονται από τα νοσοκομεία οι οποιεσδήποτε οφειλές, βάρη, χρέη. Και εάν δεν καταβληθούν αυτά τα ποσά, τότε δεν είναι δυνατόν να γίνονται παραγγελίες. Γιατί καταστρατηγήθηκε ο νόμος αυτός, κύριε Γείτονα; Γιατί καταστρατηγήθηκε αυτή η διάταξη που θα έδινε τη δυνατότητα κάποιας άλλης καλύτερης οικονομικής πολιτικής. Και υπήρξε και ο κ. Παπαδήμας ο οποίος πέρασε άλλη διάταξη που έλεγε να δεσμεύονται από το Γενικό Λογιστήριο του Κράτους και αυτά δεν έγιναν. Και έρχεστε τώρα να επαίρεστε και να μας λέτε, κύριε Υπουργέ των Οικονομικών, ότι όλα είναι ρόδινα. Εσείς θα βάλετε την υπογραφή, εσείς θα έχετε την ευθύνη για τα τριακόσια πενήντα πέντε δισεκατομμύρια, εσείς θα έχετε την ευθύνη γι' αυτά τα χρέη τα οποία ήδη τρέχουν γιατί δεν έχετε πάρει μέτρα και θα σας πω το εξής.
Δεν θα μπορούσατε να έχετε συζήτηση με όλους αυτούς τους προμηθευτές, οπότε το ΦΠΑ και όλα τα άλλα συμπαραμαρτούντα σε επίπεδο φόρων κλπ να συμψηφίζονται και να μην αυξάνει τόσο πολύ το μπαλόνι, ώστε να υπερκοστολογούνται και κατ΄ αυτόν τον τρόπο το χρέος των νοσοκομείων να είναι υπερβολικό; Αυτά γιατί δεν τα κάνετε; Γιατί δεν τα είχατε κάνει τόσο καιρό; 
Άρα, λοιπόν, συνομολογείτε σε μια έτσι σιωπή υπερκερδών, σε μια συγκάλυψη σ΄ ένα αδιέξοδο που φθάνουν τα νοσοκομεία του δημόσιου τομέα της υγείας με αποτέλεσμα να έχουν κατά βάση κλείσει πολλά τμήματα λόγω της αδυναμίας των προμηθευτών να συνεχίσουν αυτήν τη σπάταλο οικονομική πολιτική σε επίπεδο αναλωσίμων υλικών και φαρμακευτικού υλικού. Αυτά τα μέτρα πρέπει να τα πάρετε.
( Στο σημείο αυτό την Προεδρική Έδρα καταλαμβάνει η Δ ΄ Αντιπρόεδρος της Βουλής κα ΑΝΝΑ ΨΑΡΟΥΔΑ-ΜΠΕΝΑΚΗ ) 
Εγώ προσωπικά θα ψήφιζα θετικά αυτήν τη διάταξη, αλλά είμαι υποχρεωμένος να σας πω ότι δεν μπορώ να συνηγορήσω σε αυτήν την αλλοπρόσαλλη πολιτική για την οποία ευθύνεται ο Υπουργός Υγείας που είπα στην αρχή, ότι είναι αρχιερέας όλης αυτής της ιστορίας και που δήλωσε για πυράνχας τα οποία δεν έχει αποκαλύψει. Έχει δεκατέσσερις μήνες στο Υπουργείο, κρύβεται συνεχώς, δεν μιλά με κανέναν και βεβαίως αυτή η λουδοβίκειος αντίληψή και άποψή του για το θέμα της υγείας δεν θα τον οδηγήσει πουθενά. Ταλαιπωρεί τον ελληνικό λαό, ταλαιπωρεί το ελληνικό δημόσιο με υπερχρέη τα οποία μια άλλη κυβέρνηση, εμείς, θα αναλάβουμε να τα πληρώσουμε. Διότι βεβαίως το δικό σας αστέρι και η θητεία σας θα έχει τελειώσει. Ο κ. Παπαδόπουλος οφείλει να ασχοληθεί με διάλογο και όχι να λέει όπως έλεγε κάποτε ότι δεν κάνουμε διάλογο εκτός Αιθούσης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ τελειώνετε.
ΑΘΑΝΑΣΙΟΣ ΓΙΑΝΝΟΠΟΥΛΟΣ : Τελειώνω. 
Να έλθει εδώ στη Βουλή να κάνει συγκεκριμένο διάλογο με εμάς και να απαντήσει στους πρώην Υπουργούς του ΠΑΣΟΚ που ψήφισαν κάτι και το οποίο δεν τήρησε ο ίδιος. Αυτά θα ήθελα να σας πω. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ : Κυρία Πρόεδρε, αναφερόμενος στο άρθρο 31 του νομοσχεδίου θα ήθελα να πω ότι το δις εξαμαρτείν ουκ ανδρός σοφού. Και δυστυχώς η Κυβέρνηση δεν σέβεται αυτήν την αρχαϊκή ρήση. 
Το 1997 διεγράφησαν χρέη εκατόν εβδομήντα (170.000.000.000) δισεκατομμυρίων. Έγιναν διάφορα σχόλια και συζητήσεις και υπήρξε η υπόσχεση ότι δεν θα επαναληφθεί αυτό το γεγονός. Πριν όμως αλέκτωρ λαλήσει μέσα στο 2001 ερχόμαστε πάλι να διαγράψουμε χρέη τριακοσίων πενήντα πέντε δισεκατομμυρίων (355.000.000.000) δραχμών και όπως ελέχθη από τους προλαλήσαντες θα ξεπεράσουν τα πεντακόσια (500.000.000.000) δισεκατομμύρια και φορτώνοντας έτσι τελείως άκομψα τα χρέη αυτά η Κυβέρνηση του ΠΑΣΟΚ στην επόμενη κυβέρνηση που θα είναι η κυβέρνηση της Νέας Δημοκρατίας. 
Είναι έλλειμμα καθαρώς χρηστής διοικήσεως και νομίζω ότι έπρεπε να δοθεί μια εξήγηση και να τεθούν αναλυτικώς τα θέματα αυτά στο Τμήμα και στον ελληνικό λαό ο οποίος τελικά πληρώνει δυστυχώς αυτά τα ελλείμματα της χρηστής διοικήσεως. Διότι χωρίς προϋπολογισμούς των νοσοκομείων συνεχίζεται αυτή η κατάσταση η οποία δεν τιμά κανένας μας είτε της Συμπολιτεύσεως, είτε της Αντιπολιτεύσεως σε αυτήν εδώ την Αίθουσα.
Πού είναι το περιβόητο πλεόνασμα του προϋπολογισμού 2001 που τόσα ακούστηκαν και τόσα πολλά γράφτηκαν μέσα σε αυτήν εδώ την Αίθουσα ; Και πριν από μερικούς μήνες ακούσαμε το άλλο ψευτοδίλημμα "ή τάνκς ή βούτυρο ή κοινωνική πολιτική". Ενώ δεν προλάβαμε να συνέλθουμε από αυτό το ψευτοδίλημμα έρχεται η Κυβέρνηση και φέρνει αυτήν την τροπολογία σήμερα που την ενσωμάτωσε στο άρθρο 31 του παρόντος νομοσχεδίου για τη διαγραφή αυτών των χρεών.
Νομίζω, ότι είναι καθαρά ευθύνη τη Κυβερνήσεως και πρωτίστως η ευθύνη αυτή ανήκει στους ανθρώπους εκείνους τους οποίους έχει διορίσει τους κομματικούς εγκάθετους οι οποίοι δεν σέβονται καθόλου τον ιδρώτα και τα χρήματα του ελληνικού λαού. 
Θα ήθελα μια απάντηση στην ερώτηση πού οφείλονται τα χρέη αυτά που διαγράφονται.
Οφείλονται σε χρέη από αναλώσιμα υλικά; Οφείλονται σε χρέη από ορθοπεδικά εμφυτεύματα; Οφείλονται σε χρέη που αναφέρονται σε πακέτα μηχανημάτων τα οποία βρίσκονται και σκουριάζουν στα υπόγεια των νοσοκομείων για να εισπράξουν οι αειτονύχηδες, οι ιεροφάντορες του σοσιαλισμού τις μίζες; 
Νομίζω ότι πρέπει να έχουμε μία απάντηση σ' αυτό το θέμα γιατί θέλουμε όλοι μας να λειτουργούμε σωστά και να ακούγεται η αλήθεια μέσα σ' αυτή την Αίθουσα που είναι ο ναός της δημοκρατίας.
Ακόμη μια απλή ερώτηση συνέχεια της προηγούμενης. Γιατί στις ιδιωτικές κλινικές αναλώσιμα υλικά, εργαλεία λαπαροσκοπικής, ορθοπεδικά εμφυτεύματα στοιχίζουν υποπολλαπλάσια τιμή απ' ό,τι στα νοσοκομεία; Αυτό δεν σας έχει κινήσει ποτέ την περιέργεια;
Μιλήσατε για πιράνχας, μιλήσατε για ανθρώπους που εκμεταλλεύονται τον ευαίσθητο χώρο της υγείας. Δεν πήγε ούτε ένας μέχρι τώρα στον εισαγγελέα. Δεκατέσσερις μήνες είναι ο κ. Παπαδόπουλος στο Υπουργείο, ο οποίος μας είπε και μας λέει τόσα πολλά από την ανάληψη των καθηκόντων του. Δεν θα έπρεπε τουλάχιστον να υπάρξει μια παραίτηση έτσι για τα μάτια του κόσμου; Γίνεται λόγος για δισεκατομμύρια.
Ερχόμαστε τώρα στα χρέη που αναφέρονται στο "ΩΝΑΣΕΙΟ" και στο Νοσοκομείο "ΠΑΠΑΓΕΩΡΓΙΟΥ". Ήδη όλοι γνωρίζουμε ότι το "ΩΝΑΣΕΙΟ" έχει γίνει πλέον για τους έχοντες και κατέχοντες, κύριε Υπουργέ. Χθες συγκεκριμένα με επισκέφθηκε ασθενής και μου είπε τα τιμολόγια που ισχύουν. Αν θέλετε έχω στη διάθεσή σας τα στοιχεία για να προβείτε αν θέλετε στον έλεγχο, ο οποίος πρέπει να γίνει. Εκτός από το πακέτο του ασφαλιστικού χρειάζονται τρία (3.000.000) εκατομμύρια για να κληθεί εντός τακτού χρονικού διαστήματος και να γίνει εγχείρηση των μπάι πας, την μοντέρνα αυτήν επέμβαση που γίνεται σήμερα. Δύο (2.000.000) εκατομμύρια για να γίνει μετά από είκοσι ημέρες. Ο εν λόγω ασθενής ζώντας μέσα σε ένα τρομερό άγχος έχει αναστατώσει την οικογένειά του και όλους τους συγγενείς του για να βρει τα δύο αυτά εκατομμύρια και ακόμη δεν έχει κληθεί για να κάνει επέμβαση. Νομίζω ότι αυτό δεν τιμά κανέναν μας ούτε πολίτες ούτε γιατρούς ούτε πολιτικούς. Και έρχεσθε σήμερα να μας πείτε ότι πρέπει να διαγράψουμε χρέη του "ΩΝΑΣΕΙΟΥ" που έχει γίνει καθαρά μία ιδιωτική κλινική απ' αυτά που ακούγονται και σχολιάζονται καθημερινά. 
Αναφορικά με το Νοσοκομείο "ΠΑΠΑΓΕΩΡΓΙΟΥ" νομίζω ότι είναι πρόκληση για όλους μας, ενώ δεν έχει λειτουργήσει ακόμα κανονικά -λειτουργεί το 60%- να ζητάμε να διαγραφούν χρέη. Ποια χρέη να διαγραφούν γι' αυτό το λίγο χρονικό διάστημα;
Δεν μπορούμε με κανέναν τρόπο να ψηφίσουμε το συγκεκριμένο άρθρο 31 και νομίζω ότι η Κυβέρνηση θα έπρεπε να δείξει μεγαλύτερη ευαισθησία και να προβεί σε λεπτομερή καταγραφή των στοιχείων εκείνων που θα μπορέσουν να αποδείξουν αλλά και να δώσουν την απάντηση στο Τμήμα πού πραγματικά πήγαν αυτά τα χρήματα διαγραφής των χρεών μέσα σε μία τετραετία, που νομίζω ότι δεν υπάρχει εξήγηση τόσο στο Τμήμα όσο και στον ελληνικό λαό. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Α΄ Αντιπρόεδρος της Βουλής κ. Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρία Πρόεδρε και κύριοι συνάδελφοι, πήρα το λόγο για να βοηθήσω να διευκρινιστούν στην Αίθουσα κάποια ζητήματα. Γιατί η Αντιπολίτευση και ιδιαίτερα η Νέα Δημοκρατία "εκμεταλλεύεται" ή προσπαθεί να "αξιοποιήσει" δύο συγκεκριμένα άρθρα το 29 και 31 για τη γνωστή της αντιπολιτευτική πολιτική. Και παρακαλώ τον κύριο Υπουργό, που δεν του δόθηκε η ευκαιρία να απαντήσει μετά τους εισηγητές, αλλά θα απαντήσει μάλλον μετά τους Κοινοβουλευτικούς Εκπροσώπους, να τα διευκρινίσει.
Στο άρθρο 29. Εδώ γίνεται μία ρύθμιση σε σχέση με τις διοικήσεις, με τους διοικητές των τραπεζών ή άλλων οργανισμών στους οποίους το δημόσιο δεν έχει πλέον την πλειοψηφία. Για μένα η ρύθμιση που γίνεται είναι η σωστή.
Η Νέα Δημοκρατία και συγκεκριμένοι συνάδελφοι προσπάθησαν με βάση αυτήν τη διάταξη να πουν ότι πίσω απ' αυτήν τη ρύθμιση, μάλλον κρύβεται και η άρση της εφαρμογής του ν. 2190 στους συγκεκριμένους οργανισμούς, για φτηνή πολιτική εκμετάλλευση. Δεν καταλαβαίνω το σκεπτικό. Εκτός αν το σκεπτικό σας είναι ότι αίρεται ένα κριτήριο -και αυτό παρακαλώ να το διευκρινίσει ο κύριος Υπουργός- με την εφαρμογή αυτής της διάταξης με βάση το οποίο ίσχυε ο ν. 2190 στους συγκεκριμένους οργανισμούς.
Παρακαλώ, λοιπόν, να διευκρινιστεί για να μην δημιουργούνται εντυπώσεις και σύγχυση στους πολίτες. Μη δούμε αύριο τίτλους ότι καταργείται ο 2190. Αυτό ως προς το άρθρο 29. 
Ως προς το άρθρο 31. Δεν υπάρχει καμία αμφιβολία ότι υφίστανται προβλήματα στη λειτουργία των νοσοκομείων, γι' αυτό προχωρεί η μεταρρύθμιση η οποία έχει ξεκινήσει πολλά χρόνια στο χώρο της υγείας, συνεχίζεται με αλλεπάλληλες ρυθμίσεις. Με τους νέους φορείς, που δημιουργούνται με διοικητικό εκσυγχρονισμό, με ειδικό ελεγκτικό φορέα και άλλα. Γίνονται προσπάθειες πραγματικά να βελτιωθεί το Εθνικό Σύστημα Υγείας και να παρέχει καλύτερες υπηρεσίες που να ικανοποιούν τους πολίτες και με τον μικρότερο δυνατό κόστος. Αυτές οι προσπάθειες έχουν συνέχεια και διάρκεια. Το ότι υπάρχουν θέματα και κακοδιοίκηση στα νοσοκομεία, δεν μπορεί να σας δώσει βάση, να κατακεραυνώσετε το Εθνικό Σύστημα Υγείας και να ομιλείτε για το χάος. Και δεν είναι δυνατόν επιτέλους -και άκουσα συνάδελφο τον οποίο εκτιμώ και για τις γνώσεις στον τομέα, αλλά και τις γνώσεις του για την οικονομία- να ταυτίζεται το θέμα των χρεών των νοσοκομείων με την κακοδιοίκηση. Δεν ταυτίζονται αυτά τα δύο. 
Κατ' αρχήν, τα χρέη των νοσοκομείων προκύπτουν από διαφορά που υπάρχει πάντα στην επιχορήγηση και στο λειτουργικό κόστος. Όπως ξέρετε, επιχορηγούνται τα νοσοκομεία μερικώς από τον τακτικό προϋπολογισμό, με κάλυψη της μισθοδοσίας κυρίως. Επίσης από τη διαφορά που υπάρχει στα νοσήλια σε σχέση με το κόστος και τέλος από τις οφειλές των ασφαλιστικών ταμείων. Γι' αυτό, όπως θα δείτε και μέσα στις διατάξεις, στις συγκεκριμένες παραγράφους ή γίνεται συμψηφισμός χρεών του δημοσίου προς τα νοσοκομεία απευθείας χρεών όπως είναι π.χ. για τα νοσήλια των δημοσίων υπαλλήλων, εμμέσων χρεών για το ΝΑΤ και για το ΙΚΑ. Γίνεται συμψηφισμός. 
Παρακαλώ, λοιπόν, την κυρία Υφυπουργό να δώσει όλα αυτά τα αναλυτικά στοιχεία για το πως διαμορφώνονται αυτά τα χρέη, τη σύνθεση των χρεών και ειδικότερα ποια είναι τα χρέη των ασφαλιστικών ταμείων για να μην δημιουργούνται ψευδείς εντυπώσεις.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν τα ξέρετε...
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Γιαννόπουλε, αλλού αυτά. Σε μένα όχι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, σας παρακαλώ πολύ! 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Εγώ θέλω να διευκολύνω τη συζήτηση. Εγώ δεν λέω ότι δεν υπάρχει ανοιχτό το θέμα των ελέγχων, της κακοδιαχείρισης, των υπερτιμολογήσεων, ούτε θέλω να καλύψω κανέναν. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Φτιάξατε ένα νόμο...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, σας παρακαλώ πολύ!
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής):....ούτε είναι ώρα να κάνω εδώ απολογισμό στα πεπραγμένα όλα αυτά τα τελευταία χρόνια και από εμένα και από τον κ. Παπαδήμα και τώρα και από τον κ. Παπαδόπουλο και την κα Σπυράκη. Και από τον κ. Σκουλάκη, που βλέπω τώρα στα έδρανα, που είμαστε μαζί, τι κάναμε όλοι προς αυτήν την κατεύθυνση. 
(Θόρυβος στην Αίθουσα)
Δεν είναι ώρα, δεν το πάω εκεί. Οι έλεγχοι είναι ένα ζητούμενο και γίνονται, προς αυτήν την κατεύθυνση προσπάθειες και καλώς ζητάτε αυστηρότερους και συστηματικότερους ελέγχους και να γίνουν, Δεν είναι αυτό που θα το αμφισβητήσει κανένας και πολύ περισσότερο εγώ. Δεν μπορεί όμως να καταλήγετε στον "παραλογισμό" εννοώ πολιτικό παραλογισμό, να λέτε δεν ψηφίζουμε αυτήν τη διάταξη γι' αυτό το λόγο. Διότι από την άλλη μεριά τι λέτε; Η χρηματοδότηση της υγείας είναι ελλιπής. Δηλαδή, αν στους προϋπολογισμούς των τελευταίων τριών ετών του υπουργείου υγείας είχαν εγγραφεί πρόσθετα κονδύλια τριακόσια πενήντα δισ., παραπάνω, εκατόν είκοσι περίπου τον κάθε χρόνο, δεν θα υπήρχε πρόβλημα για σας για τα νοσοκομεία; 
Δεν μπορεί, λοιπόν, από αυτό το ζήτημα να λέτε ότι δεν ψηφίζετε. Να ψηφίσετε τη διάταξη, πολύ σωστά ζητάτε τους ελέγχους, πολύ σωστά ζητάτε την εφαρμογή όσων διατάξεων έχουν ψηφισθεί, αλλά δεν υπάρχει λογική βάση, ούτε υπάρχει συνέπεια στη θέση σας. Από τη μια μεριά ζητούσατε και κατηγορούσατε την Κυβέρνηση, γιατί δεν έχει δώσει, ικανοποιητικές αυξήσεις στους προϋπολογισμούς για την υγεία, που εμπεριέχουν τους προϋπολογισμούς χρηματοδότησης των νοσοκομείων, οπότε δεν θα ήσαν ελλειμματικοί. Ή να λέτε πάλι για υποχρηματοδότηση της κοινωνική ασφάλισης οπότε αν είχαν πάρα πάνω λεφτά τα ασφαλιστικά ταμεία θα είχαν εκπληρώσει τα χρέη τους. Και να λέτε σήμερα -από την άλλη μεριά- ότι δεν ψηφίζουμε γιατί είναι χρέη. Τα χρέη, λοιπόν, αυτά εμφανίζονται ως ελλείμματα στον προϋπολογισμό των νοσοκομείων. Και σας εξήγησα τις τρεις βασικές αιτίες αυτών των χρεών. Χωρίς επαναλαμβάνω αυτό να σημαίνει ότι δεν υπάρχει το πρόβλημα της καλύτερης λειτουργίας, της αποδοτικότερης λειτουργίας των νοσοκομείων. Και αυτά που είπατε για το διπλογραφικό σύστημα και μια σειρά άλλα ζητήματα, όπως τον κλειστό προϋπολογισμό, γνωρίζετε ότι τα έχουμε νομοθετήσει, με τον ν. 2519 που είχα την τιμή να εισηγηθώ και συνέχεια με άλλους νόμους.
Υπ' αυτήν, λοιπόν, την έννοια παρακαλώ τους κυρίους Υπουργούς στις ομιλίες τους να ξεκαθαρίσουν και αυτό το ζήτημα. Να μη δημιουργούνται στην κοινή γνώμη, συγχύσεις και ψεύτικες εντυπώσεις εις βάρος του Εθνικού Συστήματος Υγείας. Το οποίο προσέφερε και προσφέρει πολλά για την υγεία των Ελλήνων. Έχουμε ασφαλώς και πολλά να γίνουν σε σχέση με την ικανοποίηση των πολιτών από το σύστημα υγείας και αυτά προσπαθούμε να βελτιώσουμε. Αλλά δεν πρέπει να δίνεται σε κανένα η ευκαιρία για να κατακεραυνώνεται, ουσιαστικά να δυσφημείται, το Εθνικό Σύστημα Υγείας, το οποίο είναι εγγύηση για την προστασία της υγείας των πολιτών μας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, εξαντλήθηκε ο κατάλογος των εγγεγραμμένων Βουλευτών.
Το λόγο έχει η κα Σπυράκη. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μόνο για το άρθρο 31, σε ορισμένα σημεία τα οποία εθίγησαν και τα οποία σ' ένα βαθμό κάλυψε ο κ. Γείτονας.
Είναι γνωστό ότι τα χρέη αυτά δεν είναι από κακοδιαχείριση. Είναι και από αυτά τα οποία χρωστάνε τα ασφαλιστικά ταμεία. Αυτό το έχουμε συζητήσει επανειλημμένως στη Βουλή και έχουμε πει και πόσο είναι το ύψος. Είναι περίπου στο μισό. Δεν μπορώ αυτήν τη στιγμή να έχω στοιχεία, όπως ζητήθηκαν, από τον κάθε ένα ασφαλιστικό φορέα. Δεν είναι, όμως, δύσκολο αυτό να το έχετε. Γι' αυτό και μέσα στο άρθρο 31 οπωσδήποτε βλέπετε ότι δημιουργείται μία επιτροπή, η οποία όχι μόνο θα καταλήξει σε προτάσεις, όπως ανέφερε ο κ. Κακλαμάνης, αλλά είναι εκείνη η ίδια επιτροπή, οι υπάλληλοι δηλαδή του Υπουργείου Υγείας και του Γενικού Λογιστηρίου του Κράτους που ενταλματοποιώντας όλα αυτά τα χρέη θα μας δώσουν ακόμη σαφέστερα στοιχεία από αυτούς τους καταλόγους που ήδη έχουμε παραδώσει ως Υπουργείο Υγείας στο Υπουργείο Οικονομικών. 
Θα ήθελα επίσης να τονίσω ότι τα χρέη αυτά θα πρέπει κανείς να τα δει πώς είναι σε σχέση με αυτό που ειρωνικά αναφέρεται "κοινωνική πολιτική". Είναι, όμως, κοινωνική πολιτική διότι ένα μεγάλο μέρος οφείλεται στην αιμοδοσία και σε αυτά τα οποία καλύπτουμε στους αλλοδαπούς, συμπεριλαμβανομένων των φαρμάκων για το AIDS, τα οποία είναι πανάκριβα. 
ΝΙΚΗΤΑΣ ΚΑΚΛΑΜΑΝΗΣ: Πόσα είναι αυτά;
ΑΘΑΝΑΣΙΟΣ ΓΙΑΝΝΟΠΟΥΛΟΣ: Από τις ιδιωτικές κλινικές παίρνετε αυτά που ξοδεύει το ελληνικό δημόσιο για να παρασκευάσει...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, σας παρακαλώ πολύ. Τι θα γίνει; Θα διακόπτετε κάθε ομιλητή κατ΄ αυτόν τον τρόπο; Σας παρακαλώ πολύ.
Συνεχίστε, κυρία Σπυράκη.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Επανειλημμένα στη Βουλή, σε συνεδρίαση κοινοβουλευτικού ελέγχου, έχουμε δώσει στοιχεία για το πόσο κοστίζει, ανάλογα με την περίπτωση, διότι δεν είναι πάντα το ίδιο. Άλλο είναι πλασμαφαίρεση, άλλο είναι τα αιμοπετάλια κλπ. Δεν είναι δυνατόν αυτήν τη στιγμή να δώσω στοιχεία για το πόσο στοιχίζει το κάθε ένα. Υπάρχουν, όμως, στοιχεία. Και γνωρίζετε πολύ καλά ότι προβαίνουμε σε μία ρύθμιση κοστολόγησης των απαραιτήτων εξετάσεων και των υλικών που χρειάζονται για τη χορήγηση του αίματος. 
Αυτήν τη στιγμή, όμως, οφείλουμε να καλύψουμε με αίμα και παράγωγα αίματος και τις ιδιωτικές κλινικές, διότι η νομοθεσία αυτήν τη στιγμή δεν επιτρέπει να πάρουμε χρήματα γι' αυτό, γιατί το αίμα δεν είναι προϊόν το οποίο κοστολογείται. 
Για τους αλλοδαπούς επίσης, για τις λίγες ρυθμίσεις τις οποίες προσπαθήσαμε να περάσουμε, ξεσηκώθηκε η Αντιπολίτευση είτε σε επίπεδο Βουλευτών, είτε σε επίπεδο συνδικαλιστικών φορέων να μας κατακρίνει, γιατί βάζουμε κάποια όρια σε αυτήν την αντιμετώπιση των αλλοδαπών. 
Ως πολιτικοί είμαστε υποχρεωμένοι και σεβόμενοι τα ανθρώπινα δικαιώματα, αλλά και τους ανθρώπους εκείνους οι οποίοι έχουν βρεθεί στη χώρα μας, να τους καλύψουμε. Και γνωρίζετε ότι τους καλύπτουμε όλους. Και λόγω του ότι το σύστημα υγείας στη χώρα είναι ανοιχτό, κάθε ένας μπορεί να προσέλθει και να έχει μία δωρεάν περίθαλψη, είναι μια επιλογή αυτή ούτως ώστε να μπορούμε να βοηθούμε τον πάσχοντα. 
Είναι επομένως αυτό ένα πάρα πολύ μεγάλο ποσό. Θα έλεγα ότι αν αφαιρέσει κανείς τα ασφαλιστικά ταμεία, από το ποσό το οποίο μένει περίπου το 1/3 καταναλίσκεται στο αίμα και στους αλλοδαπούς, για την κάλυψή τους. 
Όσον αφορά το ερώτημα, το οποίο τίθεται, εάν υπάρχει κακοδιαχείριση, θέλω να πω το εξής: Πιθανόν να υπάρχει κακοδιαχείριση. Θα πρέπει, όμως, κανείς να συνυπολογίσει μερικά ζητήματα και μερικούς παράγοντες τους οποίους με διάφορα μέτρα προσπαθούμε να θεραπεύσουμε. 
Πρώτον, οι διοικητές των νοσοκομείων είναι άτομα τα οποία έχουν πάρα πολύ μικρό μισθό, έχουν παράλληλα μία άλλη δουλειά και πολλοί από αυτούς μερικές φορές δεν έχουν πραγματικά τις ικανότητες για να μπορέσουν... 
ΝΙΚΗΤΑΣ ΚΑΚΛΑΜΑΝΗΣ:Πλήρους και αποκλειστικής πρέπει να είναι.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αυτήν τη στιγμή γνωρίζετε πολύ καλά ότι έχουν προκηρυχθεί οι θέσεις των μάνατζερ των νοσοκομείων και μέσα στο φθινόπωρο θα έχουμε άτομα με ειδικά προσόντα, αλλά και με ικανοποιητικό μισθό, ούτως ώστε να ανταποκριθούν στις νέες απαιτήσεις.
ΝΙΚΗΤΑΣ ΚΑΚΛΑΜΑΝΗΣ: Μην τα λέτε, κυρία Σπυράκη, αυτά και εκτίθεστε.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ένα άλλο σημείο επίσης, που θα πρέπει κανείς να εντοπίσει στο θέμα της υγείας είναι, ότι διεθνώς τα έξοδα για φάρμακα και για υγειονομικό υλικό αυξάνονται, έστω και αν οι δαπάνες για την υγεία είναι σταθερές. Και αυτό είναι επόμενο γιατί τα υλικά αυξάνονται, τα φάρμακα τα καινούρια είναι πολύ πιο ακριβά και δεν υπάρχει κράτος που δεν έχει αυξημένες δαπάνες εκεί. Επομένως γι' αυτό είναι αυξημένες.
Το θέμα του "ΩΝΑΣΕΙΟΥ" και του "ΠΑΠΑΓΕΩΡΓΙΟΥ" οφείλεται στο γεγονός ότι τα νοσοκομεία αυτά πληρώνουν τα ίδια τις εφημερίες από τα έσοδα τα οποία έχουν. Επομένως, δεν θα πρέπει να συγκριθούν αυτά με τις ιδιωτικές κλινικές, όπως έγινε μια προσπάθεια να συγκριθούν, διότι τότε θα πρέπει να γίνει και σύγκριση του αριθμού των ατόμων, γιατρών και άλλων που καλύπτουν αυτά τα νοσοκομεία σε σχέση με τις ιδιωτικές κλινικές, όπως και η ποιότητα των γιατρών αυτών.
Επομένως για τους προλαλήσαντες -κυρίως οι Βουλευτές της Νέας Δημοκρατίας- που είναι και γιατροί και γνωρίζουν από μέσα το θέμα της υγείας, η αίσθησή μου είναι ότι δεν είναι ακριβώς τα θέματα όπως τα θίγουν.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Εμείς τα ξέρουμε πολύ καλά, κυρία Υπουργέ γιατί τα ζούμε καθημερινά. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, είστε στην Αίθουσα της Βουλής. Σας παρακαλώ πάρα πολύ! Δεν έχετε το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι ντροπή να λέγονται αυτά εδώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν έχετε το λόγο, κύριε Γιαννόπουλε. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Όταν έχω εγώ περιστατικό και πληρώνει δύο εκατομμύρια και δεν μπορεί να χειρουργηθεί είναι...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, σας παρακαλώ πάρα πολύ δεν έχετε το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν έχετε περάσει από το "ΩΝΑΣΕΙΟ" κυρία Υφυπουργέ. Και ας το ομολογήσουμε αυτό εδώ μέσα. Και μην μας προκαλείτε ότι δεν ξέρουμε. Ξέρουμε πολύ καλά τι λέμε και ξέρουμε τη δουλειά μας πολύ καλά. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Γιαννόπουλε!
Θα συνεχίσετε, κυρία Υπουργέ; 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Όχι, κυρία Πρόεδρε, ολοκλήρωσα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κυρία Πρόεδρε, κύριοι συνάδελφοι, θα δώσω ορισμένες απαντήσεις στα ζητήματα τα οποία έχουν τεθεί, αρχίζοντας από το άρθρο 28.
Με το άρθρο 28 ουσιαστικά συμπληρώνουμε το ν. 2873/2000 όπου κακώς δεν είχε προβλεφθεί ότι η θέση του Αντιπρόεδρου του Διοικητικού Συμβουλίου του Ταμείου Παρακαταθηκών και Δανείων, πρέπει να είναι αμειβόμενη.
Σας διαβεβαιώ δε, και απαντώ στο συνάδελφο κ. Κωστόπουλο, ότι ο Αντιπρόεδρος του Ταμείου Παρακαταθηκών και Δανείων θα είναι πλήρους και αποκλειστικής απασχόλησης. Επομένως να συμφωνήσουμε ότι είναι επιβαλλόμενη η συμπλήρωση του ν. 2873/2000.
ΔΗΜΗΤΡΙΟΣ ΚΩΣΤΟΠΟΥΛΟΣ: Ναι, αλλά δεν το γράφει αυτό.
ΓΕΩΡΓΙΟΣ ΔΡΥΣ (Υφυπουργός Οικονομικών): Σας το λέει ο Υφυπουργός. 
Με το άρθρο 29 του σχεδίου νόμου η Κυβέρνηση ουσιαστικά κάνει πράξη την πολιτική της, για την πλήρη απεμπλοκή των διοικήσεων της Εθνικής και της Εμπορικής Τράπεζας καθώς και όλων των επιχειρήσεων και οργανισμών, στους οποίους το δημόσιο συμμετέχει στο μετοχικό τους κεφάλαιο με ποσοστό μικρότερο του 50%. Και το πράττουμε αυτό, διότι θέλουμε επιτέλους να τελειώνουν οι κρατικές παρεμβάσεις στα Δ/Σ των επιχειρήσεων αυτών. Έτσι επιτυγχάνεται η αποτελεσματικότερη λειτουργία της διοίκησης των οργανισμών αυτών στο σύγχρονο και ιδιαίτερα μάλιστα ανταγωνιστικό ευρωπαϊκό και διεθνές περιβάλλον.
Με τη ρύθμιση αυτή καταργείται κάθε διάταξη που προβλέπει την με οποιοδήποτε τρόπο εμπλοκή Υπουργών ή άλλων κυβερνητικών οργάνων, στη διαδικασία διορισμού των διοικήσεων των παραπάνω επιχειρήσεων και οργανισμών. Η ευθύνη για το διορισμό των οποίων ανήκει πλέον αποκλειστικά στα καταστατικά τους όργανα. Είναι βέβαια αυτονόητο ότι με την προτεινόμενη διάταξη δεν θίγεται κανένα δικαίωμα του δημοσίου ως μετόχου των παραπάνω τραπεζών και των άλλων επιχειρήσεων των οργανισμών αυτών.
Απαντάω και στις παρατηρήσεις οι οποίες ετέθησαν σχετικά με την αλλαγή του ν. 2190 όσον αφορά τις προσλήψεις. Με τη διάταξη αυτή το τονίζω και πάλι, ρυθμίζουμε τα θέματα που έχουν σχέση με τον τρόπο με τον οποίο θα αναδεικνύονται οι διοικήσεις στους οργανισμούς ή επιχειρήσεις όπου το δημόσιο έχει κάτω από 50% στο μετοχικό κεφάλαιο αυτών.
Νομίζω ότι με το άρθρο 30 συμφωνούμε όλοι. Δεν υπάρχει καμία παρατήρηση. Με το άρθρο αυτό γίνεται εξομοίωση ουσιαστικά του ιδρύματος Κωνσταντίνου Μητσοτάκη με τα άλλα παρόμοια ιδρύματα.
Και έρχομαι τώρα στο άρθρο 31. Εγώ πίστευα -τουλάχιστον αυτή η εντύπωση μου δημιουργήθηκε -ότι θα υπήρχε συμφωνία όλων των πτερύγων της Βουλής για την απόφαση της Κυβέρνησης να ρυθμίσει επιτέλους μια εκκρεμότητα, η οποία δημιουργούσε προβλήματα στα νοσοκομεία, στα ασφαλιστικά ταμεία, αλλά και σε εκατοντάδες ελληνικές επιχειρήσεις, οι οποίες έχουν προμηθεύσει φαρμακευτικό υλικό τα Νοσηλευτικά Ιδρύματα.
Το τονίζω και πάλι, διότι άκουσα περίεργα πράγματα. Ορισμένοι συνάδελφοι πιθανότατα δεν είχαν διαβάσει επαρκώς την τροπολογία. Ρυθμίζονται, λοιπόν, τα χρέη προς τους προμηθευτές φαρμακευτικού υλικού, υγειονομικού και ορθοπεδικού υλικού, καθώς και χημικών αντιδραστηρίων, οι οποίες έχουν δημιουργηθεί μέχρι 30.04.2001. 
Τονίζω ότι η πρόθεση της Κυβέρνησης δεν είναι μόνο η ρύθμιση των χρεών των νοσηλευτικών ιδρυμάτων, αλλά και η αποφυγή παρόμοιων καταστάσεων στο μέλλον. Οι ελεγκτικοί μηχανισμοί του δημοσίου έχουν πάρει εντολή να ελέγξουν όλα τα παραστατικά αυτών των προμηθειών, προκειμένου να ελεγχθεί η νομιμότητά τους. Τυχόν παραβάσεις που πιθανόν να προκύψουν από τους ελέγχους αυτούς, θα οδηγήσουν άμεσα στον καταλογισμό ευθυνών σύμφωνα με το νόμο.
Ταυτόχρονα με τη ρύθμιση αυτή η Κυβέρνηση προχωρά στον εκσυγχρονισμό του συστήματος προμηθειών. 
΄Ηδη, κύριοι συνάδελφοι, σας γνωρίζω ότι έχει κατατεθεί σχετικό νομοσχέδιο για τις προμήθειες. Το διπλογραφικό σύστημα το οποίο χρηματοδοτείται από το Γ΄ Κοινοτικό Πλαίσιο Στήριξης εφαρμόζεται πιλοτικά σε ορισμένα νοσοκομεία. 
Βεβαίως εγώ δεν είμαι αρμόδιος γι' αυτά. Εάν κάνετε μία επερώτηση, θα μπορεί το Υπουργείο Υγείας να σας απαντήσει σε ποια νοσοκομεία...
ΝΙΚΗΤΑΣ ΚΑΚΛΑΜΑΝΗΣ: ΄Εφερε τροπολογία ο κ. Παπαδόπουλος που το αναβάλλει για δεκαοκτώ μήνες. Δεν το ξέρετε αυτό; 
ΓΕΩΡΓΙΟΣ ΔΡΥΣ (Υφυπουργός Οικονομικών): Ξαναλέω ότι αν κάνετε μία επερώτηση, το Υπουργείο Υγείας θα σας απαντήσει. Δεν είναι στις αρμοδιότητες του Υπουργείου Οικονομικών να απαντά στα θέματα αυτά. 
Επίσης προχωρούμε στην πρόσληψη εξειδικευμένου διοικητικού προσωπικού, στην εντατικοποίηση των ελέγχων και στο νέο τρόπο διοίκησης των νοσοκομείων. Νομίζω ότι με αυτές τις δράσεις θα πετύχουμε αφ ενός την αποτελεσματικότερη λειτουργία των διοικητικών συμβουλίων και αφ ετέρου τον περιορισμό των δαπανών που η αλόγιστη αύξησή τους -το ξανατονίζω- αποτελεί πρόβλημα για τον κρατικό προϋπολογισμό. 
Δεν θέλω να το αποκρύψω αυτό. Αυτή η ραγδαία αύξηση του κόστους, των νοσηλίων, αποτελεί πρόβλημα, το οποίο απασχολεί την Κυβέρνηση, αλλά πρέπει να απασχολεί και όλους τους Βουλευτές. 
Σε ορισμένα Νοσοκομεία δεν είναι δυνατόν, κύριοι συνάδελφοι, να υπάρχει αυτή η αλματώδης αύξηση των δαπανών νοσηλείας. 
Ποια είναι όμως η οικονομική κατάσταση των νοσοκομείων μέχρι τις 30.4.2001; Σύμφωνα με τα υπάρχοντα στοιχεία, τα νοσοκομεία οφείλουν στους προμηθευτές τους το ποσόν των τριακοσίων πενήντα πέντε δισεκατομμυρίων (355.000.000.000) δραχμών, ενώ τα ασφαλιστικά ταμεία οφείλουν προς τα νοσοκομεία εκατόν σαράντα δισεκατομμύρια (140.000.000.000) δραχμές.
Επομένως, να μην κατηγορούμε γενικώς και αορίστως τις διοικήσεις των νοσοκομείων για κακοδιοίκηση. Εδώ υπάρχει ένα χρέος των ασφαλιστικών ταμείων προς τα νοσοκομεία εκατόν σαράντα δισεκατομμυρίων (140.000.000.000) δραχμών, τα οποία αναλαμβάνει να εξοφλήσει ο προϋπολογισμός, γιατί προφανώς δεν υπάρχει η δυνατότητα από τα ασφαλιστικά ταμεία να πληρώσουν τα χρέη αυτά.
Με τη ρύθμιση που προωθούμε, η εξόφληση των υποχρεώσεων των νοσηλευτικών ιδρυμάτων θα γίνει με τον ακόλουθο τρόπο: Τα νοσοκομεία θα αποστείλουν τα απαιτούμενα δικαιολογητικά σε τράπεζα ή σε τράπεζες. Θέλω να σας διαβεβαιώσω, ότι δεν έχει καταλήξει ακόμη το Υπουργείο Οικονομικών στην υπογραφή σύμβασης με καμία τράπεζα.
΄Αρα, αυτά τα οποία είπατε για την Εθνική Τράπεζα, μάλλον σε εσφαλμένη ή ελλιπή πληροφόρηση οφείλονται...
ΝΙΚΗΤΑΣ ΚΑΚΛΑΜΑΝΗΣ: Να τα κάνει η Εθνική. Να μην είναι καμία άλλη.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Κακλαμάνη, ξέρετε την εκτίμησή μου. Διερευνούμε την τραπεζική αγορά. Θα πάρουμε προσφορές από διάφορες τράπεζες και εκείνη η τράπεζα η οποία θα παρέχει τις καλύτερες υπηρεσίες στα νοσοκομεία και θα έχει το χαμηλότερο κόστος για τον προϋπολογισμό, αυτήν θα επιλέξουμε. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Να τα γράψετε αυτά. 
ΓΕΩΡΓΙΟΣ ΔΡΥΣ (Υφυπουργός Οικονομικών): Τέλος, για τις οφειλές του ελληνικού δημοσίου, του ΟΓΑ και του Οίκου Ναύτη προς τα νοσηλευτικά ιδρύματα, αρκετά πράγματα είπε η κα Σπυράκη. Ένα μέρος από αυτά τα χρέη είναι οφειλές του ελληνικού δημοσίου προς τα νοσοκομεία. Τα χρέη αυτά θα πληρωθούν από την τράπεζα. Μετά την ολοκλήρωση της συμφωνίας που θα κάνει το ελληνικό δημόσιο με το κάποιο τραπεζικό ίδρυμα, αυτά θα αρχίσουν να καταβάλλονται από τον Αύγουστο του 2003 σε ισόποσες δόσεις. 
Πρέπει να πω ότι είχαμε δύο δρόμους να επιλέξουμε. Είτε να πληρώσουμε με ομόλογα είτε με μετρητά. Από μία μελέτη την οποία κάναμε στο Υπουργείο Οικονομικών, προέκυψε ότι η λύση των ομολόγων θα είχε μεγαλύτερο κόστος για τον προϋπολογισμό απ' ότι η λύση των μετρητών τα οποία θα δανειστούμε από ένα τραπεζικό ίδρυμα και μετά αυτά θα καταβληθούν εντόκως σε δόσεις.
Είπατε ότι με αυτό που κάνουμε μεταθέτουμε χρέη του δημοσίου προς το μέλλον. Και ρωτήσατε γιατί, αφού ο προϋπολογισμός του 2001 είναι πλεονασματικός, δεν πληρώσατε αμέσως τους προμηθευτές. Όπως ξέρετε ο προϋπολογισμός του 2001 της Γενικής Κυβέρνησης είναι πλεονασματικός, αλλά το πλεόνασμα που θα προκύψει θα το χρησιμοποιήσουμε για τη μείωση του δημοσίου χρέους. Όταν έχουμε προγραμματίσει από πέρυσι τον Αύγουστο τη διάθεση αυτού του πλεονάσματος είναι δυνατόν το καλοκαίρι του 2001 να αλλάξουμε την απόφασή μας; Και αν ακόμα παίρναμε την απόφαση αυτή, τούτο θα σήμαινε ότι θα πληρώναμε μεν το χρέος των νοσοκομείων, αλλά θα μειώναμε ισοπόσως το δημόσιο χρέος. Άρα πρόκειται για το ίδιο τελικό αποτέλεσμα. 
Η Νέα Δημοκρατία λέγει ότι αυτό που κάνουμε είναι ουσιαστικά μία μετάθεση της υποχρέωσης του δημοσίου για να πληρωθεί από την επόμενη κυβέρνηση. Εδώ θέλω να κάνω μία πολιτική παρατήρηση. Η Νέα Δημοκρατία επαναλαμβάνει κάθε τόσο ότι θα είναι η επόμενη κυβέρνηση. Ο προηγούμενος αρχηγός της Νέας Δημοκρατίας έλεγε ότι είναι "εν δυνάμει Πρωθυπουργός", αλλά τελικά έγινε επίτιμος Αρχηγός. Ας μην βιάζεται, λοιπόν, η Νέα Δημοκρατία. Δεν είναι ανάγκη να κάνετε δηλώσεις από τώρα ότι θα είστε η επόμενη κυβέρνηση, διότι έτσι εκτίθεστε. Ο ελληνικός λαός έχει την ευθύνη για να κάνει την επιλογή του ποια θα είναι η επόμενη κυβέρνηση. 
Εγώ μπορώ να σας απαντήσω ότι η επόμενη κυβέρνηση θα είναι η κυβέρνηση του ΠΑΣΟΚ. 
(Θόρυβος από την πτέρυγα της Νέας Δημοκρατίας)
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Έρχομαι στο άρθρο 33. Δεν νομίζω ότι χρειάζεται να επιχειρηματολογήσω ιδιαίτερα γι΄ αυτό το άρθρο. Επαναλαμβάνω ότι είναι μία σωστή απόφαση. Συμφωνώ με την παρατήρηση που έκανε ο κ. Κωστόπουλος ότι πρέπει επιτέλους να δώσουμε μία λύση γι ' αυτές τις επιτροπές οι οποίες για χρόνια θα πρέπει να εκκαθαρίζουν επιχειρήσεις του δημοσίου τομέα, αλλά δεν τελειώνουν το έργο τους. Ελπίζω να ψηφίσετε αυτήν τη διάταξη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε περάσει το χρόνο σας. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κυρία Πρόεδρε, εάν νομίζετε ότι πρέπει να σταματήσω, δεν έχω κανένα πρόβλημα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας είπα απλώς ότι έχετε υπερβεί το χρόνο σας. Δεν θέλω να σας αφαιρέσω το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Ευχαριστώ. Θα προσπαθήσω να είμαι σύντομος. 
΄Ερχομαι στα άρθρα 35, και 36 που αναφέρονται σε θέματα που έχουν σχέση με το ΤΑΠ-ΟΤΕ και με τον ΟΤΕ. Λέω και πάλι ότι θα περίμενα από την Αντιπολίτευση να επικροτήσουν τα δύο αυτά άρθρα με τα οποία επιλύουμε υπάρχοντα προβλήματα του ΟΤΕ και του ΤΑΠ-ΟΤΕ. Διότι αν δεν τα επιλύσουμε, εκείνος που θα πληρώνει θα είναι ο κρατικός προϋπολογισμός. Άρα, λοιπόν, τακτοποιούμε τις υποχρεώσεις ενός εκάστου απέναντι στο ΤΑΠ-ΟΤΕ. Τονίζω πως με το τελευταίο άρθρο επιλύονται και προβλήματα λειτουργίας των θυγατρικών επιχειρήσεων του ΟΤΕ που ήταν αναγκαία κάτω από το νέο νομικό καθεστώς που λειτουργεί ο Οργανισμός. 
Κλείνοντας θέλω να τονίσω ότι με τις ρυθμίσεις αυτές ουσιαστικά δίνουμε λύσεις σε μια σειρά από προβλήματα που απασχολούν την ελληνική οικονομία και τις επιχειρήσεις της. Καιρός είναι και η Αντιπολίτευση να πάρει τις ευθύνες της και να σταματήσει να κατηγορεί την Κυβέρνηση για εσφαλμένες επιλογές ή να αντιτίθεται σε κάθε ρύθμιση που είναι θετική και αναγκαία για να προχωρήσουν οι επιχειρήσεις μας στο νέο ανταγωνιστικό περιβάλλον.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Θα ασχοληθώ μόνο με δύο άρθρα από τα υπόλοιπα που έχουν μείνει. Γιατί τα περισσότερα αναλύθηκαν από τους συναδέλφους. Συγκεκριμένα θα ασχοληθώ μόνο με τα άρθρα 29 και 31. 
Το μεν ένα αποδεικνύει πώς σκέφτεται η Κυβέρνηση για τους όρους διαφάνειας στο χώρο των οργανισμών του ευρύτερου δημόσιου τομέα. Το δε άλλο άρθρο είναι ένας μικρός, αλλά πάντως αντιπροσωπευτικός, καθρέφτης του τρόπου που πορεύεται η οικονομία σήμερα, αλλά και του τρόπου που σκέπτονται οι Υπουργοί της Κυβέρνησης. ΄Ακουσα κατάπληκτος την ανάλυση που μας έκανε ο κ. Δρυς σχετικά με το άρθρο 31, όπου φαίνεται ακριβώς τι θα πει δημιουργική λογιστική και ιδίως τι θα πει μικρολογιστική αντίληψη την οποία έχει κληροδοτήσει ο κ. Σημίτης στους Υπουργούς του. Σ' αυτό πράγματι είναι καλός. Σαν λογιστής φαίνεται ότι μέχρι τώρα καλά τα καταφέρνει. Αλλά από τη στιγμή κατά την οποία δεν αντέχει η δημιουργική λογιστική στη κριτική την οποία υφίσταται γενικότερα για την κατάσταση που αντιμετωπίζει η οικονομία, από κει και πέρα ούτε αυτή η λογιστική ιδιότητα του κ. Σημίτη και των Υπουργών του αρκούν. 
Πρώτα-πρώτα στο άρθρο 29 λέτε ότι η Εθνική Τράπεζα και η Εμπορική καθώς και οι άλλοι οργανισμοί -προφανώς μιλάτε για τους πιστωτικούς οργανισμούς- όπου το δημόσιο μετέχει με ποσοστό μικρότερο του 50% θα διορίζουν τα όργανα διοίκησης, διοικητές, υποδιοικητές, μέλη των Δ.Σ., διευθύνοντες συμβούλους, γενικούς διευθυντές, κλπ. σύμφωνα με τις καταστατικές τους διατάξεις. Δηλαδή χωρίς να παρεμβαίνουν πλέον υπουργικές αποφάσεις και ενδεχομένως -θέλω να μας το εξηγήσετε- χωρίς να παρεμβαίνει η αρμόδια επιτροπή της Βουλής του άρθρου 49α΄. 
Τα ερωτήματα που θέλω να σας θέσω, κύριε Υπουργέ, είναι τα εξής. Πρώτα-πρώτα λέτε στην περίπτωση των οργανισμών εκείνων -και ιδίως της Εθνικής Τράπεζας και της Εμπορικής- όπου το δημόσιο μετέχει στο μετοχικό κεφάλαιο με ποσοστό μικρότερο του 50%. Το ερώτημά μου είναι το εξής: Αν ελέγχεται -και ξέρετε ότι ελέγχεται το μετοχικό κεφάλαιο και της ΕΤΕ και της Εμπορικής- όχι ευθέως από το δημόσιο, αλλά μέσω νομικών προσώπων που ελέγχονται ευθέως από το δημόσιο- εδώ σας ικανοποιεί το γεγονός ότι έρχεσθε και λέτε ότι παραμένετε μόνο στο 50% συμμετοχής του δημοσίου; 
Δηλαδή, δεν σας προβληματίζει το γεγονός ότι στην ουσία υφίσταται ο έλεγχος του δημοσίου και επομένως το δημόσιο διορίζει μέσω των εκπροσώπων που έχει στη γενική συνέλευση των τραπεζών αυτών, επειδή ελέγχει πάνω από το 50% μέσω άλλων φορέων που ανήκουν στη σφαίρα επιρροής του; Ποιον επιχειρούμε να παραπλανήσουμε σ' αυτήν την Αίθουσα; Δηλαδή όταν μας λέτε ότι το δημόσιο μετέχει με λιγότερο από 50% αγνοείτε ότι μέσω άλλων νομικών προσώπων στην ουσία το δημόσιο μετέχει με πάνω από 50%; 
Και θέλω δύο διευκρινίσεις εδώ. Από τη στιγμή κατά την οποία γνωρίζετε ότι εμμέσως το δημόσιο ελέγχει το μετοχικό κεφάλαιο με πάνω από 50%, θα θιγεί η παρέμβαση της επιτροπής του άρθρου 49Α΄της Βουλής; Δηλαδή, παραδείγματος χάριν, ο διοικητής της Εθνικής, ο διοικητής της Εμπορικής, άλλα μέλη των διοικήσεων αυτών των πιστωτικών ιδρυμάτων ή άλλων τα οποία σήμερα περνάνε από την Επιτροπή του 49Α΄ θα πάψουν από εδώ και πέρα, μόλις ψηφιστεί ο νόμος, να περνάνε; Και πώς εσείς αντιλαμβάνεσθε ότι με διάταξη νόμου μπορεί να αλλάξει ο Κανονισμός της Βουλής, ο οποίος Κανονισμός της Βουλής, κύριε Υπουργέ, αδιαστίκτως μιλάει για τον τρόπο παρέμβασης της Επιτροπής, χωρίς να εξαρτά την παρέμβαση αυτή από τη σύνθεση του μετοχικού κεφαλαίου; Δεν λέει ότι εάν είναι στη σύνθεση του μετοχικού κεφαλαίου της Εθνικής, της Εμπορικής ή της ΕΤΒΑ ή της ΕΤΕΒΑ ο άλφα ή ο βήτα. Λέει ότι, εφόσον μιλάμε για διοίκηση αυτών των νομικών προσώπων, πρέπει να περνάνε από την επιτροπή του άρθρου 49Α΄. Κι εγώ σας ρωτώ: Ερευνήσατε αυτήν την παράμετρο; Μας λέτε, δηλαδή, ρητώς ως Υπουργός από εκεί που κάθεστε, ότι από δω και πέρα μόλις ψηφισθεί αυτός ο νόμος, εφόσον το δημόσιο μετέχει ευθέως κατά ποσοστό μικρότερο του 50% στο μετοχικό κεφάλαιο της Εμπορικής, της Εθνικής, ότι πρέπει οι διοικήσεις να διορίζονται χωρίς να τηρείται η διαδικασία του 49Α΄;
Πρώτον, λοιπόν, σας λέω, σκεφθείτε καλά αυτό που θα απαντήσετε. Διότι το 49Α΄ δεν το συναρτά με τη σύνθεση του μετοχικού κεφαλαίου. Και, δεύτερον, και το κυριότερο, σας ξαναλέω το 50% του δημοσίου δεν έχει να κάνει απολύτως τίποτε με το γεγονός ότι μέσω άλλων μεθόδων, μέσω άλλων νομικών προσώπων στην ουσία το δημόσιο ελέγχει το μετοχικό κεφάλαιο και της Εθνικής και της Εμπορικής και της ΕΤΒΑ και της ΕΤΕΒΑ και άλλων. Αυτό δεν μας το διευκρινίσατε. 
Όπως επίσης θέλω να εκλάβω -και το εκλαμβάνω και γράφεται στα Πρακτικά και μην έλθει άλλος Υπουργός και μου πει άλλα μεθαύριο, γιατί υποτίθεται ότι είστε ενιαία Κυβέρνηση- ότι δεν θα αποτελέσει αυτή η διάταξη δούρειο ίππο θέλετε, όπως αλλιώς θέλετε πείτε το, ώστε να μας πουν μεθαύριο άλλοι Υπουργοί και ιδίως η κυρία Υπουργός Εσωτερικών, Δημόσιας Διοίκησης και Αποκέντρωσης, ότι μετά απ' αυτήν τη ρύθμιση τότε πλέον το ΑΣΕΠ δεν παρεμβαίνει σε ό,τι αφορά τις προσλήψεις που αφορούν αυτά τα πιστωτικά ιδρύματα, τα οποία τώρα ρυθμίζετε ως προς τις διοικήσεις τους με το άρθρο 29. 
Άρα, θέλω δύο απαντήσεις στη δευτερολογία σας: Πρώτον, εξαιρείτε με τη ρύθμιση αυτή, της διαδικασίας του άρθρου 49Α΄ του Κανονισμού της Βουλής αυτά τα πιστωτικά ιδρύματα, για τα οποία μιλάτε μέσα; Και εάν τα εξαιρείτε, λάβατε υπόψη σας τον Κανονισμό της Βουλής και τη ρύθμισή του; Και αν τη λάβατε, πώς τότε δέχεσθε να βάλετε αυτήν τη ρύθμιση, όταν είναι βέβαιο πως ναι μεν το δημόσιο δεν μετέχει με ποσοστό πάνω από 50% στο μετοχικό κεφάλαιο αυτών των πιστωτικών ιδρυμάτων, πλην όμως μετέχει με ποσοστό πάνω από 50% μέσω άλλων νομικών προσώπων, τα οποία επηρεάζουν τη σύνθεση του μετοχικού κεφαλαίου; 
Και δεύτερον, το ξανατονίζω, διαβεβαιώστε τη Βουλή ότι ως Κυβέρνηση δεν θα χρησιμοποιήσετε αυτήν τη διάταξη για περιορισμό των αρμοδιοτήτων του ΑΣΕΠ, ανεξάρτητης διοικητικής αρχής πλέον με συνταγματικό έρεισμα, σε ό,τι αφορά τις προσλήψεις που αφορούν αυτούς ακριβώς τους πιστωτικούς οργανισμούς τους οποίους αναφέρετε στο άρθρο 29. Αυτά όσον αφορά το άρθρο 29.
Και έρχομαι στο άρθρο 31. Τι μας είπατε στο άρθρο 31; Πρώτα πρώτα βρισκόσαστε σε πλήρη αντίφαση με αυτά που μας είπε η κα Σπυράκη. Η κα Σπυράκη είπε ότι -και είναι η αρμόδια Υφυπουργός- "δεν μπορώ να αποκλείσω την περίπτωση κακοδιαχείρισης". Άρα, κανείς δεν μπορεί να διαβεβαιώσει τη Βουλή ούτε η αρμόδια Υφυπουργός ότι αυτά τα τριακόσια πενήντα (350) δισ. δεν είναι προϊόν κακοδιαχείρισης ή τουλάχιστον ένα ποσοστό απ' αυτά. Και το ερώτημα είναι, ποια μέτρα έχετε πάρει όλα αυτά τα χρόνια για να περιοριστεί η κακοδιαχείριση. Τι γίνεται με αυτή την ιστορία των μάνατζερς που τόσα χρόνια υποτίθεται ότι θα φέρνατε στα νοσοκομεία, ώστε να γίνει πιο ευέλικτη, πιο νόμιμη, πιο ορθολογική η διαχείρισή τους; Ποιος ευθύνεται για το γεγονός ότι χρωστάνε τριακόσια πενήντα (350) δισ. το "ΩΝΑΣΕΙΟ", νοσοκομεία του ΕΣΥ και άλλα νοσοκομεία στους προμηθευτές τους; Δεν ευθύνεται κανείς γι' αυτό;
Ξέρετε πολύ καλά, κύριε Υπουργέ, ότι αν τα χρώσταγε ένας απλός ιδιώτης αυτά τα λεφτά κάπου θα έδινε λογαριασμό πως έφτασε εδώ και γιατί τα χρωστάει. Το "ΩΝΑΣΕΙΟ" και τα δημόσια νοσοκομεία ναι μεν ασκούν δημόσια υπηρεσία -αυτό ξέρουμε όλοι- αλλά δεν δικαιούται η Βουλή των Ελλήνων να γνωρίζει πώς φτάσαμε σε αυτό το σημείο; Όταν ψηφίζουμε και λέμε "ναι, αυτές οι οφειλές να δοθούν μέσω του ελληνικού δημοσίου" δεν πρέπει να ξέρουμε, εμείς τουλάχιστον εδώ, πώς φτάσαμε σε αυτό το σημείο; Δηλαδή θα ψηφίζουμε και θα λέμε, "ναι, να τα δώσει το δημόσιο", στην ουσία να τα χρεωθεί ο Ελληνικός Λαός, αλλά να μην ξέρουμε πώς προέκυψε αυτό το χρέος; Και εν πάση περιπτώσει και να έχουμε αυτό το χρέος και να έχουμε κύριε Υπουργέ, αυτήν την ποιότητα υγείας την οποία έχουμε; Και ποια είναι η ποιότητα υγείας; Και μη μου πείτε ότι είναι καλή γιατί θα σας φέρω εδώ τις δηλώσεις που έκανε μόλις ανέλαβε ο κ. Παπαδόπουλος το Υπουργείο του. Εκτός αν θεωρείτε ως Κυβέρνηση ότι ως την ημέρα που ανέλαβε ο κ. Παπαδόπουλος πιράνχας υπήρχαν, ράντζα υπήρχαν, η κατάσταση ήταν αυτή που ήταν και από την ημέρα που ανέλαβε μέχρι σήμερα που μιλάμε όλα έχουν διορθωθεί στον τομέα της δημόσιας υγείας!
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα χρειασθώ άλλα τρία-τέσσερα λεπτά, κυρία Πρόεδρε.
Άρα εδώ δεν μας δίνετε καμία διευκρίνιση ως προς το πώς προέκυψε αυτό το χρέος προς τους προμηθευτές και τι μέτρα λαμβάνετε. ώστε να μην προκύψει στο μέλλον. 
Μας είπατε δε και κάτι άλλο όταν σας ρώτησε ο κ. Κακλαμάνης. Σας είπε ο κ. Κακλαμάνης: Ο προϋπολογισμός, κατά τη γνώμη σας, ήταν πλεονασματικός. Αφού είναι πλεονασματικός γιατί δεν χρησιμοποιείτε -σας ρώτησε- τα χρήματα αυτά να τα πληρώσετε τώρα και τα πληρώνετε μέχρι το 2007 και τα πληρώνετε αυξημένα με τους τόκους που από τριακόσια πενήντα (350) δισεκατομμύρια θα φθάσουν να είναι πεντακόσια (500) δισεκατομμύρια; Αφού, λοιπόν, ο προϋπολογισμός είναι πλεονασματικός γιατί δεν τα πληρώνετε τώρα; Απαντήσατε και δεν είπατε ευθέως την απάντηση που την ξέρετε. Γιατί από εδώ σας την είπαμε και ο κ. Καραμανλής και όλοι μας όταν συζητούσαμε τον προϋπολογισμό. Ο προϋπολογισμός είναι πλασματικός, είναι ελλειμματικός. Πάνω από ένα τρισεκατομμύριο είναι ελλειμματικός και το ξέρετε αυτό. Η λογιστική σας, αυτή η εικονική πραγματικότητα, αυτή η πραγματικότητα των παραισθήσεων, των οικονομικών παραισθήσεων είναι εκείνη που δίνει την πλασματική εικόνα την οποία ξέρουμε όλοι. 
Αλλά δεν φτάνει αυτό. Απαντήσατε ως εξής: "Ναι, αλλά ξέρετε αυτό το πλεόνασμα του προϋπολογισμού -ποιο πλεόνασμα- θα το χρησιμοποιήσουμε για να μειώσουμε το δημόσιο χρέος". Προφανώς για να εκπληρώσουμε ως χώρα ένα μέρος της υποχρέωσης που έχουμε να μειώσουμε τη σχέση που υπάρχει μεταξύ Ακαθάριστου Εγχώριου Προϊόντος και δημόσιου χρέους που υπερβαίνει το 100% αυτήν τη στιγμή και πρέπει να το φτάσουμε στο 60%. Έχετε αναλάβει αυτήν την υποχρέωση όταν μπαίναμε στην ευρωζώνη. Δεν τα καταφέρνετε, λοιπόν, με άλλο τρόπο και μας λέτε: "Θα χρησιμοποιήσω το πλεόνασμα για να πω, ότι μείωσα το δημόσιο χρέος". Μα, με συγχωρείτε την έννοια της χρέωσης και της πίστωσης στην απλή καθημερινή λογιστική δεν την ξέρατε; Ποιον κοροϊδεύουμε σ΄ αυτήν τη χώρα και σ΄ αυτήν την Αίθουσα; Δηλαδή το γεγονός ότι θα χρησιμοποιήσουμε αυτό το πλεόνασμα, το υποτιθέμενο, για να μειώσουμε το χρέος, θα συγκαλύψει το γεγονός ότι ψηφίζουμε μία διάταξη που λέει, ότι το ελληνικό δημόσιο αναλαμβάνει αυτές τις οφειλές μέχρι το 2007, άρα αυξάνεται το δημόσιο χρέος μέσω αυτού του τρόπου; Δηλαδή το γεγονός, ότι δεν εγγράφεται στον προϋπολογισμό φέτος αλλά πάμε το 2007, αυτό σας ικανοποιεί; 
Αυτό, με συγχωρείτε, αλλά είναι μία πολιτική εξαπάτηση πάντων και πασών. Και λέτε μετά, ότι δεν πρέπει να διαμαρτυρόμαστε, επειδή μετατίθεται αυτό το χρέος στους ώμους των επόμενων κυβερνήσεων και της επόμενης κυβέρνησης. Σοβαρά το λέτε; Το τι πρόβλεψη μας βγάζετε εσείς για το ποιος θα είναι κυβέρνηση είναι δικό σας θέμα. Εμείς ξέρουμε, ότι ο Ελληνικός Λαός θα αποφασίσει. Με ποιο δικαίωμα εσείς φαλκιδεύετε τις αρμοδιότητες των επόμενων κυβερνήσεων; Το ίδιο κάνετε με αυτό που κάνατε το 1990-93 όταν ήταν η κυβέρνηση Μητσοτάκη και είχατε υποθηκεύσει το οικονομικό μέλλον προηγουμένως. Και το δημόσιο χρέος αυξήθηκε γεωμετρικά, αν δεν κάνω λάθος, από δεκαεννέα (19) τρισεκατομμύρια σε είκοσι πέντε (25) τρισεκατομμύρια από τοκοχρεολύσια που εσείς είχατε αφήσει πίσω σας. Τα ίδια κάνατε και τότε για να λέτε, ότι αυξανόταν το δημόσιο χρέος επί των ημερών της κυβέρνησης της Ν.Δ., ενώ εσείς το αυξάνατε το δημόσιο χρέος αυτό. Αυτά κάνετε και τώρα για να φτάσει να υπάρχει η κυβέρνηση της Ν.Δ. και να λέτε τότε, ε, πώς; Εσείς αυξάνετε το δημόσιο χρέος και το αυξάνετε μέσω των μέτρων που σήμερα παίρνετε. 
Δεν έχετε δικαίωμα, κύριε Υπουργέ, δεν έχετε κανένα δικαίωμα, εξαιτίας της φύσης της ίδιας της ετυμηγορίας του Ελληνικού Λαού, δεν μπορείτε να μεταθέτετε στους ώμους της επόμενης κυβέρνησης, αυτής που θα προκύψει από την ετυμηγορία του Ελληνικού Λαού και που μόνο ο Ελληνικός Λαός γνωρίζει ποια είναι, δεν έχετε το δικαίωμα να της φορτώνετε χρέη τα οποία δεν σχετίζονται με τη δική της διαχείριση. Είναι κακή η δική σας διαχείριση και των νοσοκομείων αλλά αυτήν τη διαχείριση δεν μπορείτε, δεν έχετε, σύμφωνα με το δημοκρατικό πολίτευμα, σύμφωνα με τη δημοκρατική ευαισθησία, δικαίωμα να τη μεταθέτετε στις επόμενες κυβερνήσεις. Αυτές δεν χρωστάνε τίποτα για τον τρόπο που εσείς δράτε για να μπορέσετε να αποκομίσετε κάποια πρόσκαιρα οφέλη σήμερα ή να προσπαθήσετε να συγκαλύψετε την πραγματικότητα.
Το άρθρο 31 είπα από την αρχή ότι είναι ένας μικρός καθρέπτης, αλλά άκρως αντιπροσωπευτικός καθρέπτης της εθνικής οικονομίας. Εδώ φαίνεται ακριβώς τι θα πει "δημιουργική λογιστική". Εδώ είναι η ονομαστική σύγκλιση. Μπήκαμε στην ευρωζώνη με δημιουργική λογιστική, με ονομαστική σύγκλιση, τελευταίοι και ουραγοί.
Και τώρα που ήρθε η ώρα να δούμε τι κάναμε, αποδεικνύεται η γύμνια μας. Τίποτα απολύτως! Καμία διαρθρωτική αλλαγή! Είδαμε πού κατάντησε το θέμα του ασφαλιστικού. Είδαμε το θέμα των ιδιωτικοποιήσεων. Ποιες ιδιωτικοποιήσεις; Σαν κι αυτή που κάνατε με την Ε.Υ.Α.Θ.; Ποια μείωση του δημόσιου χρέους; Αυτή που επιχειρείτε να κάνετε εδώ; Αυτή είναι η κατάσταση της οικονομίας: ονομαστική σύγκλιση, αδυναμία διαρθρωτικών αλλαγών, αύξηση του δημόσιου χρέους, αύξηση του πληθωρισμού -το μόνο μέγεθος για το οποίο είστε ικανοποιημένοι- στο 3,9%. Πού θα πάει; Η ανεργία καλπάζει!
Όλα αυτά έχουν άμεσο αντίκτυπο στην οικονομία, της οποίας ο καθρέπτης -το xρηματιστήριο- δείχνει πού πάμε. Δεν σας προβληματίζει ότι το xρηματιστήριο αυτό ακριβώς δείχνει, το πού πάμε τώρα; Αυτό πάει να συγκαλύψει, έστω εν μέρει, το άρθρο 31. Αυτό φαίνεται από το xρηματιστήριο: Η κακή κατάσταση της οικονομίας, η οποία δείχνει να συνεχίζεται..
'Οταν σας βόλευε για το xρηματιστήριο φωνάζατε, χρησιμοποιούσατε το xρηματιστήριο και το κόμμα του xρηματιστηρίου, μιλάγατε για την αξία των μετοχών, αφήνατε Υπουργούς να λένε ότι το Χρηματιστήριο θα φθάσει στις 7.000 μονάδες. Τώρα σιωπή! Τώρα "ας πρόσεχαν"! Τώρα έχουμε και αυτόχειρες ακόμα και κανένας δεν μιλάει! Τώρα έχουμε τη μεγαλύτερη αναδιανομή πλούτου που έγινε ποτέ, υπέρ των ολίγων και σε βάρος των πολλών, και κανείς δεν ευθύνεται! Ένας Υπουργός δεν παραιτείται! Το ότι παραμένει ο Υπουργός Εθνικής Οικονομίας με αυτό το κατάντημα της εθνικής οικονομίας, με αυτό το κατάντημα του χρηματιστηρίου, είναι όνειδος σε βάρος και της κοινωνικής ευαισθησίας αλλά και της νοημοσύνης του ελληνικού λαού.
Το άρθρο 31 αποδεικνύει τη λογική σας. Αποδεικνύει πώς σκέπτεστε, αποδεικνύει πώς χειρίζεστε την εθνική οικονομία και αποδεικνύει το γεγονός ότι δεν είναι δυνατόν να συνεχιστεί αυτή η κατάσταση και να μην ευθύνεται κανένας σε αυτόν τον τόπο.
Θα επανέλθω στη δευτερολογία μου, εφόσον χρειαστεί.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο για μια σύντομη παρέμβαση.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν θα απαντήσω στον Κοινοβουλευτικό Εκπρόσωπο της Νέας Δημοκρατίας, θέλω όμως μόνο να τονίσω ότι η συζήτηση γίνεται επί των άρθρων, όπως αυτά έχουν τροποποιηθεί από εμέ τις προηγούμενες συνεδριάσεις μας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κοινοβουλευτικός εκπρόσωπος του ΠΑΣΟΚ κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Βεβαίως ο Κοινοβουλευτικός Εκπρόσωπος της Αξιωματικής Αντιπολίτευσης κατά την προσφιλή του τακτική μετά την πρώτη βδομάδα του Θερινού Τμήματος -στην οποία η τακτική του ηττήθηκε και εισέπραξε τα ανάλογα δημοσιεύματα- κάθε φορά που ανέρχομαι του Βήματος, εκείνος εξέρχεται της Αιθούσης. Είναι, φαίνεται, και αυτό ένα στοιχείο της νέας δομικής αντιπολίτευσης της Αξιωματικής Αντιπολίτευσης. Ο απουσιάζων δεν δίνει μάχες. Υπεκφεύγει γιατί δεν έχει τη δυνατότητα να ακούσει τα επιχειρήματα του πολιτικού του αντιπάλου.
Μίλησε και πάλι ο κ. Παυλόπουλος για την τραγωδία του χρηματιστηρίου. Πράγματι το χρηματιστήριο είναι σε μια δύσκολη εποχή. Αυτό όμως που θέλουν οι επενδυτές, αυτό που θέλουν οι ελληνικές επιχειρήσεις και η ελληνική οικονομία, δεν είναι ο καθημερινός λιθοβολισμός του χρηματιστηρίου. Είναι η πολιτική στήριξη, η στήριξη και η αρωγή προς το χρηματιστήριο. Και το γνωρίζει πολύ καλά αυτό ο κ. Παυλόπουλος, γι' αυτό άλλωστε έδινε τις μάχες μέχρι τώρα η Νέα Δημοκρατία. Και αν κατηγορεί την Κυβέρνηση ότι ήθελε να εισπράξει κομματικά οφέλη, όταν ο δείκτης ανέβαινε, εκείνη θέλει να εισπράξει κομματικά οφέλη, όταν ο δείκτης κατεβαίνει. Και σήμερα πάλι αυτό κάνει η Αξιωματική Αντιπολίτευση. Και είναι υπόλογη βεβαίως απέναντι στους επενδυτές, απέναντι στις ελληνικές επιχειρήσεις, απέναντι στην ελληνική οικονομία.
Και πάλι ο αγαπητός εισηγητής της Πλειοψηφίας -με συγχωρείτε, της Αξιωματικής Αντιπολίτευσης, ο κ. Δαϊλάκης...
ΝΙΚΗΤΑΣ ΚΑΚΛΑΜΑΝΗΣ: Καλά το είπατε, της πλειοψηφίας.
ΙΩΑΝΝΗΣ ΜΑΓΚΡΙΩΤΗΣ: Νομίζω όμως ότι αν ήσασταν πλειοψηφία, θα τα ψηφίζατε τα νομοσχέδια. Εκτός και αν έχετε τέτοια κεκτημένη ταχύτητα, που θα τα καταψηφίζετε, ακόμη και αν κάποτε γίνετε κυβέρνηση.
Μιλήσατε για την ΕΥΑΘ. Την απάντηση την πήρατε από την ψηφοφορία. Και πάλι θα το τονίσω: Σε αυτήν τη νέα επιθετική δομική αντιπολίτευση του καλοκαιριού συνεχώς απουσιάζετε, κύριε Δαϊλάκη.
Και πάλι απουσίαζαν πέντε Βουλευτές της Αξιωματικής Αντιπολίτευσης έναντι ενός μόνο από την Πλειοψηφία. Αν θα συνεχίσετε να δίνετε έτσι τη μάχη της Αντιπολίτευσης, να είστε βέβαιοι πως θα γίνετε σίγουρα σενάρια των καλοκαιρινών επιθεωρήσεων. Να είστε βέβαιοι πως προλαβαίνουν να σας ανεβάσουν στο θερινό τους ρεπερτόριο. Μάχη χωρίς μαχητές, αυτή είναι η αλήθεια της Αξιωματικής Αντιπολίτευσης.
Και βεβαίως σήμερα έχετε τη δικαιολογία ότι ακολουθούν αύριο οι εκλογές των συντονιστών, των τομεαρχών και αυτό ίσως δημιουργεί μια εσωστρέφεια. 
ΒΑΣΙΛΗΣ ΚΕΔΙΚΟΓΛΟΥ: Πείτε μας για την ταμπακιέρα.
ΙΩΑΝΝΗΣ ΜΑΓΚΡΙΩΤΗΣ: Και πάλι όμως έρχεται και επανέρχεται το ερώτημα, αυτό που σας έθεσα την προηγουμένη εβδομάδα, όταν καταθέσατε την αίτηση της ονομαστικής ψηφοφορίας. Γιατί τη ζητήσατε; Διότι αν το κάνατε για να ανατρέψετε τη διάταξη, γνωρίζετε πως δεν μπορείτε. Πήρατε την απάντηση και πάλι. Και θα παίρνετε συνεχώς τις ίδιες απαντήσεις. 
Την καταθέσατε γιατί θέλατε να αναδείξετε μέσα από τη ονομαστική ψηφοφορία μια άλλη πολιτική; Ποια πολιτική; Την πολιτική της ιδιωτικοποίησης που είπε ο κ. Παυλόπουλος για την ΕΥΑΘ ή την πολιτική της επανακρατικοποίησης, που προτείνατε εσείς, δείχνοντας το δρόμο της Τοπικής Αυτοδιοίκησης, ώστε αν θέλει η Κυβέρνηση να αλλάξει κάτι στο νομικό καθεστώς, διαφορετικά να το αφήσει ως έχει;
Και πάλι χωρίς πολιτική η Αξιωματική Αντιπολίτευση. Και πάλι το ερώτημα απομένει. Και πρέπει να το απαντήσετε. Πρέπει να απαντήσετε στο εξής ερώτημα: Ποια είναι η πρότασή σας για την ΕΥΑΘ; Να παραμείνει ως έχει; Να μεταφερθεί στην Τοπική Αυτοδιοίκηση ή να ιδιωτικοποιηθεί, όπως είπε ο κ. Παυλόπουλος;
ΑΓΓΕΛΟΣ ΤΖΕΚΗΣ: Τελειώσαμε μ' αυτά. Να πούμε για τα υπόλοιπα. 
ΙΩΑΝΝΗΣ ΜΑΓΚΡΙΩΤΗΣ: Θα σας εγκαλούμε συνεχώς, αγαπητέ κύριε Δαϊλάκη, για να τοποθετηθείτε στα θέματα των διαρθρωτικών αλλαγών. Δεν μπορείτε να υπεκφεύγετε με πέντε πολιτικές σε κάθε διαρθρωτική αλλαγή ανάλογα με τα πολυποίκιλα ακροατήρια στα οποία απευθύνεστε.
ΑΓΓΕΛΟΣ ΤΖΕΚΗΣ: Προεκλογικά ποια ήταν η πρόταση του ΠΑΣΟΚ; 
ΙΩΑΝΝΗΣ ΜΑΓΚΡΙΩΤΗΣ: Δεν κατάλαβα, κυρία Πρόεδρε. Συνήγορος της Αξιωματικής Αντιπολίτευσης το Κομμουνιστικό Κόμμα; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, σας παρακαλώ.
ΑΓΓΕΛΟΣ ΤΖΕΚΗΣ: Ήσασταν ένας απ' αυτούς που έλεγαν ότι δεν θα ξεπουληθεί. 
ΣΤΑΥΡΟΣ ΔΑΪΛΑΚΗΣ: Σας ακούει η Θεσσαλονίκη τώρα, κύριε Μαγκριώτη. 
ΙΩΑΝΝΗΣ ΜΑΓΚΡΙΩΤΗΣ: Ασφαλώς, μας ακούει και σας πληροφορώ ότι οι εργαζόμενοι διέκοψαν αμέσως την απεργία μετά την ψήφιση της τροπολογίας που διασφαλίζει απολύτως τα εργασιακά τους δικαιώματα. Εδώ απέδειξε η Κυβέρνηση ότι είναι ανοιχτή στο διάλογο και στα θετικά και δημιουργικά αιτήματα που κατέθεσαν οι συνάδελφοι της Συμπολίτευσης. Γι' αυτό και την ίδια μέρα στη γενική τους συνέλευση σταμάτησαν τις κινητοποιήσεις τους αναγνωρίζοντας τη στάση της Κυβέρνησης. Αυτή είναι η απάντηση των εργαζομένων της Θεσσαλονίκης, κύριε Δαϊλάκη. 
Δεύτερον, αναφερθήκατε και πάλι και σεις ως εισηγητής και άλλοι συνάδελφοι της Αξιωματικής Αντιπολίτευσης στο θέμα των διορισμών των διοικητών των ΔΕΚΟ. 
ΣΤΑΥΡΟΣ ΔΑΪΛΑΚΗΣ: Πείτε μας για το ΥΠΕΧΩΔΕ, τι έγινε στη σύσκεψη. 
ΙΩΑΝΝΗΣ ΜΑΓΚΡΙΩΤΗΣ: Η διάταξη είναι σαφής, αγαπητοί συνάδελφοι της Αξιωματικής Αντιπολίτευσης. Όταν αθροιστικά το δημόσιο, είτε ως δημόσιο, είτε ως νομικά πρόσωπα δημοσίου δικαίου, είναι κάτω από το 50%, τότε μεταφέρονται στη συζητούμενη διάταξη, που αύριο βεβαίως θα είναι νόμος του κράτους. Είναι πολύ σαφές και απορώ γιατί ρωτάτε και επανέρχεστε και πάλι με τα ίδια ερωτήματα. 
Τα ερωτήματα όμως είναι για σας, αγαπητοί συνάδελφοι της Αξιωματικής Αντιπολίτευσης, διότι μ' αυτόν τον τρόπο η Κυβέρνηση θέλει να δώσει μεγαλύτερη ευελιξία στο μάνατζμεντ, μεγαλύτερη ελκτικότητα και αποτελεσματικότητα για να προσελκύσει το διεθνές επενδυτικό ενδιαφέρον. Αυτή είναι η πρόθεση της Κυβέρνησης. 
Η δική σας πρόθεση όμως ποια είναι; Και τα ερωτήματα είναι για σας. Θέλετε να κρατήσει το δημόσιο στις ΔΕΚΟ το πλειοψηφικό πακέτο, δηλαδή πάνω από το 50%; Θέλετε να είναι κρατικοί οργανισμοί; Πρέπει να πάρετε θέση. Αυτό είναι το κρίσιμο ερώτημα για την Αξιωματική Αντιπολίτευση, η οποία διά του Αρχηγού της και βεβαίως δια των εκπροσώπων της, όταν ομιλεί για διαρθρωτικές αλλαγές και ιδιωτικοποιήσεις πουλά τα πάντα. Ιδιωτικοποιεί τα πάντα και πρώτα-πρώτα την Εθνική. Και τώρα αμφισβητεί και δεν δέχεται, απορρίπτει μια διάταξη που λέει ότι αν το δημόσιο αθροιστικά δεν έχει το 50% του μετοχικού κεφαλαίου, τότε θα πρέπει η καταστατική συνέλευση, όπως ο νόμος ορίζει, να επιλέγει τις διοικήσεις. 
Αυτή την απλή ρύθμιση και διάταξη που είναι σύμφωνη με τη λειτουργία των νόμων της αγοράς και του ανταγωνισμού, που δίνει ευελιξία στις ΔΕΚΟ και αποκτούν ελκτικότητα για το διεθνές επενδυτικό κοινό, βοηθάει στην ανταγωνιστικότητά τους, που απορρίπεται. Γνωρίζετε ότι στο μάνατζμεντ έχει πολύ μεγάλη σημασία, το ποιος είναι και ποια τεχνογνωσία κατέχει για να προσελκύσει το διεθνές κεφάλαιο, κάτι που είναι επ΄ ωφελεία των μικροεπενδυτών, που είναι επ΄ ωφελεία του Έλληνα καταναλωτή. 
Αυτή την απλή και σαφή διάταξη την αρνείστε και την απορρίπτετε, όταν την ίδια ώρα διακηρύσσετε ότι εσείς θα ιδιωτικοποιήσετε την Εθνική, την Εμπορική και όλες τις δημόσιες επιχειρήσεις.
Σας ερωτώ λοιπόν: Ποιο είναι το δίλημμα και το θέμα που θέτετε; Ότι η Κυβέρνηση δεν προχωρεί στην ιδιωτικοποίηση της Εθνικής ή ότι μειώνεται η συμμετοχή της από το 50%; Αυτά είναι τα πολιτικά και προγραμματικά ερωτήματα στα οποία πρέπει να απαντήσετε. Δεν θέλετε να απαντάτε σ' αυτά, γιατί ακριβώς δεν έχετε καθαρή οικονομική πολιτική. Γιατί στο μεν ένα τμήμα της κοινής γνώμης θέλετε να λέτε ότι "εμείς δεν θα πουλήσουμε τίποτα, εμείς θα κρατήσουμε όλες τις δημόσιες επιχειρήσεις κάτω από το δημόσιο έλεγχο" και από την άλλη πλευρά βεβαίως όταν μιλάτε στους ξένους επενδυτές, όταν μιλάτε στην επιχειρηματική κοινότητα που πιέζει συνεχώς για ιδιωτικοποιήσεις για τους δικούς της λόγους, καλούς ή κακούς άλλη φορά, εσείς απαντάτε "Ναι, μα το ΠΑΣΟΚ δεν κάνει τίποτα. Εμείς γι΄ αυτό θέλουμε να γίνουμε κυβέρνηση για να προχωρήσουμε γρήγορα στις ιδιωτικοποιήσεις". Άλλωστε αυτό δεν κάνατε με την κυβέρνηση Μητσοτάκη; Γι' αυτό, λοιπόν, τα ερωτήματα είναι για σας.
Δεν μπορείτε από τη μια πλευρά να καταγγέλλετε ότι η Κυβέρνηση θέλει να κρατάει το 51% στις δημόσιες επιχειρήσεις, και από την άλλη μας καταγγείλατε στην ΕΥΑΘ ότι δεν προχωρήσαμε στην πώληση ή στην ιδιωτικοποίηση του πλειοψηφικού πακέτου, για να έχουμε τη δυνατότητα, με βάση τους νόμους να διορίζουμε τις διοικήσεις. Αυτό δηλαδή για το οποίο τώρα μας εγκαλείτε ότι απεμπολούμε τα δικαιώματα του Δημόσιου στην ΕΧΑΘ μας καταγγέλλεται γιατί το διατηρούμε. Τέλος πάντων, αποφασίστε. Στο ίδιο νομοσχέδιο, για τα ίδια ακριβώς θέματα, δύο ριζικά αντίθετες θέσεις. Εμάς δεν μπορείτε να μας κοροϊδέψετε ούτε τον ελληνικό λαό βεβαίως. Νομίζω ότι στο τέλος κοροϊδεύετε τον εαυτό σας. 
Όσον αφορά το θέμα των νοσοκομείων, διευκρινίστηκε απόλυτα πώς προέκυψε αθροιστικά στα πέντε αυτά χρόνια το χρέος των τριακοσίων πενήντα πέντε δισεκατομμυρίων δραχμών και νομίζω πως δεν χρειάζεται περαιτέρω διευκρίνιση. Άλλωστε, απ' ό,τι κατάλαβα από τις αγορεύσεις των Βουλευτών της Αξιωματικής Αντιπολίτευσης, είστε ενήμεροι του προβλήματος και μάλιστα ειδικοτέρων προβλημάτων. Ένας συνάδελφος της Αξιωματικής Αντιπολίτευσης έχει και την αγωνία ότι με αυτήν τη διάταξη, έτσι όπως διατυπώνεται κινδυνεύουν οι προμηθευτές να μην πάρουν τα λεφτά τους ή δεν ξέρουν πόσα θα πάρουν. Γνωρίζει και τις λεπτομέρειες του προβλήματος που πιθανόν να προκύψει από τη διάταξη.
Ρωτώ λοιπόν: Είστε υπέρ του να πληρώσει το δημόσιο αυτό το χρέος ή όχι; Να αφήσει δηλαδή απλήρωτους τους πιστωτές; Σας ερωτώ. Πάρτε θέση στο κρίσιμο αυτό θέμα. Είστε υπέρ ή όχι το δημόσιο να αναλάβει την ευθύνη αυτή της αποπληρωμής αυτού του χρέους; Γιατί, πρέπει να τοποθετηθείτε και απέναντι στους προμηθευτές και απέναντι στην αγορά. Γιατί δεν είναι μόνο οι προμηθευτές είναι και η αγορά στο σύνολό της. Στο κατά πόσο δηλαδή θα συνεχίσει να εμπιστεύεται τα δημόσια νοσοκομεία, να τα χρηματοδοτεί...
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τα πέντε λεπτά του κ. Παυλόπουλου, κυρία Πρόεδρε.
Γιατί ορθότατα είπε κάποιος συνάδελφος πάλι της Αξιωματικής Αντιπολίτευσης ότι, επειδή ακριβώς "δεν πληρώνετε" κάποιοι προμηθευτές έχουν σταματήσει να προμηθεύουν με ορθοπεδικό υλικό και γι' αυτό σταμάτησαν οι ανάλογες επεμβάσεις. Απαντήστε λοιπόν: Πρέπει να αποπληρωθούν ή όχι. Κάποια στιγμή σε κάποια από τα θέματα πρέπει να παίρνετε θέση. Βεβαίως υπάρχει το ζήτημα και της κακοδιαχείρισης. Εάν δηλαδή ένα τμήμα αυτού του χρέους είναι προϊόν και της κακοδιαχείρισης, -που με τόση ειλικρίνεια η κα Σπυράκη είπε ότι, ναι μπορεί να υπάρχει και κακοδιαχείριση και εσείς το διαστρεβλώσατε. Είναι ένα θέμα προς συζήτηση. Ναι πολύ σωστά το θέτετε και ο Υπουργός το έθεσε και όλοι το θέτουμε και πρώτος εγώ θα το θέσω, ότι πρέπει επιτέλους τα νοσοκομεία να οργανωθούν να αποκτήσουν το διπλογραφικό λογιστικό σύστημα. Πρέπει επιτέλους να προχωρήσουν οι διαδικασίες για να υπάρξουν μάνατζερ για να υπάρξει μια διαφορετική διαχείριση. Τα νοσοκομεία είναι τεράστιοι οικονομικοί οργανισμοί με πολυσύνθετη διαχείριση και δεν έχουν τα προσόντα οι σημερινοί διοικητές και τα συμβούλια, με τον τρόπο που ορίζονται, να ανταποκριθούν στις υψηλές αυτές ευθύνες. Αυτό είναι ένα μεγάλο θέμα και βεβαίως η Κυβέρνηση ελέγχεται στο ότι έχει καθυστερήσει αυτές τις ρυθμίσεις. Εγώ θα είμαι μαζί σας. Εσείς όμως δεν στοχεύετε σ' αυτήν την κριτική. Εσείς αλλού στοχεύετε. Να δημιουργήσετε ένα γενικότερο πρόβλημα στην αγορά, στη λειτουργία των νοσοκομείων, στις προμήθειες με φάρμακα και αναλώσιμα. Και βεβαίως δεν μπορώ να φανταστώ να επιχαίρετε μετά για το όποιο πρόβλημα θα δημιουργηθεί από την όποια έλλειψη φαρμάκων ή άλλου υλικού που έχουν ανάγκη τα νοσοκομεία για να φροντίσουν τους ασθενείς τους. Υπάρχει και μια παλιά "σφάξε με αγά μου να αγιάσω". Δεν ξέρω αν συνεχίζει η Αντιπολίτευση να πολιτεύεται με αυτό το δόγμα. Ελπίζω πως το έχετε ξεπεράσει.
Είπατε ακόμα ότι εδώ αποκαλύπτεται το λογιστικό τρικ των προϋπολογισμών με τον ετεροχρονισμό της αποπληρωμής των χρεών.
Κοιτάξτε, ο πρώτος διδάξας είναι ο κ. Παλαιοκρασσάς, Υπουργός Οικονομικών της Κυβέρνησης Μητσοτάκη, ο οποίος ετεροχρόνισε για την επόμενη δεκαετία το μεγαλύτερο κομμάτι των βραχυπρόθεσμων και μεσοπρόθεσμων δανεισμών που είχε η Κυβέρνηση και του ΠΑΣΟΚ και η δική σας Κυβέρνηση. Η πολιτεία έχει διαχρονική συνέχεια, δεν σταματά με την κυβερνητική αλλαγή και αυτό πρέπει να το ξέρετε. 
Λοιπόν, οι πρώτοι διδάξαντες είσαστε εσείς. Και δεν μπορείτε όταν τρισεκατομμύρια ετεροχρονίσατε, να μιλάτε για ετεροχρονισμό τριακοσίων πενήντα πέντε δισεκατομμυρίων δραχμών. Βεβαίως η Κυβέρνηση θα μπορούσε να θέσει την αποπληρωμή της πρώτης δόσης περίπου τα επτακόσια πόσα εκατομμύρια...
ΝΙΚΗΤΑΣ ΚΑΚΛΑΜΑΝΗΣ: Εβδομήντα ένα δισεκατομμύρια.
ΙΩΑΝΝΗΣ ΜΑΓΚΡΙΩΤΗΣ: Εβδομήντα ένα δισεκατομμύρια, πολύ σωστά, κύριε Κακλαμάνη. 
Θα μπορούσε να θέσει την πρώτη δόση στο 2001 και τότε ο προϋπολογισμός αντί να έχει διακόσια δισεκατομμύρια πλεόνασμα να είχε εκατόν τριάντα δισεκατομμύρια πλεόνασμα. Το αποτέλεσμα ποιο θα ήταν; Η διαφορά ανάμεσα στα εκατόν τριάντα και στα διακόσια δισεκατομμύρια δεν είναι ποιοτική. Δεν δημιουργεί ένα εκρηκτικό πλεόνασμα για να πείτε ότι χάνουμε ένα πυροτέχνημα, ένα τρικ δημοσιονομικής πολιτικής. Η διαφορά μας θα ήταν ότι αυτά τα εβδομήντα δισεκατομμύρια δραχμές αντί να πάνε στην αποπληρωμή του δημόσιου χρέους για να ρίξουν το κόστος, που εκείνο είναι κυρίως το δυσβάσταχτο για τα δημοσιονομικά μας, θα τα πλήρωνε τώρα. Αυτή είναι η διαφορά. 
Αν αυτό εσείς το θεωρείτε λογιστικό τρικ που αποδεικνύει τη μαύρη οικονομία, τι να πούμε για το 132% που ήταν επί του Ακαθάριστου Εθνικού Προϊόντος το δημόσιο χρέος το 1993 και έτσι μας το παραδώσατε; Τι να πούμε για τη μαύρη τρύπα του ένα και πλέον τρισεκατομμυρίου δραχμών τα Χριστούγεννα του 1993 που τα ταμεία δεν είχαν να πληρώσουν μισθούς και συντάξεις των δημοσίων υπαλλήλων; Μην ομιλείτε εσείς, λοιπόν, για ετεροχρονισμούς, για εκρηκτικά δημόσια χρέη και ελλείμματα. Μη μιλάτε εσείς για μαύρες τρύπες και δημιουργική λογιστική.
Αυτά τα χρέη του δημοσίου και των ταμείων είναι σταγόνα στον ωκεανό μπροστά στη σημερινή δημοσιονομική ισχύ. Δεν μπορούν να κλονίσουν τη δημοσιονομική σταθερότητα αυτά τα χρέη. Το γνωρίζετε πολύ καλά και γι' αυτό ξέρετε πολύ καλά ότι το πρόγραμμα σταθερότητας το οποίο έχει εγκρίνει η Κυβέρνησή μας και έχει αποδεχθεί η Ευρωπαϊκή Ένωση, υλοποιείται κανονικά και απόλυτα. Και ο προϋπολογισμός του 2001, ο πρώτος προϋπολογισμός της ΟΝΕ εποχής, θα ολοκληρωθεί και θα υλοποιηθεί μέχρι κεραίας. Είναι ο πρώτος προϋπολογισμός του προγράμματος σταθερότητας. 'Οσο και αν θέλετε να βλέπετε αποκλίσεις ή μαύρες τρύπες, δεν θα τις βρείτε στον προϋπολογισμό. Όσο και αν θέλετε να λέτε ότι ήταν προϊόν δημιουργικής λογιστικής η κατάκτηση των κριτηρίων του Μάαστριχ για την ένταξή μας στην Οικονομική και Νομισματική Ένωση, δεν θα πείσετε κανέναν. Κανείς κουτόφραγκος το 2001. Η οικονομία μας ελέγχεται καθημερινά από τις υπηρεσίες της Κομισιόν για την Ευρωπαϊκή Επιτροπή. Έτσι λοιπόν τα ψεύδη αλλού.
Και θα κλείσω με μία φράση. Τουλάχιστον για το ΤΑΠ-ΟΤΕ θα περίμενα να βρει την αποδοχή όλων η διάταξη γιατί αν μη τι άλλο είναι ένα φιλεργατικό άρθρο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τζέκης, Κοινοβουλευτικός Εκπρόσωπος του Κ.Κ.Ε., για να δευτερολογήσει. 
ΑΓΓΕΛΟΣ ΤΖΕΚΗΣ: Ευχαριστώ, κυρία Πρόεδρε.
Θα σταθώ σε τρία βασικά άρθρα. Είναι για την Εθνική, Εμπορική και τους υπόλοιπους δημόσιους οργανισμούς, για το άρθρο 31 και για τον ΟΤΕ. 
Πριν αρχίσω όμως, θα ήθελα να πω το εξής: Ο κ. Μαγκριώτης θα πρέπει να προσέχει, γιατί μέσα στην κοινωνία της Θεσσαλονίκης όλοι γνωριζόμαστε. Και βέβαια μέσα στη Βουλή, όλοι γνωρίζουμε τι ψηφίζουμε. Το 1998, λοιπόν, όταν ψηφίστηκε η συνένωση των δύο δημόσιων οργανισμών, ΟΥΘ και ΕΥΘ και ο Οργανισμός Αποχέτευσης, εδώ μέσα δόθηκε υπόσχεση από την Κυβέρνηση ότι δεν πρόκειται να ιδιωτικοποιηθεί η νέα "ΕΥΑΘ Α.Ε." στις επισημάνσεις που έκανε το Κομμουνιστικό Κόμμα Ελλάδος. 
Αν οι εργαζόμενοι σταμάτησαν τις απεργίες, είναι γιατί προηγήθηκε η ονομαστική ψηφοφορία που κάναμε επί της αρχής του νομοσχεδίου. Αυτός είναι και ο λόγος, γιατί επισκεφθήκαμε κι εμείς τους εργαζόμενους και μας είπαν για τους συγκεκριμένους συναδέλφους Βουλευτές του ΠΑΣΟΚ, που τους επισκέφθηκαν. 
Όσον αφορά το άρθρο 29, πραγματικά παρατηρούμε ότι και από πλευράς της Νέας Δημοκρατίας και της Κυβέρνησης, παίζεται ένα καλό παιχνίδι. Το ζήτημα, λέει η Νέα Δημοκρατία, είναι ο τρόπος διορισμού. Δεν μπαίνει όμως στην ουσία του άρθρου που είναι αυτό που είπε και ο κύριος Υπουργός, η κατ' αρχήν απεμπλοκή της Κυβέρνησης από το Δ.Σ. της Εθνικής Τράπεζας, της Εμπορικής και άλλων δημόσιων οργανισμών, εφόσον δεν υπάρχει το 51% από πλευράς δημοσίου. 
Άρα, λοιπόν, εμείς λέμε ότι και η Νέα Δημοκρατία και η Κυβέρνηση συμφωνούν στο βασικό προσανατολισμό, που είναι η πλήρης αποκρατικοποίηση τέτοιων τραπεζών και δημόσιων οργανισμών. Επ' αυτού η Νέα Δημοκρατία θα πρέπει να πάρει θέση. Κινείται σε μια καλή κατεύθυνση το άρθρο 29; Και δεν είναι μόνο το ζήτημα του διορισμού. Αν δηλαδή ο διορισμός γινόταν με διαφορετικό τρόπο κι όχι από την Κυβέρνηση ή από τους οργανισμούς που ελέγχει η Κυβέρνηση, θα ήταν θετικό; 
Όσον αφορά το άρθρο 31 για τη ρύθμιση των χρεών, ο κύριος Υπουργός ήταν σαφέστατος. Είπε ότι η αύξηση των δαπανών νοσηλείας αποτελεί πρόβλημα για την Κυβέρνηση. Έβαλε γενικότερα το πρόβλημα της υγείας κι εδώ, αν θέλετε, είναι και η πολιτική, ιδεολογική πλέον φιλοσοφία της Κυβέρνησης, ότι κρίνει ότι οι δαπάνες για τα νοσήλια είναι ακριβές, άρα πρέπει, λοιπόν, να βρεθεί τρόπος περιορισμού των κρατικών δαπανών για τον τομέα της υγείας. Αυτό γίνεται με το άρθρο 31. 
Βάζει ο κύριος Υπουργός ένα δίλημμα, λέγοντας "θέλετε να αυξήσουμε το δημόσιο χρέος ή να ρυθμίσουμε τα χρέη, όπως τα ρυθμίζουμε;" Μα και ο τρόπος με τον οποίο επιλέγει η Κυβέρνηση να τα ρυθμίσει, δεν είναι τίποτα άλλο παρά ένας νέος δανεισμός, γιατί δανείζεται από την τράπεζα -όποια τράπεζα κι αν είναι αυτή- συν τους τόκους που δεν μας λέει πόσοι θα είναι στα τριακόσια πενήντα πέντε εκατ. (355.000.000). Άρα, λοιπόν, μεταθέτει το χρέος για μακρύτερο χρονικό διάστημα, μετά το 2003. Είναι, λοιπόν, ένας νέος δανεισμός και αυτός ο δανεισμός βέβαια θα προσθέσει νέα βάρη στο δημόσιο χρέος. Γιατί αυτά δεν τα ομολογεί η Κυβέρνηση; 
Σ' αυτό το σημείο θα ήθελα να πω προς τους συναδέλφους της Νέας Δημοκρατίας το εξής: Αν θεωρείτε ότι είναι μόνο θέμα κακής διαχείρισης τα χρέη των νοσοκομείων, τότε πραγματικά πιστεύουμε ότι βάζετε χέρι βοήθειας προς την Κυβέρνηση. Είναι συνολικότερο το ζήτημα που έχει η Κυβέρνηση με τα νοσοκομεία και γενικότερα το σύστημα υγείας. Άλλωστε ψηφίσαμε το νόμο, θα έρθουν καινούρια νομοσχέδια για το ζήτημα της υγείας, τα ετοιμάζει η Κυβέρνηση, άρα προχωρεί προς την πλήρη εμπορευματοποίηση και στον ευαίσθητο αυτόν τομέα της υγείας. Αν η Νέα Δημοκρατία θέλει να μείνει στην κακή διαχείριση και μόνο, τότε πραγματικά βάζει χέρι βοηθείας στα σχέδια της Κυβέρνησης. 
Αυτό το παιχνίδι θα πρέπει να σταματήσει. Είτε με την Κυβέρνηση του ΠΑΣΟΚ είτε με Κυβέρνηση της Νέας Δημοκρατίας, ο μόνος που θα κληθεί να πληρώσει τα χρέη θα είναι ο ελληνικός λαός. Και πραγματικά δεν μπορεί ο ελληνικός λαός πλέον να δεχθεί αυτό το παιχνίδι της μιας ή της άλλης κυβέρνησης και να συσσωρεύει τα χρέη πάνω στην πλάτη του. Γιατί ο τελικός πληρωτής των νέων δανείων της Κυβέρνησης για την αποπληρωμή των χρεών των νοσοκομείων δεν θα είναι κανένας άλλος, παρά ο ίδιος ο ελληνικός λαός. Ούτε το κράτος θα πληρώσει, δια μέσου της φορολογίας κλπ., δεν μαζεύει λεφτά από εκεί που πρέπει να μαζέψει, αλλά ούτε οι εργοδότες θα πληρώσουν. Γιατί είπε ο κύριος Υπουργός ότι έχουν και τα ταμεία εκατό σαράντα δισ. οφέλη, χρέη δηλαδή προς τα νοσοκομεία. Τα χρέη του κράτους ή των εργοδοτών προς τα ταμεία, γιατί τα αποσιωπούμε; Είναι ενδεικτικό το τι χρωστάει το κράτος και οι εργοδότες από την εισφοροδιαφυγή προς τα ταμεία. 
Είναι, λοιπόν, συγκοινωνούντα δοχεία όλα αυτά τα οποία συζητάμε, που αποδεικνύουν ένα πράγμα. Η Κυβέρνηση δεν θέλει ούτε από τον κρατικό προϋπολογισμό να πληρώσει, αλλά ούτε και οι εργοδότες θέλουν να πληρώσουν επιτέλους αυτά τα οποία οφείλουν να πληρώσουν. Με αυτόν τον τρόπο του δανεισμού πιστεύουμε ότι θα χρεωθεί και πάλι το ελληνικό κράτος.
Δεν ακούσαμε κάτι για το άρθρο 36 από τον κύριο Υπουργό, για τη χρηματοοικονομική εταιρεία ΕΔΕΤ ΟΤΕ.
ΓΕΩΡΓΙΟΣ ΔΡΥΣ (Υφυπουργός Οικονομικών): Απεσύρθη. 
ΑΓΓΕΛΟΣ ΤΖΕΚΗΣ: Όχι, για το άρθρο 36, το καινούριο άρθρο 36. Του 35 και του 36. Γνωρίζουμε ότι το άρθρο 36 απεσύρθη. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
'Αρα, λοιπόν αυτήν την εταιρεία θα τη λειτουργήσετε τώρα; Θα δοθούν τώρα τα εκατόν είκοσι εκατομμύρια από τον ΟΤΕ; Θα δοθούν τα εκατόν σαράντα ως δάνεια από το Ταμείο Αρωγής; Θα δοθούν τα ενενήντα δισεκατομμύρια από την "ΔΕΚΑ ΑΕ", προκειμένου να ρίξουμε ζεστό χρήμα στο χρηματιστήριο αυτήν την ώρα, όπου βλέπουμε πού οδηγείται με τη μείωση κλπ; Θέλουμε μία ξεκάθαρη απάντηση. Ναι ή όχι; Θα ρίξετε τα λεφτά των εργαζομένων μέσα στο χρηματιστήριο; Επιτέλους εμείς ζητάμε να αποσυρθεί, γιατί δεν πρόκειται να προσφέρει κανένα ουσιαστικό βοήθημα στο ασφαλιστικό ταμείο του ΟΤΕ ούτε στο Ταμείο Αρωγής. Πιστεύουμε ότι είναι ένα ακόμα οικονομικό τρικ προκειμένου να δώσετε λύση στο μεγάλο οικονομικό πρόβλημα που υπάρχει αυτήν την ώρα από την Κυβέρνηση με ότι συμβαίνει στο χρηματιστήριο. 
Γνωρίζουμε, λοιπόν, ότι άλλα προϋπολογίσατε, άλλα σας έρχονται και κάνετε τα αδύνατα δυνατά για να ρίξετε τριακόσια πενήντα δισεκατομμύρια εντός ολίγου μέσα στο χρηματιστήριο. Ας βγάλει, λοιπόν, και ο ελληνικός λαός τα δικά του συμπεράσματα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κακλαμάνης έχει το λόγο για προτασσόμενη δευτερολογία. 
ΝΙΚΗΤΑΣ ΚΑΚΛΑΜΑΝΗΣ: Κατά πόσο, κύριε Υπουργέ, έχετε πειστικότητα για το άρθρο 31 φάνηκε από το πόσοι συνάδελφοι του ΠΑΣΟΚ σας το υποστήριξαν. Πλην της τυπικής υποχρέωσης του Κοινοβουλευτικού σας εκπροσώπου και του κ. Γείτονα που στην ουσία σας άδειασε και θα σας πω γιατί σας άδειασε -ουδείς άλλος- δεν έχετε κατορθώσει ούτε τους συναδέλφους σας του ιδίου κόμματος. Αυτό είναι το ένα. 
Δεύτερον, επειδή και εσείς είπατε απόψε για το διπλογραφικό, με συγχωρείτε, δεν συνεννοείστε στην Κυβέρνηση; Όταν είχαμε το νομοσχέδιο περί ΣΕΥΠ, ο κ. Παπαδόπουλος έφερε τροπολογία που ζητά αναβολή αυτού που θα έπρεπε ήδη να έχει εφαρμοστεί από 1-1-2000 και που με τροπολογία το πήγατε 1-1-2001 για δεκαοκτώ μήνες. Και ενώπιον του Πρωθυπουργού στην εκτός ημερησίας συζήτηση, απαντώντας στον κ. Καραμανλή είπε ότι όπου νάναι ξεκινά, ψευδόμενος ότι είχε φέρει τροπολογία που το ανέβαλε για δεκαοκτώ μήνες. Σας παρακαλώ, για συντονιστείτε λίγο στην Κυβέρνηση, για να ξέρουμε και τι γίνεται. 
Από εκεί και πέρα, ο κ. Γείτονας, όπου, όπως σας είπα, στην ουσία σας άδειασε, εξήγγειλε ό,τι εξήγγειλε...
ΓΕΩΡΓΙΟΣ ΔΡΥΣ (Υφυπουργός Οικονομικών): Μην χρησιμοποιείτε τέτοιες εκφράσεις. 
ΝΙΚΗΤΑΣ ΚΑΚΛΑΜΑΝΗΣ: Ωραία, εάν σας ενόχλησε αυτό, να πούμε, δεν συμφώνησε μαζί σας. Τι σας είπε; Είπε για τα ασφαλιστικά ταμεία ότι δεν πληρώνουν. Ερωτηθήκατε γιατί; Διότι έπαιρναν λεφτά από τους κλάδους υγείας που ήταν μέχρι πρότινος πλεονασματικοί για να πληρώνουν τους ελλειμματικούς κλάδους σύνταξης. Εξ' ου και η σύγκρουση τώρα , μεταξύ του κ. Γιαννίτση και του κ. Παπαδόπουλου για το νομοσχέδιο του κ. Παπαδόπουλου που θέλει να πάρει τα λεφτά των κλάδων υγείας. Και ο ατυχής κ. Γιαννίτσης σου λέει εάν μου τα πάρεις, πως θα πληρώνω τις συντάξεις; Γιατί αυτά δεν τα λέτε μέσα στη Βουλή, παρά προσπαθείτε να ωραιοποιήσετε τα πράγματα και να μας κάνετε το άσπρο μαύρο; 
Αφήνω πια την κα Σπυράκη, δεν λέω για το βερμπαλιστικό της λάθος, που είπε για την κακοδιαχείριση και πήγε στους αλλοδαπούς. Δηλαδή για τα τριακόσια πενήντα πέντε δισεκατομμύρια φταίνε οι αλλοδαποί; Μα η πρώτη εγκύκλιος που βγάλατε ως Υπουργείο ήταν να απαγορεύεται η νοσηλεία των αλλοδαπών και να τους καρφώνετε. Και σας φέραμε τροπολογία τουλάχιστον για τα λοιμώδη νοσήματα να καλύπτεται η δαπάνη και την απέρριψε και η κα Παπανδρέου στο δικό της νομοσχέδιο και ο κ. Παπαδόπουλος στο δικό του νομοσχέδιο. 
Όσο δε για τους προέδρους των νοσοκομείων, δεν φταίτε εσείς. Έφυγε και η κα Σπυράκη και σας άφησε μόνο. Δεν γνωρίζει η κα Σπυράκη ότι με το νόμο του κ. Γείτονα είναι πλήρους και αποκλειστικής απασχόλησης; Άλλο που δεν είναι και κάνουν άλλες δέκα δουλειές. Δεν γνωρίζει η κα Σπυράκη ότι οι πρόεδροι των ΠΕΣΥ είναι πλήρους και αποκλειστικής απασχόλησης; Άλλο που δεν είναι, παραδείγματος χάριν ο πρόεδρος του μεγαλύτερου ΠΕΣΥ της Αθήνας, ο κ. Λιαρόπουλος, τον οποίο έχετε διορισμένο σε επτά διοικητικά συμβούλια. Και όταν πέρναγε τη συνέντευξη επάνω και τον ρώτησα εάν παραιτηθεί , επειδή δεν είχε διαβάσει το νόμο, μου είπε και γιατί να παραιτηθώ; Αυτά είναι στα πρακτικά γραμμένα, κύριε Υπουργέ. Μου απήντησε ρωτώντας εμένα, γιατί να παραιτηθώ; Λέει, τώρα που θα βάλουμε μάνατζερ θα φτιάξουν τα χρέη στα νοσοκομεία και η κακοδιαχείριση. Δεν γνωρίζετε ότι ήδη τους έχετε επιλέξει από τους ίδιους τους προέδρους, οι οποίοι υπέβαλαν όλοι υποψηφιότητα; Το μόνο που θα αλλάξει ξέρετε τι είναι; Ότι ενώ τώρα έπαιρναν πεντακόσιες χιλιάδες μισθό με το νόμο τον οποίο ψήφισε ο κ. Παπαδόπουλος θα παίρνουν ένα επτακόσια πενήντα.
Αυτό είναι το μόνο που θα αλλάξει. Για την όποια κακοτεχνία και την όποια κακοδιαχείριση -εγώ δεν μιλάω πονηρά, από άγνοια, δεν θέλω να πω ότι βάζουν στις τσέπες τους - ευθύνονται και εσείς τους επιβραβεύετε με 1.750. 
Τελειώνοντας σαν γενική παρατήρηση για τα δημοσιονομικά και όλα τα άλλα, θα σας πω να απαντήστε πρώτα στον κ. Παναγιωτακόπουλο, που σας είπε για δέκα τρισεκατομμύρια που έφαγαν και αφού απαντήσετε στο στέλεχος της Κεντρικής σας Επιτροπής, μετά ελάτε να μας πείτε εμάς εδώ μέσα αν σας κατηγορούμε δικαίως ή αδίκως για όλα τα υπόλοιπα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε πραγματικά παρουσιάστηκε στο άρθρο 31 μια ονειρική κατάσταση και ότι η Αντιπολίτευση είναι αυτή και πάλι που δεν είναι ενημερωμένη και ευθύνεται.
Τέλος πάντων εγώ θα σας έλεγα -επειδή προκλήθηκα από τον Κοινοβουλευτικό σας Εκπρόσωπο, ότι δεν έχουμε προτάσεις και πρέπει να πάρουμε συγκεκριμένη θέση- ναι, να πληρώσει το ελληνικό δημόσιο, για να λειτουργήσουν εύρυθμα τα νοσοκομεία μας και να μην ταλαιπωρούνται οι έλληνες πολίτες. 
Αλλά δεν θα συγκινηθεί κανείς μέσα σε αυτήν την Αίθουσα για το ότι κάποιοι ευθύνονται γιατί φτάσαμε σε αυτό το χάλι; Δεν πρέπει κάποιοι να πληρώσουν για αυτήν την κακοδιαχείριση πού συμβαίνει στα νοσοκομεία;
Κύριε Υπουργέ των Οικονομικών, θα σας κάνω μία μικρή ξενάγηση. Δεν είναι σκάνδαλο και δεν είναι κακοδιαχείριση οι απευθείας αναθέσεις που γίνονται στα νοσοκομεία; 
Δεν είναι σκάνδαλο και κακοδιαχείριση ότι τα μικροσημειώματα ξεπερνάνε σε δαπάνη τους τακτικούς διαγωνισμούς; 
Δεν είναι σκάνδαλο ότι οι ετήσιοι διαγωνισμοί των νοσοκομείων ξεπερνάνε τη διετία για να καλύψουν κάποιους υμετέρους; 
Δεν είναι σκάνδαλο και κακοδιαχείριση ότι πρόεδροι νοσοκομείων έχουν προμηθεύτριες εταιρείες στα νοσοκομεία τους και δημιούργησαν κύκλωμα το οποίο απεκάλυψε ο κ. Παπαδόπουλος και νομίζω ότι απέπεμψε -δεν ξέρω τι τύχη είχε- τον πρόεδρο; 
Δεν είναι σκάνδαλο και κακοδιαχείριση ότι τα ιδιωτικά θεραπευτικά κέντρα προμηθεύονται φιάλες αίματος και πλάσματος από πλασμαφαίρεση χωρίς να πληρώνουν το κόστος, ενώ παίρνουν πακέτο δύο εκατομμύρια εκατό χιλιάδες 2.100.000 δραχμών για τις επεμβάσεις και έχουν αυτή τη κερδοφορία; 
Δεν είναι σκάνδαλο γιατί κανείς δεν μπορεί να χειρουργηθεί στο "ΩΝΑΣΕΙΟ" εάν δεν πάρει ή η Αριστοτέλους ή κάποιος επώνυμος ή εάν δεν πάει σε βελτιωμένη θέση;
Αυτά, λοιπόν, δεν σας συγκινούν; Δεν συγκινείται κανείς εδώ μέσα; Αφού τα ξέρουμε όλοι. Και θα υπογράψετε, κύριε Υπουργέ, εσείς. 
Σας είπα και πάλι είστε Υπουργός των Οικονομικών, πάρτε θέση, ελέγξτε. Μέσα στα νοσοκομεία υπάρχει μια χαοτική κατάσταση. Στείλτε κάποιον δικό σας. Μπορεί να κάνει πάρα πολλές εξετάσεις, ένα προφίλ αίματος παραδείγματος χάρη, που θα στοιχίσει διακόσιες χιλιάδες στο ελληνικό δημόσιο και δεν θα πληρώσει τίποτα. Αυτό, λοιπόν, δεν σας απασχολεί;
Να, λοιπόν, πως φτάσαμε εκεί, να λοιπόν γιατί σας λέμε αυτά τα πράγματα. Αλλά εμείς βέβαια δεν είμαστε υπέρμαχοι το να ταλαιπωρηθούν οι Έλληνες πολίτες, οι Έλληνες ασθενείς, αλλά πρέπει να πάρετε μέτρα. Σε αυτήν την κατάσταση όμως, της εντελώς ατιμωρησίας βεβαίως και εμείς εναντιωνόμαστε και σας λέμε να πάρετε μέτρα. Ποιους έχετε; 
Αυτούς τους προέδρους σας είπαμε να ελέγξετε, τους οποίους εσείς διορίσατε, τα είπε και ο κ. Κακλαμάνης. Δύο εκατομμύρια θα πάρει ο καθένας. Δηλαδή τι να πει; Να πει επί παραδείγματι ότι στην Κέρκυρα, κύριε Υπουργέ, δεν έχετε ούτε ένα κρεβάτι εντατικής μονάδας και πεθαίνουν σαν κοτόπουλα οι Κερκυραίοι; Αυτό δεν σας συγκινεί; Τι να πει δηλαδή ο ΠΕΣΥάρχης ο Κερκυραίος; Θα παίρνει δύο εκατομμύρια το μήνα και θα μας πει αυτά που ξέρετε και εσείς και που ξέρουμε και εμείς και όλοι; Να λοιπόν πού φθάνει το χρέος, να λοιπόν γιατί οι δαπάνες είναι τεράστιες και μην μπούμε στη λογική να δικαιολογήσουμε αυτό το χάος λόγω του ότι έχει αλλάξει το επιδημιολογικό μοντέλο στην Ελλάδα, λόγω του ότι έχουμε άλλη εντελώς αντιμετώπιση της καρκινικής νόσου, λόγω του ότι έχουμε εντελώς διαφορετική, πιο σύγχρονη, πιο επιστημονική αντιμετώπιση των νοσημάτων. Έχουμε σύγχρονη αντιμετώπιση, αλλά έχουμε φαίνεται και σύγχρονη κακοδιαχείριση και πάρα πολύ καλά τεκμηριωμένη.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να απαντήσετε;
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει κανείς άλλος εγγεγραμμένος. 
Κηρύσσεται περαιωμένη η συζήτηση επί της ενότητας των άρθρων 28 έως 37.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί των άρθρων 29 και 31 της οποίας το κείμενο έχει ως εξής:
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας επί των άρθρων 29 και 31 του υπό συζήτηση σχεδίου νόμου "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ.Α.Ε. και άλλες διατάξεις"
Αθήνα, 10 Ιουλίου 2001 
Οι αιτούντες Βουλευτές 
Παυλόπουλος Προκόπης
Δαϊλάκης Σταύρος
Παπανικολάου Ελευθέριος
Κακλαμάνης Νικήτας
Κωστόπουλος Δημήτριος
Καλογιάννης Σταύρος
Λέγκας Νίκος
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Παυλόπουλος. Παρών.
Ο κ. Δαϊλάκης. Παρών.
Ο κ. Παπανικολάου. Απών.
Ο κ. Κακλαμάνης. Παρών.
Ο κ. Κωστόπουλος. Παρών.
Ο κ. Καλογιάννης. Παρών
Ο κ. Λέγκας. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά σύμφωνα με τον Κανονισμό.
(Διακοπή)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Βρεττός): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο Τετάρτη 11 Ιουλίου 2001 και ώρα 10.30΄ με αντικείμενο εργασιών του Τμήματος: νομοθετική εργασία, ονομαστική ψηφοφορία επί των άρθρων 29 και 31 και συνέχιση της συζήτησης επί των άρθρων και του συνόλου του σχεδίου νόμου αρμοδιότητας του Υπουργείου Εθνικής Οικονομίας "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις".
Λύεται η συνεδρίαση.
Ώρα λήξης: 22.05'
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



