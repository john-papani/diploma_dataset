      ΠΑΡΑΣΚΕΥΗ 17 ΣΕΠΤΕΜΒΡΙΟΥ 2004
      ΣΥΝΕΔΡΙΑΣΗ ΚΗ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επίκαιρων ερωτήσεων της Τρίτης 21 Σεπτεμβρίου 2004.
      4. Συζήτηση επίκαιρης επερώτησης Βουλευτών του ΠΑΣΟΚ προς την Υπουργό Εθνικής Παιδείας και Θρησκευμάτων σχετικά με την λειτουργία των σχολείων εν όψει της έναρξης του νέου σχολικού έτους, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση Έκθεσης Διαρκούς Επιτροπής:
      Η Διαρκής Επιτροπής Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Τουρισμού, αρμοδιότητες του Υπουργείου Τουριστικής Ανάπτυξης και θέματα τουρισμού, σελ.
      2. Κατάθεση σχεδίου νόμου:
      Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας –Θράκης, Αιγαίου και Νησιωτικής Πολιτικής και η Αναπληρωτής Υπουργός Πολιτισμού κατέθεσαν σχέδιο νόμου: «Οργάνωση και λειτουργία των Οργανισμών Τοπικής Αυτοδιοίκησης Πρώτου και Δευτέρου Βαθμού», σελ.
      ΟΜΙΛΗΤΕΣ
      Επί της Επίκαιρης Επερώτησης.
      ΑΡΓΥΡΗΣ Ε., σελ.
      ΓΕΙΤΟΝΑΣ Κ., σελ.
      ΓΙΑΝΝΑΚΟΥ Μ., σελ.
      ΕΥΘΥΜΙΟΥ Π., σελ.
      ΚΑΚΛΑΜΑΝΗΣ Α., σελ.
      ΚΑΛΟΣ Γ., σελ.
      ΠΑΝΤΟΥΛΑΣ Μ., σελ.
      ΠΑΠΑΪΩΑΝΝΟΥ Μ., σελ.
      ΠΑΣΧΑΛΙΔΗΣ Γ., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΡΑΠΤΗ Σ., σελ.
      ΦΟΥΡΑΣ Α., σελ.
      ΧΥΤΗΡΗΣ Τ., σελ.
ΠΡΑΚΤΙΚΑ  ΒΟΥΛΗΣ
ΙΑ’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α’
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΚΗ΄
Παρασκευή 17 Σεπτεμβρίου 2004
	Αθήνα, σήμερα στις 17 Σεπτεμβρίου 2004, ημέρα Παρασκευή και ώρα 11.05΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του  Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον  κ. Μιχαήλ Παντούλα,  Βουλευτή Ιωαννίνων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Σωματείο Εργαζομένων ΕΛΤΑ Νομού Μεσσηνίας ζητεί τη συνέχιση της λειτουργίας της ειδικής μονάδας παραγωγής ΕΛΤΑ Νομού Μεσσηνίας.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ενιαία Σχολική Επιτροπή του 1ου ΤΕΕ, του 2ου ΤΕΕ, του 3ου Ενιαίου Λυκείου  και του ΙΕΚ Σπάρτης ζητεί οικονομική ενίσχυση για τη συντήρηση των πιο πάνω κτιρίων.
3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Ταμείο Αλληλοβοηθείας Προσωπικού της Γενικής Τράπεζας ζητεί τη λήψη μέτρων για τη βιωσιμότητά του.
4) Ο Βουλευτής Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία ο Σύλλογος Γονέων και Κηδεμόνων Μουσικού Σχολείου Ιλίου Αττικής ζητεί την κάλυψη των κενών θέσεων από μόνιμους καθηγητές κ.λπ.
5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Νικόλαος Χρηστάκος, κάτοικος Δομοκού, διαμαρτύρεται για παράνομη μεταβίβαση γεωργικών μηχανημάτων από τη ΔΕΒ Λάρισας προς τρίτους.
6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Κυνηγετικός Σύλλογος Λαμίας ζητεί την κατάργηση του Καταφυγίου Άγριας Ζωής Παύλιανης – Οίτης Νομού Φθιώτιδας και την ίδρυση νέου καταφυγίου στην περιοχή των Θερμοπυλών.
7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Επιτροπή Αγώνα Εργαζομένων  στην Επαγγελματική Κατάρτιση Α.Ε. ζητεί τη μετατροπή των συμβάσεων εργασίας των μελών της σε αορίστου χρόνου.
8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Σκοπέλου ζητεί την ένταξη του έργου «Μετεγκατάσταση και εκσυγχρονισμός Δημοτικού Σφαγείου Σκοπέλου» σε επενδυτικό πρόγραμμα.
9) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο κ. Σταύρος Γουλούλης, Προϊστάμενος των Γενικών Αρχείων του Κράτους του Νομού Λάρισας ζητεί  την επίλυση προβλημάτων όπως: το κτιριακό κ.λπ.
10) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Εξωραϊστικός Σύλλογος Μεσαγγάλων  «Ο Άγιος Κων/νος», Παραλίας Αιγάνης, ζητεί τη δημιουργία σχεδίου πόλεως και την εφαρμογή του.
11) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία η Συντονιστική Επιτροπή Πολυτέκνων για την Εφαρμογή του Ν. 860/79 και τον Εκσυγχρονισμό των Συνδικαλιστικών Οργάνων ζητεί την ουσιαστική εφαρμογή του Ν. 860/79.
12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά  με την οποία ο Πρόεδρος του Τοπικού Συμβουλίου του Δημοτικού Διαμερίσματος Καστανεών Έβρου ζητεί την επανασύσταση της Κοινότητας Καστανεών.
13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Εργατικό Κέντρο Μήλου ζητεί την εφαρμογή του ΤΟΝΑΖ και στη νήσο Μήλο.
14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σερίφου ζητεί την παραμονή του πλοίου «ΕΞΠΡΕΣ ΠΗΓΑΣΟΣ» στη θαλάσσια συγκοινωνία των δυτικών Κυκλάδων.
15) Ο Βουλευτής Αχαίας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία το Σωματείο Ιδιοκτητών Αυτοκινήτων ΤΑΞΙ Πατρών και Περιχώρων ζητεί την επίλυση του κυκλοφοριακού προβλήματος των Πατρών, τη δημιουργία χώρων στάθμευσης κ.λπ.
16) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Έπαρχος Θήρας Κυκλάδων ζητεί να επανέλθει η έκπτωση που αφορά στους πολύτεκνους, των ακτοπλοϊκών εισιτηρίων στο ποσοστό του 50%.
17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια καταγγέλλει το ξεπούλημα των ΕΛ-ΠΕ.
18) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Σάμου καταγγέλλει την παρέμβαση της Αναπτυξιακής Εταιρείας της Νομαρχιακής Αυτοδιοίκησης, υπέρ της εργοδοτικής αυθαιρεσίας.
19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Πολιτιστικός και Εξωραϊστικός Σύλλογος Δεσποτικού «Ο ΙΩΑΝΝΗΣ ΔΟΜΠΟΛΗΣ» ζητεί τη στελέχωση του Κέντρου Υγείας «ΠΑΠΑΓΓΕΛΗΣ», στο Βουτσαρά Ιωαννίνων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 973/25-5-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ.104610/675/269Β/16-6-04  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της υπ΄ αρ. 973 ερώτησης που κατατέθηκε στις 25/5/2004 από την Βουλευτή κ. Α. Ξηροτύρη-Αικατερινάρη και όσον αφορά θέματα αρμοδιότητας του ΥΠΕΧΩΔΕ σας γνωρίζουμε ότι:
     Η αναμόρφωση του ισχύοντος θεσμικού πλαισίου προστασίας και διαχείρισης του υδατικού περιβάλλοντος της χώρας και ο σχεδιασμός και εφαρμογή μιας συνολικής πολιτικής διαχείρισης και προστασίας των υδατικών πόρων αποτελούν θέματα υψίστης προτεραιότητας που προκύπτουν και από την υποχρέωση της θεσμικής εναρμόνισης στο Εθνικό Δίκαιο της Οδηγίας-Πλαίσιο 2000/60/ΕΕ για τα νερά.
     Στο πλαίσιο αυτό, έχει ήδη ψηφισθεί από το Ελληνικό Κοινοβούλιο ο Νόμος 3199/2003 για την «προστασία και διαχείριση των υδάτων - εναρμόνιση με την Οδηγία-Πλαίσιο 2000/60 της Ευρωπαϊκής Ένωσης», ενώ το Προεδρικό Διάταγμα και η Κοινή Υπουργική Απόφαση που προβλέπονται από τον ανωτέρω Νόμο για τη συγκρότηση της Κεντρικής Υπηρεσίας Υδάτων (Κ.Υ,Υ.) βρίσκονται υπό διαμόρφωση,
     Όσον αφορά την εναρμόνιση της χώρας μας με την ισχύουσα κοινοτική νομοθεσία, στον τομέα του ελέγχου των επικίνδυνων ουσιών στα νερά σας γνωρίζουμε ότι σε εφαρμογή της οδηγίας 76/464/ΕΟΚ εκδόθηκαν ειδικά νομοθετήματα με τα οποία θεσπίστηκαν οι ποιοτικοί στόχοι του υδατικού περιβάλλοντος (ΠΥΣ αρ.2/1.2.01 «καθορισμός των κατευθυντήριων και οριακών τιμών ποιότητας των νερών από απορρίψεις ορισμένων επικίνδυνων ουσιών» ΦΕΚ15/Α/2.2.01) καθώς και τα όρια εκπομπής στα υγρά απόβλητα (ΚΥΑ 4859/726 «μέτρα και περιορισμοί για την προστασία του υδατικού περιβάλλοντος και ειδικότερα καθορισμός οριακών τιμών ορισμένων επικίνδυνων ουσιών» ΦΕΚ 253/B/9.3.01) για ορισμένες επικίνδυνες ουσίες μεταξύ των οποίων και φυτοφάρμακα που υπάγονται στους καταλόγους Ι και ΙΙ της παραπάνω οδηγίας.
     Με την ΚΥΑ υπ΄ αρ. 50388/2704/E103/03 (ΦΕΚ 1866/Β΄/12-12-2003) έγινε αναθεώρηση του Εθνικού Προγράμματος μείωσης της ρύπανσης από τις ουσίες του καταλόγου ΙΙ που είχε συνταχθεί το 2000, με στόχο την πλήρη και ολοκληρωμένη συμμόρφωση με τις διατάξεις της ανωτέρω οδηγίας. Το Πρόγραμμα είναι εξειδικευμένο στις ουσίες για τις οποίες υπάρχει ειδικό ενδιαφέρον στη χώρα και αφορά σε όλες τις πηγές προέλευσης των ουσιών αυτών. Το Πρόγραμμα περιλαμβάνει εθνικό δίκτυο παρακολούθησης επιφανειακών νερών ως προς τις τοξικές ουσίες και επίσης δράσεις και στόχους με χρονικό ορίζοντα μέχρι το 2006.
     Μεταξύ των δράσεων αυτών περιλαμβάνονται η επιβολή περιβαλλοντικών όρων και ο έλεγχος τήρησής των σε βιομηχανικές και βιοτεχνικές δραστηριότητες σύμφωνα με την κείμενη νομοθεσία.
     Τέλος σας πληροφορούμε ότι η αρμοδιότητα για τον έλεγχο και την ποιότητα εν γένει του πόσιμου νερού ανήκει στο Υπουργείο Υγείας - Πρόνοιας.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στην με αριθμό 1417/10-6-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 56651/ΙΗ/29-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας, στην ερώτηση με αριθμό 1417/10-6-2004, την οποία κατέθεσε η Βουλευτής κ. Μαρία Δαμανάκη και αφορά στο νόμο περί προσηλυτισμού, και στα θέματα της αρμοδιότητάς μας, σας γνωρίζουμε τα ακόλουθα:
     Με τις διατάξεις του άρθρου 13 του Συντάγματος κατοχυρώνεται μεν το δικαίωμα της θρησκευτικής ελευθερίας, αλλά απαγορεύεται ο αξιόποινος προσηλυτισμός. Σύμφωνα με την ισχύουσα νομοθεσία (παρ. 1 και 2 του άρθρου 4 του Α.Ν. 1363/1938, όπως το άρθρο αυτό αντικαταστάθηκε από το άρθρο 2 του Α.Ν. 1672/1939), αλλά και σύμφωνα με τη σχετική νομολογία των ανωτάτων δικαστηρίων, «προσηλυτισμός είναι η προς το σκοπό μεταβολής του περιεχομένου της θρησκευτικής συνείδησης ετεροδόξων, άμεση ή έμμεση προσπάθεια προς διείσδυση στη θρησκευτική αυτή συνείδηση, ιδιαίτερα με παροχές οποιασδήποτε φύσέως ή με την υπόσχεση τέτοιων παροχών ή άλλης υλικής ή ηθικής περίθαλψης με μέσα απατηλά, με κατάχρηση της απειρίας ή της εμπιστοσύνης ή με εκμετάλλευση της ανάγκης, της πνευματικής αδυναμίας ή της κουφότητας του προσηλυτιζόμενου».
     Όπως γίνεται αντιληπτό, δεν προσβάλλεται ο πυρήνας του δικαιώματος της θρησκευτικής ελευθερίας ή του δικαιώματος της ελεύθερης έκφρασης, αλλά κολάζεται ποινικώς η προσπάθεια μεταβολής του περιεχομένου της θρησκευτικής συνείδησης με αθέμιτα ή παράνομα μέσα.
     Προς τούτοις, οι διατάξεις περί προσηλυτισμού έχουν στην πράξη σχεδόν ατονίσει, αφού, οι καταδίκες για προσηλυτισμό στη χώρα μας τα τελευταία χρόνια έχουν παντελώς εκλείψει.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     3. Στην με αριθμό 1436/14-6-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 56654/ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1436/14.6.04 την οποία κατέθεσε η Βουλευτής κα Μαρία Δαμανάκη και αφορά στην αναγνώριση πτυχίων από το Δ/ΚΑΤΣΑ, σας γνωρίζουμε τα ακόλουθα:
     Με βάση τα άρθρα 149 και 150 της Συνθήκης για την Ευρωπαϊκή Κοινότητα, κάθε κράτος μέλος διατηρεί το δικαίωμα ελέγχου αναγνώρισης και ισοτιμίας των ακαδημαϊκών τίτλων σπουδών που παρέχονται από ιδρύματα άλλων κρατών μελών.
     Σύμφωνα με το- νόμο 741Π7 που ιδρύθηκε το ΔΙ.Κ.ΑΤ.Σ.Α και το άρθρο 78 του ν.1566/85 οι τίτλοι σπουδών των ΑΕΙ της Αλλοδαπής κρίνονται ως προς την αντιστοιχία τους με τα πτυχία που απονέμουν τα τμήματα των Ελληνικών ΑΕΙ.
     Όταν ο εξεταζόμενος τίτλος κρίνεται από την αρμόδια επιτροπή καθηγητών ως μη αντίστοιχος προς τα πτυχία, που απονέμουν περισσότερα του ενός τμήματα των Ελληνικών ΑΕΙ, ο κάτοχος του παραπέμπεται σε συμπληρωματική εξέταση σε μαθήματα κοινά στα προγράμματα των εν λόγω τμημάτων, τα οποία δεν συμπεριλαμβάνονταν στο πρόγραμμα του ξένου Πανεπιστημίου.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
    4. Στην με αριθμό 1199/1-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 25703/ΕΥΣ/4125/29-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την ερώτηση του Βουλευτή κ. Β. Κεγκέρογλου, σας γνωρίζουμε ότι:
     Σύμφωνα και με τα συμπεράσματα της 5ης  Επιτροπής Παρακολούθησης του ΚΠΣ (8 lουνίου 2004), οι δράσεις ΒΕΠΕ - ΒΙΟΠΑ, οι οποίες μέχρι σήμερα παρουσίαζαν υστέρηση στην υλοποίηση, αναμένεται με τον ορισμό της Γενικής Γραμματείας Βιομηχανίας ως τελικού δικαιούχου και με την υποστήριξη τεχνικού συμβούλου να βελτιώσουν τους ρυθμούς υλοποίησής τους.
     Για την ένταξη των δράσεων αυτών σε Επιχειρησιακά Προγράμματα του Γ΄ ΚΠΣ θα εφαρμοσθούν οι προβλεπόμενες τυποποιημένες διαδικασίες ένταξης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     5. Στις με αριθμό 1416/10-6-04 και 1587/21-6-04 ερωτήσεις των Βουλευτών κυρίων  Μαρίας Δαμανάκη και Ε. Πολύζου δόθηκε με το υπ’ αριθμ. 284/29-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κύριοι Μ. Δαμανάκη, Ε. Πολύζος, για τα θέματα της αρμοδιότητάς μας, σας πληροφορούμε τα εξής: 
     Η Δ/νση Εισροών Φυτικής Παραγωγής του Υπουργείου ελέγχει τους σπόρους βαμβακιού, και καλαμποκιού που είτε εισάγονται ή παράγονται στη χώρα μας. για τυχόν προσμίξεις ρ με Γενετικά Τροποποιημένους (Γ.Τ.) σπόρους ή οργανισμούς με βάση την ΚΥΑ 332657/16-02-2001 «Τεχνικός κανονισμός πιστοποίησης και ελέγχου κατά την, εμπορία σπόρων προς σπορά συμβατικών ποικιλιών καλλιεργουμένων φυτικών ειδών για την παρουσία προσμίξεων από γενετικά τροποποιημένους σπόρους».
     Σχετικά με τους σπόρους βαμβακιού 31, σπoρoμερίδες βρέθηκαν από τον έλεγχο να περιέχουν προσμίξεις γενετικής τροποποίησης μη αποδεκτής από την Ευρωπαϊκή Επιτροπή. Αυτές δεν ετέθησαν σε εμπορία, δεσμεύθηκαν και δεν εσπάρησαν, σύμφωνα δε με τα οριζόμενα στην παραπάνω, ΚΥΑ είτε επανεξήχθησαν ή καταστράφηκαν ή ευρίσκονται στην διαδικασία αυτή.
     Σχετικά με τους σπόρους υβριδίων καλαμποκιού μετά από τα τελεσίδικα, αποτελέσματα βρέθηκαν, έξι (6) σπορομερίδες με προσμίξεις Γ.Τ σπόρων ή οργανισμών πέραν των ορίων που επιτρέπει η παραπάνω ΚΥΑ.
     Δύο (2) σπορομερίδες από αυτές είχαν σπαρεί διότι συνοδεύονταν από επίσημα πιστοποιητικά των Υπηρεσιών πιστοποίησης του Κράτους από το οποίο προήρχοντο σύμφωνα με τις ισχύουσες διαδικασίες της παραπάνω ΚΥΑ. Οι καλλιέργειες της πρώτης καταστράφηκαν με ευθύνη της. εταιρίας υπό την επίβλεψη των Τοπικών μας Υπηρεσιών  (ΚΕΠΠΥΕΛ). Η ίδια εταιρία αποζημίωσε τους παραγωγούς των, όποίων καταστράφηκαν οι καλλιέργειες. Οι καλλιέργειες εντοπίστηκαν στην πλειονότητά τους στο Ν. Δράμας (1058στρ.) ενώ στις άλλες περιοχές έφθασαν τα 125 στρέμματα.
     Αναφορικά με τη δεύτερη σπορομερίδα του υβριδίου καλαμποκιού. και μετά την γνωστοποίηση των τελεσίδικων αποτελεσμάτων για προσμίξέις με Γ.Τ σπόρους. ή oργανισμoύς τροποποίησης μη  εγκεκριμένης ακόμη από την- Ε.Ε. δόθηκε εντολή άμεσα από την αρμόδια Υπηρεσία, του Υπουργείου σύμφωνα με τις διατάξεις της παραπάνω ΚΥΑ, να καταστραφούν όλες οι καλλιέργειες και οι εργασίές αυτές βρίσκονται σε εξέλιξη. Σ΄ όλες τις περιπτώσεις οι σπόροι που δεν σπάρθηκαν θα επανεξαχθούν ή θα καταστραφούν. 
     Ο Υφυπουργός
     Ε. ΜΠΑΣΙΑΚΟΣ»
     6. Στην με αριθμό 1347/8-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./116/1-7-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ.1347/8-6-2004 ερώτησης του Βουλευτή Μ. Μπόλαρη σχετικά με τη σύναξη Προγραμματικής Σύμβασης με το Δήμο Aμφίπολης σας ενημερώνουμε τα εξής:
     Από το Φεβρουάριο του 2004 είχε προετοιμαστεί από το Γραφείο του τέως Υπουργού Πολιτισμού Προγραμματική Σύμβαση με τον εν λόγω Δήμο για την οποία είχε ζητηθεί από τη Διεύθυνση Πολιτιστικών Δράσεων να υποβληθούν παρατηρήσεις για τη νομιμότητα και λειτουργικότητα. Η προγραμματική σύμβαση αυτή δεν υπογράφθηκε ποτέ από τον τέως Υπουργό Πολιτισμού. Επισημαίνεται ότι το 2001 και το 2003 από το Γραφείο Αριθμολαχείων το Φεστιβάλ Αμφίπολης επιχορηγήθηκε με τα ποσά 29.347 ΕΥΡΩ και 58.694 ΕΥΡΩ αντίστοιχα.
     Όσον αφορά στη σύναψη Προγραμματικής Σύμβασης με τον εν λόγω Δήμο με δεδομένη την ύπαρξη άλλων σημαντικών υποχρεώσεων που εκκρεμούν, το θέμα είναι υπό εξέταση.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
    7. Στην με αριθμό 1398/10-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Β-614/29-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1398/10-6-04, που κατέθεσε στη Βουλή ο Βουλευτής κ. Δημήτρης Πιπεργιάς, σύμφωνα και με το έγγραφο αριθμ. 235822/18-6-04 του Οργανισμού Σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
      1. Στο Στρατηγικό Σχέδιο Επενδύσεων για το Σιδηροδρομικό Άξονα Πάτρα-Αθήνα-Θεσσαλονίκη-Ειδομένη/Προμαχώνα (Π.Α.Θ.Ε.Π.) έχει περιληφθεί η αναβάθμιση της σιδηροδρομικής γραμμής Οινόης-Χαλκίδας, μέσω της κατασκευής της ηλεκτροκίνησής της και του εκσυγχρονισμού της τηλεπικοινωνιακής υποδομής και του συστήματος σηματοδότησής της.
      2. Το έργο της ηλεκτροκίνησης και του εκσυγχρονισμού της τηλεπικοινωνιακής υποδομής έχει εκτιμώμενο προϋπολογισμό 4,5 εκατ. ευρώ και προγραμματίζεται να υλοποιηθεί στα πλαίσια της χρηματοδότησης του Β΄ Ταμείου Συνοχής, από τον lούνιο 2005 έως τον Απρίλιο 2006. Η αντίστοιχη Αίτηση χρηματοδότησης έχει αποσταλεί για έγκριση στην Ε.Ε. με το 68983/ΕΥΔ & ΠΤΣ 1302/16-10-2003 /ΥΠΟΙΟ.
      3. Το έργο εκσυγχρονισμού του συστήματος σηματοδότησης, προγραμματίζεται να υλοποιηθεί στα πλαίσια του Μέτρου 2.5 του Επιχειρησιακού Προγράμματος «Σιδηρόδρομοι, Αεροδρόμια, Αστικές Συγκοινωνίες» του Γ΄ ΚΠΣ και περιλαμβάνει την υλοποίηση του επιπέδου 1 του συστήματος αυτόματης προστασίας συρμών ETCS, δηλαδή του συνδυασμού φωτεινής σηματοδότησης με επανάληψη των σημάτων στο θάλαμο μηχανοδήγησης με χρήση ηλεκτρονικών μονάδων γραμμής και ραδιοφάρων. Η εφαρμογή του ανωτέρω συστήματος που προϋπολογίζεται σε 690.000 ευρώ, προγραμματίζεται να υλοποιηθεί από τον Απρίλιο 2006 έως το Σεπτέμβριο 2008. Η αντίστοιχη Αίτηση χρηματοδότησης έχει υποβληθεί από την ΕΡΓΟΣΕ προς την Ειδική Υπηρεσία Διαχείρισης με το 32141/14-5-2004 έγγραφό της.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
    8. Στις με αριθμό 1391/19-6-04 ερώτηση και 922/15-6-04 αναφορά των Βουλευτών κυρίων Ιωάννου Πλακιωτάκη και Μιχάλη Καρχιμάκη δόθηκε με το υπ’ αριθμ. Γ.Π. 57997/1-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.1391/9-6-2004 ερώτηση και 922/15-6-2004 αναφορά που κατατέθηκαν στη Βουλή από τους Βουλευτές κ.κ. Ι. Πλακιωτάκη και Μ. Καρχιμάκη σχετικά με την οργάνωση και λειτουργία του Περιφερειακού Ιατρείου Χανδρά του Δήμου Λεύκης, Ν. Λασιθίου, σας γνωρίζουμε τα εξής:
      Στο Περιφερειακό Ιατρείο Χανδρά πρoβλέπεται μία θέση αγροτικού ιατρού. Όσον αφορά τη σύσταση δεύτερης θέσης αγροτικού ιατρού αυτή δεν είναι εφικτή προς το παρόν δεδομένου ότι ο αριθμός προσλήψεων ιατρών υπηρεσίας υπαίθρου είναι ορισμένος.
      Αναμένεται όμως η έγκριση πίστωσης για επιπλέον θέσεις αγροτικών ιατρών και από το επόμενο έτος το Υπουργείο Υγείας και Κοινωνικής Αλληλεγγύης θα έχει τη δυνατότητα κατά περίπτωση και όπου υπάρχει άμεση ανάγκη να τοποθετείται και δεύτερος αγροτικός ιατρός.
      Επιπρόσθετα σας γνωρίζουμε ότι στα Περιφερειακά Ιατρεία δεν πρoβλέπoνται οργανικές θέσεις Νοσηλευτικού προσωπικού. Οι ανάγκες των Περιφερειακών Ιατρείων καλύπτονται από τα Κέντρα Υγείας και τα Νοσοκομεία στα οποία υπάγονται.
      Ας σημειωθεί ότι ο συνολικός σχεδιασμός για την κάλυψη των υγειονομικών αλλαγών της χώρας θα στηριχθεί στη δημιουργία του χάρτη υγείας, έργο το οποίο υποτίθεται ότι έπρεπε να ολοκληρώσει η προηγούμενη πολιτική ηγεσία του Υπουργείου Υγείας και Κοινωνικής Αλληλεγγύης, όπως άλλωστε είχε ανακοινωθεί προεκλογικά.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
    9. Στην με αριθμό 1385/9-6-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 54313/ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1385/9-6-04 την οποία κατέθεσε η Βουλευτής κα Ευαγγελία Σχοιναράκη-Ηλιάκη και αφορά στην πρόσληψη προσωρινών αναπληρωτών και ωρομισθίων μουσικών ειδικεύσεων στα Μουσικά Σχολεία, σας γνωρίζουμε ότι γίνονται οι απαραίτητες ενέργειες προκειμένου οι καθηγητές να προσληφθούν με την έναρξη του σχολικού έτους 2004-2005.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    10. Στην με αριθμό 1349/18-6-04 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 53263-ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1349/8-6-2004 την οποία κατέθεσε ο Βουλευτής κ. Ν. Koρτσάρης και αφορά στην αναγνώριση της προϋπηρεσίας των προσωρινών αναπληρωτών και ωρομισθίων εκπαιδευτικών στα Τ.Ε.Ε. μαθητείας του Ο.Α.Ε.Δ., σας γνωρίζουμε τα ακόλουθα:
      Σύμφωνα με το άρθρο 6 παρ. 34 του Ν.3027/2002 (ΦΕΚ 152 τ.Α΄ /28.6.2002), ως προϋπηρεσία προσωρινού αναπληρωτή ή ωρομισθίου εκπαιδευτικού για ένταξη στον ενιαίο πίνακα αναπληρωτών του ανωτέρω νόμου, νοείται αυτή που προσφέρθηκε ανεξάρτητα από τον φορέα πρόσληψης: α) στα δημόσια σχολεία Πρωτοβάθμιας και Δευτεροβάθμιας Εκπαίδευσης, αρμοδιότητας του Υπουργείου Εθνικής Παιδείας και Θρησκευμάτων, β) στα Μουσικά Σχολεία, γ) στα Τμήματα Αθλητικών Διευκολύνσεων, δ) στις Σχολικές Μονάδες Ειδικής Αγωγής, ε) στα Ναυτικά Λύκεια, στ) στα Μεταλυκειακά Προπαρασκευαστικά Κέντρα, ζ) στα Ολοήμερα Σχολεία Πρωτοβάθμιας Εκπαίδευσης, η) στα Εκκλησιαστικά Σχολεία, θ) στη Σιβιτανίδειο Δημόσια Σχολή Τεχνών και Επαγγελμάτων, ι) σε θέσεις μονίμων εκπαιδευτικών πριν από την αποχώρησή τους, ια) για την εφαρμογή του προγράμματος της Ολυμπιακής Εκπαίδευσης, ιβ) για την εφαρμογή των προγραμμάτων ενισχυτικής διδασκαλίας και πρόσθετης διδακτικής στήριξης.
      Η προϋπηρεσία στα Τ.Ε.Ε. του Ο.Α.Ε.Δ. δεν εμπίπτει στις παραπάνω διατάξεις.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    11. Στις με αριθμό 1377/9-6-04 και 1452/15-6-04 ερωτήσεις του Βουλευτή κ. Αποστόλου Φωτιάδη δόθηκε με το υπ’ αριθμ. 54312/ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 1377/9-6-04 και 1452/15-6-04 τις οποίες κατέθεσε ο Βουλευτής κ. Aπόστολoς Φωτιάδης σχετικά με τη διδασκαλία της Χημείας στο Λύκειο, σας γνωρίζουμε ότι η πρόταση της Ένωσης Ελλήνων Χημικών θα ληφθεί υπόψη κατά τη συζήτηση για την αναμόρφωση των Προγραμμάτων Σπουδών στο Λύκειο και τον τρόπο πρόσβασης των μαθητών στην Τριτοβάθμια Εκπαίδευση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    12. Στην με αριθμό 1356/8-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 7017/4/4348/30-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Αλαβάνος, σε ό,τι μας αφορά, σας γνωρίζουμε ότι, σύμφωνα με το σχεδιασμό Ολυμπιακής Ασφάλειας, για την αντιμετώπιση χημικών-βιολογικών-ραδιολογικών-πυρηνικών (Χ.Β.Ρ.Π.) απειλών κατά τη διάρκεια των Ολυμπιακών Αγώνων, προβλέπεται η εγκατάσταση-διάθεση σε σημαντικές εγκαταστάσεις τηλεμετρικών ανιχνευτικών συστημάτων και φορητών ανιχνευτικών συστημάτων (Pagers και ταυτοποιητές), που ανιχνεύουν την ύπαρξη ραδιολογικών-πυρηνικών παραγόντων, για την πραγματοποίηση σχετικών ελέγχων.
      Το αστυνομικό προσωπικό, που θα διενεργεί τους ελέγχους, θα είναι εκπαιδευμένο για το σκοπό αυτό, προκειμένου κατά τη διάρκεια των ελέγχων εξακρίβωσης η ακολουθούμενη διαδικασία να είναι σύντομη και να μην υφίστανται ταλαιπωρία τα άτομα, που έχουν υποβληθεί σε ιατρικές εξετάσεις για οποιαδήποτε πάθηση, με χρήση ραδιοϊσοτόπων.
      Πέραν αυτών πρέπει να επισημάνουμε ότι, στο πλαίσιο του σχεδίου αντιμετώπισης Χ.Β.Ρ.Π. απειλών, η Ελληνική Επιτροπή Ατομικής Ενέργειας (Ε.Ε.Α.Ε.), ως κύριος επιχειρησιακός και καθ’ ύλην αρμόδιος φορέας στη διαχείριση ραδιολογικών-πυρηνικών απειλών, θα συνδράμει ανάλογα το προσωπικό των εγκαταστάσεων που θα χειρίζεται τα συστήματα ανίχνευσης.
      Τέλος σας πληροφορούμε ότι δεν έχει περιέλθει σε γνώση της αρμόδιας Διεύθυνσης Ασφαλείας Ολυμπιακών Αγώνων το αναφερόμενο στην ερώτηση έγγραφο της Ελληνικής Επιτροπής Ατομικής Ενέργειας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
    13. Στις με αριθμό 1377/9-6-04 και 1425/15-6-04 ερωτήσεις του Βουλευτή κ. Απόστολου Φωτιάδη δόθηκε με το υπ’ αριθμ. 54312/ΙΗ/30-6-04/1-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 1377/9-6-04 και 1452/15-6-04 τις οποίες κατέθεσε ο Βουλευτής κ. Απόστολος Φωτιάδης σχετικά με τη διδασκαλία της Χημείας στο Λύκειο, σας γνωρίζουμε ότι η πρόταση της Ένωσης Ελλήνων Χημικών θα ληφθεί υπόψη κατά τη συζήτηση για την αναμόρφωση των Προγραμμάτων Σπουδών στο Λύκειο και τον τρόπο πρόσβασης των μαθητών στην Τριτοβάθμια Εκπαίδευση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    14. Στις με αριθμό 1416/10-6-04 και 1587/21-6-04 ερωτήσεις των Βουλευτών κυρίων Μαρίας Δαμανάκη, και Ευάγγελου Πολύζου δόθηκε με το υπ’ αριθμ.  284/29-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Μ. Δαμανάκη, Ε. Πολύζος, για τα θέματα της αρμοδιότητάς μας, σας πληροφορούμε τα εξής:
      Η Δ/νση Εισροών Φυτικής Παραγωγής του Υπουργείου ελέγχει τους πόρους βαμβακιού και καλαμποκιού που είτε εισάγονται ή παράγονται στη χώρα μας για τυχόν προσμίξεις με Γενετικά Tρoπoπoιημένους (Γ.Τ.) σπόρους ή οργανισμούς με βάση την ΚΥΑ 332657/16-02-2001 «Τεχνικός κανονισμός πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργουμένων φυτικών ειδών για την παρουσία προσμίξεων από  γενετικά τροποποίησης σπόρους».
      Σχετικά με τους σπόρους βαμβακιού 31 σπορομερίδες βρέθηκαν από τον έλεγχο να περιέχουν προσμίξεις γενετικής τροποποίησης μη αποδεκτής από την Ευρωπαϊκή Επιτροπή. Αυτές δεν ετέθησαν σε εμπορία, δεσμεύθηκαν και δεν εσπάρησαν, σύμφωνα δε με τα οριζόμενα στην παραπάνω ΚΥΑ είτε επανεξήχθησαν ή καταστράφηκαν ή ευρίσκονται στην διαδικασία αυτή.
      Σχετικά με τους σπόρους υβριδίων καλαμποκιού μετά από τα τελεσίδικα αποτελέσματα βρέθηκαν έξι (6) σπορομερίδες με προσμίξεις Γ. Τ σπόρων ή οργανισμών πέραν των ορίων που επιτρέπειη παραπάνω ΚΥ Α.
      Δύο (2) σπορομερίδες από αυτές είχαν σπαρεί διότι συνοδεύονταν από επίσημα πιστοποιητικά των Υπηρεσιών πιστοποίησης του Κράτους από το οποίο προήρχοντο σύμφωνα με τις ισχύουσες διαδικασίες της παραπάνω ΚΥΑ. Οι καλλιέργειες της πρώτης καταστράφηκαν με ευθύνη της εταιρίας υπό την επίβλεψη των Τοπικών μας Υπηρεσιών (ΚΕΠΠΥΕΛ). Η ίδια εταιρία αποζημίωσε τους παραγωγούς των οποίων καταστράφηκαν οι καλλιέργειες. Οι καλλιέργειες εντοπίστηκαν στην πλειονότητά τους στο Ν. Δράμας (1058 στρ.) ενώ στις άλλες περιοχές έφθασαν τα 125 στρέμματα.
      Αναφορικά με τη δεύτερη σπορομερίδα του υβριδίου καλαμποκιού και μετά την γνωστοποίηση των τελεσίδικων αποτελεσμάτων για προσμίξεις με Γ.Τ σπόρους. ή οργανισμούς, τροποποίησης μη εγκεκριμένης ακόμη από την Ε.Ε, δόθηκε εντολή άμεσα από την αρμόδια Υπηρεσία του Υπουργείου, σύμφωνα με τις διατάξεις της παραπάνω ΚΥA, να καταστραφούν όλες οι καλλιέργειες και οι εργασίες αυτές βρίσκονται σε εξέλιξη. Σ’ όλες τις περιπτώσεις σπόροι που δεν σπάρθηκαν θα επανεξαχθούν ή θα καταστραφούν.
      Ο Υφυπουργός
      Ε. ΜΠΑΣΙΑΚΟΣ»
    15. Στην με αριθμό 1476/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 11339/1-7-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Β. Κεγκέρογλου, σας πληροφορούμε τα εξής:
      Με δεδομένη τη σημερινή πραγματικότητα, η ίδρυση Βιοτεχνικού Πάρκου (ΒΙΟ.ΠΑ.) στη Φοινικιά Ηρακλείου αποτελεί έργο ιδιαίτερης σημασίας για την οικονομία και την απασχόληση. Όμως, μετά από την εξέταση του φακέλου που υποβλήθηκε από τον φορέα ΝΕΑ ΒΕΠΕ ΗΡΑΚΛΕΙΟΥ Α.Ε., η προς απαλλοτρίωση έκταση με σκοπό την εξασφάλιση της γης για το προς έγκριση ΒΙΟ.ΠΑ. κρίνεται μεγάλη, τόσο ποσοστιαία όσο και αριθμητικά. Το γεγονός αυτό πιθανόν να δημιουργήσει ανυπέρβλητα εμπόδια στη δημιουργία και λειτουργία του ΒΙΟ.ΠΑ.
      Αναλυτικότερα, είναι πιθανόν να αντιδράσουν οι 30 περίπου ιδιοκτήτες της γης με έρεισμα το ότι, από γενικότερες διατάξεις όπως το Σύνταγμα, η απαλλοτρίωση ατομικής ιδιοκτησίας επιτρέπεται σε εξαιρετικές περιπτώσεις για λόγους γενικότερου δημόσιου συμφέροντος, πράγμα το οποίο δεν προκύπτει εμφανώς στη συγκεκριμένη περίπτωση.
      Επίσης, η διαδικασία των απαλλοτριώσεων θα δημιουργήσει καθυστερήσεις και ίσως να μην επιτρέψει την εμπρόθεσμη ολοκλήρωση των έργων στο πλαίσιο προθεσμιών που θέτει το Επιχειρησιακό Πρόγραμμα της Περιφέρειας και ο Νόμος 2545/97 περί «Βιομηχανικών και Επιχειρηματικών Περιοχών».
      Κατά συνέπεια, η έγκριση του προτεινόμενου επενδυτικού σχεδίου και, κατά συνέπεια, η υπογραφή της αντίστοιχης Κοινής Υπουργικής Απόφασης, δεν είναι δυνατή επί του παρόντος εάν δεν επιλυθεί διεξοδικά το θέμα της απόκτησης της γης το οποίο εκτιμάται ότι στην παρούσα κατάσταση αποτελεί εμπόδιο για την υλοποίηση του έργου.
      Εφόσον επιλυθεί το παραπάνω θέμα, το προτεινόμενο επιχειρηματικό σχέδιο θα είναι δυνατό να εξετασθεί εκ νέου.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
    16. Στις με αριθμό 1406,1407, 1411/10-6-04 ερωτήσεις των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 34335/30-6-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, και στα πλαίσια των αρμοδιοτήτων μας, σας πληροφορούμε ότι το ΥΠΕΣΔΔΑ επιχορήγησε το Δήμο Αξιούπολης από την ΣΑΤΑ έτους 2004 με τα ποσά των 60.000 €, για την αντιμετώπιση έκτακτων αναγκών από θεομηνίες και των 6.911,65€ για την επισκευή και συντήρηση σχολικών κτιρίων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
    17. Στην με αριθμό 988/25-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 269/5-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Φωτιάδης, για τα θέματα της αρμοδιότητάς μας, σας πληροφορούμε τα εξής:
      1. Το Υπουργείο Αγροτικής Ανάπτυξης και Τροφίμων (Δ/νση Ανάπτυξης Δασικών Πόρων) δεν είναι αρμόδιο για την υλοποίησή των προγραμμάτων INTERREG III.
      2. Η κοινή πρόταση του Δήμου Τριγώνου και της Νομαρχίας Έβρου «Δράση προστασίας και Διαχείρισης κοινού οικοσυστήματος Παραποτάμιου Δάσους ποταμού Άρδα» δεν έχει κοινοποιηθεί ούτε στην ως άνω αρμόδια Υπηρεσία του Υπουργείου Αγροτικής Ανάπτυξης και Τροφίμων ούτε στις αρμόδιες Περιφερειακές Δασικές Υπηρεσίες (Δ/νση Δασών Νομού Έβρου, Δασαρχείο Διδυμοτείχου).
      Ο Υφυπουργός
      Ε. ΜΠΑΣΙΑΚΟΣ»
    18. Στην με αριθμό 1379/9-6-04 ερώτηση των Βουλευτών κυρίων Τάκη Τσιόγκα και Αντωνίου Σκυλλάκο δόθηκε με το υπ’ αριθμ. Φ. 5647/11612/30-6-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απατώντας στην ανωτέρω ερώτηση, που κατέθεσαν οι βουλευτές κ.κ. Τ ακης Τσιόγκας και Αντώνης Σκυλλάκος, θέτουμε υπόψη σας τα εξής:
      Η κα Bασιλίκα Βαγενά, Αλβανικής καταγωγής και υπηκοότητας, υπέβαλε αίτηση κτήσης της Ελληνικής Ιθαγένειας στις 20-3-2002.
      Ο σύζυγός της, πολιτικός πρόσφυγας, Σωτήριος Βαγενάς του Νικολάου, ανέκτησε την Ελληνική Ιθαγένεια με την αριθμ. Φ. 97187/18052/2-8-2002 απόφαση του Υπουργού Εσωτερικών, Δημόσιας Διοίκησης και Αποκέντρωσης, η οποία δημοσιεύθηκε στο ΦΕΚ 1209/18-9-2002. Με το. αριθμ. Φ. 5647/24550/10-10-2002 έγγραφό μας, ενημερώσαμε τις αρμόδιες υπηρεσίες και τα μέλη της οικογενείας του για την ανάκτηση της Ελληνικής του Ιθαγένειας και με ταυτάριθμο έγγραφό μας, διαπιστώσαμε την Ελληνική Ιθαγένεια των τέκνων του.
      Με το αριθμ. Φ. 5647/6382/5-11-2002 επισυναπτόμενο έγγραφό μας, ζητήσαμε από την κ. Βαγενά συγκεκριμένα δικαιολογητικά προκειμένου να καθορίσουμε την Ελληνική της Ιθαγένεια σύμφωνα με τις διατάξεις του άρθρου 4 του Ν.Δ 3370/1955 (Κώδικα Ελληνικής Ιθαγένειας) λόγω γάμου με έλληνα πολίτη.
      Η κ. Βαγενά δεν προσκόμισε μέχρι σήμερα τα ζητηθέντα δικαιολογητικά και ως εκ τούτου δεν έχει εκδοθεί η σχετική διαπιστωτική πράξη που προβλέπεται από τις διατάξεις του άρθρου 69 παρ. 3 του Ν. 2910/2001.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    19. Στις με αριθμό 1386/9-6-04, 1455/15-6-04, 1388/18-6-04 ερωτήσεις των Βουλευτών κυρίων Μιχάλη Καρχιμάκη και Απόστολου Φωτιάδη αντίστοιχα δόθηκε με το υπ’ αριθμ. Β 620/29-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμ. πρωτ. 1386/09-06-04, 1455Ι15-06-04, και 1388/18-06-04που κατέθεσαν στη Βουλή οι Βουλευτές κ. κ. Μιχ. Καρχιμάκης και Aπόστολος Φωτιάδης αντίστοιχα, σύμφωνα και με το αριθμ. πρωτ. ΥΠΑ/Δ13/A/24993/971/21-06-04 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Το Υπουργείο Μεταφορών - Επικοινωνιών και η ΥΠΑ, αξιοποιώντας τις διατάξεις του Κοινοτικού Κανονισμού 2408/92, προχώρησαν στην εφαρμογή Προγραμμάτων «επιβολής υποχρεώσεων παροχής δημόσιας υπηρεσίας» σε συγκεκριμένες γραμμές στο εσωτερικό της Ελλάδας και, μεταξύ αυτών, στις γραμμές Άκτιο - Σητεία και Αλεξανδρούπολη - Σητεία.
      2. Οι απαιτήσεις για τις εν λόγω υποχρεώσεις παροχής δημόσιας υπηρεσίας δημοσιεύθηκαν στην Επίσημη Εφημερίδα των Ευρωπαϊκών Κοινοτήτων (C 164 της 10ης lουλίου 2002), εξακολουθούν να ισχύουν και ουδέποτε καταργήθηκαν.
      3. Για τις συγκεκριμένες γραμμές έχει προκηρυχθεί Διαγωνισμός, για την περίοδο 2ο εξάμηνο 2004 έως 2007 ο οποίος ευρίσκεται σε εξέλιξη - τα δε αποτελέσματά του αναμένονται εντός των προσεχών ημερών.
      Καταβάλλεται κάθε δυνατή προσπάθεια, προκειμένου να υπάρξει αδιάλειπτη συνέχεια στην λειτουργία των γραμμών αυτών.
      Ο Υπουργός
      ΜΙΧΑΛΗΣ ΛΙΑΠΗΣ»
    20. Στην με αριθμό 1283/4-6-04 ερώτηση των Βουλευτών κυρίων Βασιλείου Οικονόμου, Μιχάλη Καρχιμάκη, Αναστασίου Σιδηρόπουλου, Κων/νου Τσίμα, Ευαγγελίας Σχοιναράκη-Ηλιάκη και Παναγιώτη Ρήγα δόθηκε με το υπ’ αριθμ. Φ. 900α/4094/7256/29-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1283/04-06-2004 Ερώτησης, που κατέθεσαν οι Βουλευτές κ.κ. Βασίλης Οικονόμου, Μιχάλης Καρχιμάκης, Αναστάσιος Σιδηρόπουλος, Κωνσταντίνος Τσίμας, Παναγιώτης Ρήγας και η κα Ευαγγελία Σχοιναράκη-Ηλιάκη, με θέμα το πρόγραμμα ναυπήγησης Κορβετών του Π.Ν. στα Ναυπηγεία Ελευσίνας, σας γνωρίζουμε τα ακόλουθα:
      Η στήριξη της εγχώριας αμυντικής βιομηχανίας είναι αυτονόητη και αποτελεί στρατηγική επιλογή πρωταρχικής σημασίας της Ηγεσίας του Υπουργείου Εθνικής Αμύνης, με σεβασμό παράλληλα στις διαδικασίες και με προσήλωση στα κριτήρια που θέτει το σχετικό νομοθετικό πλαίσιο, ώστε να διασφαλίζονται τα εχέγγυα της διαφάνειας, της αντικειμενικότητας, του δημοσίου συμφέροντος και των επιχειρησιακών απαιτήσεων. Κάτω από αυτό το πλαίσιο επανεξετάζεται το ναυπηγικό πρόγραμμα του ΠΝ με συμμετοχή όλου του ναυπηγικού δυναμικού της χώρας.
      Η εγκατάλειψη της εγχώριας βιομηχανίας έγινε από τις Κυβερνήσεις του ΠΑΣΟΚ, όπως π.χ. το ναυπηγείο Νεωρίου Σύρου, στο οποίο από το 1997 έως το Φεβρουάριο του έτους 2004, δεν είχε ανατεθεί καμία εργασία, ή όπως η αδιαφανής πώληση των ΕΝΑΕ, με αποτέλεσμα τη σημερινή τους κατάσταση. Το όψιμο ενδιαφέρον του ΠΑΣΟΚ για τα ναυπηγεία και τους εργαζομένους σε αυτά, δεν πείθει, αφού ως κυβέρνηση το χαρακτηριστικό της πολιτικής του ήταν η οικονομικοπολιτική διαπλοκή και η αδιαφάνεια.
      Αντίθετα η σημερινή Κυβέρνηση από το δεύτερο μήνα που ανέλαβε την διακυβέρνηση ανέθεσε το πρόγραμμα εκσυγχρονισμού των πλοίων ναρκοπολέμου στο ναυπηγείο Νεωρίου Σύρου, με αποτέλεσμα την εισροή στο ναυπηγείο και κατ’ επέκταση στην τοπική κοινωνία 1.000.000 €, προγραμματίζει δε την ανάθεση έργου σύμφωνα με το πρόγραμμά της, επ’ ωφελεία των Ε.Δ., της εθνικής μας οικονομίας και των εργαζομένων.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      21. Στην με αριθμό 595/7-5-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 19/24-5-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης που κατέθεσε ο Βουλευτής κ. Μάνος Φραγκιαδουλάκης αναφορικά με την ανέγερση του Δικαστικού Μεγάρου Ηρακλείου, επισημαίνεται ότι: Η διαδικασία ανέγερσης του ως άνω Δικαστικού Μεγάρου δεν δύναται να ξεκινήσει, εάν δεν περιέλθει στην κυριότητα του Υπουργείου Δικαιοσύνης ή του ΤΑ.Χ.ΔΙ.Κ. το επιλεγέν οικόπεδο και εάν δεν διασφαλισθούν οι πόροι για την αποπληρωμή του.
      Με την υπ΄ αριθμ. 532/03 απόφαση του Μονομελούς Πρωτοδικείου Ηρακλείου, έχει καθορισθεί η προσωρινή τιμή μονάδος των ακινήτων, συνολικής έκτασης 16.999,9 τ.μ,. επί των οποίων πρόκειται να ανεγερθεί το Δικαστικό Μέγαρο, η απαλλοτρίωση των οποίων κηρύχθηκε με την υπ' αριθμ. 237/Φ.2012/5-2-20Ο3 απόφαση του Γενικού Γραμματέα Περιφέρειας Κρήτης.
      Δεδομένου ότι η εν λόγω απαλλοτρίωση κηρύχθηκε υπέρ του ΤΑ.Χ.ΔΙ.Κ και με δαπάνη του Δημοσίου, το Υπουργείο Δικαιοσύνης ενέταξε ήδη στην από 20-5-2004 πρότασή του προς το Υπουργείο Οικονομίας και Οικονομικών για την κατάρτιση Προγράμματος Δημοσίων Επενδύσεων 2004, κονδύλι ύψους 5.285.000 ευρώ για τις δαπάνες της απαλλοτρίωσης αυτής. Η αποδοχή της πρότασης εκκρεμεί.
      Σε κάθε πάντως περίπτωση, επισημαίνεται ότι εκκρεμεί, επίσης, ενώπιον του ΣΤ΄ τμήματος του Συμβουλίου της Επικρατείας η από 2/6/03 αίτηση ακύρωσης της Αικατερίνης Σερπετσιδάκη κατά της προαναφερθείσας απόφασης του Γενικού Γραμματέα Περιφέρειας Κρήτης, η συζήτηση της οποίας αναβλήθηκε για τις 15/11/2004.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      22. Στην με αριθμό 591/7-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 18/21-5-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης του Βουλευτή κ. Δημήτρη Πιπεργιά σχετικά με την αποζημίωση εργαζομένων της εταιρίας «ΕΛΛΕΝΙΤ Α.Ε.», και σε ό,τι αφορά στο Υπουργείο Δικαιοσύνης, σας επισημαίνουμε ότι: Οι αποφάσεις των Πολιτικών Δικαστηρίων εκτελούνται με πρωτοβουλία και εmμέλεια των διαδίκων, σύμφωνα με τη διαδικασία που ορίζεται στον Κώδικα Πολιτικής Δικονομίας. Ο Υπουργός Δικαιοσύνης δεν νομιμοποιείται να κινήσει τη διαδικασία της αναγκαστικής εκτέλεσης ούτε να επέμβει σ' αυτή.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      23. Στην με αριθμό 575/7-5-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 17/24-5-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης που κατέθεσε η Βουλευτής κ. Ευαγγελία Σχοιναράκη-Ηλιάκη αναφορικά με την ανέγερση του Δικαστικού Μεγάρου Ηρακλείου επισημαίνεται ότι: Η διαδικασία ανέγερσης του ως άνω Δικαστικού Μεγάρου δεν δύναται να ξεκινήσει, εάν δεν περιέλθει στην κυριότητα του Υπουργείου Δικαιοσύνης ή του ΤΑ.Χ.ΔΙ.Κ. το επιλεγέν οικόπεδο και εάν δεν διασφαλισθούν οι πόροι για την αποπληρωμή του.
      Με την υπ' αριθμ. 532/03 απόφαση του Μονομελούς Πρωτοδικείου Ηρακλείου, έχει καθορισθεί η προσωρινή τιμή μονάδος των ακινήτων, συνολικής έκτασης 16.999,9 τ.μ,. επί των οποίων πρόκειται να ανεγερθεί το Δικαστικό Μέγαρο, η απαλλοτρίωση των οποίων κηρύχθηκε με την υπ' αριθμ. 237/Φ.2012/5-2-2003 απόφαση του Γενικού Γραμματέα Περιφέρειας Κρήτης.
      Δεδομένου ότι η εν λόγω απαλλοτρίωση κηρύχθηκε υπέρ του ΤΑ.Χ.ΔΙ.Κ. και με δαπάνη του Δημοσίου, το Υπουργείο Δικαιοσύνης ενέταξε ήδη στην από 20-5-2004 πρότασή του προς το Υπουργείο Οικονομίας και Οικονομικών για την κατάρτιση Προγράμματος Δημοσίων Επενδύσεων 2004, κονδύλι ύψους 5.285.000 ευρώ για τις δαπάνες της απαλλοτρίωσης αυτής. Η αποδοχή της πρότασης εκκρεμεί.
      Σε κάθε πάντως περίπτωση, επισημαίνεται ότι εκκρεμεί, επίσης, ενώπιον του ΣΤ΄ τμήματος του Συμβουλίου της Επικρατείας η από 2/6/03 αίτηση ακύρωσης της Αικατερίνης Σερπετσιδάκη κατά της προαναφερθείσας απόφασης του Γενικού Γραμματέα Περιφέρειας Κρήτης, η συζήτηση της οποίας αναβλήθηκε για τις 15/11/2004.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      24. Στην με αριθμό 511/5-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 103831/562/127Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ως άνω ερώτησης που κατατέθηκε από τον Βουλευτή κ. Γεώργιο Παπαγεωργίου, σχετικά με προβλήματα ρύπανσης του ποταμού Λήλαντα, σας γνωρίζουμε ότι:
      1. Το Τμήμα Βιομηχανιών, της Δ/νσης Ε.Α.Ρ.Θ. του Υ.ΠΕ.ΧΩ.Δ.Ε., ζήτησε από την Ειδική Υπηρεσία Επιθεωρητών Περιβάλλοντος (Ε.Υ.Ε.Π.) του Υ.ΠΕ.ΧΩ.Δ.Ε., να διοργανώσει και να διεξάγει, στο πλαίσιο των αρμοδιοτήτων της και σε συνεργασία με τις αρμόδιες υπηρεσίες της Νομαρχιακής Αυτοδιοίκησης Ευβοίας, πρόγραμμα επιτόπιων ελέγχων των βιομηχανικών μονάδων που διαθέτουν υγρά απόβλητα στον ποταμό Λήλα (αμέσως ή εμμέσως) προκειμένου να εντοπισθούν οι περιπτώσεις εκείνες που είναι υπεύθυνες για τη δημιουργία του προβλήματος ρύπανσης του ποταμού και να δρομολογηθούν λύσεις για την αντιμετώπισή του.
      2. Το Τμήμα Διαχείρισης Φυσικού Περιβάλλοντος της Δ/νσης Περ/κού Σχεδιασμού του Υ.ΠΕ.ΧΩ.Δ.Ε., στο πλαίσιο άσκησης των αρμοδιοτήτων του, δεν έχει απασχοληθεί κατά το παρελθόν με το θέμα λόγω του ότι η ευρύτερη περιοχή του Ληλάντιου πεδίου και των εκβολών του ποταμού Λήλα δεν αποτελεί περιοχή της οποίας ελέγχεται η καταλληλότητα προς ένταξη υπό διαμόρφωση ευρωπαϊκό οικολογικό δίκτυο Natura 2000.
      Ο Υπουργός
      Γ. ΣΟΥΦΛΙΑΣ»
      25. Στην με αριθμό 468/4-5-04ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 131940/118Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ανωτέρω σχετικού και σε ότι αφορά τις αρμοδιότητες του ΥΠΕΧΩΔΕ, σας γνωρίζουμε τα εξής:
      Σύμφωνα με το Ν. 2965/2001 (ΦΕΚ 27/Α/23.11.01) «Βιώσιμη Ανάπτυξη Αττικής και άλλες διατάξεις», οι βιομηχανικές, βιοτεχνικές εγκαταστάσεις και τα επαγγελματικά εργαστήρια που λειτουργούν στην Περιφέρεια Αττικής υποχρεούται να εφαρμόσουν μέτρα που να ανταποκρίνονται στις Βέλτιστες Διαθέσιμες Τεχνικές καθώς και συστήματα περιβαλλοντικής διαχείρισης μέχρι 23/11/2005.
      Στον ίδιο νόμο επιβάλλεται σε βιομηχανίες, βιοτεχνίες και επαγγελματικά εργαστήρια που χρησιμοποιούν υγρά καύσιμα η αντικατάσταση του υγρού καυσίμου με φυσικό αέριο, εντός ενός έτους από την ημερομηνία που θα είναι εφικτή η τροφοδοσία τους με αυτό.
      Επιπλέον, στο Επιχειρησιακό Πρόγραμμα «ΠΕΡΙΒΑΛΛΟΝ», του Γ΄ ΚΠΣ, το ΥΠΕΧΩΔΕ έχει εντάξει και έχει ξεκινήσει από τον Ιούλιο του 2003 να υλοποιεί έργο με τίτλο «Ανάπτυξη Επιχειρησιακού Σχεδίου για την Καταπολέμηση της Ατμοσφαιρικής Ρύπανσης στην Αθήνα», με προϋπολογισμό 676.200 Ευρώ.
      Το έργο, σύμφωνα με τις συμβατικές υποχρεώσεις του Αναδόχου, ολοκληρώνεται τον Ιούλιο του 2004 και έχει αντικείμενο τη διαμόρφωση σχεδίου δράσης για τη μείωση της ατμοσφαιρικής ρύπανσης στην ευρύτερη περιοχή της Αθήνας (συμπεριλαμβανομένης και της περιοχής Ασπροπύργου), σύμφωνα με τις απαιτήσεις της Οδηγίας 96/62.
      Οι προτάσεις που θα προκύψουν με την ολοκλήρωση του έργου θα αφορούν σε όλους τους τομείς που συντελούν στην ατμοσφαιρική ρύπανση όπως βιομηχανία, μεταφορές, κεντρική θέρμανση και θα αφορούν τόσο σε παρεμβάσεις όσο και σε μέτρα κανονιστικού χαρακτήρα.
      Κατόπιν τούτων η εφαρμογή όλων των παραπάνω μέτρων αναμένεται να συμβάλλει θετικά στην καταπολέμηση της ατμοσφαιρικής ρύπανσης και στην περιοχή του Ασπροπύργου.
      Ο Υπουργός
      Γ. ΣΟΥΦΛΙΑΣ»
      26. Στην με αριθμό 523/5-5-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 131Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ως άνω ερώτηση, σας ενημερώνουμε τα ακόλουθα:
      Για τον συγκεκριμένο χώρο, ολοκληρώθηκε πρόσφατα ένας διεθνής αρχιτεκτονικός διαγωνισμός, που είχε προκηρυχθεί τον Νοέμβριο του 2001.
      Υπήρξε πράγματι μία σοβαρή διαδικασία της οποίας τα αποτελέσματα δίνουν καλές ιδέες και ερεθίσματα που ίσως φανούν χρήσιμα για την διαμόρφωση της τελικής πρότασης, τα οποία όμως, δεν μπορούν να αποτελέσουν οποιαδήποτε δέσμευση, αφού επρόκειτο απλά για διαγωνισμό ιδεών.
      Μία από τις προδιαγραφές του διαγωνισμού ήταν πως ένα μικρό τμήμα του πάρκου θα πολεοδομηθεί (1.000 στρ. περίπου).
      Σήμερα, είναι δεδομένη η πολιτική βούληση να εξοικονομηθεί όσο το δυνατόν μεγαλύτερος ελεύθερος χώρος λαμβάνοντας υπόψη και το θέμα των πόρων που απαιτούνται για την δημιουργία και την συντήρηση του μητροπολιτικού πάρκου.
      Στόχος είναι οι πόροι που θα βρεθούν να επαρκούν απόλυτα, ώστε να μην υπάρξει καμία πολεοδόμηση στο πάρκο, σε κάθε όμως περίπτωση αν χρειαστεί, αυτή δεν θα υπερβεί την προβλεπόμενη από τον διαγωνισμό έκταση.
      Τέλος σας επισημαίνουμε ότι πράγματι ο ελεύθερος αυτός χώρος αποτελεί μία χρυσή ευκαιρία δημιουργίας ενός ουσιαστικού πνεύμονα πρασίνου και πρόθεσή μας είναι η όποια τελική πρόταση, να προέλθει μετά από διάλογο με όλους τους εμπλεκόμενους φορείς.
      Ο Υπουργός
      Γ. ΣΟΥΦΛΙΑΣ»
      27. Στην με αριθμό 534/6-5-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 103912/1370/133Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης, με αρ. 534, που κατατέθηκε στις 6-5-2004 από την Βουλευτή κα Ασημίνα Ξηροτύρη Αικατερινάρη και στο πλαίσιο των αρμοδιοτήτων μας, σας γνωρίζουμε τα εξής:
      1. Στο πλαίσιο της τρέχουσας εθνικής πολιτικής διαχείρισης των στερεών αποβλήτων (ΔΣΑ), το ΥΠΕΧΩΔΕ έχει καθορίσει τους ακόλουθους ειδικούς στόχους:
      - Δημιουργία συστημάτων ολοκληρωμένης ΔΣΑ σε όλες τις Περιφέρειες της Χώρας.
      - Σταδιακή μείωση της ποσότητας των βιοαποδομήσιμων αστικών αποβλήτων που οδηγούνται προς υγειονομική ταφή, στο πλαίσιο σχετικής εθνικής στρατηγικής, για την επίτευξη των ποσοτικών στόχων που προβλέπονται στην Κ.Υ.Α. 29407/3508/16-12-2002 (Μέτρα και όροι για την υγειονομική ταφή των αποβλήτων).
      - Καθιέρωση και εφαρμογή συστημάτων εναλλακτικής διαχείρισης στερεών αποβλήτων, στο πλαίσιο του Ν. 2939/2001, όπως υλικών συσκευασίας, ορυκτελαίων, ελαστικών, οχημάτων τέλους κύκλου ζωής, μπαταριών, αδρανών, ηλεκτρικού και ηλεκτρονικού εξοπλισμού.
     - Σύσταση ισχυρών φορέων κατασκευής και λειτουργίας των έργων διαχείρισης αποβλήτων.
     - Κάλυψη του συνόλου της χώρας με σύγχρονους Χώρους Υγειονομικής Ταφής Απορριμμάτων (ΧΥΤΑ) μέχρις το τέλος του 2008.
     - Έλεγχος της λειτουργίας των ανεξέλεγκτων χωματερών και σταδιακή εξάλειψή τους, μέχρι το τέλος της περιόδου υλοποίησης των σύγχρονων έργων ΔΣΑ.
     2. Οι ενέργειες για τη δημιουργία των προαναφερόμενων συστημάτων ολοκληρωμένης ΔΣΑ περιλαμβάνουν:
     - Σταδιακή υποβολή για ένταξη στο Ταμείο Συνοχής όλων των έργων Περιφερειακού Σχεδιασμού και ένταξη των μικρότερων έργων στα ΠΕΠ, ώστε να αξιοποιηθεί το σύνολο των πόρων.
     - Επιτάχυνση της ωρίμανσης των έργων με τη βοήθεια της «Μονάδας Τεχνικής Υποστήριξης για έργα υγρών και στερεών αποβλήτων (ΜΤΥ)» της Διαχειριστικής Αρχής του ΕΠΠΕΡ. Επίσης, τεχνική στήριξη κατά τη διάρκεια της κατασκευής και της λειτουργίας των έργων.
     3. Με βάση τα στοιχεία που διαθέτει το ΥΠΕΧΩΔΕ, η κατάσταση σχετικά με τα νέα έργα ΔΣΑ, συμπεριλαμβανόμενων των επεκτάσεων ΧΥΤΑ, έχει σήμερα ως εξής:
     3.1 Έργα υπό υλοποίηση (με εγκεκριμένη χρηματοδότηση και υπό δημοπράτηση - κατασκευή):
     - 35 νέοι ΧΥΤΑ
     - 8 ΣΜΑ (Σταθμοί Μεταφόρτωσης Απορριμμάτων)
     - 1 ΕΜΑΚ (Εργοστάσιο Μηχανικής Ανακύκλωσης)
     - 11 επεκτάσεις ΧΥΤΑ.
     3.2 Έργα στο στάδιο της έγκρισης χρηματοδότησης από το Ταμείο Συνοχής 2 (έχουν υποβληθεί και βρίσκονται στο στάδιο αξιολόγησης):
     - 12 ΧΥΤΑ
     - 21 ΣΜΑ
     - 1 ΕΜΑΚ
     - 11 ΚΑΥ
     - 3 επεκτάσεις ΧΥΤΑ.
     3.3. Έργα τα οποία έχουν την απαιτούμενη ωριμότητα και μπορούν να υποβληθούν για χρηματοδότηση:
     - 4 ΧΥΤΑ
     - 1 επέκταση ΧΥΤΑ
      4. Όσον αφορά ειδικότερα την Περιφέρεια Αττικής, τα έργα ΔΣΑ, που προβλέπονται από το σχετικό Περιφερειακό Σχεδιασμό, περιλαμβάνονται στην παραπάνω περίπτωση 3.2 (στάδιο έγκρισης από το Ταμείο-Συνοχής 2).
      Ο Υπουργός
      Γ. ΣΟΥΦΛΙΑΣ»
      28. Στην με αριθμό 519/5-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 173684/130Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω ερώτηση που κατατέθηκε από τον βουλευτή κ. Αθαν. Λεβέντη και σε ότι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής:
      Σε συνέχεια της από 20-10-2003 αποστολής της αίτησης συνδρομής από το ΥΠ.ΟΙΚ.Ο. του έργου «Αποχέτευση ακαθάρτων Ανατολικού και Δυτικού Τομέα Θριασίου πεδίου» στην Ευρωπαϊκή Ένωση, μας διαβιβάστηκε στις 5/12/2003 το με αρ. πρωτ. 75692/ΕΥΔ & ΠΤΣ 1521/12/11/2003 έγγραφο του ΥΠ.ΟΙΚ.Ο. με το οποίο ζητούνταν διασφαλίσεις ως προς την παραχώρηση στην Νομαρχία Δυτικής Αττικής της αρμοδιότητας κατασκευής του δευτερεύοντος δικτύου.
      Στις 19/1/2004 η Νομαρχία Δυτικής Αττικής μας απέστειλε τις αποφάσεις των συμβουλίων Ασπροπύργου, Μάνδρας, Ελευσίνας και Μαγούλας, σύμφωνα με τις οποίες δεν υπήρχε αντίρρηση για την εκχώρηση της αρμοδιότητας κατασκευής στην Νομαρχία δυτικής Αττικής βάση μελλοντικής σύναψης προγραμματικής σύμβασης.
      Τις αποφάσεις αυτές αποστείλαμε στο ΥΠ.ΟIΚ.Ο στις 28/1/2004 (έγγραφο ΕΥΔ ΕΠΠΕΡ με αρ. πρωτ. 171329).
      Στις 7/4/2004 μας διαβιβάστηκε το με αρ. πρωτ. 15583/ΕΥΔ&ΠΤΣ 151/26-3-2004 έγγραφο του ΥΠΟΙΚΟ με συνημμένο το έγγραφο με αρ. 116528-16/12/2003 της Ευρωπαϊκής Ένωσης στο οποίο μεταξύ των άλλων ζητείται η εκπόνηση ενός νομικού πλαισίου δέσμευσης για την εκχώρηση των αρμοδιοτήτων.
      Από το παραπάνω έγγραφο της Ευρωπαϊκής Ένωσης, το οποίο σας επισυνάπτουμε προκύπτει ότι η καθυστέρηση έγκρισης του έργου δεν οφείλεται μόνο στην μη υπογραφή μέχρι σήμερα της προγραμματικής σύμβασης, αλλά και στην μη ολοκλήρωση του ελέγχου έργων της ΕΥΔΑΠ που έχουν χρηματοδοτηθεί κατά την προηγούμενη περίοδο του Ταμείου Συνοχής.
      Το έγγραφο 15583/ΕΥΔ&ΠΤΣ 151/26-3-2004 διαβιβάστηκε στην Νομαρχία Δυτικής Αττικής στις 19-4-2004 (αρ. πρωτ. ΕΥΔ ΕΠΠΕΡ 173192).
      Στην συνέχεια η Υπηρεσία μας είχε συνεχή τηλεφωνική επικοινωνία με την Νομαρχία Δυτικής Αττικής στην προσπάθεια να επισπεύσει την διαδικασία εκπόνησης του σχεδίου της προγραμματικής σύμβασης έτσι ώστε να μην υπάρξει περαιτέρω καθυστέρηση στην έγκριση από την ΕΕ του συγκεκριμένου έργου.
      Η Νομαρχία Δυτικής Αττικής ζήτησε προφορικά την συνδρομή μας για την εκπόνηση του σχεδίου αυτού και παρόλο που η Διαχειριστική Αρχή του ΕΠΠΕΡ δεν είναι αρμόδια για την σύνταξη τέτοιων συμβάσεων, ούτε διατηρεί αρχείο, μετά από έρευνα μπορέσαμε να εξασφαλίσουμε και να αποστείλουμε με τηλεομοιοτυπία στις 11/4/2004 ένα δείγμα προγραμματικής σύμβασης.
      Συμπληρωματικά και για καλλίτερη ενημέρωσή σας σε ότι αφορά τα θέματα της ΕΥΔΑΠ σας καταθέτουμε το σχετικό έγγραφο (61/19-5-2004) της ΕΥΔΑΠ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      29. Στην με αριθμό 463/4-5-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Α.Π./881/Δ114/115Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφερόμενοι στην ως άνω ερώτηση με αρ. πρωτ. 463, σας γνωρίζουμε τα εξής:
      Το ΥΠΕΧΩΔΕ, αρμόδιο βάσει του κυρωτικού Νόμου του Πρωτοκόλλου του Κιότο για την εφαρμογή του Πρωτοκόλλου, (μηχανισμό του οποίου αποτελεί η εμπορία εκπομπών αερίων του θερμοκηπίου) έχει ξεκινήσει διαδικασία ενημέρωσης των εμπλεκομένων. επιχειρήσεων:
      - για τις υποχρεώσεις τους που προκύπτουν από την Οδηγία 2003/87/ΕΚ και
      - για την ανάγκη υποβολής σχετικής αίτησης για άδεια εκπομπής αερίων του θερμοκηπίου. Ήδη η αρμόδια Υπηρεσία του ΥΠΕΧΩΔΕ έχει δεχθεί σχετικά αιτήματα από ενδιαφερόμενες επιχειρήσεις.
      Αναγνωρίζοντας την σημασία που έχει για τις εμπλεκόμενες επιχειρήσεις το Εθνικό Σχέδιο κατανομής, συνεργαζόμαστε με το ΥΠΑΝ για την εκπόνησή του. Η εκπόνηση του Σχεδίου καθυστέρησε από το γεγονός ότι η εκτέλεση του σχετικού έργου που ανέθεσε το ΥΠΑΝ, κατόπιν διαγωνισμού στο πλαίσιο του Γ΄ Κοινοτικού Πλαισίου Στήριξης, βρίσκεται σε αναστολή λόγω της υποβολής σχετικής αίτησης ακύρωσης στο Συμβούλιο της Επικρατείας.
      Ως ΥΠΕΧΩΔΕ καταβάλλουμε κάθε προσπάθεια προκειμένου να προχωρήσει η εκπόνηση του σχεδίου.
      Τόσο κατά την εκπόνηση, όσο και πριν την αποστολή του Εθνικού Σχεδίου κατανομής στην Ευρωπαϊκή Επιτροπή, προβλέπεται διαβούλευση με τους εμπλεκόμενους φορείς και τις επί μέρους επιχειρήσεις, και υπάρχει η βούληση οι απόψεις τους να ληφθούν σοβαρά υπόψη, ώστε το Σχέδιο να τύχει της μεγαλύτερης δυνατής αποδοχής.
      Η προθεσμία που όριζε η Οδηγία 2003/87/ΕΚ για την ενσωμάτωσή της στο Εθνικό Δίκαιο έληξε στις 31-12-03, χωρίς η χώρα μας να ανταποκριθεί θετικά.
      Το ΥΠΕΧΩΔΕ απέστειλε επιστολή προς την Ευρωπαϊκή Επιτροπή, αναφορικά με την καθυστέρηση του νομοθετικού έργου της ενσωμάτωσης και την μη έγκαιρη υποβολή του Εθνικού Σχεδίου Κατανομής, ζητώντας την κατανόησή της για τον επιπλέον χρόνο που χρειάζεται, λόγω της αλλαγής της Κυβέρνησης, προκειμένου να παρθούν οι σημαντικές πολιτικές αποφάσεις που απαιτούνται για την εφαρμογή της Οδηγίας.
      Παράλληλα το ΥΠΕΧΩΔΕ συνέστησε Διυπουργική Ομάδα Εργασίας, με στελέχη των Υπουργείων ΠΕΧΩΔΕ και Ανάπτυξης, με αντικείμενο την κατάρτιση Σχεδίου Νομοθετήματος την εναρμόνιση του εθνικού δικαίου προς τις διατάξεις της Οδηγίας.
      Ο Υπουργός
      ΓΙΩΡΓΟΣ ΣΟΥΦΛΙΑΣ»
      30. Στην με αριθμό 439/4-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 110Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό πρωτοκόλλου 439, που κατατέθηκε στις 04.05.2004 από τον βουλευτή κ. Μιχ. Καρχιμάκη, σας ενημερώνουμε για τα ακόλουθα:
      Είναι πλέον κοινά αποδεκτό ότι το Εθνικό Κτηματολόγιο έφερε στην επιφάνεια πλήθος αδυναμιών της ελληνικής δημόσιας διοίκησης, των τελευταίων 100 χρόνων. Στο πλαίσιο αυτό, τα προβλήματα, που έχουν ανακύψει αναφορικά με τα δάση και τη δημόσια περιουσία, είναι ιδιαιτέρως σοβαρά και πολύπλοκα και δεν μπορεί να παρουσιαστεί μια λύση χωρίς να έχει γίνει η απαραίτητη προετοιμασία, όπου να έχουν συνεκτιμηθεί όλες οι πλευρές του θέματος.
      Η σχετική διάταξη για τα εκτός σχεδίου πόλεως δασικά εξετάζεται και αξιολογείται από το ΥΠΕΧΩΔΕ με τη σοβαρότητα και τη σύνεση, που απαιτείται, έτσι ώστε η θέση, που θα ληφθεί, να συμβάλλει αποφασιστικά στην (οριστική) επίλυση του πρoβλήματος.
      Ο Υπουργός
      Γ. ΣΟΥΦΛΙΑΣ»
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Τρίτης 21 Σεπτεμβρίου 2004. 
     ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 Κανονισμού της Βουλής)
     1.- Η με αριθμό 267/16-9-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Φούρα προς τον Υπουργό Οικονομίας και Οικονομικών, σχετικά με την απαλλαγή από κάθε αστική, διοικητική και ποινική ευθύνη για χρέη προς το δημόσιο, μελών διοικήσεων αθλητικών ανωνύμων εταιρειών κλπ.
     2.- Η με αριθμό 270/16-9-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου ΦΑΝΚΟ Α.Ε., τις απολύσεις εργαζομένων κλπ.
     3.- Η με αριθμό 271/16-9-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απολύσεις συμβασιούχων από τη Διεύθυνση Αλλοδαπών και Μετανάστευσης Αθηνών. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΙΚΑΙΡΩΝ ΕΠΕΡΩΤΗΣΕΩΝ
     Θα συζητηθεί η υπ’ αριθμόν 4/ 4/ 8.9.2004 επίκαιρη επερώτηση των Βουλευτών του ΠΑΣΟΚ κυρίων Μιχαήλ Παντούλα, Τηλέμαχου Χυτήρη, Γεωργίου Πασχαλίδη, Αθανασίου (Νάσου) Αλευρά, Ανδρέα Φούρα, Ευαγγέλου Αργύρη, Ιωάννη Διαμαντίδη, Δημητρίου Πιπεργιά, Φωτίου-Νικολάου Χατζημιχάλη, Πέτρου Κατσιλιέρη, Χαράλαμπου Καστανίδη και των κυριών Μαρίας Δαμανάκη και Αναστασίας-Συλβάνας Ράπτη προς την Υπουργό Εθνικής Παιδείας και Θρησκευμάτων σχετικά με τη λειτουργία των σχολείων εν όψει της έναρξης του νέου σχολικού έτους. 
     Με επιστολή ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτρης Ρέππας μας γνωστοποιεί ότι κατά τη συζήτηση της υπ’ αριθμόν 4/ 4/ 8.9.2004 επερώτησης αρμοδιότητας του Υπουργείου Εθνικής Παιδείας και Θρησκευμάτων, σχετικώς με τη λειτουργία των σχολείων εν όψει της έναρξης του νέου σχολικού έτους, Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Πέτρος Ευθυμίου.
     Το λόγο έχει ο πρώτος επερωτών κ. Μιχαήλ Παντούλας.  
     ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, πριν υποστηρίξω την υπό συζήτηση επίκαιρη επερώτηση για θέματα εκπαίδευσης, θεωρώ χρέος μου ως Έλληνας Βουλευτής και εκπαιδευτικός να αναφερθώ στον ομογενή δάσκαλο-σύμβολο τον Ιωάννη Κανίδη, ο οποίος δολοφονήθηκε μέσα στο σχολείο του κατά την πρόσφατη τρομοκρατική επίθεση στο Μπεσλάμ της Βόρειας Οσετίας. Μαζί με την έκφραση των συλλυπητηρίων προς τους οικείους του επιθυμώ να καταθέσω στη μνήμη του το βαθύτατο σεβασμό μου, γιατί με το θάνατό του επέλεξε να προσδιορίσει κατά τρόπο συγκλονιστικό το περιεχόμενο της αυταπάρνησης, της αφοσίωσης στο καθήκον και της υπέρτατης θυσίας. 
      Ένας Έλληνας της διασποράς προέβη σε μια πράξη πρωτοφανή για τα σημερινά δεδομένα και το αξιακό μας σύστημα, καταξιώνοντας και μ’ αυτόν τον τρόπο την ιστορική του πατρίδα πολύ πέραν των συνόρων της. Το Υπουργείο Παιδείας, συνεργαζόμενο με τις ομοσπονδίες των εκπαιδευτικών, τα πανεπιστήμια, τα ΤΕΙ και άλλους φορείς, εκτιμώ ότι οφείλει τη σπάνια αυτή πράξη αυτοθυσίας να την τιμήσει δεόντως και να την προβάλει στη νέα γενιά, πέραν των άλλων, και ως διαδικασία γνώσης και συνειδητοποίησης της οικουμενικότητας του Eλληνισμού.
      Με αφορμή το γεγονός ότι η σημερινή συζήτηση συμπίπτει με την πρώτη εβδομάδα λειτουργίας των σχολείων, νομίζω ότι είναι πρέπον, πρώτα και κύρια, εμείς εδώ από τη Βουλή των Ελλήνων να στείλουμε τις θερμές μας ευχές προς όλους τους εκπαιδευτικούς, τους γονείς και τους μαθητές που φοιτούν στα σχολεία μας, εντός και εκτός Ελλάδας, για γόνιμη και δημιουργική σχολική χρονιά.
      Κυρίες και κύριοι Βουλευτές, η φετινή σχολική χρονιά θα μπορούσε να ξεκινήσει με τους καλύτερους οιωνούς. Και τούτο όχι γιατί είναι όλα καλώς καμωμένα στην εκπαίδευση, όσο γιατί η περσινή, κυρίως, εμπειρία με την ολοκλήρωση των υπηρεσιακών μεταβολών πριν από τη λήξη του σχολικού έτους, την πρόσληψη του προσωπικού, με εξαίρεση τους ωρομίσθιους, πολύ πριν από την έναρξη της σχολικής χρονιάς, την κατά 80% περίπου ολοκλήρωση όλων των διαδικασιών για την εκτύπωση των νέων σχολικών βιβλίων, που παρέλαβαν προχθές οι μαθητές, από το Μάρτη του 2004, την για πρώτη φορά δυνατότητα σοβαρής λειτουργίας του Οργανισμού Επιμόρφωσης Εκπαιδευτικών και τόσα άλλα, όλα αυτά είχαν δημιουργήσει ελπίδες για ένα παραπέρα βήμα στη δημόσια εκπαίδευση, τουλάχιστον όσον αφορά τα εξωτερικά χαρακτηριστικά της.
      Σήμερα, η εικόνα, μετά από μια βδομάδα λειτουργίας των σχολείων, δεν είναι ασφαλώς ευχάριστη. Η Υπουργός Παιδείας και το σύνολο των πολιτικών στελεχών του Υπουργείου καταβάλλουν καθημερινά φιλότιμες προσπάθειες να παρουσιάσουν την κατάσταση ειδυλλιακή. Γράφει στο μήνυμά της η κυρία Υπουργός προς τους εκπαιδευτικούς στις 11 Σεπτεμβρίου 2004: «Το Υπουργείο Παιδείας έχει καταβάλει κάθε δυνατή προσπάθεια ώστε να καλυφθούν έγκαιρα οι εκπαιδευτικές ανάγκες και έτσι τα σχολεία να λειτουργήσουν από την πρώτη ημέρα ομαλά και εύρυθμα». Όλα, δηλαδή, ήταν καλά και ωραία στις 11 Σεπτεμβρίου.
      Τέσσερις ημέρες μετά, στις 15 Σεπτεμβρίου, θα τη διαψεύσει ο Υφυπουργός της, ο κ. Καλός, ο οποίος με έγγραφό του στις Διευθύνσεις και τα Γραφεία Δευτεροβάθμιας Εκπαίδευσης όλης της χώρας παραδέχεται ότι υπάρχουν λειτουργικά κενά στα σχολεία και καλεί τους νεοδιορισθέντες εκπαιδευτικούς να κάνουν αιτήσεις απόσπασης προς τις συγκεκριμένες περιοχές, εφόσον πλεονάζουν στις δικές τους. Πότε στ’ αλήθεια θα ολοκληρωθεί αυτή η διαδικασία και ποια αναστάτωση θα επιφέρει στα σχολεία; Τι τους εμπόδιζε να κάνουν όλες αυτές τις αλλαγές πριν από την έναρξη της νέας σχολικής χρονιάς;
      Οι υπηρεσίες του Υπουργείου Παιδείας με άλλο έγγραφό τους διαψεύδουν επίσης την Υπουργό Παιδείας, αφού παραδέχονται με αναλυτικούς πίνακες ανά νομό ότι τα σημερινά λειτουργικά κενά στην πρωτοβάθμια εκπαίδευση φτάνουν τα δύο χιλιάδες οκτακόσια. Η ΟΛΜΕ εκτιμά ότι τα λειτουργικά κενά στο χώρο της δευτεροβάθμιας είναι περίπου πέντε χιλιάδες. Η ΔΟΕ, πέραν από τα δύο χιλιάδες οκτακόσια λειτουργικά κενά, τονίζει –και είναι αλήθεια- ότι τα ολοήμερα σχολεία είναι στον αέρα, αφού λείπει το αναγκαίο προσωπικό των ειδικοτήτων, δηλαδή, ο πυρήνας του ολοήμερου σχολείου, οκτώ χιλιάδες περίπου εκπαιδευτικοί ωρομίσθιοι. Τα ειδικά σχολεία, όπως είναι τα μουσικά, τα καλλιτεχνικά, είναι χωρίς εκπαιδευτικούς. Τα σχολεία για παιδιά με αναπηρίες έχουν τεράστιες ελλείψεις. Προς δόξαν των φροντιστηρίων, καμία ενημέρωση για την πρόσθετη διδακτική στήριξη δεν υπάρχει μέχρι σήμερα. Σήμερα δεν λειτουργεί κανένα ολοήμερο σχολείο.
      Και επί τη ευκαιρία, ισχύουν οι δηλώσεις του Πρωθυπουργού για σχολεία-πάρκινγκ; Ισχύουν οι δηλώσεις του κ. Καλού ότι αυτά τα σχολεία είναι ξεπεσμός όπως λειτουργούν; Αν όντως ισχύουν, τότε είναι αληθινές οι δηλώσεις της κυρίας Υπουργού ότι το ολοήμερο σχολείο, με τη δομή και το πρόγραμμά του όπως ήταν τις προηγούμενες χρονιές, θα συνεχιστεί, θα αυξηθούν κατά τετρακόσια-πεντακόσια  τα σχολεία –για χίλια έλεγαν, αλλά δεν θα μιλήσουμε τώρα για τον αριθμό- διότι επιτελεί σημαντικό έργο;
    Και ερωτώ: Ποιος λέει την αλήθεια και ποιος λέει ψέματα; Στην τεχνική εκπαίδευση τα πράγματα είναι τραγικά. Εκπαιδευτικοί, γονείς, μαθητές αντιλαμβάνονται ότι το Υπουργείο Παιδείας δεν έχει άποψη. Δεν ξέρει τι θέλει. Δεν υποστηρίζουμε ότι δεν υπήρχαν αδυναμίες και προβλήματα. 
    Σήμερα όμως, με όσα ειπώθηκαν από την προηγούμενη χρονιά και κατά την έναρξη της νέας σχολικής χρονιάς, στα Τεχνικά Επαγγελματικά Εκπαιδευτήρια πλανάται δυστυχώς η αβεβαιότητα. Αλλά και τα επαγγελματικά λύκεια, τα οποία εξήγγειλε η Κυβέρνηση, συνοδεύονται από αοριστολογίες του Υφυπουργού κ. Καλού. Αποτέλεσμα; Η διαρροή του μαθητικού δυναμικού σε τραγικά επίπεδα, αλλά και το τεράστιο πρόβλημα που δημιουργείται ήδη στο διδακτικό προσωπικό. 
     Μπροστά σ’ αυτό το μεγάλο αδιέξοδο, το Υπουργείο Παιδείας επέλεξε ως απάντηση και αντίδραση την προχθεσινή, στις 14 Σεπτεμβρίου, συνέντευξη του Υφυπουργού Παιδείας. Είναι όμως αυτή η συνέντευξη ένα μνημείο αοριστίας, ασάφειας και επιπολαιότητας. 
     Ακούστε: Τι προτείνεται για να ενισχυθούν τα νυν ΤΕΕ; «Υλοποίηση όλων των ευρωπαϊκών προγραμμάτων που αφορούν την τεχνική εκπαίδευση. Δεύτερον, θα προτείνουμε στα συναρμόδια Υπουργεία να δοθεί η δυνατότητα της εισαγωγής κατά ένα ποσοστό των μαθητών των ΤΕΕ στις Σχολές Υπαξιωματικών των Ενόπλων Δυνάμεων, στις Σχολές Αστυφυλάκων και άλλες συναφείς σχολές».
     Αυτά, κύριε Υφυπουργέ, είναι τα μέτρα τα οποία θα στηρίξουν τα ΤΕΕ; 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Τα άμεσα. 
     ΜΙΧΑΗΛ ΠΑΝΤΟΥΛΑΣ: Και αν αυτά είχατε σκεφτεί πριν, γιατί δεν τα είπατε πριν ξεκινήσει η σχολική χρονιά; 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Πότε πριν; 
     ΜΙΧΑΗΛ ΠΑΝΤΟΥΛΑΣ: Θα σας παρακαλέσω πολύ να μη με διακόπτετε. 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Ολοκληρώστε, θα σας τα πω μετά. 
     ΜΙΧΑΗΛ ΠΑΝΤΟΥΛΑΣ: Και στον τομέα των επαγγελματικών λυκείων οι ίδιες αοριστίες. Ξέρετε που καταλήγει το δελτίο Τύπου; «Ήδη έχει συγκροτηθεί και λειτουργεί στο Υπουργείο Παιδείας άτυπη συμβουλευτική επιτροπή από μάχιμους εκπαιδευτικούς και στελέχη της εκπαίδευσης, οι οποίοι προτείνουν για το σκοπό αυτό εναλλακτικές λύσεις, ώστε αυτές να τεθούν υπόψη όλων των φορέων που θα συμμετάσχουν στον εθνικό διάλογο».
     Έτσι εννοείτε, κύριοι της Κυβέρνησης, τον εθνικό διάλογο για την παιδεία; Θα προκατασκευάσετε απόψεις, τις οποίες θα θέσετε προς συζήτηση; Δεν νομίζετε ότι αυτό είναι ένας νέου τύπου αυταρχισμός; Δεν είναι αυτό επίφαση διαλόγου; Δεν είναι προσχηματικός διάλογος; Δεν είναι υπονόμευση του εθνικού διαλόγου για την παιδεία; Δεν είναι αποδυνάμωση του εθνικού διαλόγου για την παιδεία; Αλλά αυτό ας το κρίνει ο καθένας. 
     Σε έναν άλλο κρίσιμο τομέα της εκπαιδευτικής διαδικασίας, την επιμόρφωση των εκπαιδευτικών, τα πράγματα είναι σε ένα απέραντο τέλμα. Στις 27/8 η Υπουργός Παιδείας αντιλαμβάνεται ότι θα έπρεπε μέχρι το πρώτο δεκαπενθήμερο του Σεπτεμβρίου να έχει συντελεστεί η εισαγωγική επιμόρφωση των εκπαιδευτικών και κοινοποιεί, με εξαιρετικώς επείγουσα διαδικασία, στα ΠΕΚ όλης της χώρας την απόφαση που αναφέρεται στην πραγματοποίηση της πρώτης φάσης εισαγωγικής επιμόρφωσης για τους εκπαιδευτικούς πρωτοβάθμιας και δευτεροβάθμιας εκπαίδευσης. 
     Αλλά, κυρία Υπουργέ, τα ΠΕΚ στα οποία απευθύνεστε δεν έχουν ακόμα διοικήσεις. Τα συντονιστικά συμβούλια που αναφέρετε στην απόφασή σας και τα οποία θα επιλέξουν τους επιμορφωτές, δεν υπάρχουν. Ο Πρόεδρος του Οργανισμού Επιμόρφωσης Εκπαιδευτικών, τον οποίο καλέσατε από τις 24 Ιουνίου να παραιτηθεί, έχει παραιτηθεί και δεν έχει αντικατασταθεί. Και όλα, μα όλα, τα προγράμματα, οι μελέτες και οι έρευνες βρίσκονται αυτήν τη στιγμή στον αέρα. Είναι πλήρης απαξίωση του θεσμού. 
     Αυτή η κατάσταση ειλικρινά, κυρία Υπουργέ και κύριε Υφυπουργέ, σας καλύπτει, σας εκφράζει; Φέτος ζήσαμε ακόμα και το πρωτοφανές φαινόμενο στα εκπαιδευτικά χρονικά απόλυσης καθηγητών. Σαράντα ένας καθηγητές, κοινωνιολόγοι και οικονομολόγοι, που πέτυχαν στο διαγωνισμό του ΑΣΕΠ του έτους 2000 -με τους όρους του διαγωνισμού, που τους ξέρουν όλοι- και προσλήφθηκαν στην εκπαίδευση στις 23-11-2001, απολύθηκαν μετά από τρία χρόνια, στις 25-8-2004.
	Γράφουν στο ενημερωτικό σημείωμα που μας έστειλαν οι εκπαιδευτικοί, μεταξύ των άλλων: «Τρία χρόνια μετά το διορισμό μας και χωρίς την παραμικρή ενημέρωσή μας η κυρία Υπουργός Παιδείας αιφνιδίασε τους πάντες, αποφασίζοντας και διατάσσοντας την απόλυσή μας. Το Υπουργείο Παιδείας, στην προσπάθειά του να τεκμηριώσει την άδικη αυτή απόφαση καλλιέργησε ψευδείς και ανήθικες διαδόσεις περί δήθεν πλαστών πιστοποιητικών, εννοείται παιδαγωγικής επάρκειας». 
      Παρενέβη η ΟΛΜΕ. Παρενέβημεν εμείς με ερωτήσεις. Και συνέβη αυτό που δεν έπρεπε να γίνει από την αρχή. Ανεκλήθησαν οι απολύσεις σε τηλεοπτική παρουσία της κυρίας Υπουργού. Είναι, δηλαδή, φανερό ότι κάποιοι «θερμοκέφαλοι» σύμβουλοι έπεισαν την Υπουργό ότι προφανώς πρόκειται περί ενός σκανδάλου του ΠΑΣΟΚ. Κινήθηκαν, λοιπόν, εν κρυπτώ και παραβύστω –κανείς δεν το ήξερε, ούτε και οι ενδιαφερόμενοι- ώστε με την έναρξη της νέας σχολικής χρονιάς να έχουν θέμα προς λαϊκή κατανάλωση στο χώρο της εκπαίδευσης. Ο φανατισμός βέβαια είναι πάντοτε κακός σύμβουλος και η λογική έρχεται η ώρα να αποκαταστήσει τα πράγματα. 
      Προσέξτε, λοιπόν, την εξέλιξη. Στις 25/8 έχουμε την υπουργική απόφαση απόλυσης. Στις 31/8 τη δημοσίευση στο ΦΕΚ. Στις 8/9, μια βδομάδα δηλαδή μετά, έχουμε ανάκληση της απόφασης με δηλώσεις της Υπουργού στα Μέσα Ενημέρωσης. 
	Κυρία Υπουργέ, θα μου επιτρέψετε να πω κάτι. Επειδή κατ’ επανάληψη παρακολουθώ ότι χρησιμοποιείτε πέραν της πολιτικής και την ψυχιατρική σας ιδιότητα νομίζω ότι στην προκειμένη περίπτωση χρήζουν εξέτασης όσοι σας εισηγήθηκαν την υπογραφή αυτής της απόφασης και σας εξέθεσαν.
      Όσα ακροθιγώς αναφέρθηκαν παραπάνω έχουν προφανώς σχέση και με την προσπάθεια χειραγώγησης της εκπαίδευσης και τη βίαιη αλλαγή του στελεχιακού της δυναμικού. Αυτό που συνέβη είναι πρωτοφανές στα χρονικά της  δημοκρατίας. Με πρόσχημα τις δήθεν υπερβάσεις των θεσμικών κανόνων σε προηγούμενες κρίσεις ακυρώνεται πλήρως η δημοκρατική νομιμότητα και με πρόφαση αναπόδεικτες αδικίες καταργούνται πλήρως οι θεσμοί και οι κανόνες. Γυρίζουμε σ’ ένα θεσμικό μεσαίωνα, κύριοι συνάδελφοι. Στη μοναδική μάλιστα εκείνη περίπτωση που κάποιες σκοπιμότητες οδήγησαν στο να μην επιλεγεί ο εκλεκτός της κομματικής οργάνωσης εκεί η φωνή της «βάσης» ακούστηκε με εφαρμογή των παλιών και δοκιμασμένων μεθόδων, της ιστορικής εκδοχής της νέας διακυβέρνησης, δηλαδή, με μεθόδους τραμπουκισμού.
      (Θόρυβος στην Αίθουσα)
      Αγανακτισμένοι κομματικοί κατέβηκαν στην Αθήνα και έτριξαν τα δόντια στους αρμοδίους, είτε στο συνδικαλιστικό όργανο είτε μέσα στα γραφεία της Υπουργού Παιδείας. Η εντολή της κάλπης συνεχίζει να εκλαμβάνεται ως αποκατάσταση προσώπων και όχι ως βελτίωση θεσμών. Η Κυβέρνηση δημιουργεί με σταθερά βήματα τη βεβαιότητα ότι το κράτος αποτελεί προνομιακό πεδίο των μεγάλων ρεβάνς και της δικαιοσύνης των παραμερισμένων.
      Η σημερινή πραγματικότητα, κυρίες και κύριοι Βουλευτές, δείχνει ξεκάθαρα τι ακριβώς εννοούσαν μ’ αυτά τα οποία έλεγαν προεκλογικά και αποδεικνύει ότι η σεμνότητα, η ταπεινότητα και η αξιοσύνη αποτέλεσαν απλώς στοιχεία συγκρότησης ενός προεκλογικού μύθου με στόχο την εξαπάτηση των πολιτών. Γι’ αυτό αν διαβάσετε τις ανακοινώσεις της ΟΛΜΕ και της ΔΟΕ δηλώνουν με έντονο τρόπο ότι αυτές οι επιλογές στο σύνολό τους δεν θα γίνουν ποτέ αποδεκτές στη συνείδηση του εκπαιδευτικού κόσμου. Το παραμύθι ότι η Νέα Δημοκρατία είναι μια «ήρεμη δύναμη» του μεσαίου χώρου κράτησε με το ζόρι ένα εξάμηνο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε, τελειώνω.
      Όσα βιώνουμε σήμερα παραπέμπουν σε μια αντίληψη του ’50, αλλά σίγουρα δεν παραπέμπουν στην Ελλάδα του 2004. Μέσα από την επανίδρυση του κράτους η Νέα Δημοκρατία επανιδρύει το λάθος που ταλαιπώρησε την ελληνική κοινωνία πολλές δεκαετίες και νομίζαμε ότι αυτό έχει ξεχαστεί. Ίσως επιστρέφει στον πιο παλαιομοδίτικο κομματισμό.
      ΙΩΑΝΝΗΣ ΜΑΝΩΛΗΣ: Φωνάζει ο κλέφτης για να φοβηθεί ο νοικοκύρης. Θα έπρεπε να ντρέπεστε!
      ΜΙΧΑΗΛ ΠΑΝΤΟΥΛΑΣ: Έχετε δεσμευθεί, κυρία Υπουργέ, ότι όλες τις επιλογές θα τις καταθέσετε στη Βουλή, είτε αφορούν τους περιφερειάρχες είτε αφορούν τα άλλα στελέχη της εκπαίδευσης. Περιμένουμε να το κάνετε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΜΙΧΑΗΛ ΠΑΝΤΟΥΛΑΣ: Δεν θέλω να αναφερθώ σε πρόσωπα. Μόνο ένα θέλω να σας πω. Θέλω να σας παραδώσω αυτήν την κάρτα. Η κάρτα αυτή γράφει «ACS σημαίνει courier» και υπάρχει ένα όνομα από κάτω και η διεύθυνσή του. 
      Θέλω, κυρία Υπουργέ, να ψάξετε αν αυτός που μοιράζει αυτές τις κάρτες είναι προϊστάμενος ενός γραφείου εκπαίδευσης σήμερα. Δεν θέλω να πω το όνομά του αυτή τη στιγμή.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Θα καταθέσετε την κάρτα στα Πρακτικά; 
      ΜΙΧΑΗΛ ΠΑΝΤΟΥΛΑΣ: Και όλα αυτά για να αντιληφθείτε πώς έγιναν αυτές οι επιλογές. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, γιατί παίρνετε χρόνο από τη δευτερολογία σας.
      ΜΙΧΑΗΛ ΠΑΝΤΟΥΛΑΣ: Τελειώνω, κύριε Πρόεδρε. 
      Κυρίες και κύριοι συνάδελφοι, από όσα εκτέθηκαν παραπάνω αλλά και από όσα θα ειπωθούν κατά τη δευτερολογία η νέα σχολική χρονιά αρχίζει με τους χειρότερους οιωνούς μέσα σε ένα κλίμα έντασης και γενικευμένης αβεβαιότητας. Και βέβαια υπό αυτές τις συνθήκες η αντιμετώπιση των πραγματικών προβλημάτων της δημόσιας εκπαίδευσης φαίνεται να βρίσκεται πολύ χαμηλά στη λίστα των προτεραιοτήτων της Κυβέρνησης και του Υπουργείου Παιδείας. Άλλες, δυστυχώς, σκοπιμότητες έχουν προτεραιότητα στην πολιτική τους ατζέντα.
      Η Αξιωματική Αντιπολίτευση είναι εδώ για να καταθέτει τον κοινοβουλευτικό κριτικό της λόγο με στοιχεία, με υπευθυνότητα και σοβαρότητα και πάντα με διάθεση να εφαρμοσθούν εκείνες οι πολιτικές που θα υπηρετούν τις ανάγκες της εκπαίδευσης για συνεχή αναβάθμισή της έτσι ώστε να ανταποκρίνεται κάθε φορά με επάρκεια στα δεδομένα του σύγχρονου ευρωπαϊκού και διεθνούς περιβάλλοντος.
      Σας ευχαριστώ.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά την προαναφερθείσα κάρτα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Υπενθυμίζω προς τους κυρίους επερωτώντες ότι εάν κάνουν κατάχρηση του χρόνου στην πρωτολογία τους, θα είμαι λίγο αυστηρός στο χρόνο και θα το κρατήσω από τη δευτερολογία τους.
      Ο κ. Χυτήρης έχει το λόγο για πέντε λεπτά.
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, κύριοι συνάδελφοι, πριν από έξι μήνες όταν σχηματίστηκε η Κυβέρνηση της Νέας Δημοκρατίας και τοποθετήθηκε στο Υπουργείο Παιδείας η κ. Γιαννάκου πιστεύω από όλους, από τον πολιτικό κόσμο κατ’ αρχήν –είναι σίγουρο αυτό- αλλά και γενικότερα θα έλεγα από τους Έλληνες πολίτες ότι είχε μία απήχηση θετική αυτή η τοποθέτηση. Διότι πιστεύαμε ότι πρόκειται να υποστηριχθεί το ανοικτό δημοκρατικό σχολείο στην εκπαίδευση, να στηριχθεί σε όσα θετικά έγιναν από τις κυβερνήσεις του ΠΑΣΟΚ στο χώρο της παιδείας –και είναι πολλά αυτά- και αν τυχόν υπήρχαν παραλείψεις ή καθυστερήσεις κάπου, να διορθωθούν. Και προφανώς να βάλει την προσωπική της σφραγίδα, όπως κάθε Υπουργός κάνει, στα θέματα της παιδείας.
      Λυπάμαι που θα πω ότι έξι μήνες μετά υπάρχει μία απογοήτευση από τη δραστηριότητα και τη δράση, τους λόγους και τις πράξεις του Υπουργείου Παιδείας στο διάστημα αυτό. Είναι γνωστό ότι εν μια νυκτί στελέχη της εκπαίδευσης άλλαξαν με πρωτοβουλία της Υπουργού και με κριτήρια κομματικά. Είναι κάτι το οποίο θεωρείται –και είναι- απαράδεκτο για το 2004 να συμβαίνει και όμως συνέβη. 
      Υπάρχουν κατηγορίες ότι δημιουργείται ένα κομματικό κράτος στην εκπαίδευση το οποίο είναι βαρύ και δεν ξέρω ακριβώς τι σημαίνει αυτό. Ξέρω όμως τις αρνητικές συνέπειες που θα έχει στην παιδεία και στην εκπαίδευση κάτι τέτοιο. Και μας φέρνει σε άλλους καιρούς πολύ παλαιότερους.
      Θα έλεγα ότι προεκλογικά ο κ. Πολύδωρας ο οποίος είναι παρών, είχε κάνει κάποια δήλωση. Η δήλωσή του εκείνη είχε απαξιωθεί από δηλώσεις όλων των στελεχών της Νέας Δημοκρατίας, οι οποίοι μετά τις εκλογές όμως διαγκωνίζονται μεταξύ τους ποιος θα επιβεβαιώσει τη δήλωση που είχε κάνει τότε ο κ. Πολύδωρας.
      Υπάρχουν πολλά πράγματα τα οποία έχουν γίνει το εξάμηνο αυτό. Ο συνάδελφος κ. Παντούλας λεπτομερώς ανέφερε μερικά απ’ αυτά. Θα σας αναφέρω και εγώ, τώρα που είναι η αρχή της σχολικής περιόδου, ότι υπάρχει ένα αλαλούμ γενικότερα στην εκπαίδευση και ένα αλαλούμ επίσης στις δηλώσεις οι οποίες γίνονται γύρω από τα θέματα αυτά.
    Η κ. Γιαννάκου είπε στις 11 Σεπτεμβρίου ότι τα πράγματα είναι άψογα, αλλά όλοι γνωρίζουμε πλέον –και έχει δηλωθεί αυτό από τον Υφυπουργό και από το γενικό γραμματέα του Υπουργείου- ότι υπάρχουν κενά. Υπάρχουν πέντε χιλιάδες κενά παραδείγματος χάριν στα γυμνάσια και στα λύκεια, υπάρχουν τρεις χιλιάδες κενά στα δημοτικά. Υπάρχουν, για να φέρω ένα παράδειγμα, στο Ηράκλειο της Κρήτης 500 κενές θέσεις, όσον αφορά την εκπαίδευση εκεί.  
    Και διερωτώμαι: Πότε θα διοριστούν αυτοί; Πότε τα κενά αυτά θα καλυφθούν; Πότε οι αναπληρωτές θα πάνε στη θέση τους; Και μέχρι τότε, τα παιδιά τα οποία σπουδάζουν, τι θα κάνουν; Θα περιμένουν; Εκτός και αν υπάρχει μια συνέργια μεταξύ αυτού και του άλλου μεγάλου προγράμματος που ανακοίνωσε η Νέα Δημοκρατία και ο ίδιος ο Πρωθυπουργός, ότι όποιος είναι πολύτεκνος δεν θα πηγαίνει φαντάρος. Στα δεκαοκτώ του δηλαδή, όποιος είναι πολύτεκνος δεν θα πηγαίνει φαντάρος.
    Θέλω να σας πω ότι το κερασάκι στην τούρτα είναι ενδεικτικό, κυρία Υπουργέ. Το έγγραφό σας το τελευταίο λέει ότι θέλετε να μάθετε ποιος διάβασε και ποιος δεν διάβασε το μήνυμά σας. Αυτό είναι κάτι το απαράδεκτο. 
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Όχι το έγγραφό μου, κύριε συνάδελφε. Να μη λέτε ψέματα στο Κοινοβούλιο. Να λέτε την αλήθεια. 
    ΤΗΛΕΜΑΧΟΣ ΧΥΤΗΡΗΣ: Δεν λέω ψέματα. Λέω αυτά που διαβάζουμε και είναι γνωστά.
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, σας παρακαλώ.
    ΤΗΛΕΜΑΧΟΣ ΧΥΤΗΡΗΣ: Αυτό, λοιπόν, παραπέμπει, όχι μόνο σε κοινωνικό κέντρο, το οποίο κατά κόρον μας έχετε πει ότι είναι η σημερινή Νέα Δημοκρατία, αλλά παραπέμπει πολύ παλαιότερα, σε δεξιές τύπου ΕΡΕ, της εποχής εκείνης. Διότι τότε συνέβαιναν τέτοια πράγματα, όσον αφορά τον αυταρχισμό στην Παιδεία.
    Θέλω να σας πω ότι υπάρχει και μια νοοτροπία που διακρίνει την ηγεσία του Υπουργείου Παιδείας, όπως και άλλα Υπουργεία. Αυτή είναι να τα αποδίδει όλα στο ΠΑΣΟΚ, όλα στο παρελθόν, ότι το ΠΑΣΟΚ φταίει για όλα. Αυτή η έπαρση, αυτός ο κυβερνητισμός, τον οποίον πρώιμα δείχνετε, νομίζω ότι δεν μπορεί να σας απαλλάξει από τις κατηγορίες οι οποίες γίνονται. Διότι δεν μπορεί να συνεχίσετε να μιλάτε μ’ αυτόν τον τρόπο, όσον αφορά το βίο και τη δράση του ΠΑΣΟΚ όλα αυτά τα χρόνια, στο χώρο της Παιδείας. Ξέρετε και σεις, ξέρει και ο ελληνικός λαός, τι έγινε στο χώρο της Παιδείας όλα αυτά τα χρόνια, πόσα σχολεία δημιουργήθηκαν, πώς εκσυγχρονίστηκε η Παιδεία όλα αυτά τα χρόνια.
    Εμείς είμαστε ανοικτοί στον εθνικό διάλογο. Δεν ξέρουμε αν είσαστε εσείς, διότι μέχρι τώρα, με τις πρωτοβουλίες που έχετε πάρει, φοβάμαι ότι σαμποτάρετε τον ίδιο τον εθνικό διάλογο. Εμείς, είμαστε ανοικτοί στην αναβάθμιση της Παιδείας, είμαστε ανοικτοί σε μια σύγχρονη παιδεία και όπου είναι θετικές οι δικές σας αποφάσεις…
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΤΗΛΕΜΑΧΟΣ ΧΥΤΗΡΗΣ: Ολοκληρώνω αμέσως, κύριε Πρόεδρε.
    Όπου είναι, λοιπόν, θετικές οι αποφάσεις σας και οι πράξεις σας, να είστε σίγουροι ότι και εμείς θα συμβάλουμε σ’ αυτό, διότι η Παιδεία είναι το πρώτο για το οποίο ενδιαφέρονται όλοι οι Έλληνες και ανήκει σε όλους τους Έλληνες. 
    Θα είμαστε μαζί σας σ’ αυτές τις περιπτώσεις. Θα μας βρείτε όμως απέναντι, όπως μας βρίσκετε σήμερα, σε όποιες αποφάσεις σας είναι αρνητικές, είναι οπισθοδρομικές –και είναι πολλές αυτές- ανάγονται στο παρελθόν και όχι στη σημερινή κατάσταση. 
    Τελειώνοντας, κυρία Υπουργέ, πολύ φοβάμαι…
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
    ΤΗΛΕΜΑΧΟΣ ΧΥΤΗΡΗΣ: … ότι η μέχρι τώρα θητεία σας στο Υπουργείο Παιδείας, σας αποδίδει ένα μικρό βαθμό. 
    Τελειώνοντας, θέλω να καυτηριάσω τη νοοτροπία που περίπου λέει ότι εσείς που είστε τόσα χρόνια στην Κυβέρνηση,  και κάνατε όσα κάνατε, προφανώς καταστροφικά, δεν μπορείτε να μας κρίνετε.
    ΠΡΟΕΔΡΕΥΩΝ (Ιωάννης Τραγάκης): Αυτό όμως το επαναλάβατε, κύριε Χυτήρη. Σας παρακαλώ πολύ, ολοκληρώστε.
    ΤΗΛΕΜΑΧΟΣ ΧΥΤΗΡΗΣ: Εδώ θα είμαστε και θα κρίνουμε ό,τι γίνεται στο Υπουργείο Παιδείας. Και θα το κρίνουμε αυστηρά. Νομίζω ότι δεν μπορείτε να μας «αποβάλλετε» από την τάξη, κυρία Υπουργέ.
    ( Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Νομίζω ότι συμπληρώσατε και το χρόνο της δευτερολογίας σας.
    Κύριε Πασχαλίδη έχετε το λόγο. Μπορείτε να έλθετε στο Βήμα να αναπτύξετε τις απόψεις σας. Ο κ. Πασχαλίδης ζήτησε από μόνος του να συμπληρώσει το χρόνο της δευτερολογίας του.
     ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, ξαναδιάβασα τις προγραμματικές δηλώσεις της Κυβέρνησης και, ειδικότερα, τις δηλώσεις της Υπουργού Παιδείας το Μάρτη του 2004. Πρόσεξα τις αναφορές της στο βιβλίο του Ζακ Λάνγκ,  του σοσιαλιστή τέως Υπουργού Παιδείας και Πολιτισμού στη Γαλλία, όπου περιγράφονται συγκεκριμένοι ποιοτικοί στόχοι για ένα υψηλού επιπέδου σχολείο, όχι ελιτίστικο, ένα σχολείο για όλους, πέρα και έξω από κομματικές αντιλήψεις. Πρόσεξα τους όρκους στον εθνικό διάλογο, τις διαβεβαιώσεις πως δεν θα υπάρχουν αιφνιδιασμοί και άλλα πολλά ωραία λόγια που τελικά αποδείχθηκαν ανακόλουθα μόλις στο πρώτο εξάμηνο της κυβερνητικής θητείας.
     Κύριοι συνάδελφοι, θα έλεγα, με δύο λέξεις, πως τα χαρακτηριστικά αυτής της περιόδου είναι τα εξής: προχειρότητα στην προετοιμασία και κομματισμός σε ό,τι αφορά τις πρώτες επιλογές.
     Ας πάρουμε το πρώτο χαρακτηριστικό που είναι η προχειρότητα. Η έναρξη της σχολικής χρονιάς και το πώς προετοιμάζεται το Υπουργείο Παιδείας γι’ αυτήν την ημέρα είναι ένα δείγμα γραφής για την εκπαιδευτική πολιτική της εκάστοτε κυβέρνησης. Αυτό το δείγμα γραφής της 13ης Σεπτεμβρίου 2004 δείχνει τα κενά, τις αντιφάσεις, την κοινωνική αναποτελεσματικότητα της εκπαιδευτικής πολιτικής της Νέας Δημοκρατίας. Αναφέρομαι στο βασικό έλλειμμα εκπαιδευτικού δυναμικού, όπως αναφέρθηκε και νωρίτερα από τον κ. Παντούλα και τον κ. Χυτήρη, αναφέρομαι στις χιλιάδες κενές θέσεις διδασκόντων σε όλη την κλίμακα της πρωτοβάθμιας και δευτεροβάθμιας εκπαίδευσης, στις σοβαρές περικοπές στα ολοήμερα σχολεία, στην απώλεια εκπαιδευτικών ωρών, στην καθυστέρηση στον προγραμματισμό της ενισχυτικής διδασκαλίας, κάτι που δείχνει, ίσως, και μία πρόθεση επιλογής «ημετέρων» ωρομισθίων.
     Εν τέλει, αναφέρομαι στην εικόνα υποβάθμισης του δημόσιου σχολείου που, κατά τη γνώμη μου, δεν είναι ούτε τυχαία ούτε αθώα σε μία εποχή που η ρητορεία περί κοινωνίας της γνώσης μεταφράζεται στην οικονομία και πιο συγκεκριμένα στην αγορά της μάθησης που στοιχίζει πάρα πολλά στους οικογενειακούς προϋπολογισμούς. Παίζονται πολλά συμφέροντα στο χώρο της εκπαίδευσης και διακινούνται πάρα πολύ μεγάλοι προϋπολογισμοί. 
     Πριν συζητήσουμε για τα μεγάλα θέματα της εκπαίδευσης, αξίζει τον κόπο να μετρήσουμε σ’ αυτήν την Αίθουσα πόσοι από τους εκπροσώπους του ελληνικού Κοινοβουλίου και συγκεκριμένα της Κυβέρνησης εμπιστεύονται το δημόσιο σχολείο και πόσοι εννοούν στην πράξη τις θεωρίες περί αναβάθμισης της δημόσιας παιδείας στη χώρα μας. Αφού συμφωνήσουμε σ’ αυτό, τότε να δούμε τι σημαίνει το να γίνει το 3,5% του ΑΕΠ 5% -ένας στόχος με τον οποίον συμφωνούμε όλοι- αλλά κυρίως να δούμε την ποιοτική αναδιάρθρωση των δαπανών για την εκπαίδευση, δηλαδή να δώσουμε περισσότερη έμφαση στην κοινωνική αποτελεσματικότητα των πιστώσεων και όχι στη λογιστική απορροφητικότητά τους. Εάν δεν κινηθούμε σ’ αυτήν τη λογική, τότε ο ταξικός χαρακτήρας της εκπαίδευσης στην Ελλάδα θα διευρύνεται, θα ενισχύεται, οδηγώντας σε μία ολιγαρχία της γνώσης με συμπτώματα, όπως αυτά του τεχνολογικού αναλφαβητισμού που είναι έντονα, της διαπολιτισμικής αποξένωσης –δεν ξέρω πόσα διαπολιτισμικά σχολεία έχετε στον προγραμματισμό σας να κάνετε από εδώ και πέρα- ουσιαστικά στη δημιουργία σχολείων πρώτης, δεύτερης, τρίτης ταχύτητας.
     Ερωτώ, λοιπόν: Ποιοι τελικά είναι οι μετρήσιμοι στόχοι του Υπουργείου Παιδείας σήμερα για τις αναλογίες μαθητών, σχολικών αιθουσών, εκπαιδευτικών, τους ηλεκτρονικούς υπολογιστές, ένα θέμα που προχώρησε πολύ στο Υπουργείο Παιδείας κατά την προηγούμενη κυβερνητική θητεία; Τι προγραμματίζει τελικά το Υπουργείο Παιδείας για τη διπλή βάρδια σε σχέση με ό,τι πομπωδώς εξήγγειλε προεκλογικά; Τι εννοεί τελικά, όταν μιλά για ολοήμερο σχολείο, για διαπολιτισμικά σχολεία που είναι η απάντηση στο σύνδρομο της ξενοφοβίας; Τι προγραμματίζει για τα δυσπρόσιτα σχολεία, για την ενισχυτική διδασκαλία, για την επιμόρφωση των εκπαιδευτικών; Ποιο είναι τελικά το κοινωνικό προφίλ της εκπαιδευτικής πολιτικής της Νέας Δημοκρατίας;
     Αυτά σε ό,τι αφορά την προχειρότητα και το άγνωστο των προθέσεων της Νέας Δημοκρατίας για την εκπαίδευση, στο ξεκίνημα της σχολικής χρονιάς.
    Πάμε στο δεύτερο χαρακτηριστικό του κομματισμού. Μέχρι στιγμής αυτές οι ωραίες κουβέντες των προγραμματικών δηλώσεων, στιγματίζονται από τις κομματικές επιλογές στο στελεχιακό δυναμικό της εκπαίδευσης. Ό,τι διακηρύχθηκε προεκλογικά και προγραμματικά ως αξιολόγηση και αξιοκρατία, κακοποιήθηκε στην πράξη με τις επιλογές στελεχών, με συνοπτικές διαδικασίες και με το ερώτημα τελικά πόσο «γαλάζια» είναι τα δικά μας παιδιά. 
    ΑΝΑΣΤΑΣΙΟΣ ΚΑΡΑΜΑΡΙΟΣ: Τι κάνατε το 1981 θέλουμε να μας πείτε.
    ΓΕΩΡΓΙΟΣ ΠΑΣΧΑΛΙΔΗΣ: Ακούστε, μία αντίστοιχη διαδικασία επί ΠΑΣΟΚ κράτησε κάποιους μήνες, όχι ελάχιστες ώρες. Και τελικά η φασαρία που ακούστηκε και βγήκε στις τηλεοράσεις και στις εφημερίδες, αφορούσε έναν εμφύλιο ανάμεσα στα δικά μας και στα εντελώς δικά μας παιδιά. Αυτή ήταν τελικά η διάκριση. 
    Συνέβησαν πρωτοφανή πράγματα, όπως ο έλεγχος περίπου χιλίων και περισσοτέρων φακέλων, σε ελάχιστες ώρες, κάτι που έδειξε πως οι αξιολογητές της εκπαίδευσης είναι τελικά οι επιθεωρητές, οι ιμπρεσάριοι της Νέας Δημοκρατίας. Είδαμε, λοιπόν, ακόμα ένα μνημείο κομματοκρατίας στις πρώτες  διακόσιες ημέρες της Νέας Δημοκρατίας, δίπλα σε ό,τι συνέβη και συμβαίνει στη Δημόσια Διοίκηση, στο χώρο της υγείας και στον ευαίσθητο χώρο των Ένοπλων Δυνάμεων.
    Όταν, λοιπόν, βασικός αξιολογητής στην εκπαίδευση είναι το κόμμα, τότε πως θα γίνουν πιστευτές οι εκκλήσεις για εθνικό διάλογο; Είναι πολύ δύσκολο να γίνουν πιστευτά τα όμορφα λόγια για επένδυση στο ανθρώπινο δυναμικό, για ποιοτική αναβάθμιση του δημόσιου σχολείου και όλα τα άλλα, τα οποία, όπως τώρα τελευταία για τα ΤΕΕ, ανακοινώνει αποσπασματικά το Υπουργείο Παιδείας. 
    Νομίζω, κύριοι συνάδελφοι, πως η παλινόρθωση τους κράτους της δεξιάς είναι κοινός παρανομαστής σε όλες τις πολιτικές της Νέας Δημοκρατίας που έντεχνα περιβάλλονται με τον μανδύα της ήπιας προσαρμογής. Ήπια προσαρμογή σε τι; Θα έλεγα πως πρόκειται για μία χαμηλή πτήση, κάτω από τα ραντάρ –για να χρησιμοποιήσω μία λέξη των τελευταίων ημερών- για να φθάσουμε αθόρυβα, σεμνά και ταπεινά στη συγκρότηση του σύγχρονου κράτους της δεξιάς. 
    Και για να θυμηθώ τις πρόσφατες φράσεις του κ. Καραμανλή στη ΔΕΘ, η θεωρία περί ικανών και εντίμων στελεχών όταν συνοδευτεί με ό,τι συμβαίνει στην πραγματικότητα, δείχνει ουσιαστικά πως ο Πρωθυπουργός κλείνει το μάτι, μιλώντας για κοινωνικό κέντρο και αφήνοντας τους Υπουργούς να χτίζουν το κράτος της δεξιάς. 
    Κλείνω, κύριε Πρόεδρε, λέγοντας πως αναζήτησα πραγματικά, διαβάζοντας δηλώσεις και τα πεπραγμένα του Υπουργείου Παιδείας, τα ίχνη ενός σχεδίου για εκπαιδευτική πολιτική αυτούς τους έξι μήνες. Πέρα από τις ευχάριστες διορθώσεις που πιστεύω ότι κινούνται στη λογική της ήσσονος προσπάθειας –δεν μίλησα στο νομοσχέδιο που είχατε φέρει τον Ιούνιο- με την κατάργηση των εξετάσεων της Β΄ Λυκείου και τη μείωση των εξεταζομένων μαθημάτων από εννέα σε έξι –ακόμα δεν ξέρουμε ποια θα είναι αυτά τα έξι- δεν είδα κάτι που να δικαιολογεί όλη αυτήν την προεκλογική προπαγάνδα της Νέας Δημοκρατίας, πως τελικά η παιδεία για σας είναι βασική, πρώτη προτεραιότητα στη νέα διακυβέρνηση. 
    (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε σας παρακαλώ.
    ΓΕΩΡΓΙΟΣ ΠΑΣΧΑΛΙΔΗΣ: Τελειώνω, κύριε Πρόεδρε, με μία φράση.
    Ακόμη και αν η αύξηση των δαπανών του ΑΕΠ στο 5%, δεν συνδυαστεί με συγκεκριμένες αποδείξεις υποστήριξης του δημόσιου χαρακτήρα της εκπαίδευσης στη χώρα μας, που είναι ο κύριος χαρακτήρας, είναι εύλογο να οδηγήσει στο συμπέρασμα πως το εκπαιδευτικό πρότυπο που διαμορφώνει η Νέα Δημοκρατία, απλά και μόνο εξυπηρετεί το μοντέλο εξουσίας που σήμερα εγκαθιδρύει στη χώρα.
    Με δύο λόγια τα πρώτα δείγματα γραφής στην εκπαιδευτική πολιτική της Νέας Δημοκρατίας δείχνουν μία αντιδημοκρατική νοοτροπία, μία προδιάθεση για τη συγκρότηση μία συντηρητικής ελίτ στο χώρο της εκπαίδευσης.
    Η προχειρότητα, λοιπόν, στην προετοιμασία και ο κομματισμός στις επιλογές είναι ένα πολύ κακό ξεκίνημα για τη νέα διακυβέρνηση της Νέας Δημοκρατίας στο χώρο της εκπαίδευσης. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο κ. Φούρας έχει το λόγο για πέντε λεπτά.
    ΑΝΔΡΕΑΣ ΦΟΥΡΑΣ: Θέλω να θυμίσω στην κυρία Υπουργό την πρώτη μας γνωριμία. Ήταν Οκτώβριος του 1981, εκλογές, εγώ ήμουν υπεύθυνος του κεντρικού εκλογικού κέντρου του ΠΑΣΟΚ και δέχθηκα επίσκεψη από την κυρία Υπουργό αβροφροσύνης, για να έχουμε ένα ήπιο πολιτικό κλίμα σε εκείνες τις εκλογές.
      Διατηρούσα μία εκτίμηση στο πρόσωπο της κυρίας Υπουργού για μεγάλο χρονικό διάστημα. Ήλθε η 7η Μαρτίου και η ανάληψη της Υπουργίας. Τι συμβαίνει; Γιατί αυτή η ανατροπή; Γιατί αυτή η αλλαγή; Γιατί, ενώ επικαλείται το διάλογο, δεν τον υπηρετεί ούτε στο τυπικό μέρος; 
      Επειδή δεν μπορούμε να μιλάμε χωρίς αποδείξεις, το Πανεπιστήμιο της Πάτρας, ο Δήμος της Πάτρας, η Νομαρχία της Πάτρας προσπαθούσε απεγνωσμένα με έγγραφα και με τηλεφωνικές επικοινωνίες να βρεθεί μαζί της το Μάρτιο, τον Απρίλιο, το Μάιο, τον Ιούνιο για να έχει μία γνώμη της αν θα διεκδικήσουμε την πανεπιστημιάδα του 2009. Η κ. Υπουργός δεν κατόρθωσε ούτε να μας συναντήσει ούτε να απαντήσει. Φαίνεται ότι προετοίμαζε τη νέα σχολική χρονιά για να έχουμε τα εξής αποτελέσματα τα οποία συναντάμε τώρα. 
      Υπάρχουν διακόσια πέντε κενά εκπαιδευτικών στην Αχαΐα σήμερα -να μη μιλήσω για τους ωρομίσθιους και την ενισχυτική διδασκαλία- και οκτώ έτοιμα σχολεία τα οποία δεν παραδίδονται για χρήση επειδή η χρηματοδότηση της νομαρχίας το 2004 είναι μέχρι στιγμής μηδέν. 
      Βεβαίως, επειδή βρισκόμαστε στην εποχή των προφορικών συμφωνιών –Καραμανλής-Ερντογάν- υπήρξε μία προφορική δήλωση ότι θα χρηματοδοτηθεί η Νομαρχία Αχαΐας με ένα εκατομμύριο ευρώ, αλλά έχουμε οκτώ σχολεία έτοιμα όπου πρέπει να δοθούν τρία εκατομμύρια ευρώ, υπενθυμίζω δε ότι ο μέσος όρος χρηματοδότησης ανά έτος ήταν πέντε εκατομμύρια ευρώ. Έχουμε και τα σχολεία της πόλης της Πάτρας τα οποία έχουν χρηματοδότηση για το 2004 εκατό χιλιάδες ευρώ, ενώ το 2003 –θα καταθέσω έγγραφα που αποδεικνύουν όλα όσα λέω- είχαν περίπου ένα εκατομμύριο ευρώ χρηματοδότηση για να συντηρούνται. 
      Μπαίνουμε, λοιπόν, στη σχολική χρονιά με έτοιμα σχολεία τα οποία δεν παραλαμβάνονται γιατί υπάρχουν κάποιοι λόγοι που πιστεύω ότι είναι λόγοι κομματισμού, κυρία Υπουργέ. Δεν χρηματοδοτείται η συγκεκριμένη Νομαρχιακή Αυτοδιοίκηση. Έχουμε σχολεία απροετοίμαστα γιατί δεν υπάρχουν πόροι στην Τοπική Αυτοδιοίκηση για να τα συντηρήσει. Έχουμε κενές αίθουσες από δασκάλους.
      Ταυτόχρονα οφείλω να θέσω και ένα άλλο θέμα. Ο κύριος «Courier», του οποίου την ταυτότητα σας κατέθεσε πριν ο κ. Παντούλας, φαίνεται ότι έχει πολλή δουλειά με το να αποστέλλει τα διαγγέλματα και να ελέγχει την πορεία των διαγγελμάτων τριάντα χρόνια μετά, αλλά θα έπρεπε να κάνει και κάτι που είναι στην αρμοδιότητά του. 
      Τριάντα περίπου προπονητές ολυμπιονικών και κάποιοι πρόεδροι διεθνών ομοσπονδιών είναι σήμερα στις αυλές και κάνουν γυμναστική. Αυτή είναι η αντίληψή σας για το μέλλον του ελληνικού αθλητισμού αμέσως μετά τους Ολυμπιακούς Αγώνες; Δηλαδή ο κ. Δημητρόπουλος, ο Πρόεδρος της Ευρωπαϊκής Ομοσπονδίας Γυμναστικής, δεν τιμά τη χώρα που είναι πρόεδρος της μεγαλύτερης ομοσπονδίας στον κόσμο και πρέπει φέτος να πηγαίνει και να υπηρετεί στην αυλή του σχολείου του; Έχετε την άποψη ότι πρέπει να καταστραφεί ο ελληνικός αθλητισμός, να μην προχωρήσει τίποτα παραπέρα; 
      Δώστε εντολές να λυθεί αυτό το πρόβλημα γιατί οι αθλητές και οι ολυμπιονίκες περιμένουν μία απάντηση. Δεν πρόκειται για πολλούς, νομίζω ότι είναι τριάντα αυτοί που δικαιούνται αυτήν την απόσπαση, αλλά δείξτε την αγάπη σας μια και δεν υπάρχουν προγράμματα που να αναφέρονται σε σας και στο σχολικό αθλητισμό. 
      Κυρία Υπουργέ, είδα τη γελοιοποίηση μιας εικόνας στην Πάτρα. Ο προϊστάμενος εκπαίδευσης που έχετε τοποθετήσει εκεί βρισκόταν σε ένα σχολείο. Εκεί είχε πάει το διάγγελμα-μήνυμα με καθυστέρηση τριάντα ετών, αλλά δεν ανεγνώσθη. Όταν αντελήφθη ότι θα ελεγχθεί και ο ίδιος –γιατί περί ελέγχου πρόκειται με τη νοοτροπία την οποία βάζετε στην ελληνική εκπαίδευση- έκανε την εξής δήλωση στα τηλεοπτικά μέσα της Πάτρας χθες. Είπε: «Πήγα εκεί και δεν είπα τίποτα για να τους τεστάρω». Ωραία απάντηση. Να τον χαίρεστε, όπως να χαίρεστε και το γεγονός ότι για πρώτη φορά Υπουργός χρειάστηκε να βγάλει δελτίο τύπου και να ερωτά Βουλευτή για τις θέσεις του Βουλευτή. Συνήθως στην κοινοβουλευτική διαδικασία οι Βουλευτές ρωτούν την Υπουργό. Εσείς χθες βγάλατε δελτίο τύπου και κάνατε ερωτήσεις στην κ. Ράπτη. Ελπίζω να σας απαντήσει. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Αργύρης έχει το λόγο. 
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, θεωρώ ότι αυτήν τη στιγμή δεν πρέπει να νιώθουμε υπερήφανοι ούτε εμείς που ρωτάμε, αλλά ούτε και εσείς κυρία Υπουργέ, που καλείστε να απαντήσετε στην επερώτησή μας. Και  ο λόγος είναι και σίγουρα πρέπει να συμφωνούμε σε αυτό, ότι η εκπαίδευση και ειδικά η πρωτοβάθμια και δευτεροβάθμια, είναι ένας τομέας της πολιτικής ευαίσθητος και είναι ο τελευταίος χώρος που το κόμμα μας θα έπαιρνε την ευκαιρία για αντιπαράθεση. 
      Όμως η Κυβέρνηση της Νέας Δημοκρατίας μπροστά στο άγχος της να αποκαταστήσει γρήγορα τα δικά της παιδιά και να τοποθετήσει εκεί τους δικούς της γαλάζιους εκπαιδευτικούς στις θέσεις που επιθυμούν, ξέχασε  ότι η αρχή της σχολικής χρονιάς πρέπει να είναι όσο το δυνατόν ήρεμη και ομαλή για τα παιδιά μας που ξεκινούν τον σχολικό αγώνα. 
      Επίσης έφερε σε δύσκολη θέση τους εκπαιδευτικούς και αναστάτωσε τις οικογένειές τους γιατί λίγες μέρες πριν δεν ήξεραν που θα τοποθετηθούν για να διδάξουν.
      Αυτό που είδαμε να γίνεται είναι πρωτοφανές και μάλιστα σε μια περίοδο όπου οι έννοιες του ολυμπισμού, του αθλητισμού και της παιδείας πήραν την πραγματική τους διάσταση και έδωσαν ελπίδα, αυτοπεποίθηση και όραμα για τους νέους της χώρας μας. Την ίδια ώρα που η Ελλάδα έδινε τη μάχη για πετυχημένους Ολυμπιακούς Αγώνες, εσείς αντί να ασχολείστε με τη νέα σχολική χρονιά και το πώς θα γίνει μια καλή αρχή για τους μαθητές μας  που είναι και το μέλλον του τόπου μας και ξεχνώντας κάθε προεκλογική σας εξαγγελία, προχωρήσατε στην ανασυγκρότηση των υπηρεσιακών συμβουλίων, αντικαθιστώντας εν μια νυκτί τα μη άξια για σας, κατά τη γνώμη σας δηλαδή, στελέχη της διοίκησης στην εκπαίδευση. 
      Καταλαβαίνω την αγωνία σας να αποκαταστήσετε τα δικά σας παιδιά, αλλά αν είχατε την ευαισθησία και να μου επιτρέψετε και την ευθιξία που αρμόζει στην περίσταση, δεν θα κάνατε αυτό στις πλάτες των παιδιών μας. Είχατε αρκετό χρόνο μπροστά σας. Γιατί τέτοια βιασύνη, κυρία Υπουργέ; Αυτό εννοούσατε όταν προεκλογικά μιλούσατε για επανίδρυση του κράτους; Στο πρόγραμμά σας μιλούσατε για δημοκρατικές διαδικασίες, για πλήρη αξιοκρατία και όχι κομματική πόλωση καθώς και για συναινετικό διάλογο.
      Εσείς ειδικά, κυρία Υπουργέ -ακούσατε από όλους τους συναδέλφους τα κολακευτικά λόγια για τη διαδρομή σας στον πολιτικό βίο- είστε μια μετριοπαθής και θα έλεγα διαλλακτικός πολιτικός, δεν μπορώ να εξηγήσω πώς δημιουργήσατε μία τέτοια αναστάτωση στον ευαίσθητο χώρο της παιδείας. 
      Να υποθέσω, λοιπόν, ότι το πρόσωπο που προεκλογικά έδειχνε η Νέα Δημοκρατία, καθώς και τα λόγια του κυρίου Καραμανλή, για χαμηλούς τόνους ήταν για την εξαπάτηση του ελληνικού λαού και την υφαρπαγή της ψήφου του; Και είμαστε, κύριοι συνάδελφοι, στην αρχή. Και παρότι μιλούσατε για αξιοκρατία πώς μπορέσατε μόνο σε λίγες ώρες να αξιολογήσετε αξιοκρατικά τους φακέλους τόσων πολλών στελεχών υποψηφίων για τις θέσεις των διοικητικών στελεχών της εκπαίδευσης και μάλιστα από την αξιολόγηση να προκύψει ότι ικανά στελέχη ήταν μόνο τα γαλάζια δικά σας παιδιά, δηλαδή αυτά που ανήκουν στη Νέα Δημοκρατία; 
      Η Κυβέρνηση, που θέλει να λέει ότι υπεραμύνεται των θεσμών και των αξιών, προτάσσει το συμφέρον των πολιτών και της κοινωνίας και ιδιαίτερα όταν πρόκειται για την εκπαίδευση των μελλοντικών μας γενεών και αναλαμβάνοντας την εξουσία, φροντίζει πάνω από όλα για τη συνέχεια του κράτους. 
      Αυτό όμως που βλέπουμε τώρα να γίνεται είναι οι διδάσκοντες να μη γνωρίζουν τις θέσεις της τοποθέτησής τους και τα παιδιά να μην έχουν δασκάλους και καθηγητές για να ξεκινήσουν τα μαθήματά τους. 
      Σε πολλά σχολεία παρατηρείται το φαινόμενο σύμπτυξης των τριών τμημάτων μιας τάξης σε δύο, γιατί υπάρχει έλλειψη δασκάλων. 
     Επίσης στα ολοήμερα σχολεία που δώσατε έμφαση ότι θα αυξήσετε τον αριθμό τους, δεν έχετε τοποθετήσει εκπαιδευτικούς ειδικοτήτων για να λειτουργήσουν.
     Πέρυσι –και εδώ θέλω να κάνω μία αναφορά- τέτοια εποχή, η κυβέρνηση του ΠΑΣΟΚ προωθούσε ακόμα περισσότερο το θεσμό του ολοήμερου δημοτικού σχολείου. Θυμόμαστε όλοι εδώ τις αντιπολιτευτικές κορώνες της Νέας Δημοκρατίας, ότι δεν μπορούν να λειτουργήσουν τα ολοήμερα γιατί δήθεν δεν υπάρχουν υποδομές. Φέτος με την έναρξη της σχολικής χρονιάς, διά στόματος του Πρωθυπουργού στη ΔΕΘ, αλλά και της ηγεσίας του Υπουργείου, ανακοινώθηκαν καινούργια ολοήμερα σχολεία. 
     Να μας απαντήσετε, κύριε Υπουργέ, αλήθεια, πότε κιόλας χτίστηκαν οι υποδομές; Και φυσικά η πρωϊνή μόνο λειτουργία των σχολικών μονάδων που λειτουργούν με διπλή βάρδια είναι ένα θέμα που η Κυβέρνηση μετατόπισε για πολύ αργότερα.
     Τελειώνοντας, κυρία Υπουργέ, θα ήθελα να σας πω ότι σας άκουσα πολλές φορές, μόλις αναλάβατε το Υπουργείο Εθνικής Παιδείας –το είπαν και πριν οι συνάδελφοι- να μιλάτε και να επιμένετε ότι θα προηγείται των αποφάσεών σας διάλογος για όλα τα θέματα της εκπαίδευσης, με τους εκπαιδευτικούς και τους αρμόδιους φορείς της εκπαίδευσης. Φυσικά δεν το πράξατε. Και φοβάμαι ότι είναι πολύ δύσκολο να το πράξετε και στο μέλλον. Γιατί; Διότι χάσατε ήδη την εμπιστοσύνη με τις πρωτοβουλίες και τις βεβιασμένες κινήσεις σας. Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Θα ήθελα να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Τουρισμού, αρμοδιότητες του Υπουργείου Τουριστικής Ανάπτυξης κα θέματα τουρισμού.
     Κυρία Υπουργέ, έχετε το λόγο για είκοσι πέντε λεπτά.
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, ακούγοντας τους συναδέλφους να μιλούν, σκέφθηκα αν θα ήταν σωστό να ανταποκριθώ με τον ίδιο τρόπο που αυτοί κάνουν την επερώτηση, σαν να μην ξέρουν τίποτα για το φόνο ή να μιλήσω ψυχρά και ορθολογιστικά.
     Διάλεξα το δεύτερο γιατί έχω και σωρεία στοιχείων για τα σχετικά. Απόρησα μόνο πως ο προκάτοχός μου Υπουργός που είναι και Κοινοβουλευτικός Εκπρόσωπος σήμερα, δεν ενημέρωσε, ή ενημέρωσε, τους επερωτώντες και δεν τον έλαβαν υπόψη. Γιατί δεν μπορώ να φανταστώ ότι μπορούμε να περάσουμε τελείως στη σφαίρα του παραλόγου.
     Δήλωσα από την πρώτη στιγμή που ανέλαβα το Υπουργείο ότι υπάρχουν σωστά πράγματα που έχουν γίνει και θα συνεχιστούν, ότι θα εφαρμοστεί το κυβερνητικό πρόγραμμα, είναι προφανές -δεν έστειλε το δικό σας κυβερνητικό πρόγραμμα στην εφαρμογή ο ελληνικός λαός, τι να κάνουμε- και ότι θα συζητήσουμε για ζητήματα που αφορούν στο περιεχόμενο της παιδείας στα ζητήματα που έχουν σχέση με την ανταπόκριση, στις κατευθύνσεις της Λισσαβόνας, στους δείκτες της Πίζας, όλα όσα δείχνουν ότι είμαστε πίσω σε σχέση με άλλες ευρωπαϊκές χώρες και ότι πρέπει να ανταποκριθούμε στον ανταγωνισμό. Δήλωσα μάλιστα ότι έγιναν πάρα πολλές προσπάθειες τα τελευταία χρόνια και αυτό είναι γεγονός. Ούτε δε πιστεύω ότι είναι τόσο μεγάλης διαφοράς το πρόγραμμα του δικού σας κόμματος και του δικού μας κόμματος. Μπορεί η διαφορά μας να είναι στο ότι θεωρούσατε τη διαχείριση του ανθρωπίνου δυναμικού το άπαν, γιατί δεν σας έχω ακούσει να λέτε κουβέντα για το περιεχόμενο της παιδείας όλο αυτό το διάστημα. Μόνο για πρόσωπα μιλάτε. 
     Δήλωσε η συντονίστριά σας ότι δεκαπέντε χιλιάδες εκπαιδευτικοί δεν είναι στη θέση τους. Το είπε, λέει, η ΟΛΜΕ. Σήμερα η ΟΛΜΕ λέει ότι είναι πέντε χιλιάδες διακόσιοι. 
     Λέτε ότι τοποθετήσαμε στελέχη εκπαίδευσης μέσα σε δύο ώρες. Χίλιους λέει ο κ. Πασχαλίδης, χίλιους πεντακόσιους λέει η επερώτησή σας. Δύο ώρες λέει ο τελευταίος ομιλητής. Δέκα ώρες λέει η επερώτησή σας.
     Εγώ κατανοώ ότι πρέπει να δουλέψετε ως αντιπολίτευση για να κλείσετε συγκεκριμένα κενά που υπάρχουν στη συνολική πορεία του κόμματός σας. Το έχουμε υποστεί και εμείς αυτό και το θέτω πάρα πολύ ευγενικά και πάρα πολύ ψυχρά. Είναι, όμως, σωστό να προσπαθείτε να υπονομεύσετε τη νέα σχολική χρονιά; Για να δούμε τι κάνατε εσείς; 
     Κύριε Ευθυμίου, δεν απευθύνομαι σε σας, ούτε σας επικρίνω. Πραγματικότητες. Λέμε, κάθε σχολική χρονιά υπάρχει ένας αριθμός που δεν προσέρχεται. Αυτό το ξέρουν όλοι.
      Εσείς, κυρία Ράπτη, τόσα χρόνια στο ρεπορτάζ δεν το ξέρετε; Το ξέρετε, αλλά δεν σας συμφέρει.
      ΑΝΑΣΤΑΣΙΑ – ΣΥΛΒΑΝΑ ΡΑΠΤΗ: Και άλλα πολλά ξέρω. 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Τα άλλα πολλά να μας αποδείξετε ότι τα ξέρετε, αν μιλάτε για την παιδεία. 
    Τι συνέβη φέτος; Στην πρωτοβάθμια εκπαίδευση κατ΄αρχήν εκτελέστηκε το πρόγραμμα που είχατε αποφασίσει, δηλαδή ΑΣΕΠ 75% και 25% αναπληρωτές συν με την τελευταία νομοθετική ρύθμιση οι πολύτεκνοι και οι περίφημοι δεκαεξαμηνίτες. Επιχειρήσαμε, δηλαδή, κάτι που δεν το ψηφίσατε και που το ζητούσαν χρόνια οι εκπαιδευτικές οργανώσεις, να δημιουργήσουμε καλύτερο εκπαιδευτικό περιβάλλον με περισσότερους μόνιμους εκπαιδευτικούς και όχι με χιλιάδες ωρομισθίους, πάνω από 10.000 στη δευτεροβάθμια εκπαίδευση που τώρα αρχίζουν να πληρώνονται. Διορίστηκαν, λοιπόν, στην πρωτοβάθμια εκπαίδευση το 2003-2004 δύο χιλιάδες εξακόσιοι ενενήντα επτά και το 2004-2005 δύο χιλιάδες εννιακόσιοι δεκαοκτώ. Μέχρι σήμερα τοποθετήθηκαν τρεις χιλιάδες διακόσιοι δώδεκα αναπληρωτές δάσκαλοι και νηπιαγωγοί. Το θέμα των εκπαιδευτικών ειδικοτήτων στα ολοήμερα σχολεία ρυθμίζεται αυτήν τη στιγμή και πιστεύουμε ότι στα μέσα της εβδομάδας θα έχει καταλήξει. 
    Υπάρχει ένας μεγάλος αριθμός εκπαιδευτικών που δεν προσέρχεται το Σεπτέμβριο. Θυμάστε, κύριε Ευθυμίου, ότι όταν παρέλαβα, μου είπατε το γνωστό πρόβλημα, ότι δεν προσέρχονται και ότι την τελευταία στιγμή δημιουργείται ανάγκη και για πέντε χιλιάδες και για έξι χιλιάδες εκπαιδευτικούς. Η Κυβέρνηση έχει προγραμματίσει εννέα χιλιάδες πεντακόσιους αναπληρωτές και αυτό έχει εγκριθεί από το Υπουργείο Οικονομικών. Υπάρχει, λοιπόν, ένα ντεπό, αν μπορώ να το πω έτσι και μπορούν να τοποθετούνται αναπληρωτές. Αυτά γίνονται κάθε χρόνο. 
      Από την άλλη πλευρά, βλέπουμε τα ολοήμερα σχολεία τα οποία διαμαρτύρεστε ότι τα κλείσαμε. Βέβαια σας βοηθούν και συγκεκριμένα έντυπα. Δηλαδή, κρατούνται όλα τα ολοήμερα που υπάρχουν, λέμε ότι εμείς μπορούμε να ανοίξουμε μέχρι χίλια και οι αιτήσεις είναι για εξακόσια περίπου. Άρα ικανοποιήθηκαν όλες. Τίτλος της καλής εφημερίδος: «Έκλεισαν τετρακόσια ολοήμερα». Αυτά είναι φαινόμενα προ του πολέμου και προ του ’50, αυτά είναι φαινόμενα άλλων εποχών, τα οποία συντηρείτε και δουλεύετε για αυτά. Γιατί η αλήθεια βέβαια όσο και να προσπαθείτε να την αποκρύψετε είναι εδώ. 
      (Χειροκροτήματα από την πτέρυγα της Νέας Δημοκρατίας)
      Τα βιβλία τα σχολικά...
      ΑΝΑΣΤΑΣΙΑ – ΣΥΛΒΑΝΑ ΡΑΠΤΗ: Η επιστολή στις εφημερίδες...
      (Θόρυβος από την πτέρυγα του ΠΑ.ΣΟ.Κ)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ. Δεν θα επιτρέψω καμία διακοπή, όπως και κανείς από τους επερωτώντες δεν διεκόπη, όταν ανέπτυξε τις απόψεις του. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Επειδή, λοιπόν, το πολύ πίσω παρελθόν σας βοηθάει να τα συντηρήσετε, θεωρήσατε ότι ο Υπουργός δεν έχει δικαίωμα να στείλει μια «καλή χρονιά» στα παιδιά χωρίς καμία πολιτική αιχμή. Και σας προκαλώ να διαβάσετε το μήνυμα –δεν είναι διάγγελμα, κύριε Φούρα –προς τους εκπαιδευτικούς και τα παιδιά. Μήνυμα έστειλε ο Αρχιεπίσκοπος, μήνυμα έστειλαν διάφοροι άλλοι, πήγαν στα σχολεία. Μιλάμε για ανοιχτό σχολείο ή για μαγαζάκι που ο καθένας θέλει να εκμεταλλεύεται αναλόγως; Αν δεν έχει δικαίωμα η Υπουργός Παιδείας να στείλει μήνυμα, ποιος έχει δικαίωμα; Ποιος; 
      (Χειροκροτήματα από την Νέα Δημοκρατία )
    Και πάρα πολλοί Υπουργοί παιδείας στο παρελθόν έστελναν μήνυμα στην έναρξη της χρονιάς και όχι με πολιτικές αιχμές. 
      ΠΕΤΡΟΣ ΕΥΘΥΜΙΟΥ: Την τελευταία δεκαετία κανείς. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Ευθυμίου, δεν έσπευσα να μάθω αν το κάνατε την τελευταία δεκαετία, γιατί το θεωρώ αυτονόητο δικαίωμά μου. Αν δεν το κάνατε, κακώς το κάνατε. Οφείλατε να πείτε μια «καλή σχολική χρονιά» στα παιδιά και στους εκπαιδευτικούς. 
      ΑΝΑΣΤΑΣΙΑ – ΣΥΛΒΑΝΑ ΡΑΠΤΗ: Κυρία Υπουργέ...
      ΠΡΟΕΔΡΕΥΩΝ (Ιωάννης Τραγάκης): Κυρία Ράπτη, σας παρακαλώ πάρα πολύ. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Μήπως δεν θέλετε να μιλήσετε μετά; Γι’ αυτό με διακόπτετε, για να τα πείτε τώρα; Κυρία Ράπτη, εγώ είμαι πολλά χρόνια στην πολιτική, είκοσι χρόνια. Με ξέρουν όλοι και δεν αμφιβάλλει κανείς. Ακόμη και για πολιτικούς λόγους δεν θα επέτρεπα να γίνει τέτοιος έλεγχος και γνωρίζετε ότι είχα την ευθύνη σε σχέση  με το ατύχημα, ότι ήμουν στο Κάιρο, ότι ήμουν στην Κρήτη και το έμαθα από την εφημερίδα. Τι να κάνουμε; Για λόγους πολιτικούς και επειδή ήξερα τι θα κάνετε, θα έλεγα μην το κάνετε. 
      ΑΝΑΣΤΑΣΙΑ –ΣΥΛΒΑΝΑ ΡΑΠΤΗ: ....
      ΠΡΟΕΔΡΕΥΩΝ (Ιωάννης Τραγάκης): Κυρία Ράπτη, δεν σας επιτρέπω. Κυρία Υπουργέ, μην απαντάτε σας παρακαλώ. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Ράπτη, δεν μπορείτε να συγκρατηθείτε και ο χαρακτήρας σας σας προδίδει, αλλά δεν φταίω εγώ για αυτό. 
      Θέλω να σας πω…
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, δεν είστε υποχρεωμένη να απαντήσετε που ήσασταν. Για όνομα του Θεού!
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): ...ότι η διοίκηση έχει δικαίωμα να ελέγχει ό,τι θέλει. Εγώ δεν ασχολήθηκα. Και αν είχα ασχοληθεί θα έλεγα, μην ασχολείστε, γιατί γνωρίζουμε όλοι και τα προβλήματα που υπάρχουν στην παιδεία και τα καλά που υπάρχουν στην παιδεία. Γνωρίζουμε όλοι –γιατί ζούμε σε αυτόν τον τόπο πολλά χρόνια- και τις προθέσεις και την πορεία και τα έργα και τις ημέρες όλων.
      Λέω, λοιπόν, ότι στο ίδιο πλαίσιο στη δευτεροβάθμια εκπαίδευση διορίστηκαν πέρυσι τέσσερις χιλιάδες τριακόσιοι εξήντα επτά και φέτος εκλήθησαν πέντε χιλιάδες οκτακόσιοι πενήντα επτά εκ των οποίων προσήλθαν πέντε χιλιάδες διακόσιοι δώδεκα για να αναλάβουν υπηρεσία. Επαναπροσλήφθηκαν οι εκπαιδευτικοί της Ολυμπιακής Παιδείας. Επομένως εδώ έχουμε συνολικά μια κατάσταση που είναι πολύ καλύτερη από την περυσινή, διότι πέρυσι μέχρι τον Νοέμβριο διορίζονταν αναπληρωτές. Και θα καταθέσω τα ανάλογα χαρτιά. Δεν ξέρω πέρυσι, κύριοι συνάδελφοι. Δεν το είχαν δει φαίνεται το φαινόμενο. Τώρα δεν θα έχουμε τέτοιο πρόβλημα.
      Από την άλλη πλευρά με νομοθετική ρύθμιση, που είχε προωθήσει ο πρώην Υπουργός, μπορούν να γίνουν διευθετήσεις μέσα στην περιφέρεια εθελοντικώς. Και έγιναν. Όπως και αποσπάσεις από ΠΥΣΔΕ  σε ΠΥΣΔΕ. Και έγιναν. Δεν ξέρω, εσείς θέλετε ένα σχολείο που εκατοντάδες εκπαιδευτικοί θα κάθονται σε μια περιοχή και σε άλλη θα διαμαρτύρονται ότι υπάρχουν θέσεις κενές; Έπειτα τα λειτουργικά κενά εξαρτώνται από τις ανάγκες. 
      Το ολοήμερο σχολείο: Το ολοήμερο σχολείο είναι διαφόρων τύπων. Όπως γνωρίζετε υπάρχουν είκοσι οκτώ πιλοτικά ολοήμερα. Τα υπόλοιπα ολοήμερα αναπτύσσονται σιγά-σιγά. Εξετέλεσαν κοινωνικές ανάγκες. Ανταποκρίθηκαν σε κοινωνικές ανάγκες. Ποιος λέει όχι; Είναι, όμως, καλό να γίνουν καλύτερα. Το ολοήμερο σχολείο δεν πρέπει να είναι μόνο για ευχαρίστηση ή για ενασχόληση με τα καλλιτεχνικά. Πρέπει να δίνει και ευκαιρία στα παιδιά ώστε να μην πιέζονται αφόρητα γυρίζοντας μετά τις 16.00΄ σπίτι τους να διαβάζουν μέχρι το βράδυ.
      Όλοι γνωρίζουμε ότι το μεγάλο μας πρόβλημα είναι ο όγκος των παλαιών γνώσεων και οι νεότερες γνώσεις, η τεχνολογία. Πώς θα δώσουμε όλες αυτές τις γνώσεις χωρίς να «εκτελέσουμε» τα παιδιά. Δεν είναι τίποτα σπουδαίο για να το σκεφτεί κανείς αυτό. 
      Άρα η εκπαιδευτική πολιτική δεν είναι πόσους διορίσαμε από εδώ και από εκεί. Ούτε είναι δυνατόν ολόκληρο κόμμα Αξιωματικής Αντιπολίτευσης, το οποίο ήταν τόσα χρόνια στην εξουσία, να παιδιαρίζει προσπαθώντας να δημιουργήσει πανικό στα σχολεία. Εγώ ειλικρινά λυπάμαι γι΄ αυτό που κάνετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: «Παιδιαρίζει»; Καλύτερες λέξεις, κυρία Υπουργέ της Παιδείας.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Όχι, κύριε Γείτονα, διότι εδώ έχω όλες τις αποδείξεις για το ποια είναι η κατάσταση. Και η αλήθεια…
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλύτερες λέξεις, κυρία Υπουργέ της Παιδείας.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Σας παρακαλώ πολύ. 
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, συγνώμη, μου επιτρέπετε μία διακοπή;
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, ήσασταν απών. Δεν ακούσατε τους επερωτώντες συναδέλφους σας. Οι χαρακτηρισμοί οι οποίοι απεδόθησαν ήταν βαρύτατοι. Παρόλα αυτά δεν διεκόπησαν ούτε για ένα δευτερόλεπτο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ασφαλώς.
      ΠΡΟΕΔΡΕΥΩΝ (Ιωάννης Τραγάκης): Θα ήθελα, λοιπόν, να σας παρακαλέσω να μην κάνετε διακοπές. Με συγχωρείτε που απευθύνθηκα σε εσάς. Απευθύνθηκα σε εσάς γιατί εσείς διακόψατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δέχομαι την παρατήρηση για τη διακοπή, αλλά αναφέρθηκα στον χαρακτηρισμό από την Υπουργό Παιδείας.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Έληξε το θέμα.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε συνάδελφε, δεν θα μας κόψετε το λόγο. Έτσι είχατε μάθει. Ε, δεν γίνεται πλέον.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία Υπουργέ.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Η εποχή μας είναι πολύ πιο ανοιχτή.
      (Θόρυβος από την πτέρυγα του ΠΑΣΟΚ)
      ΕΥΑΓΓΕΛΟΣ ΑΡΓΥΡΗΣ: Για ποιο πράγμα λέτε;
      ΓΕΩΡΓΙΟΣ ΒΑΣΙΛΕΙΟΥ: Για την έλλειψη σεβασμού.
      ΠΡΟΕΔΡΕΥΩΝ (Ιωάννης Τραγάκης): Κύριε Αργύρη, σας παρακαλώ πολύ.
      ΕΥΑΓΓΕΛΟΣ ΑΡΓΥΡΗΣ: Λέτε για χαρακτηρισμούς. Πείτε ένα χαρακτηρισμό.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας & Θρησκευμάτων): Μπορείτε να σταματήσετε για να συνεχίσω την ομιλία μου;
      ΠΡΟΕΔΡΕΥΩΝ (Ιωάννης Τραγάκης): Κύριε Αργύρη, σας παρακαλώ πολύ! Αναπτύξατε τις απόψεις σας ελεύθερα. Και η κυρία Υπουργός θα αφεθεί ελεύθερη να πει τις απόψεις της. Σας παρακαλώ πάρα πολύ! Προς τι ο εκνευρισμός;
      (Θόρυβος από την πτέρυγα του ΠΑΣΟΚ)
      ΕΥΑΓΓΕΛΟΣ ΑΡΓΥΡΗΣ: Μα, προσβάλετε…
      ΠΡΟΕΔΡΕΥΩΝ (Ιωάννης Τραγάκης): Κανέναν δεν προσέβαλα. Εάν θέλετε δε, επειδή αναφέρατε αυτό, θα σας διανείμω τα Πρακτικά. Σας παρακαλώ πολύ. Άκουσα με προσοχή τι είπαν οι συνάδελφοί σας.
      Κυρία Υπουργέ, συνεχίστε.
      ΕΥΑΓΓΕΛΟΣ ΑΡΓΥΡΗΣ: Πείτε μία λέξη, έναν χαρακτηρισμό.
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Θέλουμε να ακούσουμε την κυρία Υπουργό.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Θέλετε να μου απαγορέψετε να μιλήσω, κύριοι συνάδελφοι; Αυτό θέλετε;
      ΠΡΟΕΔΡΕΥΩΝ (Ιωάννης Τραγάκης): Συνεχίστε σας παρακαλώ, κυρία Υπουργέ.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Λέω, λοιπόν, ότι εδώ υπάρχουν οι αποδείξεις και τα στοιχεία πολύ περισσοτέρων μονίμων διορισμών, των βιβλίων στα σχολεία από τις 20 Αυγούστου. Και παρακολουθώντας τις εφημερίδες, με τις οποίες συνδέεται όλη αυτή η προσπάθεια, διαβάζουμε: Δεκαπέντε χιλιάδες εκπαιδευτικοί λείπουν. Πέντε χιλιάδες διακόσιοι λείπουν. Κλείνουν τετρακόσια ολοήμερα, ενώ έχουν εξακόσια καινούργια. Δεν θέλω να το θεωρήσω κακόβουλο, γι’ αυτό είπα ότι κάποιος παιδιαρίζει. Διότι τα στοιχεία είναι όλα εδώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Επιμένετε.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Επιμένω, κύριε Γείτονα. Θα σας παρακαλέσω να τα διαβάσετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας βλέπει ο ελληνικός λαός.
      ΒΥΡΩΝ ΠΟΛΥΔΩΡΑΣ: Μη λογοκρίνετε.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Βεβαίως μας βλέπει. Και σας βλέπει.
      Δημιουργήσατε θέμα ότι απολύσαμε κοινωνιολόγους και οικονομολόγους. Ενώ εσείς τους προσλαμβάνατε με διαφανή και σωστό τρόπο, εμείς πάμε να απολύσουμε κάποιους ανθρώπους γιατί δήθεν οι ίδιοι είχαν κάποια ευθύνη.
      Εδώ θα σας καταθέσω όλες τις αποφάσεις διοικητικών Εφετείων που διατάσσουν την απόλυσή τους, κύριε Γείτονα, που δεν ήσασταν εδώ να παρακολουθήσετε. Διατάσσουν την απόλυσή τους.
      Έτσι, λοιπόν, κατ’ οικονομία και επειδή και εγώ και τα στελέχη του Υπουργείου δεν θέλαμε να απολύσουμε ανθρώπους που ήταν τρία χρόνια μέσα και που σε τελευταία ανάλυση αυτά έγιναν λόγω κακοδιοίκησης και όχι διότι έφταιγαν, βεβαίως έστειλα στο ΦΕΚ την απόφαση, διότι έτσι με διατάσσει το διοικητικό Εφετείο. Δεν την κοινοποίησα στους ενδιαφερομένους και δήλωσα ότι θα φέρω νομοθετική ρύθμιση. Τώρα γιατί σπεύσατε να πείτε ότι εμείς τους απολύσαμε για κάποιους λόγους άσχετους, αυτό δείχνει σοβαρότητα, όταν εγώ έχω εξηγήσει δημόσια τι ακριβώς έγινε; Δείχνει απλώς εκμετάλλευση.
      Η συντονίστριά σας βγήκε και είπε: «Τι γίνεται εδώ; Απολύονται οι άνθρωποι». Δηλαδή δεν υπάρχει τηλέφωνο και επικοινωνία για να μάθετε ποια είναι η αλήθεια; Δεν σας ενδιαφέρει. Είναι πάρα πολύ απλό.
      Αυτά εγώ θα τα καταθέσω και για τις προσλήψεις και τις απολύσεις.
      Επομένως γίνεται προσπάθεια για διαφάνεια. Και δεν μειώνω την προσπάθεια του προκατόχου μου. Σας το λέω καθαρά. Αλλά το καλύτερο είναι εχθρός του καλού. Πώς να το κάνουμε; Δεν είναι δυνατόν σε τόσο λίγο διάστημα να ισχυρίζεστε ότι κατέρρευσε η παιδεία. Εάν κατέρρευσε, τότε ήταν στο μαύρο της το χάλι από εσάς. Δεν μπορεί να καταρρεύσει σύστημα εκατόν τόσων ετών μέσα σε έξι μήνες.
      (Χειροκροτήματα από την πτέρυγα της Νέας Δημοκρατίας)
      Διαλέγετε και παίρνετε. Ή τα πράγματα ήταν κάπως καλά και δεν μπορεί να καταρρεύσει μέσα σε τόσο διάστημα ή τα πράγματα ήταν σε απόλυτη διάλυση. Διαλέγετε και παίρνετε. Και δώστε απάντηση επ’ αυτού.
      Δεύτερον, νέα σχολικά βιβλία. Ξαφνικά το βλέπω διάχυτο. Ανησυχείτε για τα σχολικά βιβλία. Τα σχολικά βιβλία και οι επτακόσιοι περίπου τίτλοι που έχουν παραγγελθεί επί προηγουμένης ηγεσίας του Υπουργείου, εκ των οποίων περίπου εκατόν είκοσι πέντε έχουν ήδη αρχίσει να παραδίδονται ανά 1/3 με αξιολογητές κληρωνομένους κλπ., έχουν ήδη πάει στο Παιδαγωγικό Ινστιτούτο. Ουδείς έθεσε θέμα για τα βιβλία. Για όσους δε αντιλαμβάνονται, η στελέχωση του Παιδαγωγικού Ινστιτούτου περιλαμβάνει μειοψηφία ανθρώπων που μπορούμε να ισχυριστούμε ότι έχουν κάποια σχέση με τη Νέα Δημοκρατία, ακριβώς για να μην τεθούν θέματα ιδεολογικά και άλλα, όπως ετέθησαν με το βιβλίο της ιστορίας που ο ίδιος ο παριστάμενος Υπουργός το απέρριψε. Και προς τιμήν του. 
      Τι θα γίνει, λέει, με τα βιβλία; Είναι πολύ απλό. Χρειάστηκε να καταφύγω στο Νομικό Συμβούλιο του Κράτους και να υπογράψω εγώ τις αποφάσεις που δεν είχαν υπογραφεί ένα χρόνο πριν. Το έθεσα στον κ. Ευθυμίου. Προφανώς είχε παραπλανηθεί και δεν είχε υπογράψει τις ανάλογες αποφάσεις και δεν μπορούσαμε να πληρώσουμε τα βιβλία.
      Όποιος θέλει εξηγήσεις επ’ αυτών, το Υπουργείο είναι ανοιχτό και να έρθει να τις πάρει.
      Το να κάνετε υποθέσεις και μάλιστα Βουλευτές σχεδόν τριακονταετίας εδώ μέσα, δεν νομίζω πως μπορεί να μας βοηθήσει, για όποιον ενδιαφέρεται για την παιδεία και την εκπαίδευση. 
      Υπάρχει, λοιπόν, κύριοι συνάδελφοι, κυβερνητικό πρόγραμμα το οποίο θα εκτελεστεί. Το πώς θα το κάνουμε –παραδείγματος χάρη πώς θα κάνουμε την υποχρεωτική εκπαίδευση δώδεκα χρόνια, που το λέτε και εσείς- δεν πρέπει να το συζητήσουμε; Κάποιοι την έκαναν δώδεκα χρόνια ευθέως. Οι Ιταλοί δίπλα μας την κάνουν μία-μία τάξη, μεταβατικά. Είναι σημαντικό θέμα. Δεν πρέπει να συζητήσουμε ότι η Έκθεση της Κομισιόν μας φέρνει τελευταίους; Δεν πρέπει να συζητήσουμε ότι οι δείκτες της ΠΙΖΑ μας φέρνουν εικοστούς ένατους στους τριάντα ένα; 
Δεν πρέπει να συζητήσουμε ότι η εισαγωγή στα πανεπιστήμια με βαθμολογία κάτω από τη βάση αποδεικνύει την ανεπάρκεια του σχολείου; Όχι ότι πρέπει να κόψουμε τα παιδιά από τα πανεπιστήμια, αλλά πρέπει να βελτιώσουμε το σχολείο. Αυτά δεν είναι μείζονα θέματα; Το μείζον θέμα της παιδείας είναι να κάνουμε φασαρία λέγοντας ότι δεν αρχίζει καλά η σχολική χρονιά; 
      Ε, λοιπόν, θα σας πω ότι ήταν μια από τις καλύτερες σχολικές χρονιές, για να μην πω η καλύτερη, σε βιβλία, καθηγητές και μόνιμους εκπαιδευτικούς.
                     (Χειροκροτήματα από την πτέρυγα της Νέας Δημοκρατίας)
      Αυτή είναι η αλήθεια και είναι λογικό. Τα πράγματα πρέπει να πηγαίνουν μπροστά. Δεν χρειάζεται να πηγαίνουν πίσω, όποιος και αν είναι στην εξουσία.
      Επομένως, κυρίες και κύριοι συνάδελφοι, εγώ θα περίμενα πρώτα από όλα να είστε ενημερωμένοι. Μπορείτε να ρωτήσετε στο Υπουργείο, αλλά μπορείτε και να ανοίξετε το internet, του οποίου υποθέτω ότι είστε όλοι φίλοι, γιατί για πρώτη φορά ο πίνακας αναπληρωτών αναρτήθηκε στο σύνολό του στο internet και μπορούν όλοι να ελέγξουν. Να μπείτε και να δείτε ποιοι διορίζονται και τι γίνεται.
      Υποθέτω ότι θα κάνατε κάποια σύσκεψη μεταξύ σας. Δεν ξέρω πως τα μπερδέψατε έτσι. Λέτε ότι οι διευθυντές εκπαίδευσης τοποθετήθηκαν σε δύο ώρες –σε μία ώρα έλεγε η κυρία Διαμαντοπούλου στην τηλεόραση- είναι χίλιοι, είναι χίλιοι πεντακόσιοι κ.λ.π.
      Τα βιογραφικά που υπεβλήθησαν, ήταν περίπου οκτακόσια, για να σας διαφωτίσω, και τα Συμβούλια Επιλογής, όπως τα είχατε καθορίσει και εσείς, εργάστηκαν επί πέντε ημέρες, με εισηγητές που ανέλαβαν συγκεκριμένους τομείς. 
      Τους Περιφερειακούς Διευθυντές Εκπαίδευσης τους διόρισα εγώ, όπως κάνατε και εσείς, κύριε Ευθυμίου. Ελέχθη και εδώ από τον Κοινοβουλευτικό σας Εκπρόσωπο κύριο Καστανίδη: «Θα ήθελαν να παραιτηθούν, αλλά δεν παραιτήθηκαν». Οι Περιφερειακοί Διευθυντές Εκπαίδευσης είναι επιλογής του Υπουργού, αυτό είναι σαφές. 
      Αν δεν ήταν, κύριε Ευθυμίου, πώς θα έκαναν σύσκεψη μαζί σας, ενώ εγώ ήμουν Υπουργός;
      ΠΕΤΡΟΣ  ΕΥΘΥΜΙΟΥ: Δεν ισχύει αυτό!
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Καταλάβατε. Μάλιστα! Καλά κάνατε!
                      (Χειροκροτήματα από την πτέρυγα της Νέας Δημοκρατίας)
     Κύριοι συνάδελφοι, υπήρχαν σημαντικότατα προβλήματα στην περιφέρεια. Για παράδειγμα, άρχισαν να συνεδριάζουν τα υπηρεσιακά συμβούλια και να προσλαμβάνουν ωρομισθίους πριν διοριστούν οι μόνιμοι. Εσείς το θεωρείτε θεμιτό και έντιμο αυτό; Πρέπει να προσλαμβάνονται ωρομίσθιοι, όπως έγινε πέρυσι και ξεσήκωσε θύελλα και κυβερνητική και από τους εκπαιδευτικούς, πριν τοποθετηθούν οι μόνιμοι στα κενά; Εδώ βλέπω και τον πρώην Πρόεδρο της Βουλής κύριο Κακλαμάνη, που έχει κάνει στο Υπουργείο Παιδείας και υποθέτω ότι διερωτάται και ο ίδιος. 
      Γι’ αυτό σταμάτησαν τα υπηρεσιακά συμβούλια. Υπήρχε κακοδαιμονία και κακοδιοίκηση. Δεν άλλαξα τους διευθυντές σχολείων, που είναι πολλές χιλιάδες, δεν αλλάξαμε τους σχολικούς συμβούλους, που και εκεί θα έπρεπε να έχετε αξιολογήσει και δεν αξιολογήσατε πώς να κάνουμε καινούριους σχολικούς συμβούλους.
      Διαμαρτύρεστε, λοιπόν, γιατί άλλαξαν τετρακόσια στελέχη, που πολλά από αυτά είχαν ως μόνο χαρακτηριστικό την κομματική ταυτότητα. Διαμαρτύρεστε, επίσης, γιατί το 23% από αυτούς παρέμεινε με τις επιλογές. Θα θέλατε να μην παραμείνει κανείς. Ε, το καταλαβαίνω, για να έχετε ένα λόγο να διαμαρτύρεστε και γι’ αυτό. Διαμαρτύρεστε ίσως γιατί αυτοί θα φύγουν, είναι προσωρινοί. Και διαμαρτύρεστε ίσως γιατί διαβλέπετε ότι θα υπάρξει ένα σύστημα που θα είναι στην ουσία έξω από το Υπουργείο και θα αποφασίζει με απόλυτα αντικειμενικό τρόπο και μέσω εκπαίδευσης για τους ανθρώπους αυτούς, για να μην ξαναγίνει καυγάς εδώ.
      Διάβασα και τα πρακτικά των συνεντεύξεων που είχαν δώσει και νομίζω ότι όποιος τα διαβάσει θα αισθανθεί πολύ δυσάρεστα για το πως γίνονταν οι συνεντεύξεις. Τι θα πει έκανε έξι μήνες να επιλέξει την προηγούμενη φορά το Υπουργείο; Έξι μήνες δούλευαν μέρα, νύχτα; Τι έκαναν; Να διαβάσετε τα πρακτικά. Να τα καταθέσουμε και αυτά και να τα διαβάσετε. Πάντοτε υπάρχει περιθώριο λάθους σε όλους για πολλά πράγματα.
      Γιατί διαμαρτύρεστε, κύριε Κουλούρη;
      ΚΙΜΩΝ ΚΟΥΛΟΥΡΗΣ: Δουλεύαμε.
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δουλεύατε! Το ξέρω. 
     Εγώ νομίζω ότι μάλλον εκ του μη όντος δημιουργούνται όλα αυτά. Σας είπα ότι κατανοώ…
      ΠΕΤΡΟΣ  ΕΥΘΥΜΙΟΥ: Κυρία Γιαννάκου, πολύ ευχαρίστως να μου δώσετε και τα τότε πρακτικά και τα τώρα για να γίνει η σύγκριση και στη διαδικασία και στα πρόσωπα.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Βεβαίως θα σας τα δώσω, κύριε Ευθυμίου. Βλέπετε, όμως, ότι παρά το γεγονός ότι επιλέξατε τόσο προσεκτικά, είχαν πολλά ελαττώματα οι επιλεγέντες. Και δεν θα ήθελα να αρχίσω σήμερα να συζητώ, για παράδειγμα, για τα βαρύτατα πειθαρχικά αδικήματα, τα οποία παρέμεναν με απλή επίπληξη στην περιφέρεια.
      Δεν θέλω να κάνω τέτοια συζήτηση. Είναι πάρα πολλά τα περιστατικά. Δεν φταίτε εσείς Απλώς δεν έκαναν τη δουλειά τους. Δεν τους ήλεγχε κανείς Και αυτοί αν δεν κάνουν τη δουλειά τους κάποιος θα τους ελέγξει στο βαθμό που μπορούμε. Αλλά δεν είναι το μείζον θέμα της παιδείας αυτό, παρά το γεγονός ότι το ανθρώπινο δυναμικό είναι σημαντική υπόθεση. Εγώ εξακολουθώ να πιστεύω ότι η πλειοψηφία των εκπαιδευτικών είναι στις θέσεις τους, είναι σωστοί, δίνουν αγώνα για τα παιδιά, πολλές φορές χωρίς τις ανάλογες γνώσεις, χωρίς επιμόρφωση και αυτό είναι που πρέπει να δούμε.
      Τώρα, κατά τα άλλα, έχετε δικαίωμα να κάνετε όσες επερωτήσεις θέλετε. Αλλά να λέτε περί διαγγελμάτων, μηνυμάτων και πόσο χάσατε την καλή σας γνώμη για εμένα; Κύριοι συνάδελφοι, εμένα ξέρετε ότι με ενδιαφέρει η καλή γνώμη του κόσμου. Είμαι λαϊκός τύπος και με ενδιαφέρει η καλή γνώμη του κόσμου. Και φοβάμαι πως, παρά τη δυσαρέσκειά σας, αυτή κάπως την έχω. 
      (Χειροκροτήματα από την πτέρυγα της Νέας Δημοκρατίας)
      Θέλετε να κάνουμε διάλογο; Εγώ πιστεύω ότι πρέπει να κάνουμε διάλογο ακόμα και για πράγματα που δεν πρέπει να νομοθετήσουμε. Σας είπα ήδη για τις ευρωπαϊκές προσαρμογές. Υπάρχουν τα μεγάλα ζητήματα των επαγγελματικών δικαιωμάτων των Ανωτάτων Τεχνολογικών Ιδρυμάτων, που τo Συμβούλιο Επικρατείας τα κρατούσε δέκα χρόνια και η απόφαση βγήκε τώρα. Χθες μάλιστα άκουσα και ένα πολύ ωραίο σχόλιο από συνάδελφό σας.«Τι κάνουν αυτοί; Δεν μπορούσαν να παρέμβουν στο Συμβούλιο Επικρατείας;». Μήπως εκεί είναι η διαφορά μας, κύριοι συνάδελφοι;
      Σας ευχαριστώ πολύ.
      (Στο σημείο αυτό η Υπουργός Εθνικής Παιδείας και Θρησκευμάτων κα Μαριέττα Γιαννάκου καταθέτει για τα Πρακτικά όλα τα προαναφερθέντα έγγραφα τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κυρία Υπουργέ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Πέτρος Ευθυμίου για δεκαπέντε λεπτά.
      ΠΕΤΡΟΣ ΕΥΘΥΜΙΟΥ: Κύριε Πρόεδρε, κυρίες και κύριοι συνάδελφοι, ο κοινοβουλευτικός έλεγχος του ΠΑΣΟΚ ασκείται με ιδιαίτερη ευαισθησία και προσοχή και με ιδιαίτερο αίσθημα ευθύνης. Κανένας από τους χαρακτηρισμούς που αποδόθηκαν δεν ακούστηκε από κανένα συνάδελφο του ΠΑΣΟΚ και όσοι χαρακτηρισμοί μεταφέρθηκαν στην Αίθουσα είναι χαρακτηρισμοί των εκπαιδευτικών ενώσεων και στοιχεία που προκύπτουν από τις εκπαιδευτικές ενώσεις.
      Εάν, λοιπόν, κυρία Γιαννάκου συγκρούεστε με τις εκπαιδευτικές ενώσεις, συγκρούεστε με αυτούς που κατεξοχήν ζουν και βιώνουν την πραγματικότητα της εκπαίδευσης. Αλλά συγκρούεστε επίσης και με την κοινή λογική ότι, ακόμα και αν δεχθούμε τη δική σας προσέγγιση ότι είναι δύο χιλιάδες επτακόσια τριάντα δύο τα κενά στην πρωτοβάθμια αυτή τη στιγμή ή αν δεχθούμε τα στοιχεία με τον έλεγχο που μπορεί να κάνει κάθε οικογένεια στο σχολείο της, ότι στις Κυκλάδες αυτή τη στιγμή στη δευτεροβάθμια είναι εκατόν εξήντα κενά, τι θα πείτε στην κοινωνία των Κυκλάδων; Ότι το ΠΑΣΟΚ συκοφαντεί τη Νέα Δημοκρατία ή ότι βιώνουν εκατόν εξήντα κενά; Ας πάρει τηλέφωνο η υπηρεσία σας στην Τήλο αν σήμερα εμφανίστηκε ο πρώτος αναπληρωτής και ας τσεκαριστεί ότι αυτά τα κενά δεν είναι στο κεφάλι των Βουλευτών του ΠΑΣΟΚ, είναι στις τάξεις των παιδιών του ελληνικού λαού.
      Έχετε δίκιο, κυρία Γιαννάκου, ότι πράγματι, επειδή ακριβώς το ΠΑΣΟΚ στο σύνολό του έχει απόλυτη συνείδηση ότι όταν μιλάμε στην παιδεία μιλάμε για μια εθνική υπόθεση, με απέραντη αλληλεγγύη σας επισήμανα από την πρώτη μέρα το πρόβλημα των κενών. Και σας είπα ακριβώς ότι δεν πρέπει να συμβεί και ούτε διανοούμην ότι θα συμβεί αυτό που συνέβη, να διαλύσετε, δηλαδή, τον διοικητικό μηχανισμό της εκπαίδευσης την ώρα που κατ' εξοχήν οφείλει να είναι σε ετοιμότητα, γιατί οι τοποθετήσεις αυτές έπρεπε να γίνουν πολύ πιο νωρίς, αντί να είναι κυλιόμενες μέσα στο βάθος του χρόνου. Άρα επιλέξατε ένα λάθος τρόπο να επιλύσετε διοικητικά ζητήματα -θα αναφερθώ και νομίζω ότι είναι πολύ βαθύτερο- τη λάθος στιγμή και αυτή τη στιγμή τα αποτελέσματα καταγράφονται στα λειτουργικά κενά και στα προβλήματα της εκπαίδευσης.
      Θα ήθελα όμως να αναφερθώ στο συνολικότερο ζήτημα που είναι το ζήτημα ουσίας. Η θέση του ΠΑΣΟΚ ήταν, είναι και δεν θα αλλάξει ποτέ ότι στην Παιδεία οφείλουμε όλοι να επιδείξουμε τη μέγιστη δυνατή ανεξαρτησία από την κομματική αφετηρία της σκέψης μας, τον μέγιστο κοινό σεβασμό στο κοινό κτήμα του ελληνικού λαού που είναι η εκπαίδευση σε όλες τις βαθμίδες, να έχουμε διάλογο επί της ουσίας, να προσπαθούμε να κτίζουμε σε ό,τι κερδίζουμε και να προχωράμε πιο πέρα όλοι μαζί. Αυτή την αντίληψη κυρία Γιαννάκου, που αποτέλεσε και μια από τις πιο βασικές εξαγγελίες της Νέας Δημοκρατίας είναι που μεθοδικά και συστηματικά τραυματίζετε βαρύτατα από τη μέρα την οποία ασκείτε εξουσία. 
     Η κοινωνία, η εκπαίδευση και τα κόμματα βρίσκονται διαρκώς προ ανακοινώσεων, προ αποφάσεων, έτσι ώστε, ο εθνικός διάλογος που κάποτε θα καλέσετε προφανώς δέσμια των προεκλογικών σας εξαγγελιών να είναι η νεκροψία για να δούμε τι ακριβώς συνέβη με το σύνολο των αποφάσεων τις οποίες έχετε λάβει. Ποτέ δεν υπήρξαν τέτοιες αποφάσεις χωρίς έστω τυπική κοινοποίηση στις εκπαιδευτικές ενώσεις. Κατά μείζονα λόγο όταν μιλάμε για εθνικό διάλογο εννοούμε ένα πιο βαθύ και πιο οργανωμένο πλαίσιο διαλόγου μέσω του Εθνικού Συμβουλίου Παιδείας ή μέσω όποιου άλλου τρόπου συμφωνηθεί με τον ευρύτερο χώρο ο οποίος πρέπει να αποτελεί το συνομιλητή μας, δηλαδή, με τις παραγωγικές τάξεις και τις παραγωγικές ενώσεις.
     Ακριβώς αυτή η ανάγκη του διαλόγου αφορά τα περιεχόμενα της εκπαίδευσης που είναι το μέγα ζητούμενο. Διότι αν δεν ασκείς διάλογο για την εκπαίδευση αναιρείς ένα ουσιώδες χαρακτηριστικό της ίδιας της παιδείας που είναι ο διάλογος, γιατί στη γνώση φθάνεις μέσω του διαλόγου. Οι εξαγγελίες για τα ΤΕΕ αφορούν ένα θεμελιώδες ζήτημα για την κατεύθυνση και τη δομή της δευτεροβάθμιας εκπαίδευσης. Ήταν ένα ιστορικό έλλειμμα της ελληνικής εκπαίδευσης. Σημειώνεται από το 1870. Έγινε η πιο συγκροτημένη προσπάθεια από τον Ελευθέριο Βενιζέλο το 1928-1932. Συγκροτημένες προσπάθειες έγιναν και την περίοδο του Απόστολου Κακλαμάνη. Έγινε προσπάθεια να ανατρέψουμε την ανισορροπία που έχει η Ελλάδα έναντι της Δύσης, δηλαδή, ότι στηριζόμαστε αποκλειστικά στο Ενιαίο Λύκειο και ότι λείπει ο κρίσιμος κόμβος της Επαγγελματικής και Τεχνικής Εκπαίδευσης. Και ενώ χτίζουμε και έχουμε αρχίσει να κερδίζουμε τη μάχη στα ΤΕΕ διαλύεται η Επαγγελματική και η Τεχνική Εκπαίδευση εν ονόματι του μετασχηματισμού της αποκλειστικά και μόνο με βάση τις θέσεις της Νέας Δημοκρατίας. Ήδη έχουμε μείωση εγγραφών 30%. Κάποια άλλα στοιχεία μιλούν για 50% μείωση. Με τις επιλογές σας καταρρέει ένας κρίσιμος κόμβος του εκπαιδευτικού συστήματος που κατ΄ εξοχήν έπρεπε να είναι αντικείμενο διαλόγου από την ώρα που αφορά και τη συνοχή σε σχέση με την αγορά εργασίας και το διάλογο με τις παραγωγικές τάξεις. 
     Μιλάτε, λοιπόν, για έλλειψη ευθύνης, κριτικής όταν ήδη με τις επιλογές σας, όχι απλώς χωρίς διάλογο, αλλά με ουκάζιο καταρρέει ένας κρίσιμος κόμβος της εκπαίδευσης; 
     Όπως πολύ σωστά έχει ειπωθεί από το ΠΑΣΟΚ ο ορίζοντας της παιδείας πρέπει να είναι ευρωπαϊκός. Η χώρα πρέπει να έχει συνείδηση της αναφοράς της. Εμείς δουλέψαμε με συνέπεια σε όλα τα επίπεδα για να σταθούμε σ’ αυτήν την πορεία. Με σταθερότητα και συνέπεια κερδίσαμε μάχες, τις οποίες πρέπει να συνεχίσετε. Σ’ αυτό το σημείο θα μας βρείτε αρωγούς γιατί πρόκειται για θέμα συνολικής εθνικής πολιτικής. 
     Έχουμε κατ’ αρχήν τα προβλήματα της προσαρμογής στον τομέα της σχολικής στέγης. Εδώ έχουμε εν εξελίξει ένα πρόγραμμα χρηματοδότησης 800 δισεκατομμυρίων δραχμών που άρχισε το 2000 με απτές ως τώρα επιτυχίες. Στην Αττική η διπλοβάρδια με τη μελέτη του Εθνικού Μετσόβειου Πολυτεχνείου το 1999-2000 ήταν 25,4%. Το Δεκέμβριο του 2003 στην Αττική ήταν 9,2%. Βρήκατε κυρία Γιαννάκου εκατόν εβδομήντα δύο έργα σχολικής στέγης να εκτελούνται στην Αττική, έργα που έπρεπε η ωρίμανσή τους και η παράδοσή τους τώρα το Σεπτέμβριο να έχει κατεβάσει το ποσοστό στο 7,2%. Εφόσον συνεχιστεί η χρηματοδότηση όπως ως τώρα έχουμε λύσει το πρόβλημα της διπλοβάρδιας στους εκατόν έντεκα από τους εκατόν είκοσι δύο δήμους της Αττικής, θα τη λύσουμε και στους υπόλοιπους έντεκα συμπεριλαμβανομένου και του Δήμου Αθηναίων. 
      Αυτό, όμως, σημαίνει δέσμευση χρηματοδοτήσεων. Και επισημαίνω από τα δικά μου στοιχεία, από τη γνώση που παρέχει πια η θέση ενός Βουλευτή της Αντιπολίτευσης και όχι ενός κυβερνητικού παράγοντα, ότι αυτά τα κονδύλια δεν έχουν αποδεσμευτεί και στις περιφέρειες και στη Θεσσαλονίκη και τουλάχιστον σε ορισμένους κρίσιμους δήμους της Αττικής. Σ΄ αυτό το θέμα εάν επιχειρηθούν περικοπές, αυτό σημαίνει ότι θα έχουμε μια οπισθοχώρηση. 
      Όπως επίσης το θέμα της Πίζας είναι ακριβώς αυτό που βρήκατε ήδη έτοιμο. Και χαίρομαι ιδιαιτέρως που το συνεχίζετε αταλάντευτα. Η ποιοτική αναβάθμιση της εκπαίδευσης είναι αυτό που έχει συμβεί με το νέο διαθεματικό Πρόγραμμα Σπουδών, τα νέα βιβλία και την προπαρασκευή που πρέπει το Υπουργείο να κάνει από τώρα για την εισαγωγή τους στην εκπαιδευτική πράξη. Αυτό το κάναμε μεθοδικά, εισάγοντας στο σχολείο τη διαθεματικότητα μέσω της ευέλικτης ζώνης. Και είχαμε φθάσει σε τρεις χιλιάδες σχολεία να λειτουργεί η ευέλικτη ζώνη ως προπαρασκευή των νέων διδακτικών μεθόδων. Αλλά δυστυχώς μέχρι σήμερα η πληροφόρηση και από το Παιδαγωγικό Ινστιτούτο και από τα σχολεία είναι ότι δεν έχουν επιλεγεί, δεν έχουν οριστεί τα σχολεία που φέτος θα έπρεπε να διευρυνθεί αυτό το πρόγραμμα ακόμα περισσότερο.
       Είχαμε επίσης προπαρασκευάσει να ξεκινήσουμε από φέτος τα πρώτα επτακόσια Ολοήμερα Γυμνάσια, έτσι ώστε να επεκτείνουμε αυτόν τον επιτυχή θεσμό και στη Δευτεροβάθμια Εκπαίδευση. Και θα μπορούσε να αρχίζει πιλοτικά και φέτος. Όπως επίσης σε όλα τα επίπεδα το οικοδόμημα του ΠΑΣΟΚ ανταποκρίνεται ακριβώς στην ανάγκη του ανταγωνισμού. Και θα ήθελα να ξέρω αν είναι έγκυρη η δήλωσή σας που διάβασα, γιατί θέλω να πω κατευθείαν και όχι μόνο ό,τι είδα, ότι κρίνατε ότι στην Ελλάδα υπάρχει πληθωρισμός μεταπτυχιακών προγραμμάτων. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): ‘Όχι, βέβαια. Κάθε άλλο!
      ΠΕΤΡΟΣ ΕΥΘΥΜΙΟΥ: Χαίρομαι που δεν ειπώθηκε. Γιατί το 1993 στην Ελλάδα υπήρχαν όλα-όλα πενήντα ένα μεταπτυχιακά προγράμματα σπουδών. Επενδύσαμε αποφασιστικά σε αυτόν τον καίριο ανταγωνιστικό κόμβο της ανώτατης εκπαίδευσης, έτσι ώστε σήμερα να υπάρχουν τριακόσια τριάντα μεταπτυχιακά προγράμματα σπουδών, που μας βάζουν στην καρδιά του ευρωπαϊκού συναγωνισμού. 
      Έρχομαι όμως στο κύριο θέμα το σημερινό.
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να υπάρχει ποιότητα προγραμμάτων! 
      ΠΕΤΡΟΣ ΕΥΘΥΜΙΟΥ: Η ποιότητα των προγραμμάτων είναι διαρκώς κάτι που πρέπει όλοι να επιδιώκουμε να βελτιώνονται, να αξιολογούνται, να επιβραβεύονται και να ενισχύονται ακόμα περισσότερο. 
      ΑΠΟΣΤΟΛΟΣ ΚΑΚΛΑΜΑΝΗΣ: Να μη δίδονται απλώς πιστοποιητικά.
      ΠΕΤΡΟΣ ΕΥΘΥΜΙΟΥ: Έρχομαι τώρα στο πιο βασικό, το οποίο απασχόλησε και την Αίθουσα και το οποίο δημιούργησε μια ένταση άλλων εποχών από ορισμένους συναδέλφους της Νέας Δημοκρατίας. 
      Κύριοι συνάδελφοι, μια χώρα πάει μπροστά όταν τελειώνει με τις λογικές του συμψηφισμού. Εγώ δεν γνωρίζω ούτε ενδιαφέρει τον ελληνικό λαό τι γινόταν στην Ελλάδα ως το 1994. Αλλά θα σας πω στην εκπαίδευση πώς το βίωσα εγώ όταν ο Πρωθυπουργός Κώστας Σημίτης με όρισε ως εξωκοινοβουλευτικό Υπουργό Παιδείας το 2000. Βίωσα το εξής: Ότι από το 1994 από Προεδρικό Διάταγμα που έκανε τότε ως Υπουργός Παιδείας ο Γιώργος Παπανδρέου στην εκπαίδευση έκλεισαν οι δρόμοι του κομματισμού. Οι δε διαρκείς βελτιώσεις αυτού του Προεδρικού Διατάγματος, γιατί έγιναν επί θητείας μου, των κρίσεων των στελεχών εκπαίδευσης, έδιναν 80% αντικειμενικοποιημένα κριτήρια και συνέντευξη από επτά πανεπιστημιακούς, παρέδρους του Παιδαγωγικού Ινστιτούτου και δύο αιρετούς, που πάντα ο ένας προφανώς ήταν σε άλλο κόμμα από το κυβερνών, η οποία αποτελούσε το 20% της βαθμολογίας. Άρα λοιπόν, υπήρχε ένα αντικειμενικό πλαίσιο που οδήγησε στις κρίσεις του 2002, κρίσεις οι οποίες κράτησαν έξι μήνες, γιατί ακριβώς οι χιλιάδες των υποψηφίων εκρίθησαν με σύγκριση πινάκων διαφανών, με στοιχεία σε όλα τα επίπεδα εμπειρίας, φοίτησης, μεταπτυχιακών, διοίκησης, επιμόρφωσης στην Ελλάδα ή στο εξωτερικό, έτσι ώστε η συνέντευξη να αποτελεί όλο-όλο το 20% της τελικής βαθμολογίας από επτά αξιολογητές, των οποίων τα πρακτικά ακριβώς διαθέτετε και θα ήταν πολύ σημαντικό να δούμε.
      Αυτή η διαδικασία ξεκινούσε από μία αντίληψη που πρέπει να επικρατήσει οριστικά, ότι καμία κυβέρνηση δεν δικαιούται να βλέπει την εκπαίδευση και τη Δημόσια Διοίκηση ως φέουδό της. Οι Έλληνες εκπαιδευτικοί και οι Έλληνες δημόσιοι υπάλληλοι πρέπει να αισθάνονται ότι κάποιος αναγνωρίζει την αξία τους, την προσφορά τους, τη συμβολή τους, ότι πάλεψαν για ένα μεταπτυχιακό, ότι ήταν χρόνια σε θέσεις ευθύνης, ότι πήγαν σε επιμορφώσεις, ότι δημιούργησαν ένα φάκελο άξιο. Αυτό το πράγμα οδήγησε στους έξι μήνες κρίσης του 2002 και γι’ αυτό ακριβώς απ’ ό,τι αποδείχθηκε, μια και εσείς το λέτε, το 23% τουλάχιστον ανήκαν στο χώρο της Νέας Δημοκρατίας, διότι ήταν άξιοι εκπαιδευτικοί και τους διατηρήσατε. Όμως, όλοι οι υπόλοιποι από την ίδια διαδικασία είναι άχρηστοι; Μόνο όσοι είχαν την κομματική ταυτότητα αναγνωρίζονται σ΄ αυτήν τη διαδικασία; Και οι υπόλοιποι ρίχνονται στον Καιάδα του κομματικού κράτους; 
      Από εκεί και πέρα όλες οι κρίσεις που έγιναν είχαν μια αποκλειστική σφραγίδα κομματικής ταυτότητας. Διότι όταν οι ΔΑΚίτες της Εύβοιας διέλυσαν πρώτα την ΟΛΜΕ και μετά ήρθαν στο γραφείο σας, δεν είπαν: «Κυρία Γιαννάκου, έχουμε μεταπτυχιακά, έχουμε ντοκτορά, έχουμε συμβολή στην εκπαίδευση. Κάνατε μία κρίση ανάξια». Είπαν: «Κουβαλήσαμε την παράταξη τριάντα χρόνια. Μαχόμαστε εμείς για την παράταξη και έπρεπε να μας κάνετε». Δεν τους ακούσατε σ’ αυτή την περίπτωση, γιατί ήταν τέσσερις αντιμαχόμενες παρατάξεις της τοπικής ΝΔ και δεν μπορούσατε να επιλέξετε ποια είναι η πιο έγκυρη, ποια είναι πιο γαλάζια. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Και ποιος τους άκουσε;
      ΠΕΤΡΟΣ ΕΥΘΥΜΙΟΥ: Έτσι υποκύψατε σε άλλες πεντακόσιες τριάντα εννιά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Πόσες;
      ΠΕΤΡΟΣ ΕΥΘΥΜΙΟΥ: Υπάρχουν πεντακόσια σαράντα στελέχη εκπαίδευσης συνολικά και στα γραφεία. Είναι φανερό ότι έγινε η επιλογή του πιο δικού μας «γαλάζιου παιδιού», εξ ου και έχετε μέχρι σήμερα τις αναταραχές, ότι εγώ ήμουν πιο γαλάζιος από το γαλάζιο που επιλέξατε, μπλε βαθύ, σχεδόν μαύρο. Αυτό ήταν το χρώμα της ταυτότητας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Ευθυμίου, θέλετε να πάρετε και το χρόνο της δευτερολογίας σας για να συνεχίσετε;
      ΠΕΤΡΟΣ ΕΥΘΥΜΙΟΥ: Μάλιστα, κύριε Πρόεδρε, να πάρω χρόνο από τη δευτερολογία μου, γιατί είναι κρίσιμο θέμα.
      Με αυτόν τον τρόπο, δεν μειώσατε μόνο τα στελέχη αλλά το κλίμα στον εκπαιδευτικό κόσμο, ότι δηλαδή, δεν έχει νόημα να παλεύει για να διακριθεί. Του δώσατε το μήνυμα ότι το μόνο πράγμα που μετράει είναι η προσήλωση σ΄ ένα κόμμα, να κουβαλά μια παράταξη και όχι την αξία του ως υπαλλήλου. Αυτό είναι διαλυτικό στη λειτουργία της εκπαίδευσης. Αυτό –θα μου επιτρέψετε να σας πω- είναι και το βαθύτερο αρνητικό μήνυμα κατά τη γνώμη μου, ότι αποστείλατε ένα διάγγελμα ν΄ αναγνωσθεί στα σχολεία. Διότι κρύβει την αντίληψη ότι το σχολείο είναι ένα είδος στρατεύματος που υπόκειται σε μια συμμορφωτική λογική και ότι πρέπει να αναγνωσθεί και να γίνει αναφορά πού δεν διαβάστηκε. 
      Γιατί; Θα κάνετε ΕΔΕ; Θα επιμετρήσετε ποινές σε όσους δεν ανέγνωσαν το μήνυμά σας; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Και ο Γιώργος Παπανδρέου είχε στείλει μήνυμα.
      ΠΕΤΡΟΣ ΕΥΘΥΜΙΟΥ: Κύριε Κεφαλογιάννη, μηνύματα στέλνουν οι Υπουργοί είτε για τη γιορτή του Πολυτεχνείου είτε για θέματα περιβαλλοντικής ημέρας. Αν βρείτε Υπουργό του ΠΑΣΟΚ να διατάσσει έλεγχο γιατί δεν ανεγνώσθη το μήνυμά του, εγώ ευχαρίστως δημοσίως θα κάνω ανασκευή. Δεν θα βρείτε όμως! 
      Θέλω να πω, κυρία Γιαννάκου, ότι παρασυρθήκατε και εσείς από αυτές τις κρίσεις. Μόνο και μόνο ως ένδειξη του πού οδηγεί εσάς προσωπικά η άφεση σε αυτούς τους μηχανισμούς, καταθέτω κάτι που δημοσιεύθηκε το περασμένο Σάββατο στην εφημερίδα «ΚΑΡΦΙ» και για το οποίο έχω ολόκληρο τον υπηρεσιακό φάκελο. Τοποθετήσατε διευθυντή εκπαίδευσης στα Δωδεκάνησα έναν άνθρωπο που ήδη, κατά παράβαση κάθε δημοσιοϋπαλληλικού κώδικα, υπογράφει ως ιδιοκτήτης ξενοδοχείου και έναν άνθρωπο για τον οποίο δεν έχει ολοκληρωθεί η ΕΔΕ για έκδοση πλαστών διπλωμάτων, όταν ήταν διευθυντής εσπερινού Λυκείου. Πώς δέχεσθε σ΄ αυτήν τη διαδικασία να γίνετε όμηρος πραγμάτων, τα οποία κανείς δεν σας προστατεύει; Διότι υπάρχει το εξής χαρακτηριστικό: 
      Στην καταγγελία του πολίτη που αρχίζει ο έλεγχος –και  η καταγγελία με την οποία διατάσσεται η έρευνα είναι στις 6 Ιουλίου- προαναγγέλλει, σας προειδοποιεί ότι σας διασύρει ως Υπουργείο, επειδή διαλαλεί παντού ότι θα είναι ο επόμενος προϊστάμενος στη Ρόδο. Προσέξτε, λοιπόν, την επιλογή σας. Ο άνθρωπος δικαιώθηκε. Εγνώριζε πολύ καλά τι θα συμβεί από τη διαδικασία των «ανεξάρτητων συμβουλίων» με την τόσο ακαταδάμαστη επιμονή για την επιλογή των αξιότερων.
      Καταθέτω και το δημοσίευμα του «Καρφιού» και την κήρυξη ένορκης διοικητικής εξέτασης, η οποία προφανώς δεν έχει περαιωθεί.
      (Στο σημείο αυτό ο Βουλευτής κ. Πέτρος Ευθυμίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κλείνοντας, από μεριάς μας θέλω να τονίσω ότι είμαστε δεσμευμένοι στις αρχές μας για τη συμβολή μας σ΄ έναν εθνικό διάλογο. Θα σταθούμε πάντα αρωγοί σε κάθε θετικό μέτρο. Αλλά, κυρία Γιαννάκου, ο εθνικός διάλογος δεν γίνεται σε δύο επίπεδα, ένα επίπεδο κορυφής, όπου εκδηλώνεται η καλή πίστη και ένα επίπεδο της πράξης, όπου ανατρέπονται όλα τα ζητούμενα του διαλόγου. Εάν, λοιπόν, καλούμαστε σ΄ ένα διάλογο για πράξη νεκροψίας, έχετε υπονομεύσει το διάλογο. Αν καλούμαστε σ΄ ένα διάλογο για συνδιαμόρφωση, το ΠΑΣΟΚ θα είναι πάντα θετικό, θα είναι αρωγός, δεν θα διστάσει να χειροκροτήσει κάθε θετικό.
      Με τις έως σήμερα επιλογές σας τραυματίσατε καίρια το πιο σημαντικό πεδίο, που είναι το πεδίο της πολιτικής συνεννόησης πάνω σε αρχές. Κομματικοποιήσατε την εκπαίδευση και αυτό αναιρεί σ΄ ένα μεγάλο βαθμό τη βάση του διαλόγου. Σ΄ αυτό θα μας βρείτε υπεύθυνα και σκληρά αντίθετους, όχι για το ΠΑΣΟΚ, αλλά για την εκπαίδευση, για την αξιοπρέπεια του εκπαιδευτικού κόσμου και για την πορεία του ενάμιση εκατομμυρίου παιδιών που είναι στο δημόσιο σχολείο.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας-Θράκης, Αιγαίου και Νησιωτικής Πολιτικής και η Αναπληρωτής Υπουργός Πολιτισμού κατέθεσαν σχέδιο νόμου: «Οργάνωση και λειτουργία των Οργανισμών Τοπικής Αυτοδιοίκησης Πρώτου και Δευτέρου Βαθμού».
      Το σχέδιο νόμου παραπέμπεται στην αρμόδια Διαρκή Επιτροπή.
      Η Υπουργός κ. Μαριέττα Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρίες και κύριοι συνάδελφοι, θα παρέμβω τώρα, γιατί πραγματικά υπάρχει ανάγκη να φύγω –θα μείνει ο Υφυπουργός- αλλά ήθελα να ακούσω τον Κοινοβουλευτικό Εκπρόσωπο του ΠΑΣΟΚ.
      Κύριε Κοινοβουλευτικέ Εκπρόσωπε, να τα πάρουμε με τη σειρά και να αρχίσουμε από το τέλος; Πράγματι, το «Καρφί» έγραψε ένα σχόλιο και γι’ αυτό επελήφθην αμέσως. Πρώτον, διεπίστωσα ότι νομικά δεν υπάρχει κανένα απολύτως κώλυμα.
      ΠΕΤΡΟΣ ΕΥΘΥΜΙΟΥ: Και με το ν.1566;
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν υπάρχει κανένα απολύτως κώλυμα. Παρά ταύτα, εζήτησα την έξοδό του από οποιαδήποτε ιδιωτική εταιρεία.
      Δεύτερον, διεπίστωσα ότι ο αντικατασταθείς έχει μηνυτήρια αναφορά από τον Εισαγγελέα του Αρείου Πάγου και δεν του κάνατε ποτέ ούτε μία ΕΔΕ. Προφανώς δεν σας το είπαν. Αυτός, λοιπόν, που είχε τοποθετηθεί προηγουμένως είναι το πρόβλημα και μπορείτε να το επιβεβαιώσετε.
      Τρίτον, είπατε για τα μεταπτυχιακά προγράμματα. Εγώ όχι μόνο επεξέτεινα τα μεταπτυχιακά, αλλά θεσμοθέτησα αυτά που δεν είχατε κάνει εσείς. Είχατε κάνει ελληνογαλλικά προγράμματα και δεν τα είχατε θεσμοθετήσει και δεν μπορούσε να πάρει κανείς ένα χαρτί στο χέρι. Εγώ, λοιπόν, τα νομοθέτησα, εσείς όμως δεν τα ψηφίσατε, όταν έφερα το νόμο εδώ. Επιπλέον, νομοθέτησα ότι μπορεί να γίνονται μεταπτυχιακά και σε ξένη γλώσσα, αν θέλουμε να είμαστε ευρωπαίοι. Δεν υπήρχε, όμως, στο νόμο κάτι τέτοιο. Άρα, μην ανησυχείτε για τα μεταπτυχιακά.
      Λέτε ότι έκλεισαν οι δρόμοι του κομματισμού με το ΠΑΣΟΚ. Τώρα, κύριε συνάδελφε, και ο κόσμος ξέρει και όλοι οι παροικούντες την Ιερουσαλήμ. Οι δρόμοι του κομματισμού έκλεισαν με το ΠΑΣΟΚ; Στις 7 Μαρτίου μάλλον κάπως έκλεισαν οι δρόμοι του κομματισμού – δεν λέω τελείως, λέω κάπως.
      Οι επιτροπές που επέλεξαν τους διευθυντές σας είπα ότι εδούλεψαν επί πέντε-έξι μέρες και με εισηγητές και είναι επιτροπές όπως τις είχατε εσείς στο νόμο. Η μόνη αλλαγή που έκανα είναι ότι έβαλα τρεις από τα πανεπιστήμια και ένα από το Παιδαγωγικό Ινστιτούτο και αυτούς τους υπέδειξαν τα πανεπιστήμια, δεν τους βρήκα εγώ.
     Ο κάθε εισηγητής, λοιπόν, από αυτούς που εισηγήθηκαν πλην των αιρετών, είχε περίπου εκατό βιογραφικά να δει.  Τώρα αν πετύχαμε καλύτερα ή όχι μέσα από την προσωρινότητα, θα αποδειχθεί. Πάντως ένα είναι σίγουρο: Ότι η προηγούμενη κατάσταση δεν διευκόλυνε καθόλου την προώθηση συγκεκριμένων ταχυτήτων στην εκπαίδευση και στην καθημερινότητα. Εγώ δεν μειώνω την καθημερινότητα. Ίσως είχαν κουραστεί όντας πάρα πολλά χρόνια κοντά στο κυβερνών κόμμα. 
     ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: (Δεν ακούστηκε). 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Ράπτη, μετά από είκοσι χρόνια και εσείς, όσα έχω εγώ στη Βουλή, μπορείτε να καταλάβετε ότι δεν πρέπει να διακόπτουμε τους άλλους όταν μιλούν. 
     Σας ευχαριστώ πολύ.  
     ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Ακολουθώ τους συναδέλφους της Νέας Δημοκρατίας που διακόπτουν όταν μιλούν δικοί μας συνάδελφοι. 
     ΠΡΟΕΔΡΕΥΩΝ (Γεώργιος Σούρλας): Κυρία Ράπτη, δεν είναι σωστό αυτό που κάνετε.
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν το καταλαβαίνετε; Εντάξει. 
     Τώρα θα μιλήσουμε για τη σχολική στέγη, κύριε Ευθυμίου. Πρώτα-πρώτα το πρόγραμμα, όπως είχε προγραμματιστεί, δεν πρόκειται ν΄ αλλάξει. Όμως, υπάρχει μία βασική διαφορά….
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Δικαίωμά σας να χαμογελάτε, αλλά δεν έχετε δικαίωμα να διακόπτετε. 
     Κύριε Κουλούρη δικαίωμά σας να χαμογελάτε, όταν μιλάει η Υπουργός, αλλά δεν έχετε δικαίωμα να διακόπτετε. 
     Σας παρακαλώ πάρα πολύ. 
     ΚΙΜΩΝ ΚΟΥΛΟΥΡΗΣ: (Δεν ακούστηκε).
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Την προηγούμενη χρονιά είχατε να δώσετε στις Νομαρχίες 67 εκατομμύρια ευρώ και φέτος βάλατε 27 εκατομμύρια στον προϋπολογισμό. Μη μου κατηγορήσετε τώρα τον κ. Χριστοδουλάκη. Στην πραγματικότητα υπάρχει ένα οργανικό έλλειμμα 505 εκατομμυρίων ευρώ στο Υπουργείο. Χρωστάμε όλα τα χρήματα στους ωρομισθίους που δεν πληρώθηκαν πέρυσι, στις υπερωρίες αναπληρωτών και στην πραγματικότητα μετεφέρθη προϋπολογισμός του 2004 στο 2003. 
     Εγώ, λοιπόν, είχα 27 εκατομμύρια ευρώ στον προϋπολογισμό. Έδωσα στη Θεσσαλονίκη π.χ. 8 εκατομμύρια ευρώ. Έκανα μία στοιχειώδη κατανομή με βάση τις ανάγκες και αυτή πήγε σε χρέη προπέρσινα. Τώρα, αν μου πει κάποιος ότι πρέπει να βρούμε τα χρήματα κατά κάποιο μαγικό τρόπο, αυτό είναι δύσκολο. Και αφού δεν τα βρίσκατε εσείς που ήσασταν μάγοι της πολιτικής τόσα χρόνια, τότε δεν είναι τόσο εύκολο να τα βρούμε. 
     Να μιλήσουμε, λοιπόν, συγκεκριμένα. Στο Λεκανοπέδιο Αττικής υπάρχουν συνολικά δύο χιλιάδες οκτακόσιες τέσσερις σχολικές μονάδες. Διακόσιες εξήντα εννιά λειτουργούν κατά βάση σε μονή βάρδια. Το φαινόμενο της διπλοβάρδιας το έχουμε σε έντεκα από τους εκατόν είκοσι δύο δήμους. Υπάρχουν επίσης διακόσια πενήντα μισθωμένα κτίρια, τα οποία είναι προβληματικά. 
     Για τη συνολική επίλυση του στεγαστικού εμείς ακολουθούμε το πρόγραμμα που είχε χαραχτεί: Να αποκτήσουμε εκατόν είκοσι επτά οικόπεδα, να συνεχιστεί η μελέτη στα εξήντα τέσσερα διδακτήρια με πεντακόσιες είκοσι δύο αίθουσες, να κατασκευαστούν τριάντα τέσσερα διδακτήρια με τετρακόσιες ενενήντα πέντε αίθουσες, να υπάρξει αναβάθμιση με μελέτες που γίνονται σε εκατόν ογδόντα εννέα διδακτήρια με χίλιες αίθουσες και να κατασκευαστούν εκατόν είκοσι έξι κτίρια με  επτακόσιες εβδομήντα τέσσερις αίθουσες. 
     Αυτά που είχαν ανακοινωθεί προεκλογικά περί διπλαβάρδιας δεν ισχύουν. Η διπλαβάρδια είναι ακόμα 37,5% στη Θεσσαλονίκη, στη Σταυρούπολη της Θεσσαλονίης 100%, στην Αθήνα 26%. Ο στόχος είναι το 7%. Τον έχουμε και εμείς αυτό το στόχο και μέσα από την προσπάθεια αύξησης των προϋπολογισμών και του τομέα των δημοσίων επενδύσεων στο θέμα της σχολικής στέγης –γιατί είναι βασικό- θα προχωρήσουμε το πρόγραμμα. Δεν κατάλαβα γιατί σας κατέλαβε ανησυχία. Εμείς δεν έχουμε τέτοια αντίληψη ν΄ αλλάξουμε και τη σχολική στέγη. Εγώ σας είπα…
     ΠΕΤΡΟΣ ΕΥΘΥΜΙΟΥ: Το πρόγραμμα δημοσίων επενδύσεων…
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ξέρετε ότι ο φετινός προϋπολογισμός ήταν λίγο προεκλογικός. Ήταν λίγο η συνειδητοποίηση ότι θα χάσετε; Δεν ξέρω. Ήταν, όμως, πολύ χαμηλός σε σχέση με τον περσινό. 
     Κύριε Κοινοβουλευτικέ Εκπρόσωπε, μέσα από το διάλογο δεν χάνει κανείς. Και εσείς θα πείτε τις απόψεις σας και εμείς. Ο διάλογος θα ξεκινήσει και μέσα από το Εθνικό Συμβούλιο Παιδείας. Βεβαίως γνωρίζετε τα προβλήματα, διότι κάνατε μόνο μία συνεδρίαση προεκλογικά και αυτό επικρίθηκε, αλλά δεν σημαίνει ότι αυτό δεν πρέπει να ενεργοποιηθεί. Μέσα εκεί μπορούμε να ξεκινήσουμε συζητήσεις και επιστημονικού χαρακτήρα με συμμετοχή κοινωνικών φορέων, αλλά και έξω με την εκπαιδευτική κοινότητα και όλους τους άλλους. 
     Την εκπαιδευτική κοινότητα, που την επικαλείσθε, πρέπει να την επικαλείσθε συγκεκριμένα και με δεδομένα. Έχετε δώσει δέκα διαφορετικούς αριθμούς για το πόσοι εκπαιδευτικοί λείπουν. Έχετε δώσει άλλα αντί άλλων αναφορικά με το πως ασχολήθηκαν τα συμβούλια. Δεν ξέρω, βρέστε τα λίγο μεταξύ σας. Η κ. Διαμαντοπούλου είχε πει στην τηλεόραση: «Δύο ώρες ασχολήθηκαν οι επιτροπές επιλογής». Θα ήταν μάγοι φαίνεται. 
    Κύριοι συνάδελφοι, νομίζω ότι δεν θα πρέπει να φεύγουμε από τα όρια της πραγματικότητας. Το τι έλεγε η ΟΛΜΕ και η ΔΟΕ για τις δικές σας επιλογές, τα έχω καταθέσει από την προηγούμενη φορά. Έλεγαν ότι όλα τα μεταπτυχιακά και τα διδακτορικά πετάχτηκαν στα σκουπίδια και θεώρησαν αυτές τις επιλογές, άκυρες. 
    Κύριε Ευθυμίου, επί του θέματος εγώ συνειδητοποιώ ότι δεν θα τα βρούμε. Εσείς θα λέτε ότι είχατε όλο τον καλό κόσμο και τους σπουδαίους, ενώ εμείς θα λέμε ότι είχαμε προβλήματα, όπως πράγματι είχαμε. Του χρόνου που θα ορίσουμε τους μονίμους και θα συζητήσουμε πώς θα γίνουν μόνιμοι, αυτή θα είναι η δική μας πρόταση και θα δείτε ότι θα είναι έξω τελείως από κάθε κομματική διαδικασία. Έτσι ελπίζω ότι τότε θα είμαστε όλοι ευχαριστημένοι και θα σταματήσει αυτή η διαδικασία.
    Δεν επιτρέπεται να μιλάτε περί διαγγέλματος. Εγώ έστειλα ένα μήνυμα στην αρχή της σχολικής χρονιάς και γνωρίζετε τον γενικό διευθυντή, γιατί εσείς κάνατε τον κ. Κατσαρό γενικό διευθυντή. Εγώ δεν ήμουν καν στο Υπουργείο επί τέσσερις μέρες, όταν συνέβη το ατύχημα, διότι ήμουν στη Θεσσαλονίκη για την έναρξη. Πράγματι έστειλα ένα σημείωμα να ελέγξει, μετά από διαμαρτυρίες. Μου είπε, όταν τον ρώτησα στη συνέχεια, το εξής: Εδώ χαλάει ο κόσμος με το Σινούκ και γιατί δεν δουλεύει η διοίκηση, εγώ δεν πρέπει να ελέγχω το σύστημα; Εγώ, λοιπόν, σας λέω ότι πολιτικά, αν το ήξερα, θα του έλεγα ότι δεν έπρεπε να το κάνει. 
    Ως προς τα σχετικά με τα «διαγγέλματα» και άλλων Υπουργών Παιδείας, θα πρέπει να σας πω ότι πολλοί Υπουργοί Παιδείας, ο κ. Κακλαμάνης, ο κ. Βερυβάκης, ο κ. Γκεσούλης, είχαν στείλει «διαγγέλματα». Αν μου λέτε ότι η αρχή της σχολικής χρονιάς δεν είναι τίποτα σημαντικό και το σημαντικό είναι το Πολυτεχνείο και τα υπόλοιπα, εγώ σας λέω μετά λόγου γνώσεως ότι όλα είναι πολύ σημαντικά. Δεν θα με εμποδίσει κανείς σας, ό,τι και αν κάνετε, ό,τι και αν λέτε, να στείλω μήνυμα όποτε θεωρώ σωστό στους εκπαιδευτικούς και τα παιδιά, διότι αυτή η άποψή σας είναι άκρως αντιδημοκρατική και έξω από κάθε όριο. 
    Κύριε Κοινοβουλευτικέ Εκπρόσωπε του ΠΑΣΟΚ, θα πρέπει να διαβάσετε το μήνυμα και θα σας πω ότι κανείς από εσάς δεν θα έστελνε ποτέ ένα τέτοιο μήνυμα, αλλά θα ευλογούσατε τα γένια σας. Διαβάστε το, γιατί είναι ένα μήνυμα που δεν καταλαβαίνει κανείς από ποια πολιτική παράταξη προέρχεται, γιατί απλά μιλάει στις καρδιές των παιδιών και των εκπαιδευτικών και στη συνέχεια να έλθετε να συζητήσουμε. Αν δεν βρίσκετε θέματα ουσίας για να μπορέσετε να κάνετε αντιπολίτευση, μην κάνετε κάτι τέτοιο, γιατί εγώ έχω δώσει εξετάσεις εδώ και πάρα πολύ καιρό και δεν θα κάνω τώρα έλεγχο αν ελήφθη το μήνυμα ή όχι. Αυτά είναι αστειότητες και μην πιάνεστε απ’ αυτά, αλλά καθίστε να μελετήσετε και να δείτε πού υπολειτουργούμε, ούτως ώστε να μας κάνετε έλεγχο για να τα κάνουμε καλύτερα. Γι’ αυτό είναι η Βουλή και το δημοκρατικό σύστημα. Τα υπόλοιπα νομίζω ότι δεν ανταποκρίνονται στο επίπεδο που πρέπει να κρατάμε για το θέμα της παιδείας. 
    Δεν ξέρω γιατί η κ. Ράπτη διαμαρτύρεται. 
    ΣΥΛΒΑΝΑ ΡΑΠΤΗ: Μιλώ με τον κ. Γείτονα και δεν σας διέκοψα.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Ράπτη, δεν με διακόψατε, αλλά έχω την αίσθηση ότι και εσείς θα πρέπει να με παρακολουθείτε κάπως. 
    ΣΥΛΒΑΝΑ ΡΑΠΤΗ: Μα, ασφαλώς σας παρακολουθώ με το αριστερό μου αυτί. Έχετε, κυρία Υπουργέ, την προσοχή μου.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Θα το ήθελα και σας ευχαριστώ πολύ, κύριοι συνάδελφοι.
    Κύριε Πρόεδρε, έχω την εντύπωση ότι οι πόρτες είναι ανοικτές στο Υπουργείο Παιδείας για οτιδήποτε θέλουν οι συνάδελφοι να ρωτήσουν. Αν δεν σας δώσουμε φερέγγυες και σωστές απαντήσεις, τότε μπορείτε να διαμαρτύρεστε για «διαγγέλματα» και άλλες υποθέσεις, που νομίζω ότι δεν έχουν καμία ουσιαστική σημασία.
                  (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Πολύδωρας.
    ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, όπως προκύπτει από τη συζήτηση, ήταν μάλλον άστοχη η άσκηση της επερώτησης σ΄ αυτό το σημείο της εκπαιδευτικής διαδικασίας.
Διότι όσον αφορά το περιεχόμενο, οι απαντήσεις που έδωσε η κυρία Υπουργός είναι καταλυτικές. Εγώ στάθηκα σε δύο σημεία, ότι υπάρχει μια βαριά αιτίαση η οποία ανεπτύχθη εκτενώς από το βασικό εισηγητή της επερώτησης για επτάμισι χιλιάδες ή περισσότερα κενά. Οι απαντήσεις με τους αριθμούς που έδωσε η κυρία Υπουργός –και δεν έχουμε το δικαίωμα να αμφισβητήσουμε τα στοιχεία- δεν αφήνουν καμία αμφιβολία ότι δεν υπάρχουν κενά. Ο ευφυής ελιγμός του κ. Ευθυμίου ότι έχουμε στις Κυκλάδες, παραδείγματος χάρη, εκατόν εξήντα κενά, δεν αποτελεί ανταπάντηση στο ότι δεν υπάρχουν τα επτάμισι χιλιάδες κενά, αλλά είναι πολύ λίγα και με την επιμέλεια και την πρόνοια του Υπουργείου Παιδείας και αυτά εξαλείφονται πριν από την έναρξη του σχολικού έτους.
      ΠΕΤΡΟΣ ΕΥΘΥΜΙΟΥ: Είναι ήδη εν εξελίξει το σχολικό έτος.
      ΒΥΡΩΝ ΠΟΛΥΔΩΡΑΣ: Έχει τακτοποιηθεί το ζήτημα της πληρώσεως των κενών, απ΄ ό,τι είπε η κυρία Υπουργός.
      ΤΗΛΕΜΑΧΟΣ ΧΥΤΗΡΗΣ: Τώρα είστε σωστός.
      ΒΥΡΩΝ ΠΟΛΥΔΩΡΑΣ: Με συγχωρείτε. Μπορεί κατά τη σύνταξη της επερώτησης να μην είχαν πληρωθεί τα εκατόν εξήντα κενά των Κυκλάδων. Εγώ δεν αποτολμώ να σας αμφισβητήσω.
      ΠΕΤΡΟΣ ΕΥΘΥΜΙΟΥ: Χθεσινά στοιχεία είναι.
	ΒΥΡΩΝ ΠΟΛΥΔΩΡΑΣ: Μπορεί, όπως σας είπα, να συνέβη αυτό κατά τη σύνταξη της επερώτησης, αλλά πάντως είναι βέβαιο ότι δεν ήσαν επτάμισι χιλιάδες κενά. Γι’ αυτό καταφύγατε εσείς στο μερικό, επαγωγικά. Το οποίο μερικό, σας λέω -οφείλουμε να σεβαστούμε την αξιοπιστία της Υπουργού- ότι δεν ισχύει πλέον.
      Δεύτερον, υπάρχει ένα πολύ σοβαρό στοιχείο για το ολοήμερο σχολείο. Εκτίθεστε. Εξετέθητε. Αν είχαμε εξακόσια ολοήμερα σχολεία έτοιμα, ώριμα και αιτούντα την υπαγωγή τους στην κατηγορία και στη λειτουργία του ολοήμερου, αυτά ικανοποιήθηκαν. Δεν παρέχεται το δικαίωμα να πείτε: Είχαμε χίλια, έγιναν εξακόσια, άρα έχουμε ένα κενό τετρακοσίων. Εγώ θέλω να πιστεύω ότι από το ουσιαστικό περιεχόμενο του ελέγχου σας δεν μένει τίποτα. Δεν υπάρχει βάση ελέγχου και μένει μόνο η απαξία –όχι σε δραματικούς τόνους, απαξία πάντως- να πυροδοτείτε αναταραχή, κύριοι του ΠΑΣΟΚ, όταν αρχίζει η σχολική χρονιά, όταν ο οποιοσδήποτε εκπαιδευτικός –κι εγώ έχω σχέση με την εκπαιδευτική οικογένεια- γνωρίζει ότι η έναρξη, η αφετηρία της σχολικής χρονιάς χρειάζεται ηρεμία, δεν θέλει εντάσεις. 
      Τα  ζητήματα της διαχείρισης του προσωπικού στην εκπαίδευση μπορούμε να πούμε ότι συνοψίζονται -και κατά τις αιτιάσεις σας και κατά την ανάπτυξη που κάνατε- στη βάση του ότι «διώξατε τους ανθρώπους μας». Αυτό είναι μια άποψη, που τη διατυπώνετε σε διάφορες παραλλαγές: «Διώξατε τους ανθρώπους μας». Το σέβομαι… 
      ΠΕΤΡΟΣ ΕΥΘΥΜΙΟΥ: Δεν είπε κανείς κάτι τέτοιο.
	ΒΥΡΩΝ ΠΟΛΥΔΩΡΑΣ: Δεν το είπατε, όταν έγινε η αλλαγή των διευθυντών;
      ΠΕΤΡΟΣ ΕΥΘΥΜΙΟΥ: Δεν είπε κανείς κάτι τέτοιο, δεν είπε «τους ανθρώπους μας». Λέμε ότι διώχθηκαν άξιοι εκπαιδευτικοί με λάθος διαδικασίες.
      ΒΥΡΩΝ ΠΟΛΥΔΩΡΑΣ: Με συγχωρείτε. Όταν διαμαρτύρεστε…
      ΤΗΛΕΜΑΧΟΣ ΧΥΤΗΡΗΣ: Δικολαβικό είναι αυτό.
      ΒΥΡΩΝ ΠΟΛΥΔΩΡΑΣ: Δεν είναι καθόλου δικολαβικό. Σας λέω ότι εσείς υποκρίνεστε. Πονάτε και διαμαρτύρεστε για τους ανθρώπους σας. Το αποκωδικοποιώ εγώ.
      ΠΕΤΡΟΣ ΕΥΘΥΜΙΟΥ: Εσείς το λέτε. 
      ΒΥΡΩΝ ΠΟΛΥΔΩΡΑΣ: Βεβαίως. Και επικαλείστε, κύριε Ευθυμίου, την υπόθεση των κριτηρίων με τη συνέντευξη, λέγοντας ότι η συνέντευξη δεν ασκούσε καμία επιρροή. Δεν ξέρω αν ήσασταν στη συζήτηση του σχετικού νομοσχεδίου για την αλλαγή των διευθυντών, όταν αποκαλύφθηκαν εδώ στη Βουλή από τα έργα σας σημεία και τέρατα. Όταν, δηλαδή, υπάρχουν δύο ή τρία διδακτορικά –ο κ. Καλός τα έφερε τα στοιχεία και υπάρχουν και μου κάνει εντύπωση το μέγεθος της τόλμης σας, για να μην πω της θρασύτητάς σας- όταν υπάρχουν οι φάκελοι της κρίσεως όπου απορρίπτονται τα διδακτορικά, τα αντικειμενικά προσόντα, τα πτυχία, για να επιλεγεί η συνέντευξη η πολύτιμη, νομίζω ότι πρέπει να είστε τουλάχιστον πιο διστακτικοί στην κριτική σας.
      Και μπαίνει κι ένα θέμα καθαρά ιδεολογικό στην κοινοβουλευτική και πολιτική διαδικασία. Τι επιτρέπεται στη δημοκρατικά εκλεγείσα κυβέρνηση να αλλάξει; 
     Με την άδειά σας, κύριοι του ΠΑΣΟΚ, επιτρέπεται να αλλάξουμε τίποτα ή δεν επιτρέπεται … 
    ΤΗΛΕΜΑΧΟΣ ΧΥΤΗΡΗΣ: Προς το καλύτερο. 
    ΒΥΡΩΝ ΠΟΛΥΔΩΡΑΣ: …κυρίως στον τομέα της διαχείρισης του προσωπικού; Ξέρουμε ότι δεν θέλετε να αλλάξει τίποτα. Το καθεστώς να διαιωνίζεται ... 
    ΔΗΜΗΤΡΙΟΣ ΠΙΠΕΡΓΙΑΣ: Ποιο καθεστώς; 
    ΒΥΡΩΝ ΠΟΛΥΔΩΡΑΣ: Το καθεστώς του ΠΑΣΟΚ.
    Και εκείνη η έρμη η λαϊκή εντολή της 7ης Μαρτίου τι απογίνεται; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Και η δημοκρατία; Πού είναι, κύριε Πολύδωρα;
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Παπαϊωάννου.
    ΒΥΡΩΝ ΠΟΛΥΔΩΡΑΣ: Θα σας πω αμέσως για τη δημοκρατία.
    ΜΙΛΤΙΑΔΗΣ ΠΑΠΑΪΩΑΝΝΟΥ: Που είναι η δημοκρατία;
    ΒΥΡΩΝ ΠΟΛΥΔΩΡΑΣ: Η δημοκρατία είναι ότι έχουμε μία εντολή από το λαό να αλλάξουμε. Σας τα έχω πει τριακόσιες χιλιάδες φορές, αλλά δεν τα καταλαβαίνετε. Θα σας τα πω τώρα αναλυτικά. 
    Να αλλάξουμε. Έλεγε ο Γιώργος Παπανδρέου προεκλογικά, όταν παραπονείτο ότι είχαμε κάνει διαφθορά, ότι είχαμε κακοδιοίκηση, ότι είχαμε χάσει τον έλεγχο, ότι είμαστε ανάλγητοι ή όχι;
    Αυτά είναι μία αυτοκριτική, την οποία έλαβε ο λαός σοβαρά υπόψη και είπε: «Κυρία Νέα Δημοκρατία, ελάτε να αλλάξετε». Αυτή είναι η δημοκρατία. Αυτή είναι η εναλλαγή των κομμάτων στην εξουσία. Αυτή είναι η συνταγματική της λειτουργία και όχι τα συνδικάτα και τα ταμπούρια για το ΠΑΣΟΚ, για τη δημοκρατία με το δικό σας ορισμό. Για τη δημοκρατία τη συνταγματική, μιλάω εγώ. Και λέω ότι υπάρχει η εντολή από το λαό σ’ αυτήν την Κυβέρνηση να αλλάξει…
    ΔΗΜΗΤΡΙΟΣ ΠΙΠΕΡΓΙΑΣ: Πώς δεν το έκανε;
    ΒΥΡΩΝ ΠΟΛΥΔΩΡΑΣ: Και για τους παράσπονδους και για τους επίορκους, τους οποίους προστατεύατε σε όλους τους τομείς της Δημόσιας Διοίκησης. 
    Κυρίες και κύριοι, καλόν είναι να συνεννοηθούμε σε μία βάση. Ο κ. Χυτήρης με προκάλεσε για τη δήλωσή μου. Μη με ξαναπροκαλείτε για τον εξής λόγο…
    ΜΙΛΤΙΑΔΗΣ ΠΑΠΑΪΩΑΝΝΟΥ: Ξαναπείτε το.
    ΒΥΡΩΝ ΠΟΛΥΔΩΡΑΣ: Με συγχωρείτε. 
    Όποιος είναι με τους αργόμισθους, τους υψηλόμισθους, τους καταληψίες της παραδιοίκησης του ΠΑΣΟΚ, να σηκώσει το χέρι του. Έχω και τους αριθμούς, έχω και τα ονόματα, έχω όλους τους ήρωες. 
    ΔΗΜΗΤΡΙΟΣ ΠΙΠΕΡΓΙΑΣ: Να κατατεθούν τα ονόματα.
    ΕΥΑΓΓΕΛΟΣ ΑΡΓΥΡΗΣ: Δικαιώθηκε η προεκλογική σου δήλωση. 
    ΠΡΟΕΔΡΕΥΩΝ (Γεώργιος Σούρλας): Παρακαλώ, όχι διακοπές. 
    ΒΥΡΩΝ ΠΟΛΥΔΩΡΑΣ: Εγώ είπα ότι αυτοί και θα έρθουν …
    ΔΗΜΗΤΡΙΟΣ ΠΙΠΕΡΓΙΑΣ: Τα ονόματα να κατατεθούν. 
    ΒΥΡΩΝ ΠΟΛΥΔΩΡΑΣ: Καλά, μην τα αμφισβητείτε, κύριε Πιπεργιά.
    Και σας λέω, λοιπόν: Εγώ είμαι απέναντι σ΄ αυτούς. Νομίζω ότι κάθε καλής θελήσεως άνθρωπος πρέπει να είναι απέναντι σ΄ αυτούς. Και υπάρχει και ένα πολιτικό ζήτημα ...
    ΜΙΛΤΙΑΔΗΣ ΠΑΠΑΪΩΑΝΝΟΥ: Το φακέλωμα.
    ΒΥΡΩΝ ΠΟΛΥΔΩΡΑΣ: Μα, εσείς κάνατε διωγμούς, όχι φακέλωμα, κύριε Παπαϊωάννου.
    Απόδειξη: Γνωρίζετε την εγκύκλιο του Γεωργίου Παπανδρέου του πρεσβυτέρου, την 1010/64; Εγώ δεν θέλω να πάμε στην 1010/64, αλλά θέλω να έχετε μνήμη.
    ΤΗΛΕΜΑΧΟΣ ΧΥΤΗΡΗΣ: ΕΡΕ ήταν τότε. 
    ΒΥΡΩΝ ΠΟΛΥΔΩΡΑΣ: Ήταν Γεώργιος Παπανδρέου Πρωθυπουργός και Υπουργός Παιδείας με Υφυπουργό τον Λουκή Ακρίτα. Και λέει, λοιπόν,…
    ΤΗΛΕΜΑΧΟΣ ΧΥΤΗΡΗΣ: ΕΡΕ ήταν. Σας φέρνω στο κλίμα της εποχής.
    ΒΥΡΩΝ ΠΟΛΥΔΩΡΑΣ: …η περίφημη αντικομμουνιστική δήλωση του Γεωργίου Παπανδρέου: «Μη δηλητηριάζετε την ψυχή των παιδιών. Και όποιος το αποτολμήσει, τίθεται εκτός εκπαιδευτικής οικογένειας».
    Σας τα υπενθυμίζω, γιατί θέλω να συνεννοηθούμε για το τι έγινε με το μήνυμα της κ. Γιαννάκου. Διαπράττετε βαρύτατο ολίσθημα. 
    Εκτιμώ τη διακριτικότητά της, το ότι «δεν ξέρω για τον έλεγχο και δεν ξέρω ποιος διέταξε τον έλεγχο», αλλά εσείς διαπράττετε θεσμικό αμάρτημα. Πηγαίνετε με τον κατά φαντασία επαναστάτη ΠΑΣΟΚο ή δεν ξέρω τι ιδεολογία έχει, που δεν διαβάζει και περιφρονεί τον Υπουργό και τάσσεστε μαζί του. Να τη χαίρεστε αυτήν τη συμπεριφορά σας ... 
    ΔΗΜΗΤΡΙΟΣ ΠΙΠΕΡΓΙΑΣ: Δεν υπάρχουν πια. Τους καθαιρέσατε. 
    ΒΥΡΩΝ ΠΟΛΥΔΩΡΑΣ: Μη διακόπτετε. Μην κραυγάζετε, κύριε Πιπεργιά. 
    ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, όταν έλεγε για συνδικαλιστές, ήταν δικαιολογημένο λιγάκι να διαμαρτύρεστε. 
    ΒΥΡΩΝ ΠΟΛΥΔΩΡΑΣ: Σας λέω λοιπόν, εάν ήμουν εγώ στη θέση σας και ο κ. Ευθυμίου ως Υπουργός Παιδείας –σας το λέω εξομολογητικά, μπορείτε και να το απορρίψετε, να μην το δεχθείτε, αλλά σας το δηλώνω, ίσως έχει την αξία του- έστελνε ένα μήνυμα για «καλή χρονιά» στα παιδιά, όπως όλοι οι Υπουργοί έστελναν την τελευταία δεκαετία –εντάξει, μου λέτε ότι δεν έστελναν- εγώ δεν θα ετασσόμην με εκείνους τους αρνητές διευθυντές να διαβιβάσουν το μήνυμα στα προαύλια ή στις τάξεις. 
    Αυτή είναι η διαφορά μας. Εσείς τάσσεστε με εκείνους. Σας λέω ότι είσαστε σε συνταγματική δυσαρμονία, θεσμική δυσαρμονία. Έχετε κακή συνεισφορά και στην υπόθεση της διοίκησης και στη θεσμική υπόθεση και προπαντός στην υπόθεση της εκπαιδευτικής λειτουργίας.
      Δηλαδή απαγορεύεται; Και ποια είναι τα όρια της επικοινωνίας του εκλεγμένου Υπουργού Παιδείας, της εκλεγμένης Κυβέρνησης; Πώς μπορεί να επικοινωνήσει; Λέτε ότι δεν μπορεί και μάλιστα θα το κρίνει ο οποιοσδήποτε αυθαίρετος διευθυντής. Αυτήν την εκπαιδευτική τάξη προτείνετε;  Έτσι θέλετε να λειτουργήσουμε ως σύνολο θεσμικών οργάνων και λειτουργιών; 
      Έχετε εκτεθεί ανεπανόρθωτα. Δεν έπρεπε να είναι αυτή η συμπεριφορά σας. Σας λέμε λοιπόν και για τις επιλογές, οι οποίες είναι αξιοκρατικές, ότι το  δικό σας, κύριε Ευθυμίου, εγκώμιο αξιοκρατίας αποβαίνει λόγος κενός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Τώρα έχουμε μια πολύ συγκεκριμένη πρόταση διοικητικής λειτουργίας στην εκπαιδευτική διαδικασία της διαχείρισης του ανθρώπινου δυναμικού. Περιμένετε να δείτε τα έργα αυτών των διευθυντών. Πώς τους απορρίπτετε; Με πόση ευκολία απορρίπτετε αυτούς τους αξιοκρατικά και με αδιάβλητες διαδικασίες επιλεγέντες διευθυντές; 
      Εμάς όλους πρέπει να μας ενώνει το «καμπανάκι» της Πίζας, το οποίο μιλάει για την υποβάθμιση στην εκπαίδευση και μας φέρνει 29ους ως χώρα στις τριάντα μία χώρες. Δεν με ενδιαφέρουν οι εσωτερικές αυταρέσκειες των κυβερνώντων του ΠΑΣΟΚ, ότι ήταν όλα τόσο ωραία. Μας ενδιαφέρει να ενωθούμε, να συναντηθούμε για την αντιμετώπιση της παιδείας, όχι μόνο της εκπαίδευσης, στη γραμμή ότι κάτω από τη βάση και με 4 και 5 μπαίνουν στο πανεπιστήμιο. Εμάς μας ενδιαφέρει να βρούμε μια αντιστοιχία των αιτημάτων ή απαιτήσεων της αγοράς προς αυτά που βγάζουν τα πανεπιστήμια και η εκπαιδευτική διαδικασία. 
      Αυτό είναι περιθώριο διαλόγου και φυσικά ουσιαστικού και σοβαρού διαλόγου και όχι στρεψοδικίας, σαν αυτήν που ανοίξατε με την επερώτησή σας και την ανάπτυξη των σχετικών «επιχειρημάτων» στηρίξεως της επερώτησης. 
      Αυτά θέλω να σας πω εγώ. Πιστεύω ότι δεν μπορεί να προχωρήσει άλλο αυτό το κρυφτούλι της δημοκρατικότητας, δηλαδή ποιοι είναι δημοκρατικοί και ποιοι δεν είναι εδώ μέσα. Είμαστε όλοι δημοκρατικοί και απαιτούμε ισοτιμία στη δημοκρατική αντίληψη και δημοκρατική συμπεριφορά στη διοικητική πράξη. 
      Αμοιβαίος, λοιπόν, σεβασμός και για τα δημοκρατικά φρονήματα και για την πίστη στις δημοκρατικές και αξιοκρατικές θέσεις για τη λειτουργία προπαντός του ευαίσθητου τομέα της παιδείας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Επιτρέψτε μου να πω, κύριε Ευθυμίου, απευθυνόμενος σε σας πιο πολύ, με την ιδιότητα του υπευθύνου της Επιτροπής Δεοντολογίας, ότι όταν ένα μέλος του Εθνικού Κοινοβουλίου με θεσμική ιδιότητα, όπως έχει σήμερα η κ. Γιαννάκου και χθες είχατε εσείς, απευθύνει ένα μήνυμα με το περιεχόμενο που γνωρίζουμε όλοι και αυτό αγνοείται από τους εκπαιδευτικούς, από τους λειτουργούς, αυτό πλήττει μάλλον το κύρος του Κοινοβουλίου. Αυτό δεν είναι θετικό για τη λειτουργία του Κοινοβουλίου. 
      ΠΕΤΡΟΣ ΕΥΘΥΜΙΟΥ: Κύριε Πρόεδρε, με συγχωρείτε. Εσείς ως Πρόεδρος αναφέρεστε επί της ουσίας της πολιτικής διαμάχης στη Βουλή;
      ΠΡΟΕΔΡΕΥΩΝ (Γεώργιος Σούρλας): Όχι, καθόλου. Κάνω απλώς μια επισήμανση και τίποτα περισσότερο. 
      ΠΕΤΡΟΣ ΕΥΘΥΜΙΟΥ: Ο Πρόεδρος λαμβάνει θέση επί της ουσίας της διαμάχης; 
      ΠΡΟΕΔΡΕΥΩΝ (Γεώργιος Σούρλας): Δεν είναι καθόλου επί της ουσίας. Λέω ότι το Προεδρείο έχει υποχρέωση να συμβάλλει στην αναβάθμιση του Κοινοβουλίου και να συμβάλλει και στην αναβάθμιση της λειτουργίας του Βουλευτού. Αυτό απορρέει από τις συνταγματικές διατάξεις και από τον Κανονισμό της Βουλής. Απλώς το επισημαίνω. 
      ΠΕΤΡΟΣ ΕΥΘΥΜΙΟΥ:  Τι επισημαίνετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Δεν κάνω παρατήρηση σε σας, ούτε μπαίνω επί της ουσίας. Δράττομαι της ευκαιρίας  να το επισημάνω. Έχω υποχρέωση να το κάνω. 
      ΤΗΛΕΜΑΧΟΣ ΧΥΤΗΡΗΣ: Κάνετε λάθος. 
      ΠΡΟΕΔΡΕΥΩΝ (Γεώργιος Σούρλας):  Καθόλου δεν κάνω λάθος. 
      Προχωρούμε στις δευτερολογίες των επερωτώντων. 
      Ο κ. Μιχαήλ Παντούλας έχει το λόγο. 
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, είμαι ένας νέος Βουλευτής και συμβαίνει να είμαι και εκπαιδευτικός. Μου έκανε φοβερή εντύπωση η τοποθέτηση του Κοινοβουλευτικού Εκπροσώπου της Νέας Δημοκρατίας. 
      Εγώ, κύριε Πολύδωρα, θεωρώ ότι η εντολή της κάλπης κάθε φορά δεν μπορεί να εκλαμβάνεται ως αποκατάσταση προσώπων, αλλά ως ενίσχυση θεσμών.
      ΒΥΡΩΝ ΠΟΛΥΔΩΡΑΣ: Το ίδιο είναι. 
      ΜΙΧΑΗΛ ΠΑΝΤΟΥΛΑΣ: Η Κυβέρνηση δημιουργεί με τη στάση της και με τις επιλογές της σε όλα τα επίπεδα τη βεβαιότητα –και σεις το υποστηρίζετε αυτό- ότι το κράτος αποτελεί προνομιακό πεδίο των μεγάλων ρεβάνς.
	Αν λάβουμε υπόψη τη δήλωσή σας πριν από τις εκλογές και τα περί δικαιοσύνης των παραμερισμένων, που το είπατε και σήμερα εδώ, σας λέω κύριε Πολύδωρα…
      ΒΥΡΩΝ ΠΟΛΥΔΩΡΑΣ: Εσείς θέλετε τη διαιώνιση της αδικίας; Δεν σας απασχολεί η αδικία; 
	ΜΙΧΑΗΛ ΠΑΝΤΟΥΛΑΣ: Δεν διέκοψα κανέναν, μη με διακόπτετε. Και ως δάσκαλος, δεν διακόπτω τους μαθητές μου. 
	ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, προηγουμένως δεν επιθυμούσατε διακοπές, επομένως μη διακόπτετε το συνάδελφο.  
	ΒΥΡΩΝ ΠΟΛΥΔΩΡΑΣ: Το λέω μήπως λάβετε υπόψη σας τη διακοπή αυτή,  κύριε συνάδελφε.
	ΜΙΧΑΗΛ ΠΑΝΤΟΥΛΑΣ: Σας διαβάζω τι λένε οι εκπρόσωποι των εκπαιδευτικών και τι λέει η ανακοίνωση της ΟΛΜΕ, την ανακοίνωση της οποίας την προηγούμενη περίοδο, όταν είχαν γίνει οι προηγούμενες επιλογές, κάποιοι εδώ μέσα και η πολιτική ηγεσία του Υπουργείου Παιδείας την ανέμιζαν. Λέει, λοιπόν, η ΟΛΜΕ ότι τα διευθυντικά στελέχη έγιναν με κομματικά κριτήρια και σκοπιμότητες,  ότι οι επιλογές αυτές ήταν προαποφασισμένες και ότι δηλώνει πως δεν πρόκειται να νομιμοποιηθούν ποτέ στη συνείδηση  του εκπαιδευτικού κόσμου οι νέοι προσωρινοί διευθυντές και προϊστάμενοι. Το ίδιο λέει και η ΔΟΕ.
	Εγώ, λοιπόν, θέλω να καταθέσω στα Πρακτικά, για να δείτε την αντικειμενικότητα των επιλογών, δύο καταστάσεις που είχαν τα μέλη των επιτροπών, εκτός των εισηγητών, όπου με βάση αυτές έπρεπε να κρίνουν σε είκοσι πέντε δευτερόλεπτα –επιμένω- τον κάθε φάκελο για τον αξιότερο. 
      Ξέρετε ποια ήταν η κατάσταση στο Συμβούλιο Επιλογής της Δευτεροβάθμιας Εκπαίδευσης; Έχω μπροστά μου την Ήπειρο. Όνομα, Καμπέρης Κωνσταντίνος, κλάδος ΠΕ11. Αυτό ήξεραν τα μέλη, τίποτε άλλο. Δεν πήγαν οι φάκελοι στα μέλη. Το καταθέτω στα Πρακτικά.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης έχω έναν πίνακα για το Συμβούλιο που αφορά την Πρωτοβάθμια Εκπαίδευση. Εκεί είχαμε μία βελτίωση. Υπάρχει το όνομα, το επώνυμο, το πατρώνυμο, το ΦΕΚ διορισμού, η προϋπηρεσία, ο βαθμός, η οργανική θέση και η περιφέρεια προτίμησης. Στις παρατηρήσεις, όπου έπρεπε να καταγράφονται τα κριτήρια που θα αξιολογούνταν, δεν υπάρχει τίποτα. Ακόμη και στις επιλογές προτίμησης ξέρετε τι γράφετε στις περισσότερες περιπτώσεις; Ήπειρος. Υπάρχει καμία διεύθυνση ή κάποιο γραφείο πρωτοβάθμιας εκπαίδευσης Ηπείρου; Τόσο επιπόλαια αλλά και τόσο προαποφασισμένα ήταν όλα. 
      Καταθέτω και αυτόν τον πίνακα για τα Πρακτικά.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υφυπουργέ, στα Γιάννενα κάποιος επιλεγείς προϊστάμενος την Παρασκευή είχε επιλεγεί ως προϊστάμενος στην πρωτοβάθμια εκπαίδευση., Αυτό του ανακοίνωσαν. Το Σάββατο, όμως, βρέθηκε προϊστάμενος γραφείου. Και γνωρίζετε πολύ καλά πώς έγινε αυτό. Ξέρετε δε ποια ήταν η απάντηση, όταν τον ρώτησα «βρε Βαγγέλη, ποιος είναι τελικά προϊστάμενος διεύθυνσης και ποιος γραφείου;». Μου είπε: «Η νύχτα βγάζει επίσκοπο και  η αυγή μητροπολίτη». Αυτή ήταν η απάντησή του. Και επειδή ασχολείσθε με τα εκκλησιαστικά, κύριε Καλέ, νομίζω ότι σας ταιριάζει αυτή η παροιμία.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Το έχετε κάνει εσείς, μας διδάξατε.
	ΜΙΧΑΗΛ ΠΑΝΤΟΥΛΑΣ:Έπρεπε να ήσασταν, κύριε Υφυπουργέ, στον αγιασμό ενός ιστορικού σχολείου των Ιωαννίνων, στη Ζωσιμαία Σχολή, για να ακούσετε εκεί το μάθημα περί αξιοκρατίας, που έκανε ο διευθυντής, ο  οποίος είχε υποβάλει αίτηση για περιφερειακός, αλλά όταν είδε τις επιλογές που έγιναν στο νομό, την απέσυρε και το ξέρετε πολύ καλά. Εκεί, λοιπόν, ενώπιον του Νομάρχη, του Δημάρχου και εμού κατήγγειλε όλα τα αναξιοκρατικά φαινόμενα στην εκπαίδευση. Είσθε γνωστός του, πάρτε τον να σας τα πει και εσάς. 
	Σε σχέση με τη λειτουργία της εκπαίδευσης, ο κ. Πολύδωρας είπε ότι όλα είναι εντάξει. Ακούστε, κύριε Κοινοβουλευτικέ Εκπρόσωπε: Έχουμε στα χέρια μας το έγγραφο του κυρίου Υφυπουργού της 15ης Σεπτεμβρίου, που αναφέρεται στις αποσπάσεις νεοδιοριστέων εκπαιδευτικών δευτεροβάθμιας εκπαίδευσης και το οποίο λέει το εξής: «Σας διαβιβάζουμε δύο πίνακες, στους οποίους αναγράφονται κατά ειδικότητα και κατά ΠΥΣΔΕ τα λειτουργικά κενά και τα πλεονάσματα». Δηλαδή παραδέχεται ότι υπάρχουν λειτουργικά κενά. 
     Και εδώ, σ΄ αυτήν την κατάσταση, φαίνονται τα κενά. Όπου υπάρχουν μαύρα, είναι τα κενά. Και απαντούν αυτές τις ημέρες στο συγκεκριμένο έγγραφο οι διευθύνσεις.
     Έχω στα χέρια μου για να μη μου πείτε ότι την έχω πάρει από τα Γιάννενα την απάντηση της Διεύθυνσης Αιτωλοακαρνανίας. Το υπογράφει ο επιλεγείς νέος προϊστάμενος. Ξέρετε τι απαντάει σ΄ αυτά τα στοιχεία, που έστειλε προχθές το Υπουργείο περί των σημερινών λειτουργικών κενών; Η απάντηση είναι η εξής: «Σας αποστέλλουμε εκ νέου συμπληρωμένο πίνακα με τα λειτουργικά κενά κατά κλάδο, ειδικότητα, διότι σε σχέση με το έγγραφό σας» –αυτό που σας διάβασα προηγουμένως- «δεν εμφανίζονται σε αυτό το έγγραφο τα πραγματικά λειτουργικά κενά και πλεονάσματα που υπάρχουν». Στις 15 του μηνός δεν ήξεραν στην κεντρική υπηρεσία του Υπουργείου τι τους γίνεται. Και αυτό τους το λέει ο Γεώργιος Μπούνος, Διευθυντής Δευτεροβάθμιας Εκπαίδευσης.
     Αν έκανα καλά την πρόσθεση, πρόκειται για ογδόντα επτά λειτουργικά κενά σήμερα στη διεύθυνση και τριάντα έξι πλεονάσματα. Μάλιστα τόσο καλά έχουν γίνει όλα στην Αιτωλοακαρνανία, φύρδην μίγδην, δηλαδή, που από το Υπουργείο φαίνεται ότι διορίστηκαν ΠΕ6 Αγγλικών, για να περισσέψουν ταυτόχρονα δεκαεννιά την ίδια στιγμή. Τόσο σωστά ήταν οργανωμένο το Υπουργείο! Διορίστηκαν είκοσι ένας φυσικής αγωγής και περισσεύουν εφτά. Διορίστηκε ένας και λείπουν έξι σε άλλες ειδικότητες. Αυτά τα έχετε μπροστά σας, δεν χρειάζεται να τα καταθέσω, είναι στοιχεία του Υπουργείου Παιδείας. 
     Σας λέγω, λοιπόν, ότι αυτή η κατάσταση επικρατεί σήμερα στην εκπαίδευση, κύριε Πολύδωρα. 
     ΑΘΑΝΑΣΙΟΣ ΜΠΟΥΡΑΣ: Τον περασμένο Δεκέμβρη να μας πείτε, παρακαλώ, τι κενά υπήρχαν.
     ΜΙΧΑΗΛ ΠΑΝΤΟΥΛΑΣ: Και ξέρετε γιατί υπήρξε αυτό το πρόβλημα φέτος; Γιατί το κομβικό σημείο είναι οι μεταθέσεις. Πέρυσι οι μεταθέσεις έγιναν τον Απρίλιο και φέτος τον Αύγουστο και αυτό συμπαρέσυρε τα πάντα. Αυτή είναι όλη η ουσία. Όσο καλή διάθεση και να είχαν οι άνθρωποι, δεν θα μπορούσαν να κάνουν τίποτε.
     Δεν θέλω να κουράσω περισσότερο το Σώμα, γιατί υπάρχουν και άλλοι συνάδελφοι οι οποίοι θα μιλήσουν. Θέλω, όμως, να επιμείνω λίγο στο θέμα του διαλόγου. Είπα στην πρωτομιλία μου ότι ο διάλογος δεν πρέπει να είναι επίφαση διαλόγου. Ένας διάλογος για την παιδεία πρέπει να είναι εθνικός διάλογος. Δεν μπορεί να υπάρχουν προειλημμένες αποφάσεις. Τότε, ας είναι ένας κομματικός διάλογος. Είπε η κυρία Υπουργός «Το πρόγραμμά μας θέλουμε να το υλοποιήσουμε καλύτερα.» Ε, τότε δεν πρόκειται για εθνικό διάλογο για την παιδεία, διότι όταν βρισκόμαστε στα δύσκολα, όπως φαίνεται στο δελτίο Τύπου για την τεχνική εκπαίδευση, που δεν έχουμε τι να πούμε και λέμε γενικά και αόριστα, ξέρετε πού καταλήγει το Υπουργείο Παιδείας; Θα προταθούν εναλλακτικές λύσεις, ώστε αυτές να τεθούν υπόψη των φορέων που θα συμμετάσχουν στον εθνικό διάλογο.  Εδώ, όμως, θα πρέπει να αποφασίσει η Κυβέρνηση. Εναλλακτικές προτάσεις θα κάνει ή θα εφαρμόσει το πρόγραμμά της, για να ξέρουμε και εμείς τι θα κάνουμε. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριε Χυτήρη, απ’ ό,τι βλέπω εδώ από τον Προεδρεύοντα πριν από μένα και εσείς και ο κ. Πασχαλίδης έχετε εξαντλήσει το χρόνο της δευτερολογίας. Όμως, αν επιμένετε και συμφωνεί και το Τμήμα, θα δώσω το λόγο για δύο λεπτά και σε σας και στον κ. Πασχαλίδη.
     Συμφωνεί το Τμήμα με την πρόταση αυτή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Χυτήρη, έχετε το λόγο για δύο λεπτά.
     ΤΗΛΕΜΑΧΟΣ ΧΥΤΗΡΗΣ: Ευχαριστώ πολύ, κύριε Πρόεδρε.
     Εγώ κατ’ αρχήν θα ήθελα να κάνω μία διευκρίνιση όσον αφορά το μήνυμα, γιατί πολύ συζητήθηκε το θέμα. Η κυρία Υπουργός προφανώς μπορεί να στείλει οποιοδήποτε μήνυμα. Αυτό δεν το αμφισβητεί κανείς. Αλλά αναφορικά με το έγγραφο το οποίο ακολουθεί μετά το μήνυμα, ποιος το διάβασε και ποιος δεν το διάβασε, θα πω το εξής: Και τι θα γίνει στην περίπτωση που δεν το διάβασε και το τοιχοκόλλησε; Αυτό νομίζω ότι δείχνει μια νοοτροπία, την οποία εμείς καταδικάζουμε. Αν εσείς την αποδέχεστε, είναι άλλο θέμα. Και εδώ μιλάω για την Κυβέρνηση. 
      ΒΥΡΩΝ ΠΟΛΥΔΩΡΑΣ: Εσείς αποδέχεστε να πετάνε το μήνυμα στον κάλαθο των αχρήστων;
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, σας παρακαλώ, θα ρωτήσετε μετά, όταν λάβετε το λόγο.
      ΤΗΛΕΜΑΧΟΣ ΧΥΤΗΡΗΣ: Εμείς την καταδικάζουμε. Η κυρία Υπουργός έβγαλε μία διευκρινιστική ανακοίνωση μετά από το θόρυβο που έγινε. Νομίζω ότι δεν καταδίκασε κανέναν, ούτε διαχώρισε τη θέση της από το έγγραφο το οποίο ακολούθησε το μήνυμά της. Εμείς λέμε ότι αυτό δηλώνει πως υπάρχει ένας αυταρχισμός και μία επιστροφή στο παρελθόν και επιμένουμε σ’ αυτό. 
      Όσον αφορά τον κύριο Υπουργό και τον κ. Πολύδωρα που μας είπαν ότι πρέπει να πιστέψουμε στο λόγο της Υπουργού, βεβαίως έχουμε κάθε διάθεση, αλλά υπάρχει μία διάσταση λόγου και έργου και αυτό το επισημαίνουμε. Ερωτώ: Πέρυσι είχε γίνει εισαγωγική επιμόρφωση πέντε χιλιάδων εκπαιδευτικών; Φέτος έγινε; Δεν έγινε. Είχαν γίνει πέρυσι δέκα χιλιάδες τοποθετήσεις αναπληρωτών έγκαιρα, γιατί είχαν προσληφθεί το καλοκαίρι; Φέτος έγινε; Δεν έγινε. Δηλώθηκε φέτος ότι θα καταργήσουμε τα ΤΕΕ και, απαξιώνοντάς τα, έφυγε το 1/3 των μαθητών, ενώ μιλούν αόριστα για επαγγελματικά λύκεια; Έτσι έγινε.
      Θέλω να σας πω το εξής και τελειώνω. Έχετε ή δεν έχετε κομματικά κριτήρια; Έχετε κομματικά κριτήρια. Η ίδια η Υπουργός απαντώντας σε μας είπε ότι δεν συγκυβερνάμε. Δεν συγκυβερνάτε, ούτε θέλουμε να συγκυβερνήσετε. Εμείς κρίνουμε τον τρόπο με τον οποίον κυβερνάτε. Θα είμαστε θετικοί σε ό,τι θετικό κάνετε και αρνητικοί σ’ αυτά που είναι οπισθοδρομικά και είναι αρκετά τέτοια. 
      ΠΡΟΕΔΡΕΥΩΝ (Γεώργιος Σούρλας): Ο κ. Πασχαλίδης έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, παρακολούθησα για άλλη μία φορά τον κ. Πολύδωρα και θα ήθελα να πω πως κάνει ένα διαρκές λάθος τους τελευταίους μήνες, θεωρώντας πως στον πυρήνα της λαϊκής εντολής είναι η εντολή αντικατάστασης χιλιάδων στελεχών διοίκησης στη χώρα μας μετά τις εκλογές. Το είπε προεκλογικά και πιστεύω ότι αδίκησε και τον εαυτό του και τον αδικεί και σήμερα γιατί, κατά τη γνώμη μου, είναι δημοκράτης –τον έχω παρακολουθήσει πολλές φορές και έχουμε συζητήσει και κατ’ ιδίαν- και πολύ λογικός άνθρωπος. Τελικά πληρώνει το φαρισαϊσμό άλλων στελεχών της Νέας Δημοκρατίας που κάνουν χειρότερα στην πράξη, ενώ διακηρύσσουν ωραία λόγια. 
      Κύριε Πολύδωρα, τι λέει η ευρωπαϊκή και διεθνής εμπειρία; Ας δούμε τι γίνεται στη Μεγάλη Βρετανία, στη Γαλλία, στη Γερμανία, ας δούμε τι γίνεται και στις Ηνωμένες Πολιτείες, σε χώρες που έχουν αναπτυγμένα δημοκρατικά πρότυπα. Μία κυβερνητική αλλαγή δεν συνεπάγεται αντικατάσταση περισσότερων των τετρακοσίων με πεντακοσίων στελεχών σε όλη την κλίμακα της διοίκησης. Θα μου πείτε: «Αυτό συνέβη στις προηγούμενες εκλογές, στις προ-προηγούμενες κλπ». Αν μπούμε σ’ αυτόν το φαύλο κύκλο, τότε κάθε κυβερνητική μεταβολή στη χώρα μας θα συνεπάγεται αντικατάσταση χιλιάδων στελεχών. Νομίζω ότι αυτό είναι καταστροφικό για τη διοίκηση.
      Έρχομαι στην εκπαίδευση. Αυτοί που μέχρι σήμερα ήταν προϊστάμενοι, διευθυντές κλπ., επελέγησαν με συγκεκριμένα κριτήρια, με κρίσιμα κριτήρια. Έρχεται το Υπουργείο Παιδείας με συνοπτικές διαδικασίες και τους καθαιρεί όλους σε μία νύχτα και τους αντικαθιστά με άλλα στελέχη, με διαβλητές διαδικασίες, εγείροντας θέμα νομιμότητας αυτών των τοποθετήσεων.
      Κύριε Πρόεδρε, το μεγάλο πρόβλημα είναι ότι στους επόμενους μήνες μέχρι την τοποθέτηση των μονίμων προϊστάμενων, διευθυντών κλπ, όπως τους περιέγραψε η κ. Γιαννάκου, θα υπάρχει μία χαοτική κατάσταση στο χώρο της παιδείας, που με απλά λόγια σημαίνει ότι οι προϊστάμενοι, διευθυντές και όλοι αυτοί που είναι ηγετικά στελέχη της εκπαίδευσης δεν έχουν το κύρος να ασκήσουν διοίκηση στα σχολεία. Αυτό είναι το μεγάλο πρόβλημα και δυστυχώς αυτό είναι το χαρακτηριστικό με το οποίο ξεκινά η σχολική χρονιά φέτος στην Ελλάδά.
      ΠΡΟΕΔΡΕΥΩΝ (Γεώργιος Σούρλας): Στην κ. Σοφία Βούλτεψη, που γιορτάζει σήμερα, ας της ευχηθούμε «χρόνια πολλά».
      Το λόγο έχει ο κ. Φούρας, ο οποίος στον πρωτολογία του τήρησε επακριβώς το χρόνο.
      ΑΝΔΡΕΑΣ ΦΟΥΡΑΣ: Κύριε Πρόεδρε, χρειάσθηκε σαράντα οκτώ ώρες η κυρία Υπουργός για να θυμηθεί ότι ταξίδεψε στο Κάιρο και να «αποδοκιμάσει» την ενέργεια ελέγχου της διαδικασίας αναγνώσεως του μηνύματός της στα σχολεία της χώρας. Δεν νομίζω ότι την τιμά αυτό γιατί μόλις χθες εξέδωσε δελτίο Τύπου όπου εχθές  δεν έχει ενθυμηθεί το ταξίδι της στο Κάιρο. Και επειδή έξω από την Αίθουσα βρήκε την ευκαιρία να διαστρεβλώσει την πραγματικότητα, εμείς εκείνο που ελέγξαμε και που αποδοκιμάζει όλος ο Τύπος σήμερα, γι’ αυτό η ίδια είχε αυτήν τη στάση, είναι το γεγονός του ελέγχου των σχολείων και των εκπαιδευτικών οι οποίοι δεν ανέγνωσαν το μήνυμά της στους μαθητές. 
      Επειδή οι επερωτήσεις έχουν και συγκεκριμένο περιεχόμενο, εγώ λυπάμαι γιατί δεν πήρα καμία απάντηση σε όσα θέματα έθεσα.
      Κατ’ αρχήν η κυρία Υπουργός είπε ότι είναι ανοικτό το Υπουργείο και ότι μπορούμε όποια ερωτηματικά έχουμε, να τα απευθύνουμε εκεί και να παίρνουμε απαντήσεις. Καταθέτω τρία έγγραφα που αναφέρονται σε ένα θέμα που έθεσα, που για τρεις μήνες δεν κατέστη δυνατόν να συναντήσουμε οι Βουλευτές του Νομού Αχαΐας, ο νομάρχης, ο δήμαρχος, ο πρύτανης του πανεπιστημίου την κυρία Υπουργό. Και είναι αδιάψευστο ντοκουμέντο ότι ούτε την τυπική πλευρά του διαλόγου δεν επιθυμεί η κυρία Υπουργός να ικανοποιήσει.
      Θα καταθέσω τα προβλήματα που σχετίζονται με τη σχολική στέγη. Και περιμένω μια απάντηση. Δεν νομίζω ότι πρέπει να επανέλθω. Οκτώ καινούργια σχολεία είναι σχεδόν έτοιμα. Κάθε χρόνο είχαμε χρηματοδότηση 5 εκατομμυρίων ευρώ. Φέτος έχουμε μηδέν χρηματοδότηση. Τι θα γίνει; Υπάρχει κυβέρνηση στον τόπο; Θα συνεχισθεί το πρόγραμμα; Την απασχολεί το πού θα πηγαίνουν τα παιδιά μας σχολείο; Το πλήρες περιεχόμενο της δράσης στη σχολική στέγη της Νομαρχίας Αχαΐας θα το καταθέσω. 
      Επίσης, θα καταθέσω με ημερομηνίες τις πιστώσεις που έλαβε ο Δήμος Πάτρας τον προηγούμενο χρόνο, 910.000 ευρώ για τη συντήρηση των σχολείων και αντ’ αυτού έχουμε φέτος 100.000 ευρώ. Γι’ αυτά είσθε υπόλογη. Οφείλετε απάντηση στα παιδιά μας, οφείλετε απάντηση στους εκπαιδευτικούς. Οφείλετε απάντηση στις τοπικές κοινωνίες. Δεν μπορείτε να σιωπάτε.
      Ακόμα, έστειλα με αγάπη στην κυρία Υπουργό ένα δημοσίευμα σχετικά με την πορεία του ελληνικού αθλητισμού. Ελπίζω ότι θα έχω και σ’ αυτό μια απάντηση.
      Και, τέλος, επειδή άρχισα με μία καλή ανάμνηση για την κυρία Υπουργό, δεν ξέρω τι της έχει συμβεί σε αυτό το Υπουργείο, αλλά δεν είναι δυνατόν γι’ αυτήν την Υπουργό με αυτήν την προσωπικότητα και με αυτήν τη διαδρομή, εκείνο που θα μείνει μετά τη θητεία της, να είναι το «πού ήσουν νιότη». 
      (Στο σημείο αυτό ο Βουλευτής κ. Ανδρέας Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ευάγγελος Αργύρης για τρία λεπτά.
      ΕΥΑΓΓΕΛΟΣ ΑΡΓΥΡΗΣ: Νομίζω ότι δεν πρέπει να επαναλαμβάνουμε τα αυτονόητα. Η επερώτησή μας, δικαίωμα του θεσμού μας, θα έπρεπε να ευχαριστεί την ηγεσία του Υπουργείου. Και έπρεπε σίγουρα εδώ να δώσει τις απαντήσεις στα ερωτήματά μας. 
      Επαναλαμβάνουμε λοιπόν αυτά τα ερωτήματα και φεύγουμε πιο προβληματισμένοι. Φεύγουμε προβληματισμένοι γιατί μας εκπλήσσει το γεγονός ότι η κυρία Υπουργός απέφυγε να δώσει απαντήσεις. Αντ’ αυτού είδαμε έναν εκνευρισμό και μία αλαζονία, πιστεύοντας ότι μπορεί να ρευστοποιεί τα αποθέματα που έχει από το προφίλ της και να έχει το άλλοθι στην ελληνική κοινωνία. 
      Εκείνο που έχει μεγάλη σημασία, που και αυτό κανείς μας δεν μπορεί να το αμφισβητήσει, είναι ότι δεν μπορεί να επικαλείται την αξιοκρατία και το διάλογο και να αντικαθιστώνται διοικητικά στελέχη εν μια νυκτί με το «εγώ αποφασίζω», που το επανέλαβε και σήμερα η κυρία Υπουργός. Κανείς δεν της αφαιρεί το δικαίωμα να αποφασίζει. Αλλά και όταν αποφασίζεις, πρέπει να παίρνεις υπόψη σου πολλά πράγματα.
      Και νομίζω ότι δίνοντάς σας την ψήφο του ο ελληνικός λαός, για να πάρετε τη διακυβέρνηση της χώρας, δεν την έδωσε, για να κατεδαφίσετε ό,τι ακριβώς έχει γίνει μέσα στους δημοκρατικούς θεσμούς και σε όλη αυτήν τη διαδρομή για την ελληνική παιδεία. Γιατί η παιδεία είναι ένας χώρος όπου έχουμε πρόσβαση όλοι. Γιατί η παιδεία είναι ένα θεμέλιο που πάνω εκεί μπορούμε να χτίσουμε τη νέα Ελλάδα, της δημιουργίας, της ανάπτυξης αλλά και της ευημερίας. Δεν είναι ο χώρος των «ημετέρων». Γιατί πώς είναι δυνατόν να υπάρχει αξιοκρατία και να αναλώνεται εδώ η κυρία Υπουργός στη δικαιολόγησή της ότι δεν ήταν δύο αλλά περισσότερες οι ώρες για να καλύψει όλη αυτήν τη δουλειά που χρειάζεται για να αξιολογήσει. Και πριν ο εισηγητής μας και ο Κοινοβουλευτικός Εκπρόσωπος απέδειξαν με περίτρανο τρόπο ότι υπάρχουν στοιχεία ότι κάτι τέτοιο δεν μπορεί να συμβεί. Και καλά όσον αφορά το χρόνο. Σ’ αυτήν την αξιοκρατία με τόσους ενδιαφερόμενους όλοι αυτοί που επελέγησαν έτυχε να είναι μόνο «τα δικά μας παιδιά»; Γι’ αυτό είπα στον κ. Πολύδωρα, τον αγαπητό συνάδελφο, ότι δικαιώθηκε η προεκλογική του φράση και πρέπει να αισθάνεται υπερήφανος που πράγματι γίνεται πράξη αυτό για το οποίο προεκλογικά κάποιοι, για να υφαρπάξουν την ψήφο του ελληνικού λαού, λοιδορούσαν τον κ. Πολύδωρα και του έλεγαν: «Μα είναι δυνατόν; Μας χαλάς το προφίλ.». 
      Πρέπει επίσης να πούμε ότι σε καμία περίπτωση δεν θα είμαστε απέναντι σε ζητήματα που θα δίνουν μια προοπτική στην ελληνική παιδεία και σ’ αυτό που έχει ανάγκη ο τόπος μας. Θα είμαστε όμως απέναντι σε όλες αυτές τις συμπεριφορές και τις λογικές για τους «ημετέρους».
      Θέλω, λοιπόν, κλείνοντας να πω στην κυρία Υπουργό ότι ήμασταν πάρα πολύ προσεκτικοί στις εκφράσεις μας. Δεν χρησιμοποιήσαμε καμία περιττή λέξη. Και επίσης, πρέπει να πω ότι η όποια έκρηξή μας ήταν, γιατί πράγματι βλέπουμε εδώ να διαστρεβλώνεται η αλήθεια. Και ένα παράδειγμα ήταν αυτό με τα ολοήμερα σχολεία. Τα αποκαλούσατε «πάρκινγκ». Τα πάτε, δηλαδή, τα παιδιά σαν να αφήνετε το αυτοκίνητό σας; Και πριν από λίγες ημέρες εξήγγειλε στην Έκθεση ο Πρωθυπουργός ότι θα είναι περισσότερα τα ολοήμερα. Πότε φτιάξατε όλες αυτές τις υποδομές; Όπως φτιάξατε τις υποδομές για την πετυχημένη Ολυμπιάδα; Όπως ανεβάσατε τη στέγη του Καλατράβα, πηγαίνοντας εκεί η κυρία Υπουργός κάθε μέρα και κοιτώντας τον ήλιο; Αυτή λοιπόν είναι η τακτική σας για τις υποδομές; 
      Έλεος! Έλεος με την έννοια ότι σε ζητήματα, όπως είναι η παιδεία, θα πρέπει να είμαστε όλοι πιο προσεκτικοί. Και νομίζω ότι η επερώτησή μας εδώ ήταν γι’ αυτόν το σκοπό, για να δώσει τη δυνατότητα σ΄ εσάς να δείτε τα κακώς κείμενα, γιατί η δουλειά μας εδώ είναι να ελέγχουμε τη δουλειά σας. Περιμένουμε, λοιπόν, να δούμε τη δουλειά σας και να την ελέγξουμε. Και οι πρώτες σας πράξεις έδειξαν ότι δεν ασχολείστε με το μέλλον της ελληνικής παιδείας, αλλά το πώς θα αξιοποιήσουμε «τα δικά μας παιδιά». Αυτό δεν είναι πρόοδος, αγαπητοί συνάδελφοι.
      ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο κατάλογος των επερωτώντων. Τώρα δικαιούνται να πάρουν το λόγο ο Κοινοβουλευτικός Εκπρόσωπος κ. Ευθυμίου και ο Υφυπουργός ο κ. Καλός. Θα μιλήσετε τώρα, κύριε Ευθυμίου;
      ΠΕΤΡΟΣ ΕΥΘΥΜΙΟΥ: Προτιμώ να προηγηθεί ο κύριος Υφυπουργός.
      ΠΡΟΕΔΡΕΥΩΝ (Γεώργιος Σούρλας): Καλώς. Ο χρόνος, κύριε Υφυπουργέ, είναι συνολικά δέκα λεπτά για εσάς και για εσάς, κύριε Ευθυμίου, οκτώ λεπτά. Μπορείτε και να δευτερολογήσετε και να τριτολογήσετε μέσα σ’ αυτά πλαίσια. Όπως εσείς νομίζετε, κάντε χρήση του χρόνου.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, χρόνο τριτολογίας θα έχω;
      ΠΡΟΕΔΡΕΥΩΝ (Γεώργιος Σούρλας): Θα έχετε, αφού τηρήσετε το χρόνο των πέντε λεπτών στην ομιλία σας τώρα.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τότε θα μιλήσω μετά τον Κοινοβουλευτικό Εκπρόσωπο, για να μπορέσω να απαντήσω ως Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Κύριε Ευθυμίου, έχετε δικαίωμα τρία λεπτά να δευτερολογήσετε και πέντε λεπτά δικαίωμα να τριτολογήσετε.
      ΠΕΤΡΟΣ ΕΥΘΥΜΙΟΥ: Αμέσως μετά τον κ. Καλό. Επομένως μου δίνετε τώρα τρία λεπτά.
      ΠΡΟΕΔΡΕΥΩΝ (Γεώργιος Σούρλας): Θα υπάρξει σχετική ανοχή, αν το Τμήμα συμφωνεί. Εδώ ήρθαμε, για να κάνουμε μια συζήτηση που να βγάλει κάποιο αποτέλεσμα. 
      Ορίστε, κύριε Ευθυμίου, έχετε το λόγο. 
      ΠΕΤΡΟΣ ΕΥΘΥΜΙΟΥ: Υπάρχει κάτι ιδιαίτερα παράξενο στη σημερινή συζήτηση, ότι η Νέα Δημοκρατία δεν έχει συνειδητοποιήσει ότι ασκεί την ευθύνη της διακυβέρνησης. Μας οδηγεί στο 1964 και οδηγεί συνολικά με τις συμπεριφορές της στο παράδοξο αίσθημα ότι δεν έχει συνειδητοποιήσει ότι έχει ήδη διανύσει το 1/8 της θητείας της.
Ασχολείται με ανεμόμυλους παρελθόντος και δεν μπορεί να αναλάβει το βάρος της σημερινής της κυβερνητικής ευθύνης.
      Πληροφορηθήκαμε ότι έξω η κ. Γιαννάκου έκανε δηλώσεις και είπε ότι δεν θα υπάρξουν διώξεις στους εκπαιδευτικούς που δεν ανέγνωσαν το μήνυμά της. Είχε πει εδώ ότι έλειπε και γι’ αυτό δεν έχει καμία σχέση με τις παρεμβάσεις του Γενικού Διευθυντή. Εδώ, όμως, είναι η χθεσινή ανακοίνωση του γραφείου Τύπου της, της 16ης Σεπτεμβρίου, όπου απαντά αναλυτικά.
      Θα ήθελα να τονίσω ότι εγκαθιδρύεται ένα ιδιαίτερα παράδοξο καθεστώς: η υπεύθυνη Κυβέρνηση να μην υπάρχει και να κρύβεται πίσω από δημοσίους υπαλλήλους και στελέχη της διοίκησης. Ο κ. Σπηλιωτόπουλος καλύπτεται πίσω από τους ένστολους. Δεν έχει πολιτική ευθύνη ο ίδιος. Έχουν ευθύνη οι ένστολοι υπό τις διαταγές του. Η κ. Γιαννάκου δεν έχει πολιτική ευθύνη η ίδια. Έχει ο Γενικός Διευθυντής κ. Κατσαρός, που είπε η κ. Γιαννάκου ότι εγώ τον επέλεξα. Δεν γνωρίζει καν η Υπουργός γιατί δεν φροντίζει η Νέα Δημοκρατία να καταλάβει τι σημαίνει διακυβέρνηση, ότι τους γενικούς διευθυντές τους επέλεγε συμβούλιο του Υπουργείου Εσωτερικών.
      Συν τοις άλλοις, δεν γνωρίζω καν τα φρονήματα του κ. Κατσαρού. Γνωρίζω, όμως, ότι είναι τόσο συνεπής υπάλληλος, ώστε έλαβε εντολή να διατάξει την έρευνα όπως τώρα, τηλεοπτικώς, και όχι μέσα σ’ αυτήν την Αίθουσα, η κ. Γιαννάκου είπε ότι δεν θα τιμωρηθούν όσοι δεν ανέγνωσαν το μήνυμά της.
      Κύριε Πρόεδρε, είναι μία συμπεριφορά πρωτοφανής. Από πότε και γιατί ένας Υπουργός μετατρέπει τη μεταχείριση ενός μηνύματός του σε θέμα διοικητικής παράλειψης δημοσίου υπαλλήλου; Δηλαδή, η Δημόσια Διοίκηση είναι αχθοφόρος των ουκαζίων των Υπουργών; Αυτοί είναι η αντίληψη της σχέσης ευθύνης; Το ίδιο προκύπτει συνολικά, σε όλα τα επίπεδα. Εδώ λειτουργούμε σε μία παρωδία και του διαλόγου καλής πίστης. Ακούγονται πράγματα βαριά.
      Εμείς καταθέσαμε στοιχεία για όλες τις περιπτώσεις. Όσοι ομιλητές του ΠΑΣΟΚ ήταν εδώ, όχι απλώς δεν ήταν «παιδαριώδεις» όπως χαρακτηρίστηκαν, αλλά βαθιά υπεύθυνοι απέναντι σε μία βαθιά ανεύθυνη στάση της Κυβέρνησης. Καταθέσαμε για όλα τα στοιχεία. Εδώ ακούστηκαν πράγματα που δεν τιμούν και παραπληροφορούν.
      Θέλω, λοιπόν, να αναφέρω στις καταγγελίες πως ο προηγούμενος Προϊστάμενος Δευτεροβάθμιας των Δωδεκανήσων τελεί εν διώξει, ότι ο κ. Μαυρόπουλος Τάσος, πρώην Διευθυντής Δευτεροβάθμιας Δωδεκανήσου, δεν έχει καμία εις βάρους του ΕΔΕ. Εάν, όμως, εννοεί η κ. Γιαννάκου τον Περιφερειακό Διευθυντή κ. Σαραντινό, να καταθέσω του Δήμου Πάρου εν ολομελεία του Δημοτικού Συμβουλίου τη γνώμη και την καταγγελία για τις επιλογές της Νέας Δημοκρατίας ότι αυτός ο άνθρωπος, ένας εκπαιδευτικός με προσόντα, πείρα, μακρά διαδρομή, δεν εκρίθη άξιος καν να διοριστεί διευθυντής στο σχολείο από το οποίο ξεκίνησε, όπου διορίστηκε διευθυντής αναπληρωτής προ διετίας.
      Είτε, λοιπόν, τον κ. Μαυρόπουλο αφορούσε η καταγγελία είτε τον κ. Σαραντινό, όταν μιλάμε για στελέχη εκπαίδευσης ή και για έναν απλό δημόσιο υπάλληλο, η τιμή του και η αξιοπρέπειά του διακυβεύονται. Εμείς καταθέσαμε στοιχεία και εσείς καταθέσατε πληροφορίες που οφείλατε να τις ελέγξετε, εφόσον επρόκειτο για συγκεκριμένα πρόσωπα.
      Εν κατακλείδι, κύριε Πρόεδρε, δεν απαντήθηκε από τη Νέα Δημοκρατία  το ουσιώδες: Γιατί δεν έλαβε εγκαίρως τα μέτρα, ενώ ήταν προειδοποιημένη, για να λειτουργήσει η εκπαίδευση από τη πρώτη μέρα με πληρότητα σε εκπαιδευτικό προσωπικό; Γιατί συνεχίζει να μην αναλαμβάνει αυτήν την ευθύνη και αντί να δημιουργείται το χάος που ο κ. Παντούλας επεσήμανε, να κατανοήσει επιτέλους ότι η εκπαίδευση δεν προσφέρετε για κομματισμό. Δεν μπορείς να διαλύεις τη διοίκησή της σε κρίσιμες στιγμές.
      Αυτήν τη στιγμή, κύριε Πολύδωρα, υπάρχει μία κρίσιμη διαφορά. Δεν είναι μόνο τα εκατόν εξήντα κενά στις Κυκλάδες. Δεν είναι οι εκατόν εξήντα πέντε στην Ανατολική Αττική. Δεν είναι οι ενενήντα στην Δυτική Αττική. Ας δούμε στον πίνακα της Διδασκαλικής Ομοσπονδίας Ελλάδας, που θα καταθέσω και για τα Πρακτικά, ο οποίος είναι πολύ συγκεκριμένος, σε κάθε περιφέρεια, σε κάθε ειδικότητα, πώς περιγράφονται τα δύο χιλιάδες επτακόσια τριάντα πέντε κενά.
      (Στο σημείο αυτό ο Βουλευτής κ. Πέτρος Ευθυμίου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό είναι θέμα πολιτικής ευθύνης και δεν μπορεί να μετακυλιστεί στο παρελθόν. 
      ΒΥΡΩΝ ΠΟΛΥΔΩΡΑΣ: Λέτε για επτάμισι χιλιάδες.
     ΠΕΤΡΟΣ  ΕΥΘΥΜΙΟΥ: Αυτοί είναι οι δάσκαλοι της Διδασκαλικής Ομοσπονδίας Ελλάδας και υπάρχουν και οι καθηγητές Δευτεροβάθμιας, που είναι πέντε χιλιάδες.
      Θα κλείσω με απαντήσεις στα συγκεκριμένα: Τα στοιχεία δεν είναι των εφημερίδων, είναι της κοινωνίας, των εκπαιδευτικών ενώσεων και οι εφημερίδες απλώς καταγράφουν αυτό που συμβαίνει στην κοινωνία και η Κυβέρνηση είναι υπεύθυνη να δώσει απαντήσεις, όχι να πάει στο 1964.
      ΒΥΡΩΝ ΠΟΛΥΔΩΡΑΣ:  Δεν λέτε για δασκάλους, λέτε για ειδικότητες.
      ΑΘΑΝΑΣΙΟΣ ΜΠΟΥΡΑΣ:  Από το Δεκέμβριο ήταν αυτή η κατάσταση, κύριε Ευθυμίου.
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, να συνεχίσουμε τη διαδικασία.
      Το λόγο έχει ο Υφυπουργός κ. Γεώργιος Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πρώτα απ’ όλα για τη διαχείριση του χρόνου και για την αποκατάσταση της αλήθειας θα ήθελα να πω ότι παρατήρησα της και στον κ. Ευθυμίου δώσατε δύο λεπτά παραπάνω. Επομένως κρατώ και εγώ αυτό το δικαίωμα να υπερβώ το χρόνο μου. Παρακαλώ τα δύο λεπτά να μου τα δώσετε να τριτολογήσω μετά τον Κοινοβουλευτικό Εκπρόσωπο.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, είπαμε ότι θα υπάρχει ανοχή και πιστεύω ότι το Τμήμα και οι συνάδελφοι του ΠΑΣΟΚ θα ήθελαν να ακούσουν απαντήσεις. Άρα μπορείτε να υπερβείτε το χρόνο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Επειδή λοιπόν, ο χρόνος μετρά δύσκολα για τη σημερινή Αξιωματική Αντιπολίτευση, εγώ δεν θα πάω στο ’65, κύριε συνάδελφε, που έχω την τιμή να σας διαδεχθώ στην πολιτική ηγεσία του Υπουργείου Παιδείας. Δεν χρειάζεται να απαντηθούν τα λεγόμενά σας με δεδομένα του 1965, αλλά με τα πεπραγμένα σας των δύο-τριών προηγούμενων χρόνων.
      Επειδή στο σπίτι του κρεμασμένου -ξέρετε- θα πρέπει να σέβονται την ηρεμία του ατυχήσαντος και να μη μιλάνε για σχοινί, θα σας απαντήσω και θα σας πω ότι πρέπει να προσέχετε ό,τι λέτε. Σ’ αυτή την Αίθουσα σας αντιμετώπιζα, κύριε Ευθυμίου, κάποτε, (ως έχων την ευθύνη της Παιδείας από την πλευρά της τότε Αξιωματικής Αντιπολιτεύσεως), και ζητούσα -το θυμάστε πολύ καλά- αν σύντομα, όπως προέβλεπα, αντιστραφούν οι ρόλοι και αντεστράφησαν, να έχετε την ίδια ευαισθησία και με την ίδια εντιμότητα να προσεγγίζετε τα στοιχεία της εκπαιδευτικής λειτουργίας με τη δική μας αντιπολιτευτική τακτική, ρεαλιστικά και ψύχραιμα.
      Ελάτε, λοιπόν, να τα πούμε. Πρώτα απ’ όλα δεν σας κάναμε ποτέ επερώτηση για την παιδεία την πρώτη εβδομάδα που άνοιγαν τα σχολεία και αυτό όχι από γαλαντομία -ξέρετε- αλλά θα σας το πω να το καταλάβετε. Τι σημαίνει κενά, κύριε Ευθυμίου; Έχετε καθίσει στην καρέκλα του Υπουργού Παιδείας. Τι νόημα έχει ο αριθμός και οι αριθμοί για τους οποίους πολύ ορθά σας είπε η κ. Γιαννάκου: «Επιτέλους, συμφωνήστε μεταξύ σας»; Θα θυμίσω ότι αυτούς τους αριθμούς τους αντιγράφατε από τα στοιχεία που έδιναν η ΟΛΜΕ και η ΔΟΕ. Όταν εμείς σας τους καταθέταμε, ατόφια, με τις ανακοινώσεις τους, ως Αντιπολίτευση, μας λέγατε ότι είναι ψεύδη. Από αυτό εδώ το κάθισμα μου απαντούσατε.
      ΠΕΤΡΟΣ ΕΥΘΥΜΙΟΥ: Λέτε τώρα ότι είναι ψεύδη;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μου λέγατε ότι είναι ψεύδη αυτά και ότι δεν ξέρει η ΟΛΜΕ και η ΔΟΕ και τώρα φτάσατε να υιοθετείτε έτσι άκριτα όλα αυτά;
      Αλλά ας αφήσουμε την ταμπακέρα, να πάμε πιο εσωτερικά στο περιεχόμενο. Σας παρακαλώ λοιπόν: Τι σημαίνει «κενά»; Σας είχαμε κάνει πρόταση ως Αξιωματική Αντιπολίτευση να δούμε με ποιο τρόπο αντιμετωπίζονται τα λειτουργικά κενά στα σχολεία -μέσω των αναπληρωτών, των ωρομισθίων- και πώς καταγράφονται. Γιατί ποτέ δεν ήρθατε εδώ να μας τα πείτε, όταν σας επερωτούσαμε ένα μήνα μετά την έναρξη του σχολικού έτους και δύο και τρεις μήνες μετά, παρήλθε το πρώτο τρίμηνο πέρυσι και εμείς ακόμα κάναμε επερωτήσεις εδώ για τα κενά που συσσωρεύονταν αντί να καλύπτονται τότε…
      Δεν το λέω για άλλοθι δικό μας, αλλά να σας πω γιατί εμείς αλλάξαμε την τακτική. Αυτά βλέπαμε, αυτά είδαμε, αυτά διδαχθήκαμε και αντιστρέψαμε τη λογική φέτος. Και σας το είπαμε από την πρώτη στιγμή, πριν καν ξεκινήσει η σχολική χρονιά, ότι εμείς σε κενά που τα υπολογίζετε μέσω μαθηματικών τύπων, εμπειρισμού κλπ., δεν πρόκειται να καταστρέψουμε τις οικονομίες του ελληνικού λαού και να τα ξοδέψουμε τα λεφτά του, γιατί πρέπει πάση θυσία να φτάσει επιτέλους το Υπουργείο Παιδείας να υπολογίζει σε κάθε σχολική μονάδα τα πραγματικά λειτουργικά κενά σε χρόνο όσο το δυνατόν μικρότερο. Εδώ που τα λέμε όλοι αυτοί οι αριθμοί καμία αξία δεν έχουν παρά μόνο όταν μεταφραστούν μέσω του σχολικού προγράμματος κάθε ημέρας, σε χαμένες διδακτικές ώρες!
      Ακούστε, λοιπόν, τι κάνατε πέρυσι. Ή μάλλον θα αρχίσω από πρόπερσι όχι από το ’65, από το 2002-2003. Στις 22-10-2002 προσελήφθησαν από εσάς με απόφασή σας επτακόσιες είκοσι τέσσερις αναπληρωτές και την 1-11-2002 άλλοι οκτακόσιοι εβδομήντα επτά αναπληρωτές. Προσθέστε το «877» στο «724» που ξεπερνά τους χίλιους πεντακόσιους αναπληρωτές, βάλτε και τους ωρομίσθιους που δεν έχω μπροστά για να δείτε μέχρι την 1η Νοεμβρίου οι αριθμοί αυτοί, πολλαπλασιαζόμενοι επί τον συντελεστή των ωρών, πόσες χαμένες διδακτικές ώρες και μαθήματα αντιστοιχούσαν στα μαθήματα της πρωτοβάθμιας και δευτεροβάθμιας εκπαίδευσης…!
      Αυτοί είστε και τώρα κόπτεστε για τα κενά την πρώτη εβδομάδα του σχολικού έτους. Εμείς δεν ζητάμε άλλοθι επειδή είναι η πρώτη εβδομάδα. Και αυτά που είπατε ότι θα τα καταθέσατε, κύριε Μπαντούλα, καλύτερα να μην  τα καταθέσετε γιατί δεν έχουν καμία σοβαρότητα. Κανένας δεν ισχυρίστηκε από την κυβερνητική πλευρά ότι δεν υπάρχουν κενά. Η προηγούμενη πολιτική ηγεσία μας έλεγε, κενά πάντοτε θα υπάρχουν, ότι θα έχουμε πάντα αναπληρωτές και ωρομισθίους. Πάντα θα τους έχουμε. Δεν είπαμε σε καμία ανακοίνωσή μας ότι δεν υπάρχουν κενά. Δεν είναι όμως τα κενά που λέτε. Κυρίως για την πρωτοβάθμια εκπαίδευση ελάτε στο Υπουργείο Παιδείας να πληροφορηθείτε την κατάσταση. Στείλαμε τρεις χιλιάδες διακόσιους αναπληρωτές σε σχολεία. Μάλιστα, έχουμε ευχαριστήρια από σχολεία που πέρυσι έφθαναν στο τέλος Δεκεμβρίου με κενά. Τώρα μας παίρνουν τηλέφωνο και μας λένε: δόξα τω Θεώ από το πρώτο τριήμερο τους σχολικού έτους έχουμε τους διδάσκοντές μας.
      Ελάτε, λοιπόν, να δούμε τι κάνατε στο περασμένο σχολικό έτος. Στις 16 Οκτωβρίου προσλάβατε χίλιοι διακόσιοι σαράντα οκτώ αναπληρωτές, δηλαδή το 50%. Και έρχεστε και εγκαλείτε εμάς για  την πρώτη εβδομάδα που καταγράφονται τα κενά; Σας είπαμε ότι ήδη έχουμε ξεκινήσει. Θέλουμε να κάνουμε εξορθολογισμό στην κατανομή του προσωπικού και στην αναδιανομή του στο χώρο. ‘Εχουμε δημοσιοποιήσει τα στοιχεία.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αφού τα ανακοινώσαμε όλα αυτά και για τις ειδικότητες στα γυμνάσια και λύκεια και για τα ολοήμερα σχολεία στις αντίστοιχες ειδικότητες κάναμε την καταγραφή των κενών και ζητήσαμε -και είναι δίκαιο αυτό- να ανακατανεμηθεί το προσωπικό ώστε αφού τελικώς όσοι θέλουν πάνε σ’ αυτά τα κενά να ξέρουμε ποιο κενό μένει γρήγορα, ώστε να το καλύψουμε για να μην ξαναγίνουν εκείνα που κάνατε πέρυσι.
      Κύριε Ευθυμίου, δεν περίμενα ποτέ -σας έχω σεβαστεί και σας σέβομαι και σαν Υπουργό και σαν Βουλευτή- να μιλάτε εσείς τώρα και να λέτε ότι δεν κάναμε ποτέ διάλογο και ότι θέλουμε να τον κάνουμε κατ’ επίφαση, ότι κάνουμε μόνο επικοινωνιακή πολιτική και ότι σας ενημερώνουμε μόνο μέσω δελτίου Τύπου. Εσείς ο επικοινονιωλάγνος, εσείς που δεν πατήσατε ποτέ σε σχολείο και που μονίμως δέκα και δώδεκα φορές….
      (Χειροκροτήματα από την πτέρυγα του ΠΑΣΟΚ)
      Αφήστε τα παλαμάκια. Αυτοχειροκροτηθείτε για να αυτοϊκανοποιηθείτε. Θέλω μόνο να σας πω ότι εσείς  έντεκα φορές εξαγγείλατε προγράμματα που ποτέ δεν υλοποιήθηκαν. Σας λέω μόνο ένα πράγμα: εκείνο που μένει είναι να αγγίζουμε την ουσία της εκπαίδευσης. Και δεν αγγίζεται η ουσία της εκπαίδευσης με το περιεχόμενο και το περιτύλιγμα ενός μηνύματος προς τα σχολεία. 
      Είπατε ακόμη τι κάναμε την τεχνική εκπαίδευση. Μιλάτε εσείς για το τι κάναμε εμείς και είπατε ότι με τις δικές μας οκέζιο καταρρέει ένας κρίκος της εκπαίδευσης.
      ΠΕΤΡΟΣ ΕΥΘΥΜΙΟΥ: Ουκάζιο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Οκάζιο. Διαβάστε το όπως θέλετε. Αφού το διαβάζετε λατινικά, να σας το πω λατινικά. Οκαζιόνε ντάτα εσείς κάνατε ό,τι μπορούσατε και ψαλιδίζατε και κόβατε ό,τι μπορούσατε για να ξηλώσετε όλα εκείνα που είχε φτιάξει ο Γεράσιμος Αρσένης.  Εσείς οδηγήσατε στον εκφυλισμό τα τεχνικά και επαγγελματικά εκπαιδευτήρια. Σας λέω μία απόδειξη.
     Καθόσασταν εδώ και μου λέγατε, όταν σας έλεγα ότι πρέπει να πάμε σε ισότιμη πρόσβαση στην τριτοβάθμια εκπαίδευση, ότι μπορεί να μην είναι ισότιμος ο τίτλος που δίνουν τα ΤΕΕ αλλά είναι… ισόκυρος! Και παίζατε και με τις λέξεις. Να πώς απεδείχθη ότι είναι ισόκυρος: Να πώς άδειασαν τα σχολεία. Γιατί φέτος έχασαν οι απόφοιτοι του Τεχνικού και Επαγγελματικού Εκπαιδευτηρίου χίλιες διακόσιες ογδόντα θέσεις από τα ΤΕΙ, γιατί έπρεπε αυτοί να σταματήσουν στο δέκα από πλευράς βαθμού προσβάσεως, ενώ οι άλλοι από τα ενιαία λύκεια μπήκαν από την πίσω πόρτα στις ίδιες σχολές με 4 και με 3 στη συνολική βαθμολογία. Εάν, λοιπόν, αυτό δεν είναι η παντελής καταστροφή του κύρους των ΤΕΕ, για την οποία ευθύνεστε, τότε μην λέτε για μας ότι με γενικόλογες αναφορές και με διάλογο πάμε να τα φτιάξουμε. 
     ΠΡΟΕΔΡΕΥΩΝ (Γεώργιος Σούρλας): Ο κ. Ευθυμίου έχει το λόγο για πέντε λεπτά. 
     ΠΕΤΡΟΣ ΕΥΘΥΜΙΟΥ: Κύριε Πρόεδρε, δέχτηκα μια προσωπική επίθεση, την οποία δεν φανταζόμουν. Δεν φανταζόμουν μάλιστα γιατί ο καθένας κουβαλά τον εαυτό του και κουβαλά ορισμένες περηφάνιες. Άλλοι μπορεί να αισθάνονται υπερήφανοι για διάφορα πράγματα.
     Εγώ τυχαίνει να είμαι εκπαιδευτικός τρίτης γενιάς. Ο παππούς μου ήταν εκπαιδευτικός, οι γονείς μου, τρία αδέλφια, εγώ εκπαιδευτικός, η αδελφή μου εκπαιδευτικός. Αυτόν το χώρο τον σεβάστηκα. Λειτούργησα με διαρκή ευθύνη και προσωπική επαφή και εύχομαι στον κ. Καλό στο τέλος της θητείας του να έχει ζήσει την εκπαίδευση από μέσα από τα σχολεία και από μέσα από τους εκπαιδευτικούς, όσο το επιχειρήσαμε στο Υπουργείο Παιδείας τα τέσσερα περασμένα χρόνια. 
     Η διαφορά μας με τον κ. Καλό είναι προφανώς διαφορά προσέγγισης, αρχών και αντιλήψεων σε όλα τα επίπεδα. Και είναι φανερό ότι του διαφεύγουν ορισμένα πράγματα που ανήκουν στη δική μας νοοτροπία, στη δική μας αντίληψη και γι’ αυτό του διέφυγε ακόμα και η λέξη «ουκάζιο». Η λέξη «ουκάζιο» είναι η τσαρική αντίληψη αυταρχικής εξουσίας, όπου ό,τι ο Τσάρος εκδίδει γίνεται σεβαστό. Δεν έχει καμία σχέση με τη μετάφραση στα ιταλικά occasione, ευκαιρία.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εσείς την είπατε! 
     ΠΕΤΡΟΣ ΕΥΘΥΜΙΟΥ: Η λέξη «ουκάζιο» είναι ακριβώς η αντίληψη ότι ένα έγγραφο της αρχής της κ. Γιαννάκου αποτελεί ένα «ταμπού» με το οποίο κρίνεται ο δημόσιος υπάλληλος ως προς την αντίληψή του, το καθήκον του και την ευθύνη του, εάν θα το διαβάσει ή όχι.
      Η κ. Γιαννάκου έπρεπε εδώ στην Αίθουσα να πει ότι δεν την εκφράζει, δεν θα τιμωρηθούν οι εκπαιδευτικοί που δεν διάβασαν το ουκάζιο. Δεν πρόκειται, λοιπόν, περί καμία occasione. Κύριε Καλέ, πρόκειται περί ουκάζιον διότι ό,τι εντέλλεται ο δημόσιος υπάλληλος να αναγνώσει με ποινή, είναι ουκάζιο. Είναι μία αντίληψη για τη διοίκηση που δεν έχει το ΠΑΣΟΚ, δεν έχουν τα κόμματα της Αριστεράς, είναι μία ορισμένη αντίληψη που έχει όνομα και είναι αντίληψη της Δεξιάς.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ το είπα αυτό;
     ΠΕΤΡΟΣ ΕΥΘΥΜΙΟΥ: Είναι αντίληψή σας, είναι περηφάνιά σας, αλλά δεν θα εξαναγκάσετε μια παράταξη με τέτοιο βάθος όπως η δική μας να έχει αυτήν την αντίληψη. 
     ΒΥΡΩΝ ΠΟΛΥΔΩΡΑΣ: Τους λέτε να μην το διαβάζουν; 
     ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, να διευκρινίσει ο κ. Ευθυμίου αν η απειθαρχία τον εκφράζει. Πρέπει και εμείς να καταλάβουμε. 
     ΠΡΟΕΔΡΕΥΩΝ (Γεώργιος Σούρλας): Μην διακόπτετε, σας παρακαλώ, κύριοι συνάδελφοι. Ο κύριος συνάδελφος έχει το δικαίωμα να εκφράζεται ελεύθερα γράφονται όλα στα Πρακτικά. Έχουμε και τηλεόραση και κρίνονται όλοι. Έχει το δικαίωμα, λοιπόν, να εκφράζεται ελεύθερα και αν απευθύνει χαρακτηρισμούς, είναι το Προεδρείο εδώ και είναι και ο κύριος Υπουργός στον οποίο απευθύνεται, για να απαντήσει.  
     ΠΕΤΡΟΣ ΕΥΘΥΜΙΟΥ: Πρέπει αυτήν τη στιγμή να συνειδητοποιήσουμε ότι ο λαός έκρινε το ΠΑΣΟΚ και το έκρινε στις εκλογές της 7ης του Μάρτη και τιμωρήθηκε για τα λάθη και τις παραλείψεις του όσο βεβαίως εκκρεμεί στη συνείδηση του ελληνικού λαού και με το έργο του. Αλλά αυτό που δεν κατανοεί η Κυβέρνηση σήμερα είναι ότι ήρθε στην εξουσία όχι μόνο από τα λάθη και τις παραλείψεις του ΠΑΣΟΚ αλλά με δεσμεύσεις συγκεκριμένες.
     Ο κ. Καραμανλής εδώ σ’ αυτήν την Αίθουσα συγκρουόμενος με τον κ. Σημίτη και σε αφθονες τηλεοπτικές του συνεντεύξεις εξηγούσε ότι υπάρχει διαφορά εμείς, το ΠΑΣΟΚ είχαμε πει ρητά από το Σεπτέμβρη του 2003 με τη Χάρτα, ότι από το 2004 έως το 2008 θα πάμε την παιδεία από το 3,5% στο 5% του ΑΕΠ.
      Η διαφορά της Νέας Δημοκρατίας είναι ότι ο κ. Καραμανλής έλεγε: «Τώρα. Εμείς δεν συμφωνούμε με αυτούς τους αργούς ρυθμούς. Τώρα φέρνουμε την αλλαγή.»
      Χρησιμοποιώ το παράδειγμα της σχολικής στέγης. Είναι δυνατόν έξι μήνες Υπουργός η κ. Γιαννάκου να μην γνωρίζει ότι υπάρχουν τρεις πηγές χρηματοδότησης -τακτικός προϋπολογισμός, πρόγραμμα δημοσίων επενδύσεων και Γ΄ Κοινοτικό Πλαίσιο Στήριξης- και να αναφέρεται μόνο στο ένα σκέλος, που είναι ο τακτικός προϋπολογισμός; Εδώ, λοιπόν, είναι σαφές ότι το πρόγραμμα της σχολικής στέγης έχει ανασταλεί και αυτό είναι ευθύνη της δικής σας Κυβέρνησης. Είναι ευθύνη της δικής σας Κυβέρνησης ότι έχουν περικοπεί 30% τα κονδύλια για τις μεταφορές μαθητών.
      Εσείς κάνετε έλεγχο, κύριε Καλέ, γιατί δεν γίνονται σωστά οι μεταφορές, όταν έχουν περικοπεί κατά 30% τα κονδύλια; Ο έλεγχος που ασκείτε είναι στην Κυβέρνηση που έχει διανύσει το 1/8 της θητείας της σε σχέση με όσα εξαγγείλατε, με όσα υποσχεθήκατε, με όσα παραπλανήσατε. Διότι απ’ όσα σε αυτήν την Αίθουσα επί τέσσερα χρόνια λέγατε ότι θα κάνετε κατευθείαν την πρώτη μέρα που θα έρθετε όχι απλώς δεν το κάνατε το πρώτο εξάμηνο, αλλά το παραπέμπετε, αν είναι τυχερή η Ελλάς, στο τέλος της τετραετίας. Έτσι κρίνονται τα κόμματα, απ’ αυτό που δεσμεύτηκαν, απ’ αυτό που υποσχέθηκαν, απ’ αυτό που ανακήρυξαν ως κέντρο βάρους. Σε όλα αυτά, όμως, εσείς είστε εκκρεμείς.
      Η διαχείριση του εκπαιδευτικού προσωπικού, που αφήνει γυμνά τα σχολεία, είναι ακριβώς επειδή δεν είχατε την έγκαιρη προσαρμογή και επειδή αποφασίσατε την πιο κρίσιμη στιγμή να διαλύσετε διοικητικά την εκπαίδευση, για να περάσετε το κομματικό κράτος και στην εκπαίδευση, όπως παντού. Το μόνο που κάνατε είναι πράγματι έξι μήνες να επαληθεύσετε τον κ. Πολύδωρα: ότι η ουσία της νέας διακυβέρνησης είναι τα «δικά μας παιδιά» στα πόστα ευθύνης.
      Για τον ελληνικό λαό είναι βαθιά αδιάφορα. Και τα δικά μας παιδιά και τα δικά σας παιδιά, τα «γαλάζια» και τα «πράσινα». Αυτό που έχει ο ελληνικός λαός μπροστά του είναι μια παράταξη που ήρθε στην εξουσία μ’ ένα υποτιθέμενο πρόγραμμα, με μια αλυσίδα δεσμεύσεων, με μια αλυσίδα κριτικών για το τι έκαναν οι άλλοι και τι θα κάνετε εσείς. Είμαστε ήδη μπροστά σε περικοπές, σε περιστολές. 
      Και ένα τελευταίο: Ξέρετε ποια αξία έχει ο διάλογος, κύριε Καλέ; Θα είχατε πληροφορηθεί αυτό που έλεγαν πάντα τα πανεπιστήμια, η Σύνοδος των Πρυτάνεων με ομοφωνία. Και αυτό που λένε τα συναρμόδια Υπουργεία στα οποία τώρα απευθύνεστε, ότι για τα παιδιά των ΤΕΕ, εάν θέλουμε να εισάγονται στα πανεπιστήμια, πρέπει να ισχύσει η ισοτιμία με τα παιδιά των ενιαίων λυκείων. Και δεν έχουν καμιά αντίρρηση τα πανεπιστήμια και τα Υπουργεία να μπουν τα παιδιά των ΤΕΕ με τις ίδιες εξετάσεις των παιδιών των ενιαίων λυκείων.
      Σας λέω, λοιπόν: Δεν χρειάζεται διάλογος, όταν ξέρετε πολύ καλά ότι τα πανεπιστήμια θα αρνηθούν τις εγγραφές, αν δεν γίνουν εξετάσεις; Δηλαδή τα ενιαία λύκεια θα γίνουν ένα πράγμα και τα παιδιά των ΤΕΕ θα δίνουν εξετάσεις με τον ίδιο τρόπο, όπως και τα παιδιά των ενιαίων λυκείων;
      Να καταλάβετε, λοιπόν, πως η αξία του διαλόγου δεν είναι πλασματική. Και θέλω να σας τονίσω ότι διάλογος γίνεται πάντα στη διαμόρφωση. Αυτό που κάνετε, να έχετε ήδη δύο νομοθετήματα και να έχετε ανακοινώσεις σε καίρια θέματα χωρίς πρόφαση διαλόγου, είναι παρωδία. Γιατί κανείς δεν προσέρχεται στο διάλογο, για να κάνει νεκροψία. Προσέρχεται στο διάλογο, για να συμβάλει δημιουργικά σε μια θετική πρόταση για το μέλλον. Χάσατε ήδη το παρόν. Χάνετε και το μέλλον. 
      (Στο σημείο αυτό ο Βουλευτής κ. Πέτρος Ευθυμίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θα ήθελα να πάρω το λόγο επί προσωπικού ζητήματος.
     ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, σε τι συνίσταται το προσωπικό;
	ΒΥΡΩΝ ΠΟΛΥΔΩΡΑΣ: Κύριε Πρόεδρε, προέκυψε από τη συζήτηση…
	ΑΘΑΝΑΣΙΟΣ ΜΠΟΥΡΑΣ: Όλοι για τον Πολύδωρα μιλούσαν.
	ΠΡΟΕΔΡΕΥΩΝ (Γεώργιος Σούρλας): Σε τι, λοιπόν, συνίσταται το προσωπικό;
	ΒΥΡΩΝ ΠΟΛΥΔΩΡΑΣ: Θα σας πω με μια λέξη, κύριε Πρόεδρε, σε τι συνίσταται το προσωπικό, για να το εκτιμήσετε …
	ΠΡΟΕΔΡΕΥΩΝ (Γεώργιος Σούρλας): …για να πάρετε το λόγο και να το αναδείξετε. 
	ΒΥΡΩΝ ΠΟΛΥΔΩΡΑΣ: Η κατασυκοφάντηση των θέσεών μου συνεχίζεται και σε αυτήν την Αίθουσα. Εγώ σας λέω ότι θίγομαι βαρύτατα από τις διατυπώσεις και του κ. Πασχαλίδη και του κ. Ευθυμίου. Επειδή θίγομαι προσωπικά, θέλω να μου δώσετε το λόγο -όσο προβλέπει ο Κανονισμός- για να το αναπτύξω.
	ΠΡΟΕΔΡΕΥΩΝ (Γεώργιος Σούρλας): Είναι γεγονός, κύριοι συνάδελφοι, ότι αναφέρθηκε κατ’ επανάληψη το όνομα του κ. Πολύδωρα ο οποίος αισθάνεται …
	ΠΕΤΡΟΣ ΕΥΘΥΜΙΟΥ: Διαφωνία μεν, αλλά κατασυκοφάντηση όχι!
      ΠΡΟΕΔΡΕΥΩΝ (Γεώργιος Σούρλας): Θα δώσετε την απάντηση μετά. Και το Προεδρείο, με σεβασμό στο μέλος του Εθνικού Κοινοβουλίου και με σεβασμό στον Κανονισμό, εκτιμά ότι δικαιούται να πάρει το λόγο για δύο λεπτά…
      ΠΕΤΡΟΣ ΕΥΘΥΜΙΟΥ: Όμως σας ζητώ, κύριε Πρόεδρε, όχι με το αιτιολογικό της κατασυκοφάντησης.
      ΠΡΟΕΔΡΕΥΩΝ (Γεώργιος Σούρλας): Όχι, όχι. Δεν μιλάμε για συκοφαντία.
      ΠΕΤΡΟΣ ΕΥΘΥΜΙΟΥ: Δεν υπάρχει.
      ΠΡΟΕΔΡΕΥΩΝ (Γεώργιος Σούρλας): Δεν υφίσταται συκοφαντία. Υφίσταται προσωπικό θέμα για τον κ. Πολύδωρα και μπορείτε κι εσείς μετά να τοποθετηθείτε, αν αναφερθεί σε σας προφανώς.
      Κύριε Πολύδωρα, έχετε το λόγο για δύο λεπτά.
      ΒΥΡΩΝ ΠΟΛΥΔΩΡΑΣ: Εγώ πρώτα-πρώτα χαιρετίζω και την προσθήκη-διευκρίνιση του κ. Ευθυμίου ότι δεν ήταν θέμα για την κατασυκοφάντηση. Το ζήτημα όμως παραμένει, με αφορά και έχει, ανεξάρτητα από τις προθέσεις του κ. Ευθυμίου και του κ. Πασχαλίδη, το συκοφαντικό χαρακτήρα εξ αντικειμένου.
      Πολιτικοί είμαστε. Εγώ διετύπωσα μια θέση. Σας λέω ότι ποτέ δεν μίλησα για ρεβανσισμό. Σας λέω ότι ποτέ δεν μίλησα για διωγμό. Σας λέω ότι ποτέ δεν μίλησα για μεροληψία υπέρ των δικών μας παιδιών. Είμαι απέναντι στους υψηλόμισθους, στους αργόμισθους, στους καταληψίες του ΠΑΣΟΚ. Το είπα και προεκλογικά, γιατί «κάλλιο λόγια στο χωράφι, παρά μάγκανα στ’ αλώνι». Το επαναλαμβάνω, γιατί είναι θέση αρχής.
      Και κυρίως με ενδιαφέρει ότι κανένας δεν είναι λαθραίος σε αυτήν την κοινωνία και προπαντός στον πολιτικό βίο. Και εγώ δεν είμαι λαθραίος. Έχω απόψεις -του σεβασμού στην αντίθετη γνώμη- και δεν πιστεύω σε συστήματα εξοντώσεως, προπαντός όταν τα συστήματα εξοντώσεως στηρίζονται σε διαστρέβλωση των λόγων.
      Και σημειώνω επιπλέον ότι, όταν μια αδικία συνετελέσθη, κύριε Πασχαλίδη, αγαπητέ συνάδελφε, σε διάρκεια, όταν μια αδικία συντελείται σε διάρκεια εις βάρος ενός προσωπικού της Δημόσιας Διοίκησης, μας λέτε «γυρίστε σελίδα», «ο γέγονε, γέγονε» για τις αδικίες, διότι αν θυμηθούμε την αδικία, είμαστε ρεβανσιστές και μισαλλόδοξοι. Αυτή είναι η άποψή σας;
      Εγώ σας λέω ότι από την παιδεία μου έχω συναγάγει ότι η αδικία ποτέ δεν πρέπει να τίθεται σε αλληλόχρεους λογαριασμούς και σε συμβιβασμούς, αλλά κατά το δυνατόν, μέσα στο κύλημα του χρόνου και της ζωής, αυτή η αδικία να θεραπεύεται, δηλαδή να αποκαθίσταται το δίκιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος την παρατήρηση του κ. Ευθυμίου στα δικά μου λόγια για το διευθυντή σχολείου που δεν ανέγνωσε το μήνυμα της Υπουργού, να την αποκωδικοποιήσουμε. Τάσσεστε με εκείνον τον αυθαιρετούντα δημόσιο υπάλληλο…
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα…
      ΒΥΡΩΝ ΠΟΛΥΔΩΡΑΣ: … ο οποίος δεν αναγιγνώσκει, ναι ή όχι;
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, αυτό είναι εκτός…
      ΒΥΡΩΝ ΠΟΛΥΔΩΡΑΣ: Δηλαδή, προωθείτε μια ηθική αυτουργία…
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, δεν με ακούτε. Αυτό είναι εκτός πλέον της αναφοράς επί προσωπικού.
      ΒΥΡΩΝ ΠΟΛΥΔΩΡΑΣ: Όντως ήταν παρέκβαση.
      ΠΕΤΡΟΣ ΕΥΘΥΜΙΟΥ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Όχι, όχι, δεν έχετε δίκιο. Νομίζω ότι έχει λήξει το θέμα.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μπορώ να πω κάτι;
      ΠΡΟΕΔΡΕΥΩΝ (Γεώργιος Σούρλας): Εσείς δικαιούσθε το λόγο κανονικά, κύριε Υπουργέ.
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, μπορώ να πω κι εγώ κάτι;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πασχαλίδη, επειδή αναφέρθηκε το όνομά σας. Αλλά να τελειώσει το θέμα. Ήδη δόθηκαν διευκρινίσεις με ένα ύφος αρμόζον. Είναι προφανές ότι εσείς δεν θέλατε να θίξετε τον κ. Πολύδωρα. Έδωσε μια δική του ερμηνεία και κάπου εδώ να τελειώσουμε.
      ΑΘΑΝΑΣΙΟΣ ΜΠΟΥΡΑΣ: Κύριε συνάδελφε…
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, παρακαλώ μη διακόπτετε.
      Ορίστε, κύριε Πασχαλίδη.
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, ουδέποτε απέδωσα στον κ. Πολύδωρα τάσεις ρεβανσισμού ή διάθεση διωγμών. Είπα πολύ απλά, αναλύοντας τη σκέψη του, ότι κάνει ένα διαρκές λάθος θεωρώντας πως στον πυρήνα της λαϊκής εντολής -και το είπε σήμερα αυτό- βρίσκεται η αντικατάσταση χιλιάδων στελεχών της Δημόσιας Διοίκησης στη χώρα μας, μετά από μια κυβερνητική μεταβολή.
      ΒΥΡΩΝ ΠΟΛΥΔΩΡΑΣ: Όχι! Η άρση της αδικίας. Αν μπορείτε, μιλήστε γι’ αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Πασχαλίδη, να αφήσουμε τον ίδιο να εκτιμήσει αν κάνει το λάθος ή όχι;
      ΓΕΩΡΓΙΟΣ ΠΑΣΧΑΛΙΔΗΣ: Η λέξη «λάθος», πιστεύω, είναι μια πολύ ήπια λέξη σαφώς. Προσέξτε, όμως, τι θα πω τώρα. Πηγαίνοντας σε διάφορες χώρες του εξωτερικού, ρωτούσα, ως Υφυπουργός παρά τω Πρωθυπουργώ τότε, γιατί είχα μια σχέση με αυτά τα θέματα, όταν αλλάζει μια κυβέρνηση πόσα στελέχη αλλάζουν. Μου έλεγαν διακόσια, τριακόσια, τετρακόσια, πεντακόσια το πολύ. Στην Ελλάδα και επί ΠΑΣΟΚ, αν θέλετε, και επί Νέας Δημοκρατίας…
      ΠΡΟΕΔΡΕΥΩΝ (Γεώργιος Σούρλας): Εσείς είστε εκτός της αναφοράς επί προσωπικού, κύριε Πασχαλίδη.
      ΓΕΩΡΓΙΟΣ ΠΑΣΧΑΛΙΔΗΣ: Όχι, ακούστε με.
      ΠΡΟΕΔΡΕΥΩΝ (Γεώργιος Σούρλας): Γενικεύετε τώρα την κουβέντα, όπως επιχείρησε και ο Εκπρόσωπος της Νέας Δημοκρατίας.
      ΓΕΩΡΓΙΟΣ ΠΑΣΧΑΛΙΔΗΣ: Μα, μου απέδωσε με την ανάλυση που κάνω, όπως το είπε, εξ αντικειμένου συκοφαντία. Έτσι είπε ο κ. Πολύδωρας. Και μακριά από μένα τέτοιες προθέσεις.
      ΠΡΟΕΔΡΕΥΩΝ (Γεώργιος Σούρλας): Εντάξει, τελείωσε.
    ΓΕΩΡΓΙΟΣ ΠΑΣΧΑΛΙΔΗΣ: Κλείνω λέγοντας πως πρέπει αυτός ο φαύλος κύκλος κάποτε να σπάσει, δηλαδή η αλλαγή Κυβέρνησης να μη συνεπάγεται αντικατάσταση…
    ΠΡΟΕΔΡΕΥΩΝ (Γεώργιος Σούρλας): Θέτετε ένα γενικότερο πολιτικό ζήτημα.
    ΓΕΩΡΓΙΟΣ ΠΑΣΧΑΛΙΔΗΣ: Εδώ έχουμε ένα παράδειγμα στην εκπαίδευση, όταν σε μια νύχτα καθαιρούνται εκατοντάδες στελέχη της εκπαίδευσης. Και αυτό ακολουθεί στη Δημόσια Διοίκηση με το νομοσχέδιο του κ. Παυλόπουλου, γίνεται στις Ένοπλες Δυνάμεις, γίνεται στην υγεία κοκ. Και πάλι θα πάμε πραγματικά σε χιλιάδες αντικαταστάσεις, επαληθεύοντας την προεκλογική ρήση του κ. Πολύδωρα.
    ΠΡΟΕΔΡΕΥΩΝ (Γεώργιος Σούρλας):  Κύριε Πασχαλίδη, είναι γενικότερο το ζήτημα αυτό. Θα μπορούσε να αποτελέσει αντικείμενο μιας άλλης συζήτησης.
    ΓΕΩΡΓΙΟΣ ΠΑΣΧΑΛΙΔΗΣ: Με παράδειγμα αυτά που γίνονται στην εκπαίδευση τοποθετήθηκα.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καλός για να κλείσει τη συζήτηση.
    ΠΕΤΡΟΣ ΕΥΘΥΜΙΟΥ: Κύριε Πρόεδρε, μια φράση θέλω να πω.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Ευθυμίου.
    ΠΕΤΡΟΣ ΕΥΘΥΜΙΟΥ: Κύριε Πολύδωρα, ήμουν άτεγκτος σε μια πολιτική διαπάλη. Μας χωρίζουν πολιτικές αντιλήψεις. Δεν σας συκοφάντησα και το εννοώ. Δεν πρέπει εδώ η πολιτική διαπάλη να γίνεται μέσω χαρακτηρισμών περί συκοφαντίας. Διαφωνούμε, διαφωνούμε απόλυτα πολιτικά. Διαφωνούμε, όχι μόνο η παράταξή μας αλλά και οι δύο παρατάξεις που απουσιάζουν, γιατί δεν μπορούμε να θεωρήσουμε ότι είναι δικαίωμα του Υπουργού να εκδίδει ουκάζιο και να κρίνεται η ….
    ΠΡΟΕΔΡΕΥΩΝ (Γεώργιος Σούρλας): Κύριε Ευθυμίου, σας παρακαλώ μην εκμεταλλεύεστε …
    ΠΕΤΡΟΣ ΕΥΘΥΜΙΟΥ: …τύχη κάθε υπαλλήλου από το αν τα αναγιγνώσκει ή όχι. Δηλαδή αύριο σε μια απεργία, θα πρέπει να διαβάζεται το μήνυμα του Υπουργού σε όποια δημόσια υπηρεσία; 
     ΠΡΟΕΔΡΕΥΩΝ (Γεώργιος Σούρλας): Κύριε Ευθυμίου…
    ΠΕΤΡΟΣ ΕΥΘΥΜΙΟΥ: Άρα, κύριε Πρόεδρε, έχουμε διαφορά αντίληψης, αρχής, περί την αίσθηση καθήκοντος του δημοσίου υπαλλήλου και περί την αντίληψη της εξουσίας για τον εαυτό της. 
    ΠΡΟΕΔΡΕΥΩΝ (Γεώργιος Σούρλας): Το έχετε πει κατ’ επανάληψη αυτό και έχει καταγραφεί. Νομίζω ότι εδώ έκλεισε αυτή η συζήτηση και η όποια παρεξήγηση. Δόθηκαν αμοιβαίες διευκρινίσεις.
    Κύριε Υπουργέ, έχετε το λόγο για να κλείσουμε τη συζήτηση.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εκείνο που ήθελα να πω πέραν του λογοπαιγνίου –occasio και occasione data- γιατί περί λογοπαιγνίου επρόκειτο…
    ΠΕΤΡΟΣ ΕΥΘΥΜΙΟΥ: Εσείς το κάνατε.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι, εγώ το έκανα το λογοπαίγνιο. Άλλο είπατε εσείς, άλλο είπα εγώ. Εγώ δεν παρεννόησα αυτό που είπατε, αλλά προσπάθησα φραστικά να σας πάω στην -με κάθε μέσον και με κάθε δοθείσα ευκαιρία- προσπάθεια με την οποία, αντί να διορθώσετε τα πράγματα στα ΤΕΕ, τα οδηγήσατε στην πλήρη αποτυχία. Και πέρσι υπήρχε, κύριε συνάδελφε, 30% μείωση σε σχέση με πρόπερσι. Και πρόπερσι υπήρχε 40% μείωση σε σχέση με την προ-προηγούμενη χρονιά. Δεν εξευτελίσαμε εμείς τα ΤΕΕ. Εσείς τα οδηγήσατε στην ανυποληψία.
    Δεύτερον γιατί να δεχθούμε από εσάς, κύριε συνάδελφε, μαθήματα οικονομικής διαχείρισης; Μιλήσατε για την κυρία Υπουργό που δεν καταλαβαίνει ότι τα χρήματα που θα πάνε στη σχολική στέγη…
    Μιλάτε εσείς οι οποίοι μας αφήσατε φέσι 50 εκατομμύρια ευρώ για την πρόσθετη διδακτική στήριξη και 30 εκατομμυρίων ευρώ για την πληρωμή των ωρομισθίων; Τι κάνατε εσείς, κύριε Ευθυμίου, όταν ξενυχτούσε ο κ. Γκεσούλης και έλεγε στα πηγαδάκια στη Βουλή «Πού θα βρω λεφτά να τους πληρώσω;» λίγες μέρες προ των εκλογών;
    Ήλθαμε λοιπόν, εμείς και πήραμε συνολικά -μόνο απ’ αυτές τις δύο δράσεις- 80 εκατομμυρίων επαχθέστατα ευρώ να τα βρούμε για να πληρώσουμε. Και αυτό κάνουμε. Άρα, λοιπόν, και στη σχολική στέγη να αναρωτηθείτε ότι όλα εκείνα που έχουν συμβεί μέχρι τώρα δεν είναι γιατί η κυρία Υπουργός τάχα δεν ξέρει ότι έχουμε δύο πηγές χρηματοδότησης και αθροίζοντας πάμε να καλύψουμε τα κενά.
    Απόδειξη είναι ότι ο κ. Φούρας, όχι προφορικώς αλλά με υπογεγραμμένη εδώ και ένα μήνα για το νομό του ενίσχυση 1 εκατομμυρίου ευρώ για τις άμεσες ανάγκες της σχολικής στέγης, τα πήρε. Απλώς δεν ήταν ενημερωμένος. Τα λέει σήμερα και τα ομολογεί ως προφορική εντολή. Εγώ κάλεσα στο γραφείο μου το Νομάρχη Αχαΐας, ο οποίος λέει ότι δεν είχε δει επί τρεις μήνες την Υπουργό και μίλησα μαζί του. Πήρα τα στοιχεία και αγωνίστηκα να βρεθούν αυτά τα λεφτά, ώστε να καλύπτονται ανά νομό οι απαιτήσεις της σχολικής στέγης.
    Τρίτον, …
    ΣΥΛΒΑΝΑ ΡΑΠΤΗ: Γιατί… 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ! Δεν δέχομαι να με διακόπτετε. Δεν έχετε το λόγο, δεν συμμετείχατε.
    ΠΡΟΕΔΡΕΥΩΝ (Γεώργιος Σούρλας): Κυρία Ράπτη, μη διακόπτετε. Θα το ρυθμίσει το Προεδρείο, κύριε Υπουργέ.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Συμμετέχετε εύγλωττα με λόγια και με γέλια. Σας παρακαλώ!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Ράπτη. Άλλωστε έχετε επαρκή εκπροσώπηση για να απαντήσει.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): θέλω να πω και κάτι τελευταίο πάλι στον κ. Ευθυμίου. Δεν είναι προσωπικές επιθέσεις, κύριε Ευθυμίου, αυτές που σας κάνω. Αν δεν αναφερόσασταν εσείς, δεν θα μιλούσα σε σας, αλλά σε εκείνον τον οποιοδήποτε άλλο συνάδελφο και θα απαντούσα σε εκείνον. Είπα ότι σας τιμώ και σας σέβομαι. Συγγνώμη που απαντώ έτσι ώστε εσείς να θεωρείτε -με ένα οξύτερο ύφος- ότι σας καταγγέλλω ή σας κάνω προσωπική επίθεση.
  Αλλά για ελάτε εδώ ένα λεπτό. Εσείς καταγγέλλετε για imperium την ίδια την Υπουργό κι εγώ να μην σας καταγγείλω για εκείνα που κάνατε; Ελάτε, λοιπόν, κι εσείς και ο εισηγητής να ακούσετε. Έχω εδώ στα χέρια μου..
    ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, ίσως να ήταν ατυχής όμως η διατύπωση ότι ο κ. Ευθυμίου δεν επισκέφθηκε ποτέ σχολείο. Αυτό ήταν εκείνο που τον στεναχώρησε.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν είπα εγώ τέτοιο πράγμα, εννοούσα ότι προτιμούσατε τα επικοινωνιακά μέσω του Τύπου, από την ουσία…
    ΠΕΤΡΟΣ ΕΥΘΥΜΙΟΥ: Αυτό είπατε.
    ΣΥΛΒΑΝΑ ΡΑΠΤΗ: Έχουμε αυτιά και το ακούσαμε.
    ΠΡΟΕΔΡΕΥΩΝ (Γεώργιος Σούρλας): Πολύ σωστά. Άρα το διορθώνει, κύριε Ευθυμίου.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αν βγάλουμε τώρα το πόσα χρόνια έχει διδάξει κανείς και πόσα χρόνια είναι στην εκπαίδευση -για να σας απαντήσω και στο πρώτο- εγώ θα σας έλεγα ότι δεκατέσσερα ολόκληρα χρόνια πριν εκλεγώ Βουλευτής για πρώτη φορά το 1989, ήμουν στην εκπαίδευση. Δεν μπορώ, όμως, να δικαιολογήσω τα αδικαιολόγητα, κύριε συνάδελφε.
    Ακούστε, λοιπόν. Εσείς δεν μιλάτε για νομιμότητα, για επιλογές περιφερειακών διευθυντών-«μαϊμού», για χίλια δυο πράγματα, για μισή ώρα  που αφιερώνεται στον καθένα; Μας έφερε και ο συνάδελφός σας εισηγητής –τι κύρος εισηγήσεως!- το εμπροσθόφυλλο του φακέλου με το περιεχόμενο: στην Ήπειρο είναι αυτοί… Ακούστε, αυτό πήρατε, δηλαδή το εμπροσθόφυλλο των φακέλων με τα βιογραφικά. 
    ΜΙΧΑΗΛ ΠΑΝΤΟΥΛΑΣ: Όχι.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Ευθυμίου, δύο πράγματα καταθέτω στη Βουλή. Θα σας τα πω και μετά μπορείτε να τα δείτε: Αποσπάσματα πρακτικών για το πώς εσείς επιλέξατε με τον κ. Τσουροπλή τους περιφερειακούς διευθυντές. Ακούστε λοιπόν: «ΘΕΜΑ ΜΟΝΟ. Πράξη 2η/22-6-2002». Και το άλλο είναι: «Πράξη 4η/28-6-2002». Υπονοείται εδώ ότι συνεδρίασε η επιτροπή από τις 9.00 το πρωί μέχρι τις 7.30΄ το βράδυ. Λέει όμως το πρακτικό -και τα δύο πρακτικά ακριβώς τα ίδια πράγματα λένε, για άλλες όμως συναντήσεις και για άλλες επιλογές-: «Ο Πρόεδρος του Ειδικού Συμβουλίου κ. Αθανάσιος Τσουροπλής- δηλαδή ο Γενικός Γραμματέας τότε του Υπουργείου- μετά την παρουσίαση του κάθε υποψηφίου -στην οποία ανεγνώσθη το βιογραφικό- υπέβαλε ερωτήσεις προκειμένου να μορφώνει τελικά και ο ίδιος και η Επιτροπή άποψη για την εν γένει προσωπικότητα του υποψηφίου σε συνδυασμό και με τα στοιχεία που αναφέρονται…». Τι να διαβάζω τώρα παρακάτω! Και απεδείχθη -τα έφερα στη Βουλή και τα κατέθεσα μέσα σ’ αυτήν την Αίθουσα πριν ένα μήνα όταν συνεζητείτο το άλλο νομοσχέδιο- ότι αυτή η κατ’ επίφαση δημοκρατικότητος διαδικασία είναι πολύ χειρότερο από το να ομολογήσει η σημερινή Υπουργός εκείνο που ομολογούσατε κάποτε εσείς όταν σας ρωτούσαμε σε αντίστοιχο κοινοβουλευτικό έλεγχο. Σας ρωτούσαμε: Γιατί μονοχρωματικοί οι δεκατρείς περιφερειάρχες; Και μας απαντούσατε απλά: «Γιατί πρέπει να υλοποιήσουν το πρόγραμμα της Κυβέρνησής μας και θα ακολουθήσουν ως μετακλητοί τη θητεία τους». Και αυτό ήταν δίκαιο και σωστό. Άρα εμείς δεν ακολουθήσαμε αυτά, γιατί θεωρήσαμε ότι είναι κατ’ επίφαση -κάλυψη δηλαδή- της νομιμότητος. Ακολουθήσαμε, αυτό που θαρραλέα σας είπε η Υπουργός Παιδείας εδώ, ότι δηλαδή επιλέξαμε τους δεκατρείς περιφερειακούς με βάση τα βιογραφικά στοιχεία τους, ανοίγοντας τη διαδικασία, για να υλοποιήσουν -στοιχειώδες είναι να σέβονται αυτήν τη γραμμή- τη δική μας εκπαιδευτική τακτική και πολιτική.
    Σ’ αυτήν την Αίθουσα μου είχατε εξηγήσει...
    ΠΕΤΡΟΣ ΕΥΘΥΜΙΟΥ: Η φράση της κ. Γιαννάκου ήταν: «Διορίζω όποιον θέλω εγώ.»
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εντάξει. Η κάθε φράση του καθενός…Νομίζω ότι η κυρία Υπουργός έχει εξηγήσει στη δήλωσή της τι σήμαινε αυτό που είπε και δεν το είπε έτσι.
    Εγώ καταθέτω αυτά, για να γίνει σύγκριση των δύο διαδικασιών και ευχαριστώ πολύ, κύριε Πρόεδρε.
    (Στο σημείο αυτό ο Υφυπουργός Εθνικής Παιδείας και Θρησκευμάτων  κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 4/4/8.9.2004 επίκαιρης επερώτησης των Βουλευτών του ΠΑΣΟΚ προς την Υπουργό Εθνικής Παιδείας και Θρησκευμάτων, σχετικώς με τη λειτουργία των σχολείων εν όψει της έναρξης του νέου σχολικού έτους.
    Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Τμήματος και ώρα 14.16’ λύεται η συνεδρίαση για την Τρίτη 21 Σεπτεμβρίου 2004 και ώρα 18.30 με αντικείμενο εργασιών του Τμήματος: α) Κοινοβουλευτικό Έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
    
     Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ  17-9-04           ΣΕΛ

