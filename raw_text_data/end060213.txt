ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΠΓ΄
Δευτέρα 13 Φεβρουαρίου 2006
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Α΄ Λύκειο Πυλαίας Θεσσαλονίκης, το Εσπερινό Γυμνάσιο και Λύκειο Αλεξανδρούπολης, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 14 Φεβρουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Παιδείας σχετικά με την αποκατάσταση των ζημιών που υπέστησαν τα σχολεία των Χανίων από τον πρόσφατο σεισμό στα Κύθηρα, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την αποπεράτωση των έργων βελτίωσης του οδικού άξονα Κατερίνης-Ελασσόνας, σελ.
γ) Προς τον Υπουργό Αγροτικής Ανάπτυξης και Τροφίμων σχετικά με την χρηματοδότηση των ερευνητικών ιδρυμάτων και των πανεπιστημίων για την ανάπτυξη της γεωργικής έρευνας κ.λπ., σελ.
5. Συζήτηση επερώτησης Βουλευτών του ΠΑΣΟΚ αρμοδιότητας Υπουργείου Απασχόλησης και Κοινωνικής Προστασίας σχετικά με το ασφαλιστικό σύστημα, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
α) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα της υγείας», σελ.
β) Η Διαρκής Επιτροπή Εσωτερικών, Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δημόσιας Τάξης: «Κύρωση του Προσθέτου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του», σελ.
γ) Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ της Ελληνικής Δημοκρατίας και της Ιταλικής Δημοκρατίας για την ανάπτυξη του έργου Διασύνδεσης Ελλάδος-Ιταλίας (ΔΕΙ)», σελ.
δ) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εθνικής Άμυνας:
i) «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού»,σελ.
 ii) «Κύρωση Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου ‘Αμυνας της Βουλγαρικής Δημοκρατίας», σελ.
ΟΜΙΛΗΤΕΣ
Α. Επί των επικαίρων ερωτήσεων:
ΓΚΑΤΖΗΣ Ν., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Α., σελ.
Β. Επί της Επίκαιρης Επερώτησης:
ΑΓΓΕΛΟΠΟΥΛΟΣ Ν., σελ.
ΑΝΤΩΝΙΟΥ Τ., σελ.
ΓΚΑΤΖΗΣ Ν., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΟΛΥΔΩΡΑΣ Β., σελ.
ΣΚΟΥΛΑΚΗΣ Ε., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΓ΄
      Δευτέρα 13 Φεβρουαρίου 2006
      
      Αθήνα, σήμερα στις 13 Φεβρουαρίου 2006, ημέρα Δευτέρα και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αθανάσιο Παπαγεωργίου, Βουλευτή Πιερίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο κ. Οδυσσέας Τσολογιάννης, κάτοικος Θεσσαλονίκης, καταγγέλλει εργασιακό και οικονομικό του πρόβλημα.
      2) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Γυμνάσιο Βανάτου Ζακύνθου ζητεί την επέκταση των κτηριακών του εγκαταστάσεων.
      3) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Σύνδεσμος Σιδηροδρομικών Πελοποννήσου ζητεί τη δρομολόγηση τραίνων του Ο.Σ.Ε. στη  νέα γραμμή Πειραιά – Κορίνθου.
      4) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Ελαιοχρωματιστών Κοσμηματογράφων Καλαμάτας Μεσσηνίας ζητεί να γίνει αναγνώριση και διανομή από το Ι.Κ.Α. των υπέρ αγνώστων ενσήμων, στους εργαζόμενους στην οικοδομή.
      5) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Διβριωτών Αθήνας ζητεί τη διακοπή δραστηριοτήτων που προκαλούν οικολογική καταστροφή στον ποταμό Ερύμανθο.
      6) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Τρικάλων ζητεί τη σύνδεση του φυσικού αερίου με το Δήμο Φαρκαδόνας και την ευρύτερη περιοχή του Νομού Τρικάλων.
      7) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η ΕΔΑΣ ΔΚ Ασπροποτάμου  ΣΥΝΠΕ διαμαρτύρεται για ζητήματα που αφορούν στην παραχώρηση εκμετάλλευσης λυμάτων.
      8) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία κάτοικοι της περιοχής του Δήμου Ηράκλειας Σερρών  ζητούν την επίλυση προβλήματος σχετικά με την πρόωρη συνταξιοδότηση αγροτών.
      9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία δημοτικοί σύμβουλοι του Δήμου Πέλλας ζητούν  να γίνουν αλλαγές στο σχεδιασμό του οδικού άξονα της νέας εθνικής οδού Χαλκηδόνας – Έδεσσας – γιουγκοσλαβικών συνόρων.
      10) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Πανελλήνιος Σύλλογος Διπλωματούχων Μηχανικών Ηλεκτρονικών Υπολογιστών και Πληροφορικής και η Ένωση Πληροφορικών Ελλάδας ζητούν τη θεσμοθέτηση πλαισίου λειτουργίας εγκαταστάσεων τηλεπικοινωνιών και πληροφορικής.
      11) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Βαθέος Σάμου ζητεί έκτακτη οικονομική  ενίσχυση για να αποκαταστήσει ζημιές, που προκλήθηκαν από ακραία καιρικά φαινόμενα στην περιοχή του.
      12) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη στελέχωση με προσωπικό και τον εξοπλισμό με μηχανήματα του γραφείου  πολιτικής προστασίας της Νομαρχίας Σάμου.
      13) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Νομαρχιακό Συμβούλιο Σάμου ζητεί την αποκατάσταση και διευθέτηση του εργασιακού καθεστώτος του συνόλου των εργαζομένων στα Κ.Ε.Π. Νομού Σάμου.
      14) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Νομαρχιακό Συμβούλιο Σάμου ζητεί την πλήρωση των κενών οργανικών θέσεων του Λιμεναρχείου Σάμου.
      15) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την ολοκλήρωση των μελετών διαχείρισης των υδάτινων πόρων του Νομού Σάμου.
      16) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Ευδήλου Ικαρίας ζητεί έκτακτη οικονομική ενίσχυση για την αποκατάσταση ζημιών, που προκάλεσαν έντονα καιρικά φαινόμενα στην περιοχή του.
      17) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη στελέχωση του Κέντρου Υγείας  Ευδήλου και των περιφερειακών ιατρείων της Νήσου Ικαρίας.
      18) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Πυθαγορείου Σάμου ζητεί την άμεση αποκατάσταση ζημιών στο λιμάνι Πυθαγορείου Σάμου.
      19) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Καλινδοίων διαμαρτύρεται για τη μείωση των θέσεων εργασίας στο Κ.Ε.Π. του δήμου του.
      20) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Κάμπου Χώρας Σάμου ζητεί τη χρηματοδότηση της συντήρησης των εγγειοβελτιωτικών έργων της περιοχής του.
      21) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Αγίου Κηρύκου Νήσου Ικαρίας ζητεί να χρηματοδοτηθεί το έργο της προστασίας του παραλιακού δρόμου Αγίου Κηρύκου Ικαρίας.
      22) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την ενίσχυση με προσωπικό της κτηνιατρικής υπηρεσίας του Νομού Σάμου.
      23) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί να χορηγηθούν μηχανήματα στο Επαρχείο Ικαρίας για την αντιμετώπιση έκτακτων αναγκών.
      24) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία οι Ενώσεις Συντακτών Ημερησίων Εφημερίδων Μακεδονίας – Θράκης και Τεχνικών Ιδιωτικής Τηλεόρασης Βορείου Ελλάδας ζητούν όλοι όσοι ασχολούνται με επαγγέλματα της τηλεόρασης να κατέχουν απαραίτητα και την αντίστοιχη άδεια εργασίας.
      25) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Γονέων και Κηδεμόνων Κωφών και Βαρηκόων Παιδιών Κεντρικής Μακεδονίας ζητεί την τροποποίηση νομοθετικής διάταξης, που αφορά στους κωφούς και τυφλούς μαθητές.
      26) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμαρχος Βεγορίτιδας Πέλλας ζητεί την καταβολή από τη ΔΕΗ του τέλους ανάπτυξης, ως αντιστάθμισμα της χρόνιας άντλησης υδάτων από τη Λίμνη Βεγορίτιδα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5337/8-12-05 ερώτηση του Βουλευτή  κ. Απόστολου Φωτιάδη δόθηκε με το υπ’ αριθμ. 1121832/8219/1743/Α0014/28-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω σχετικής ερώτησης, που κατατέθηκε στη Βουλή των Ελλήνων από το Βουλευτή Κ. Απ. Φωτιάδη, σας πληροφορούμε τα ακόλουθα:
      Με τα άρθρα 17 και 20 της οδηγίας 77/388/ΕΟΚ, ορίζεται ότι η έκπτωση του φόρου εισροών ασκείται κατά το μέρος που τα αγαθά ή οι υπηρεσίες χρησιμοποιούνται για την πραγματοποίηση φορολογητέων πράξεων.
      Η αρχικά διενεργηθείσα έκπτωση υπόκειται σε διακανονισμό, κατά τρόπο καθοριζόμενο από τα Κ-Μ όταν αυτή είναι ανωτέρα ή κατωτέρα της εκπτώσεως που εδικαιούτο να ενεργήσει ο υποκείμενος.
      Με βάση τα παραπάνω προβλέφθηκε και ορίζεται από το σχέδιο νόμου που ψηφίστηκε από τη Βουλή για την επιβολή του Φ.Π.Α. στις νεόδμητες οικοδομές, ο τρόπος με τον οποίο θα διακανονίζεται ο Φ.Π.Α. των εισροών που διατίθενται σε ιδιοκτησίες που θα μεταβιβαστούν τελικώς ως «Α΄ κατοικία».
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      2. Στην με αριθμό 5310/8-12-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./405 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5310/8-12-05 ερώτησης του Βουλευτή κ. Η. Καλλιώρα, σχετικά με τα αρχαιολογικά ευρήματα στο κέντρο της Αταλάντης, σας πληροφορούμε τα εξής:
      Οι αρχαιότητες που εντοπίστηκαν στο ανασκαφικό σκάμμα επί της οδού Εθνικής Αντιστάσεως στην Αταλάντη κατά τις εργασίες τοποθέτησης του αγωγού δεν δημιουργούν νέα δεδομένα στην πορεία του έργου της αποχέτευσης καθώς ήδη ο αγωγός έχει τοποθετηθεί. Πρόκειται να προχωρήσει από την αρμόδια διεύθυνση του Υπουργείου Πολιτισμού σε πρώτη φάση η υλοποίηση Υπουργικής Απόφασης, η οποία προβλέπει την προσωρινή κατάχωση του ρωμαϊκού οικοδομήματος για λόγους προστασίας τόσο των αρχαιοτήτων όσο και των όμορων οικοδομών ενόψει του επερχόμενου χειμώνα και σε δεύτερη φάση η υλοποίηση της διατήρησης ορατού του ρωμαϊκού οικοδομήματος με την κατασκευή γέφυρας πάνω από αυτό για την αποκατάσταση της κυκλοφορίας στο κέντρο της πόλης.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 5295/7-12-05 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./392/28-12-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5295/7-12-05 ερώτησης του Βουλευτή κ. Δ. Κωνσταντάρα, σχετικά με την ενημέρωση βουλευτών για νομοσχέδια και ειδικότερα για το νομοσχέδιο περί κινηματογραφικής πολιτικής, σας πληροφορούμε τα εξής:
      1. Η πρώτη δημόσια διαβούλευση για το προτεινόμενο νομοσχέδιο περί κινηματογραφικής πολιτικής πραγματοποιήθηκε κατά λογική σειρά προτεραιότητας με τους άμεσα και επαγγελματικά εμπλεκόμενους φορείς στις 11-12-05. Στη συνάντηση αυτή δόθηκε στους φορείς αυτούς εύλογη προθεσμία, για να υποβάλουν τις γραπτές τους προτάσεις.
      2. Το προτεινόμενο κείμενο είχε αναρτηθεί στον διαδικτυακό κόμβο του Υπουργείου Πολιτισμού από τις 5-12-05 για την πρώτη ενημέρωση όλων όσοι θα ήθελαν να γνωρίζουν το κείμενο στην αρχική του διατύπωση.
      3. Παράλληλα, στις 9-12-05 το νομοσχέδιο απεστάλη με επιστολή μας σε όλους τους κ.κ. Βουλευτές - Μέλη της Κ.Ο. της Νέας Δημοκρατίας της Επιτροπής Μορφωτικών Υποθέσεων και του Τομέα Πολιτισμός.
      Την ίδια ημέρα απεστάλη, με προσωπική επιστολή μας (η οποία εσωκλείεται) και στον ερωτώντα Βουλευτή κ. Δ. Κωνσταντάρα, με την παράκληση να μας ενημερώσει για τις απόψεις και τις παρατηρήσεις του πάνω στο προτεινόμενο κείμενο.
      4. Το τελικό κείμενο του νομοσχεδίου, όπως είναι αυτονόητο, θα καταρτιστεί μετά τη μελέτη των παρατηρήσεων, των προτάσεων και των αντιρρήσεων που θα μας κοινοποιηθούν.
      5. Πιστεύουμε σταθερά στις αρχές της επικοινωνίας και του διαλόγου, ενώ με ιδιαίτερο σεβασμό περιβάλλομε τις απόψεις συναδέλφων στη Βουλή των Ελλήνων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 5594/14-12-05 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. 141691/ΙΗ/30-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5594/14-12-2005, την οποία κατέθεσε η Βουλευτής κ. Θεοδ. Τζάκρη και η οποία αναφέρεται στη διασφάλιση διαφάνειας στις εξετάσεις του Δ.Ο.Α.Τ.Α.Π., σας γνωρίζουμε τα ακόλουθα:
      1. Η έκδοση των αποτελεσμάτων των επιτυχόντων γίνεται αυθημερόν ούτως ώστε να εξαλειφθεί από την κοινή γνώμη κάθε υπόνοια παρέμβασης, εντύπωση που είχε δημιουργηθεί κατά το παρελθόν. Φυσικά αποτυχόντες είναι οι μη συμπεριλαμβανόμενοι στον πίνακα επιτυχόντων. Επειδή δε η διαλογή επιτυχόντων- αποτυχόντων γίνεται με οπτικούς αναγνώστες «scanner» και επιβεβαιούται από τα παρόντα μέλη Δ.Ε.Π. όλων των Ιατρικών σχολών της χώρας και όργανα του Δ.Ο.Α.Τ.Α.Π., δεν υπάρχει περίπτωση αλλοίωσης των αποτελεσμάτων. Οι επιτυχόντες κατά μέσο όρο ανέρχονται το μέγιστο στο 1/15 των συμμετεχόντων οι οποίοι σε κάθε εξεταστική περίοδο κυμαίνονται στους 3.400 περίπου. Ως εκ τούτου είναι αδύνατον ο πίνακας των αποτυχόντων να ανακοινωθεί αυθημερόν, δεδομένου ότι και για τους αποτυχόντες πρέπει να γίνει επιβεβαίωση «δια ζώσης» από τα ίδια όπως παραπάνω όργανα. Αυτό γίνεται για την περίπτωση λάθους του ηλεκτρονικού συστήματος βαθμολόγησης, το οποίο σημειωτέον ότι μέχρι σήμερα ουδέποτε απεδείχθη εσφαλμένο επιβεβαιουμένων των αποτελεσμάτων και από την παραπάνω επιτροπή.
      2. Σύμφωνα με τις διατάξεις του άρθρου 7 παραγρ. 3 της αριθμ. Φ.6/57457/Β3 Υπουργικής Απόφασης «Μετά την ανακοίνωση των αποτελεσμάτων» οι εξετασθέντες έχουν το δικαίωμα να ζητήσουν την επίδειξη του γραπτού τους από τα αρμόδια όργανα του Οργανισμού και την επαναβαθμολόγησή του, εάν προκύψει σφάλμα ή παράλειψη στην αρχική βαθμολόγηση.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      5. Στην με αριθμό 5317/8-12-05 ερώτηση του Βουλευτή  κ. Αγγελου Μανωλάκη δόθηκε με το υπ’ αριθμ. 1122004/330/28-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 5317/8.12.2005 ερώτησης που κατέθεσε ο Βουλευτής κ. Άγγελος Μανωλάκης σχετικά με το ανωτέρω θέμα, σας γνωρίζουμε τα εξής:
      Με το άρθρο 2 του Ν. 3336/05 (μισθολογική πολιτική έτους 2005) η προσαύξηση της οικογενειακής παροχής για το τρίτο παιδί αναπροσαρμόσθηκε από 1.1.2005 από 35 σε 47 ευρώ. Η συγκεκριμένη αύξηση είναι ενδεικτική της πρόθεσης της Κυβέρνησης για την λήψη μιας σειράς μέτρων που θα συμβάλλουν ουσιαστικά στην αντιμετώπιση του δημογραφικού προβλήματος. Περαιτέρω αυξήσεις, τόσο του βασικού επιδόματος όσο κυρίως των προσαυξήσεων λόγω τέκνων θα εξεταστούν κατά τη διαμόρφωση της μισθολογικής πολιτικής των επομένων ετών  ή σε μελλοντική αναμόρφωση του ισχύοντος μισθολογίου με γνώμονα πάντοτε τη δημοσιονομική κατάσταση της χώρας.
      Ο Υφυπουργός
      Π. ΔΟΥΚΑΣ»
      6. Στην με αριθμό 5429/12.12.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 768/13.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      1. Η με αριθμ. πρωτ. 397204/18-10-2000 (ΦEΚ/1328/B΄) Υπουργική Απόφαση, εκδόθηκε για να ρυθμίσει τη διάθεση μικρών ποσοτήτων κρέατος πουλερικών από παραγωγούς των οποίων η ετήσια παραγωγή δεν υπερβαίνει τα 10.000 πουλερικά, σε συμμόρφωση της παραγράφου ΙΙ του άρθρου 3 του Π. Δ/γματος 291/1996 (ΦEΚ/201/A'), το οποίο εναρμονίζει στο εθνικό μας δίκαιο την Οδηγία 92/116/ΕΟΚ του Συμβουλίου και αναφέρεται στους υγειονομικούς όρους που διέπουν την παραγωγή και εμπορία νωπού κρέατος πουλερικών.
      2. Τα κύρια σημεία που θεσπίζονται με την. παραπάνω Υπουργική Απόφαση αφορούν:
      Την μη υγειονομική επιθεώρηση από επίσημο κτηνίατρο των πτηνών προ και μετά τη σφαγή των, άρθρο 1 παρ. 1 αυτής, ως και τη μη σήμανση της καταλληλότητάς των,
      Τους ελάχιστους όρους υγιεινής που πρέπει να πληρούν οι χώροι σφαγής των πουλερικών σύμφωνα με το Παράρτημα της Υπουργικής Aπόφασης.
      3. Η διάθεση των πουλερικών στον τελικό καταναλωτή γίνεται, σύμφωνα με το άρθρο 1 παρ. 2 της παραπάνω Υπουργικής Απόφασης, χωρίς τεμαχισμό των και χωρίς σήμανση καταλληλότητας άμεσα ή στην εβδομαδιαία αγορά που βρίσκεται πλησιέστερα στην εκμετάλλευσή των, στην περίπτωση αυτή ο παραγωγός και ο καταναλωτής έχουν αμοιβαία προσωπική εμπιστοσύνη για την κατανάλωση του με τους παραπάνω όρους παραγόμενου κρέατος πουλερικών
      4. Όσον αφορά την ίδρυση πτηνοσφαγείων μικρού δυναμικού στην περιοχή του Νομού Ηρακλείου από τα τηρούμενα στην αρμόδια υπηρεσία του Υπουργείου Αγροτικής Ανάπτυξης και Τροφίμων στοιχεία που αναφέρονται στο ζωικό κεφάλαιο και τις διενεργηθείσες σφαγές πουλερικών (συστηματικής και χωρικής πτηνοτροφίας) στο Νομό Ηρακλείου και σύμφωνα με την δυναμικότητα του υπάρχοντος πτηνοσφαγείου, στο οποίο πρόσφατα χορηγήθηκαν οι κωδικοί αριθμοί κτηνιατρικής έγκρισης Ρ 44 για το πτηνοσφαγείο και ΡΕ 78 για τη μονάδα τεμαχισμού και τυποποίησής του, διαπιστώθηκε ότι αυτό υπερκαλύπτει τις ανάγκες σφαγής πουλερικών του Νομού.
      Οι αποστάσεις που θα διανύουν τα ζώντα πτηνά για σφαγή στο υπάρχον πτηνοσφαγείο θεωρείται μικρή, εφόσον εταιρείες εκτροφής πουλερικών, οι οποίες διαθέτουν και ιδιόκτητα πτηνοσφαγεία στην περιοχή της Χαλκίδας, πολλές φορές προμηθεύονται ζώντα πουλερικά για άμεσο σφαγή από άλλες περιοχές όπως των Ιωαννίνων, της Θεσσαλονίκης, της Άρτας, της Αττικής κ.ά.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      7. Στην με αριθμό 6068/22.12.05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Φ.90023/31294/1493/13.1.06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθ. πρωτ. 6068/22.12.2005 ερώτηση που κατατέθηκε στη Βουλή των Ελλήνων από το Βουλευτή κ. Δημήτρη Κουσελά, σχετικά με την συνταξιοδότηση από το Ταμείο Επικουρικής Ασφάλισης Ηλεκτροτεχνιτών Ελλάδος (Τ.Ε.Α.Η.Ε.) ηλεκτροτεχνιτών υπαλλήλων της Δ.Ε.Η. ταυτόχρονα με τη συνταξιοδότησή τους από τον φορέα κύριας ασφάλισής τους, σας γνωρίζουμε τα εξής:
      Με το πρώτο εδάφιο της παραγράφου 1 του άρθρου 53 του ν. 2084/1992 ορίζεται ότι, για τη συνταξιοδότηση των ασφαλισμένων των φορέων επικουρικής ασφάλισης (ασφαλισμένοι μέχρι 31-12-1992) απαιτούνται οι αντίστοιχες συνταξιοδοτικές προϋποθέσεις του φορέα κύριας ασφάλισής τους.
      Στο Ταμείο Επικουρικής Ασφάλισης Ηλεκτροτεχνιτών Ελλάδος (Τ.Ε.Α.Η.Ε.), ασφαλίζονται υποχρεωτικά και ηλεκτροτεχνίτες υπάλληλοι της Δ.Ε.Η. απασχολούμενοι σε βαρέα και ανθυγιεινά επαγγέλματα ή σε ορυχεία, δίκτυα και σταθμούς παραγωγής οι οποίοι υπάγονται για κύρια σύνταξη στον Οργανισμό Ασφάλισης Προσωπικού Δ.Ε.Η. (Ο.Α.Π. - Δ.Ε.Η.).
      Τα πρόσωπα αυτά λόγω της απασχόλησής τους στα ανωτέρω επαγγέλματα συνταξιοδοτούνται από τον Ο.Α.Π. - Δ.Ε.Η. με ειδικές ευνοϊκές συνταξιοδοτικές προϋποθέσεις ορίων ηλικίας και χρόνου ασφάλισης. Για τη συνταξιοδότησή τους αυτή καταβάλλουν πρόσθετη ειδική εισφορά (2,5 %). Στο Τ.Ε.Α.Η.Ε. δεν προβλέπεται εισφορά για τους απασχολούμενους σε βαρέα και ανθυγιεινά επαγγέλματα, με συνέπεια να μην είναι δυνατή η ταυτόχρονη συνταξιοδότηση της συγκεκριμένης κατηγορίας ασφαλισμένων και από το Ταμείο με τις ίδιες προϋποθέσεις, όπως προβλέπεται από την ανωτέρω διάταξη του άρθρου 53 του ν.2084/1992.
      Για το λόγο αυτό και προκειμένου να είναι δυνατή η συνταξιοδότηση των ασφαλισμένων αυτών και από το Τ.Ε.Α.Η.Ε με τις ίδιες προϋποθέσεις, με σχετική διάταξη νόμου που συμπεριλαμβάνεται σε νομοσχέδιο του Υπουργείου μας, το οποίο πρόκειται να προωθηθεί προς ψήφιση στη Βουλή, προβλέπεται ότι τα πρόσωπα αυτά θα έχουν τη δυνατότητα να εξαγοράσουν στο Τ.Ε.Α.Η.Ε. χρόνο για τον οποίο κατέβαλαν στον Ο.Α.Π. - Δ.Ε.Η. πρόσθετη εισφορά, με την καταβολή εισφοράς 2 % επί των συντάξιμων αποδοχών και μέχρι 12 έτη (3.600 ημέρες ασφάλισης).
      Η εξόφληση του ποσού θα πραγματοποιείται σύμφωνα με τις διατάξεις των πέμπτου και έκτου εδαφίων της παρ. 2 του όρθρου 20 του ν. 3232/2004, δηλαδή ή θα εξοφλείται εφάπαξ με έκπτωση 15 % ή σε εξήντα (60) μηνιαίες άτοκες δόσεις και σε περίπτωση συνταξιοδότησης θα προεξοφλείται το 1/3 του ποσού και το υπόλοιπο θα εξοφλείται σε 40 μηνιαίες δόσεις που θα παρακρατούνται από τη μηνιαία σύνταξη. Η ρύθμιση αυτή θα καταλαμβάνει και τους ασφαλισμένους που ήδη έχουν συνταξιοδοτηθεί από τον Ο.Α.Π. - Δ.Ε.Η. με τις προαναφερόμενες προϋποθέσεις.
      Σημειώνεται ότι, ανάλογη ρύθμιση ισχύει για τους ασφαλισμένους των φορέων επικουρικής ασφάλισης που συνταξιοδοτούνται από το ΙΚΑ. - Ε.Τ.Α.Μ. με τις προϋποθέσεις βαρέων και ανθυγιεινών επαγγελμάτων αυτού (παράγραφος 2 του όρθρου 20 του ν.3232/2004).
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      8. Στην με αριθμό 4989/25.11.05 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 708/13.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κοντογιάννης, σας πληροφορούμε τα εξής:
      Σύμφωνα με την αριθμ. 324032/24-12-2004 ΚΥΑ άρθρο 2, παράγραφος 4, οι γεωργοί που λάμβαναν άμεσες ενισχύσεις ήταν υποχρεωμένοι να καλλιεργούν και να ενσωματώνουν στο έδαφος ψυχανθή, συμπληρωματικά προς την κύρια καλλιέργεια, στο 20% της καλλιεργούμενης έκτασης της εκμετάλλευσης κατ' έτος.
      Για τα επόμενα 1 - 2 χρόνια (εσοδείες 2006 και 2007) δεν θα υλοποιηθεί η σπορά του 20% ή όποιο άλλο ποσοστό της καλλιεργούμενης έκτασης της εκμετάλλευσης με ψυχανθή από τους γεωργούς, εκτός εάν οι ίδιοι το επιθυμούν, είτε γιατί έχουν ήδη προμηθευτεί σπόρο, είτε γιατί επιθυμούν να βελτιώσουν το έδαφος, είτε να χρησιμοποιήσουν την παραγωγή για ζωοτροφή. Η εν λόγω απόφαση πάρθηκε μέχρις ότου τα ερευνητικά Ιδρύματα του Υπουργείου Αγροτικής Ανάπτυξης και Τροφίμων (ΠΕΓΕΑΛ) και τα Ινστιτούτα Εδαφολογίας του ΕΘΙΑΓΕ πραγματοποιήσουν εδαφολογικές αναλύσεις και με βάση τα αποτελέσματα αυτών καθορίσουν τις περιοχές και ζώνες, όπου απαιτείται εφαρμογή αμειψισποράς με καλλιέργεια ψυχανθών.
      Η ως άνω απόφαση αποσκοπεί αφενός μεν να απαλλάξει τους γεωργούς από τον κόπο και τη δαπάνη που συνεπάγεται η εν λόγω υποχρέωση και αφετέρου να εισάγει ένα σύστημα αμειψισποράς στη γεωργία που θα βασίζεται σε πραγματικά δεδομένα, τα οποία θα προκύψουν μέσα από την έρευνα και τις αναλύσεις εδαφών από εξειδικευμένα ερευνητικά ιδρύματα της χώρας.
      Για τα λοιπά θέματα διαβιβάζεται συνημμένα το με αριθμ. πρωτ. 22210/5-12-05 έγγραφο του Προέδρου ΕΛΓΑ που απαντάει σχετικά.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4842/22.11.05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 680/13.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Η. Καλλιώρας, σας πληροφορούμε τα εξής:
      Οι τιμές πώλησης των λιπασμάτων διαμορφώνονται ελεύθερα μετά την απελευθέρωση της αγοράς, σε εφαρμογή των κοινοτικών διατάξεων, με βάση την προσφορά και τη ζήτηση. Ο Φ.Π.Α. για τα περισσότερα λιπάσματα έχει καθορισθεί στο 9%. Εξαιρούνται μόνο κάποια προϊόντα που αφορούν λιπάσματα και εδαφοβελτιωτικά, όπου, λόγω και εξωγεωργικής χρήσης τους, ο Φ.Π.Α έχει καθορισθεί στο 19%, με ρύθμιση που εμπίπτει στις αρμοδιότητες του Υπουργείου Οικονομίας και Οικονομικών και όχι του Υπουργείου Αγροτικής Ανάπτυξης και Τροφίμων.
      Στη διαμόρφωση των τιμών των λιπασμάτων εμπλέκονται πολλοί ποιοτικοί παράγοντες, όπως π.χ. η ποικιλομορφία των θρεπτικών στοιχείων, καθώς και άλλοι παράγοντες, όπως τα αποθέματα, τα μεταφορικά, κ.λ.π.
      Σημειώνεται ότι το Υπουργείο Αγροτικής Ανάπτυξης και Τροφίμων με τις περιφερειακές του υπηρεσίες ελέγχου της ποιότητας των λιπασμάτων, μεριμνά για τη σωστή διακίνηση και διάθεσή τους και κυρίως για την πoιόητά τους- και την αποφυγή κάθε επιβάρυνσης του περιβάλλοντος και των υπόγειων υδάτων, ιδίως σε περιοχές ευαίσθητες στη νιτρορύπανση.
      Από τον Οκτώβριο του 2004 ιδρύθηκε η «ΣΥΝΕΤΑΙΡΙΣΤΙΚ.Η ΕΤΑΙΡΕΙΑ ΠΑΡΕΜΒΑΣΗΣ ΑΓΡΟΤΙΚΩΝ ΕΦΟΔΙΩΝ Α.Ε.», η οποία δημιουργήθηκε από την ΠΑΣΕΓΕΣ, την εταιρεία επενδύσεων της ΠΑΣΕΓΕΣ, 34 Ενώσεις Αγροτικών Συνεταιρισμών και 4 πρωτοβάθμιους συνεταιρισμούς, με σκοπό την ενότητα του επιχειρηματικού μεγέθους των συνεταιριστικών ενώσεων και στόχο τη μείωση του κόστους παραγωγής από την αγορά των λιπασμάτων και λοιπών εφοδίων. Ήδη πραγματοποιεί προμήθειες λιπασμάτων από το εσωτερικό και το εξωτερικό σε πλέον ανταγωνιστικές τιμές.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      10. Στην με αριθμό 6022/21.12.05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Φ.9002/12/4/13.1.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 6022/21-12-2005 ερώτηση που κατατέθηκε στη Βουλή από το βουλευτή κ. Μάρκο Μπόλαρη και η οποία αφορά τις κρίσεις Προϊσταμένων Διευθύνσεων και Τμημάτων του ΙΚΑ-ΕΤΑΜ, σας πληροφορούμε τα ακόλουθα, όπως μας γνώρισε το Ίδρυμα:
      Η επιλογή των Προϊσταμένων Δ/νσεων και Τμημάτων στο ΙΚΑ-ΕΤΑΜ έγινε όπως προβλέπεται από τις διατάξεις του N.3260j04, σύμφωνα με τις οποίες ορίζεται ότι:
      Για την επιλογή Διευθυντών κρίνονται οι υπάλληλοι που κατατάσσονται στο βαθμό Α΄ και έχουν συνολικό χρόνο υπηρεσίας: δεκαεπτά (17) έτη οι υπάλληλοι κατηγορίας ΠΕ, είκοσι ένα (21) έτη οι υπάλληλοι κατηγορίας ΤΕ και είκοσι τρία (23) έτη οι υπάλληλοι κατηγορίας ΔΕ.
      Για την επιλογή Προϊσταμένων Τμημάτων κρίνονται οι υπάλληλοι που κατατάσσονται στον Α' βαθμό και έχουν ένα τουλάχιστον έτος πλεονάζοντα χρόνο υπηρεσίας στο βαθμό αυτόν, σύμφωνα με την πράξη κατάταξης τους.
      Η επιλογή Προϊσταμένων Δ/νσεων και Τμημάτων γίνεται από το Υπηρεσιακό Συμβούλιο. Η επιλογή γίνεται με βάση τα στοιχεία του προσωπικού μητρώου κάθε υπαλλήλου, από τα οποία ιδιαίτερα εκτιμώνται η άρτια επαγγελματική κατάρτιση και οι επιστημονικές γνώσεις, η δραστηριότητα στην υπηρεσία, η ικανότητα ανάληψης πρωτοβουλιών και ευθυνών, η ευχέρεια προγραμματισμού και συντονισμού, καθώς και η ικανότητα υποκίνησης των υφιστάμενων για την επίτευξη στόχων.
      Η αρμόδια υπηρεσία του Ιδρύματος έθεσε υπόψη του Α΄ Υπηρεσιακού Συμβουλίου Υπαλλήλων lΚA-ΕΤΑΜ τις προαναφερόμενες διατάξεις, καθώς και αλφαβητικές καταστάσεις όλων των υποψήφιων υπαλλήλων που απεικονίζουν την Υπηρεσιακή τους κατάσταση καθιος και τα προσωπικά μητρώα αυτών, για τη μελέτη κάθε στοιχείου που θα κρινόταν απαραίτητο για την συγκριτική τους αξιολόγηση.
      Σύμφωνα με τις προαναφερόμενες διατάξεις και από το πνεύμα του νόμου προκύπτει ότι δίνεται η δυνατότητα στους υπαλλήλους του ιδίου βαθμού να έχουν ισοδύναμο δικαίωμα στη διαδικασία επιλογής σε θέση Προϊσταμένου Διεύθυνσης και Τμήματος.
      Το Α΄ Υπηρεσιακό Συμβούλιο Υπαλλήλων ΙΚΑ-ΕΤΑΜ, στα πλαίσια των αρμοδιοτήτων του και σύμφωνα με τις ανωτέρω διατάξεις, επέλεξε 216 υπαλλήλους ως Προϊσταμένους Διευθύνσεων και 1.059 υπαλλήλους ως Προϊσταμένους Τμημάτων και Παραρτημάτων του ΙΚΑ-ΕΤΑΜ, με γνώμονα και στόχο την εύρυθμη λειτουργία των μονάδων του Ιδρύματος.
      Σημειώνεται επίσης, ότι κανένα μέλος του Υ.Σ. δεν ζήτησε πρόσθετα στοιχεία από τα ήδη προσκομισθέντα, προκειμένου να στοιχειοθετήσει αρνητική κρίση για τους προτεινόμενους από την Υπηρεσία υπαλλήλους.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      11. Στην με αριθμό 5898/20.12.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ.90022/1109/67/13.1.06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 5898/20-12-05 ερώτηση, που κατατέθηκε στη Βουλή των Ελλήνων από το Βουλευτή κ. Β. Κεγκέρογλου, σχετικά με την αναδιάρθρωση των υπηρεσιών στα Υποκαταστήματα του ΙΚΑ-ΕΤΑΜ στην πόλη του Ηρακλείου, σας γνωρίζουμε τα εξής:
      Το οικόπεδο του ΙΚΑ-ΕΤΑΜ στο Ηράκλειο αγοράσθηκε, αφού προηγουμένως είχε καταρτισθεί αναλυτικό κτιριολογικό πρόγραμμα, στο οποίο είχαν υπολογισθεί επακριβώς απ' όλες τις αρμόδιες Δ/νσεις του ΙΚΑ-ΕΤΑΜ, οι συνολικές στεγαστικές ανάγκες του Ιδρύματος.
      Τα κτιριολογικά προγράμματα καταρτίζονται πάντα με κατεύθυνση την ενοποίηση όλων των υπηρεσιών του ΙΚΑ-ΕΤ ΑΜ και τη συνολική μεταστέγασή τους στο υπό ανέγερση νέο κτίριο. Η ενοποίηση των υπηρεσιών είναι προς όφελος των ασφαλισμένων, οι οποίοι πλέον δεν θα ταλαιπωρούνται μετακινούμενοι στις διασπασμένες υπηρεσίες.
      Έτσι με τις εντολές και τις αποφάσεις της προηγούμενης Διοίκησης κατασκευάσθηκε ένα κτίριο 10.200 Τ.μ. ανωδομής και 5.700 τ.μ. υπογείου και ποτέ εγγράφως δεν αντιμετωπίστηκε το θέμα της διάσπασης των υπηρεσιών. Εάν είχε τεθεί παρόμοιο θέμα, δεν θα είχε κατασκευασθεί τόσο μεγάλο κτίριο και στον προγραμματισμό του ΙΚΑ-ΕΤΑΜ θα είχε συμπεριληφθεί η ανακαίνιση του κτιρίου της οδού Αγίου Μηνά και όχι η εκποίησή του.
      Η σύσταση Τοπικού Υποκαταστήματος ΙΚΑ-ΕΤΑΜ παράλληλα με το περιφερειακό στο κέντρο του Ηρακλείου και η επαναοριοθέτηση των ασφαλιστικών περιοχών είχε συζητηθεί σε επίπεδο προϊσταμένων και υπηρεσιακών παραγόντων του ΙΚΑ - ΕΤΑΜ, αλλά δεν υλοποιήθηκε ποτέ και δεν τροποποιήθηκε ο Οργανισμός του Ιδρύματος από την προηγούμενη Διοίκηση.
      Επομένως δεν υπάρχει σχέδιο για νέα οριοθέτηση των υπηρεσιών του ΙΚΑ-ΕΤΑΜ στην πόλη του Ηρακλείου. Οι υπηρεσίες του θα μεταστεγαστούν συνολικά στο νέο κτίριο και έτσι θα αποφευχθεί η ταλαιπωρία που υφίστανται μέχρι σήμερα οι ασφαλισμένοι, λόγω της μετακίνησής τους στις διάφορες υπηρεσίες.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 14 Φεβρουαρίου 2006.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής) 
      1. Η με αριθμό 3910/25.10.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την έκδοση Υπουργικής Απόφασης για τη διάθεση του ποιοτικού παρακρατήματος 4% των επιδοτήσεων ελαιολάδου. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 4859/23.11.2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με τη συνέχιση του μέτρου επιδότησης της απασχόλησης μέσω του Οργανισμού Απασχόλησης Εργατικού Δυναμικού (Ο.Α.Ε.Δ.) για τις παραμεθόριες περιοχές.
      2. Η με αριθμό 4501/14.11.2005 ερώτηση του Ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με το έργο επέκτασης της Αττικής Οδού.
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί κατ’ αρχάς η δεύτερη με αριθμό 450/7-2-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς την Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών που υπέστησαν τα σχολεία των Χανίων από τον πρόσφατο σεισμό στα Κύθηρα κ.λπ..
      Η επίκαιρη ερώτηση της κ. Νικολαϊδου έχει ως εξής: 
      «Σοβαρά προβλήματα έχουν προκληθεί από τις ζημιές στα σχολικά συγκροτήματα των Χανίων, μετά το σεισμό στις 8-1-2006. 
      Απ’ όσα προκύπτουν, σύμφωνα με τις αυτοψίες που πραγματοποιήθηκαν μέχρι τη 12η Ιανουαρίου, διαπιστώθηκαν ζημιές σε ενενήντα τέσσερα κτήρια από τα εκατόν εβδομήντα έξι που υπάρχουν συνολικά. Τα δεκατρία από αυτά κρίθηκαν ακατάλληλα για χρήση και διακόπηκε η λειτουργία τους, ενώ τα υπόλοιπα έχουν υποστεί ζημιές, που χρήζουν άμεσης αποκατάστασης. 
      Ιδιαίτερα έντονο είναι το πρόβλημα στα τέσσερα σχολικά συγκροτήματα της οδού Κοραή, που χρονολογούνται από τη δεκαετία του 1920 και στα οποία φοιτούν εννιακόσιοι πενήντα επτά μαθητές. 
      Οι καταστροφές που προκλήθηκαν στα σχολικά κτήρια δημιούργησαν την ανάγκη μεταστέγασης αρκετών σχολειών, με αποτέλεσμα πολλά σχολεία να λειτουργούν πλέον με το αναχρονιστικό και αντιεκπαιδευτικό σύστημα της διπλοβάρδιας. 
      Όπως είναι φανερό, η ανάγκη αποκατάστασης των κτηρίων είναι πλέον άμεση και απαιτεί την έκτακτη χρηματοδότηση από την πλευρά της Κυβέρνησης, προκειμένου τα σχολεία των Χανίων να λειτουργήσουν το συντομότερο δυνατό ομαλά και με ασφάλεια. 
      Ερωτάται η  κυρία Υπουργός, ποια άμεσα μέτρα σκοπεύει να πάρει η Κυβέρνηση, ώστε να αποκατασταθούν ολοκληρωμένα όλες οι βλάβες στα σχολικά κτήρια των Χανίων και με ποιο χρονοδιάγραμμα αυτό θα γίνει.»
      Στην επίκαιρη ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, γνωρίζει όλη η εκπαιδευτική κοινότης ότι από τις πρώτες δύσκολες ώρες της πρόσφατης σεισμικής διέγερσης στην περιοχή αυτή του Αιγαίου, δεκάδες συνεργεία του Οργανισμού Σχολικών Κτηρίων, αποτελούμενα από παράγοντες της διοίκησης της εκπαίδευσης και από την Τοπική Αυτοδιοίκηση, συντονισμένα από την κεντρική υπηρεσία του Υπουργείου Παιδείας, επισκέφτηκαν τους τόπους, στους οποίους, είχαν σημειωθεί βλάβες, μικρές ή μεγάλες, σε νέα ή σε παλαιά κτήρια, όπως αυτά για τα οποία ρωτά η εκλεκτή συνάδελφος. 
      Ειδικά στην περιοχή των Χανίων βρέθηκε ο ίδιος ο διευθύνων σύμβουλος του Οργανισμού Σχολικών Κτιρίων, με πλειάδα συνεργατών και σε συνεργασία με τους δημάρχους της περιοχής και το Νομάρχη Χανίων αντιμετώπισαν τα γεγονότα με τρόπο πρακτικό, από την πρώτη κιόλας στιγμή. Το λέω αυτό για να μη δημιουργείται η εντύπωση ότι τάχα τα προβλήματα αυτά μεταφέρονται στη σημερινή πραγματικότητα ως άλυτα. 
      Ήδη, αγαπητή κυρία Νικολαΐδου, ο περιφερειακός διευθυντής της Κρήτης στην εκπαίδευση, μας ανέφερε με χθεσινή του αναφορά, εν όψει της συζητήσεως σήμερα στη Βουλή της επίκαιρης ερωτήσεώς σας, ότι η κατάσταση ομαλοποιήθηκε, όσον αφορά στη φιλοξενία των μαθητών. Δεν υπάρχει σχολείο που να έχει προβλήματα στη λειτουργία του και έτσι μπορούμε τώρα ψύχραιμα να συζητήσουμε αυτό το οποίο ρωτάτε την πολιτική ηγεσία του Υπουργείου Υγείας, δηλαδή πού κατέληξε η αυτοψία τη «θερμή» εκείνη περίοδο των σεισμικών διεγέρσεων, πού κατέληξε η καταγραφή των ζημιών και πώς θα γίνει βήμα προς βήμα η αποκατάσταση αυτών των ζημιών στα κτήρια, που πολύ ορθώς σημειώνετε στην επίκαιρη ερώτησή σας, είναι κτισμένα εδώ και εβδομήντα με ογδόντα χρόνια πριν.
      Θα ήθελα να σας πω, λοιπόν, ότι το κλιμάκιο μας έκανε αναφορά από τον ΟΣΚ και βλέπουμε ότι το 2ο Γυμνάσιο Χανίων, το 3ο Ενιαίο Λύκειο Χανίων, το 3ο και το 4ο –μιλώ για τα δημοτικά σχολεία των Χανίων- υπέστησαν τις μεγαλύτερες ζημιές. Είναι αυτά τα οποία αναφέρετε, ως πέτρινα κτίσματα της οδού Κοραή. Είναι παλαιά κτίσματα, που έχουν συμπληρώσει περίπου εβδομήντα-ογδόντα χρόνια  ζωής, έχουν αντέξει σε προηγούμενες σεισμικές διεγέρσεις και τώρα παρουσίασαν τις μεγαλύτερες βλάβες.
      Κατεγράφησαν, λοιπόν, οι βλάβες από τα συνεργεία του ΟΣΚ, ενημερώθηκε η πολιτική ηγεσία του Υπουργείου Παιδείας και οι συζητήσεις με το Νομάρχη Χανίων έχουν καταλήξει ήδη στη συμφωνία, ότι οι μελέτες ενίσχυσης αυτών των σχολικών κτηρίων που υπέστησαν και τις μεγαλύτερες ζημιές, θα οριοθετηθούν με βάση την καταγραφή. Ήδη εκπονούνται οι προμελέτες και γίνεται και ο αναλυτικός υπολογισμός κόστους για όλες εκείνες τις εργασίες, που θα οδηγήσουν στην πλήρη αποκατάσταση της λειτουργίας αυτών των σημαντικών, κατά τα άλλα, κτηρίων.
      Όσον αφορά τώρα για τα υπόλοιπα, νομίζω ότι η χρηματοδότηση του Ο.Σ.Κ. στην οποία αναφέρεστε, δεν μπορεί παρά να είναι πλήρης, ώστε όλες οι εργασίες μετά τη σύνταξη της προμελέτης και την οριστική καταγραφή στη σύνταξη της μελέτης για την αποκατάσταση των ζημιών, να χρηματοδοτηθούν.
      Επίσης θα ήθελα να σας πληροφορήσω ότι με επείγουσα διαδικασία ο ΟΣΚ προχωρά στην προμήθεια οκτώ ελαφρών αιθουσών, που θα παραχωρηθούν –έτσι συμφωνήθηκε μεταξύ Ο.Σ.Κ. και Νομαρχίας Χανίων- στη Νομαρχία Χανίων. Για όποια άλλα σχολεία έχουν εμφανίσει μικρότερα προβλήματα -θα σας απαντήσω και στη δευτερολογία μου- θα υπάρξει και γι’ αυτά ακόμη αντιμετώπιση προσωρινής μεταστέγασης τάξεων δημοτικών σχολείων ή γυμνασίων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Κύριε Υφυπουργέ, λυπάμαι, αλλά ο περιφερειακός διευθυντής δεν σας ενημερώνει σωστά. Σας παρουσιάζει μία ειδυλλιακή εικόνα ότι τα πάντα έχουν λυθεί, ενώ αντίθετα η τοπική κοινωνία και αναφέρομαι συγκεκριμένα, τουλάχιστον στο Δήμαρχο και στο Νομάρχη Χανίων, με τα έγγραφα που σας στέλνουν όλο αυτό το διάστημα, λίγες ημέρες μετά τους σεισμούς, αλλά ακόμα και σήμερα –έγγραφο του Νομάρχη Χανίων- καταδεικνύουν ότι τα πράγματα είναι στην ίδια κατάσταση. Απλά γίνονται κάποιες επισκευές. Ξέρετε πολύ καλά ότι σας έχουμε υποβάλει και άλλη μία ερώτηση, διότι το πιο επικίνδυνο είναι αυτό που κυκλοφόρησε τουλάχιστον για το ένα κτήριο της οδού Κοραή. Είπατε ότι αυτά τα κτήρια ούτε λίγο ούτε πολύ έχουν κτιστεί εδώ και τόσα χρόνια, που ξεπερνούν και αυτά της Μικρασιατικής Καταστροφής, θα έλεγα.
      Επειδή επισκέφθηκα, μία εβδομάδα μετά τους σεισμούς, τα Χανιά, θέλω να σας πω ότι η εικόνα είναι ακόμα πιο τρομακτική από αυτή που μπορέσαμε και παρακολουθήσαμε από τις τηλεοράσεις ή από τον Τύπο. Η ερώτηση που σας έχουμε υποβάλει κατ’ αρχάς –και ζητάμε αυτό το έγγραφο- είναι η εξής: Από τη στιγμή που από το 2003 είχε επισημανθεί η επικινδυνότητα του συγκεκριμένου σχολείου, με ποια εντολή αυτό λειτουργεί ακόμα και σήμερα; Οι διπλοβάρδιες ισχύουν σε όλες τις περιπτώσεις, όπως ακριβώς αναφέρονται στο έγγραφό μας και βέβαια το έγγραφο το τελευταίο της Πέμπτης του δημάρχου και το σημερινό 13 Φεβρουαρίου του Νομάρχη Χανίων είναι πάρα πολύ σαφή και τα δύο, έγγραφα ότι δεν έχει ξοδευτεί ούτε ένα ευρώ μέχρι τώρα, για να καλυφθούν οι επισκευές, οι οποίες γίνονται με κάποιο σχεδιασμό, αλλά δεν υπάρχει συγκεκριμένο χρονικό όριο υλοποίησης του σχεδιασμού. Δεν έχετε απαντήσει στην ερώτησή μας.
      Ο σεισμός είναι ένα φυσικό φαινόμενο, αλλά οι συνέπειές του είναι ένα πολιτικό κοινωνικό φαινόμενο και εάν δεν παρθούν κάποια μέτρα προστασίας, από τη στιγμή που πλέον δεν αμφισβητεί κανείς ότι είμαστε η πιο σεισμογενής περιοχή της Ευρώπης, το πρόβλημα θα επαναληφθεί. Δεν σας κρύβω ότι σήμερα είχα ενημέρωση, κυκλοφορούν μάλιστα και κάποιες φήμες, ότι επίκειται καινούργιος σεισμός. Εγώ επειδή είδα αυτό το κτήριο του 2ου Γυμνασίου, απορώ ειλικρινά με τίνος εντολή λειτουργεί. Γίνονται επισκευές τεράστιες στο δεύτερο όροφο και στον πρώτο λειτουργούν. Βέβαια τα προβλήματα με τις διπλοβάρδιες είναι γνωστά και δεν χρειάζεται να σας τα περιγράψει κανείς, ούτε μπορεί μέσα από ένα έγγραφο να δώσει πλήρη περιγραφή.
      Τι κάνετε, λοιπόν, από τη στιγμή που δεν έχει πάει ούτε ένα ευρώ. Αυτή είναι η αγωνία των κατοίκων της Κρήτης γενικότερα και ιδιαίτερα των Χανίων που εκφράζεται συγκεκριμένα μέσα από τα έγγραφα τουλάχιστον του δημάρχου και του νομάρχη. Όλη η σχολική κοινότητα είναι ανάστατη. Εκπαιδευτικοί, γονείς, μαθητές. Θέλουμε να μας απαντήσετε συγκεκριμένα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Νικολαϊδη.
      Ο κύριος Υπουργός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, θέλω να προχωρήσουμε στην αποτίμηση του κόστους των ζημιών και στην αποπλήρωση όλης αυτής της δουλειάς, που πρόκειται να γίνει.
      Έχω και εγώ μπροστά μου όλα τα έγγραφα, μέχρι και τα χθεσινά, ακόμη και την επιστολή που έστειλε ο νομάρχης στον Πρωθυπουργό και του ζητάει οικονομική ενίσχυση 5.000.000 ευρώ. 
      ΒΕΡΑ ΝΙΚΟΛΑΪΔΟΥ: Θα καταθέσω το δελτίο Τύπου που έχω, μήπως και δεν το έχετε. 
      (Στο σημείο αυτό η Βουλευτής κ. Βέρα Νικολαΐδη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Καταθέστε το. Θα καταθέσω και εγώ τα αντίστοιχα, ώστε να φανεί ότι δεν διαφωνούμε. Απλούστατα θα πρέπει να καταλάβετε το εξής: Εγώ σας μίλησα με την υπευθυνότητα του φορέα ο οποίος επισκέφτηκε με τα κλιμάκια των ειδικών, είδε τα σχολεία, αξιολόγησε –επιτρέψτε μου να πω- τον όγκο εκείνων των εργασιών που πρέπει να γίνουν, τις περιέγραψε στις προμελέτες που είναι έτοιμες, διότι…
      ΒΕΡΑ ΝΙΚΟΛΑΪΔΟΥ: Έχουν περάσει δύο μήνες. Η περιγραφή πλέον…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό. Ήδη, σε μια αποστροφή του λόγου σας πριν από λίγο, παραδεχθήκατε ότι σ’ ένα από αυτά τα κτήρια γίνονται επισκευές στο δεύτερο όροφο. Πώς γίνονται οι επισκευές; Ζήτησε ο κ. Νομάρχης Χανίων, για να ενημερωθείτε πληρέστερα, 300.000 ευρώ για τις μικροζημιές, από τον Υφυπουργό Εθνικής Οικονομίας κ.Φώλια. 
      ΒΕΡΑ ΝΙΚΟΛΑΙΔΟΥ: Έχω ενημερωθεί για το πώς γίνονται.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αυτό το αίτημα είχε και τη δική μας σύμφωνη γνώμη, προχώρησε και προχωρά στα οικονομικά Υπουργεία και με αυτήν –επιτρέψτε μου να πω- τη στήριξη γίνονται αυτές οι μικρές εργασίες αποκατάστασης των μικρών ζημιών σε νομαρχιακό επίπεδο. 
      ΒΕΡΑ ΝΙΚΟΛΑΪΔΟΥ: Για το συγκεκριμένο να μας πείτε…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όσον αφορά στις ζημιές των γερασμένων κτηρίων στα τέσσερα σχολεία που σας ανέφερα, που έχουν καταγραφεί, σας είπα ότι γίνεται υπολογισμός του κόστους αυτές τις μέρες. Η πολιτική ηγεσία θα πληροφορηθεί από αυτές τις προμελέτες, με σύμφωνη γνώμη και της Τοπικής Αυτοδιοίκησης των Χανίων, το κόστος για την ολοκλήρωση αυτών των έργων και το κόστος αυτό θα χρηματοδοτηθεί από τον Οργανισμό Σχολικών Κτηρίων.  Πώς μπορώ να σας πω εγώ ότι ο Οργανισμός Σχολικών Κτηρίων θα έστελνε τα χρήματα σε οποιονδήποτε αυτήν τη στιγμή, εφόσον ο ίδιος θα μελετήσει το όλο φαινόμενο και θα δώσει λύσεις σε αυτές; 
      ΒΕΡΑ ΝΙΚΟΛΑΪΔΟΥ: Ο νομάρχης ή ο δήμαρχος…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Θα συζητηθεί η πρώτη με αριθμό 433/6.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποπεράτωση των έργων βελτίωσης του οδικού άξονα Κατερίνης-Ελασσόνας.
      Το περιεχόμενο της επίκαιρης ερώτησης του κ. Παπαγεωργίου έχει ως εξής:
      «Κύριε Υπουργέ, επανέρχομαι για τρίτη φορά στο ζήτημα της μεγάλης καθυστέρησης που παρατηρείται όσον αφορά στη βελτίωση και αναβάθμιση της εθνικής οδού Κατερίνης-Ελασσόνας (Άξονας 13). Είναι γνωστό ότι η μεγάλη καθυστέρηση του έργου επιτείνει τα συγκοινωνιακά προβλήματα μιας μεγάλης περιοχής, της Κεντροδυτικής Μακεδονίας, με τις συνακόλουθες αρνητικές συνέπειες στις εμπορικές, αγροτικές, τουριστικές και άλλες δραστηριότητες στην ευρύτερη περιοχή.
      Παρά τις επανειλημμένες δεσμεύσεις σας, τα έργα παρέμβασης στον παραπάνω άξονα δεν αρχίζουν ποτέ, με κίνδυνο απένταξης του έργου από το Γ΄ Κοινοτικό Πλαίσιο Στήριξης κα προφανώς, η περιφερειακή ανάπτυξη, την οποία συχνά επικαλείσθε, δεν επιτυγχάνεται με την καθυστέρηση των έργων και χωρίς ασφαλείς οδικούς άξονες και στο ηπειρωτικό μέρος της χώρας.
      Απαντώντας σε προηγούμενη ερώτησή μου δεσμευτήκατε πως η δημοπράτηση του Α΄ τμήματος Κατερίνης-Φωτεινών, θα γινόταν εντός του 2005. Επίσης, για την κατασκευή του Β΄ τμήματος Φωτεινών-Αγίου Δημητρίου επικαλεστήκατε το υψηλό κόστος κατασκευής και το μεταθέσατε αόριστα για το μέλλον.
      Θεωρούμε ότι η καθυστέρηση του έργου δεν συμβάλλει στην ανατροπή του αρνητικού κλίματος για το μέλλον της περιοχής και στη δημιουργία προοπτικών προόδου και ανάπτυξης σε έναν τόπο με πολλές δυνατότητες και πλεονεκτήματα.
      Με βάση τα παραπάνω ερωτάστε, κύριε Υπουργέ:
      Πότε επιτέλους θα ξεκινήσουν και πότε θα αποπερατωθούν τα έργα στα μεγάλα τμήματα Κατερίνης-Φωτεινών και Φωτεινών-Αγίου Δημητρίου του οδικού άξονα εθνικής οδού Κατερίνης-Ελασσόνας;».
      Στην επίκαιρη ερώτηση του κ. Παπαγεωργίου θα απαντήσει ο Υφυπουργός Περιβάλλοντος Χωροταξίας και Δημοσίων Έργων κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ, κύριε Πρόεδρε.
      Κατ’ αρχάς πρέπει να επισημάνουμε ότι και η προηγούμενη κυβέρνηση, σ’ ένα βαθμό, και η παρούσα Κυβέρνηση σε ρυθμό τροχάδην, ταχύτατα προωθεί μεγάλα έργα στην περιφέρεια και στη συγκεκριμένη Περιφέρεια της Κεντρικής Μακεδονίας, υπό την έννοια ότι από τα 13.000.000.000 έργων του Υ.ΠΕ.ΧΩ.Δ.Ε. στην περιφέρεια πηγαίνουν περίπου το 80%, δηλαδή τα 10.000.000.000 και πλέον.
      Και βέβαια όλοι γνωρίζετε -και εσείς το ίδιο-  πόσο γρήγορα πηγαίνει η Εγνατία, ότι σ’ ένα μήνα θα έχουμε και τις προσφορές και την Ε65 κ.λπ.. 
      Το υπόψη έργο δεν ανήκει στην αρμοδιότητα του Υ.ΠΕ.ΧΩ.Δ.Ε.. Ανήκει στην αρμοδιότητα της Περιφέρειας με της οποίας τα έγγραφα ενημερωνόμαστε και απαντάμε. Και εδώ, όμως, η Περιφέρεια, με κάποιες καθυστερήσεις πράγματι, έκανε ότι έπρεπε να γίνει. Δηλαδή ο Υπουργός κ. Σουφλιάς, είχε πει ότι αναμένεται η υποβολή της μελέτης και εκτιμάται ότι η έναρξη του έργου με τη δημοπράτησή του θα γίνει εντός του 2005. Η πραγματικότητα είναι ότι η μελέτη αυτή για να εγκριθεί καθυστέρησε. Υπήρχαν κάποιες ελλείψεις, οι οποίες με το νέο νόμο, περί μελετών, δεν θα υπάρχουν πλέον στις μελέτες. Επιτέλους υπεβλήθη, εγκρίθηκε και σας ανακοινώνω ότι με το υπ’ αριθμόν 8480/28-12-2005 έγγραφο της Περιφέρειας ζητήθηκε η ένταξη του πρώτου κομματιού του έργου αυτού, δηλαδή του τμήματος Κατερίνης- Φωτεινών στο Π.Ε.Π. Κεντρικής Μακεδονίας με προϋπολογισμό 21.000.000 ευρώ. 
      Φτάσαμε επιτέλους στο τέλος αυτής της πορείας, που και εσείς επισημαίνετε ότι καθυστερεί. Και ελπίζουμε ότι τους πρώτους μήνες του 2006 θα μπορέσει επιτέλους να γίνει η δημοπράτηση για να ξεκινήσει το πρώτο αυτό κομμάτι. 
      Για το δεύτερο κομμάτι επανέρχεται η Περιφέρεια με νέα πρόταση, διότι πράγματι δεν υπήρχαν πιστώσεις διαθέσιμες τον προηγούμενο χρόνο. Υπενθυμίζω ότι το τμήμα αυτό χρειάζεται ολοκλήρωση της μελέτης και πρόβλεψη του κόστους κατασκευής που σημαίνει 800.000 ευρώ για την οριστική μελέτη και άλλα 20.000.000 για την κατασκευή. Εκτιμάται ότι θα εγκριθεί εντός του τρέχοντος έτους, ώστε να ξεκινήσει και αυτή η δεύτερη φάση αυτού του άξονα ο οποίος πράγματι –συμφωνώ μαζί σας- είναι ζωτικός για την περιοχή. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Ο κ. Παπαγεωργίου έχει το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε. 
      Κύριε Υπουργέ, θεωρώ ότι η άποψη που σας διατυπώνει η Περιφέρεια δεν είναι σωστή. Δεν σας ενημερώνει σωστά, γι’ αυτό πιστεύω και εσείς ατελώς ενημερώνετε τη Βουλή σήμερα. 
      Η μελέτη είχε τελειώσει, την περίοδο διακυβέρνησης του ΠΑ.ΣΟ.Κ.. Δηλαδή, πριν από τρία-τέσσερα χρόνια. Μάλιστα, σε επίσκεψη του κ. Τσακλίδη είχε αποφασιστεί σε συζήτηση με τους φορείς να διαπλατυνθεί από οκτώ σε ένδεκα μέτρα. Αυτό, κύριε Υπουργέ, όμως δεν δικαιολογεί την καθυστέρηση των δυο ετών, όπως αντιλαμβάνεστε. 
      Επίσης, είναι ένα από τα τρία οδικά δίκτυα της Πιερίας που είναι εθνικής κλίμακας. Ναι, μεν το διαχειρίζεται η περιφέρεια αλλά είναι εθνικής κλίμακας. Συνδέει τρεις νομούς: την Κοζάνη, το Νομό Λάρισας και την Πιερία. Συνδέει τη δυτική με την κεντρική Μακεδονία. Σε πολλές περιπτώσεις και ιδιαίτερα όταν «κλείνουν» τα Τέμπη, λόγω χιονοπτώσεων ή απεργιών χρησιμοποιείται σαν κύριο δίκτυο μιας και ήταν κύριο δίκτυο, πριν από πολλά χρόνια.
      Το δεύτερο που θέλω να πω, είναι ότι έχει γίνει «γιοφύρι της Άρτας» και καθυστερεί. Ενώ η Περιφέρεια δεν λαμβάνει υπόψη -γι’ αυτό δεν επιταχύνει τις διαδικασίες, τη μελέτη αλλά και όλες τις άλλες διαδικασίες -του γεγονότος ότι έγινε ένα χιονοδρομικό κέντρο, το οποίο είναι από τα μεγαλύτερα σήμερα στη χώρα μας και τα Σαββατοκύριακα επιβαρύνεται η κίνηση δραματικά. Θέλω να σας διαβεβαιώσω ότι κατάγομαι από εκείνα τα χωριά και δεν μπορώ να έχω εύκολη προσπέλαση στην Κατερίνη. 
      Σας παρακαλώ, λοιπόν, να εποπτεύσετε προσωπικά τις διαδικασίες ανακήρυξης του έργου διότι, φοβάμαι –και αυτό θέλω να σας το επισημάνω ως αγωνία- ότι θα απενταχθεί το έργο από το Γ΄ Κοινοτικό Πλαίσιο Στήριξης. Ήταν πριν από λίγο καιρό –και βέβαια δεν σας λέει η Περιφέρεια την αλήθεια, την οποία μπορείτε να πληροφορηθείτε από το νομάρχη- το πρώτο έργο που εντάχθηκε στο Π.Ε.Π.. Ήταν το δεύτερο πιο ώριμο έργο στην κεντρική Μακεδονία. Είναι τώρα το πιο ώριμο απροκήρυχτο έργο στην Κεντρική Μακεδονία. Σας παρακαλώ και πάλι, με την ευαισθησία που σας διακρίνει να  δείτε το έργο σε προτεραιότητα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου. 
      Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι είναι γεγονός ότι κάθε αλλαγή μελέτης, είτε μας αρέσει είτε όχι οδηγεί πρακτικώς σε νέα οριστική μελέτη, μεγαλώνουν τα τεχνικά, άρα έχουμε νέα τεχνικά και κυρίως μια σειρά από άλλες λεπτομέρειες της μελέτης, οι οποίες πράγματι καθυστερούν πάρα πολύ.
      Εγώ πιστεύω ότι ορθώς έγινε αυτή η διόρθωση από τον κ. Τσακλίδη, γιατί πράγματι η περιοχή σας -όπως είπατε πολύ σωστά- αποκτά μείζονα σημασία και λέω –συμφωνώ μαζί σας- ότι η αλλαγή ευτυχώς που έγινε, διότι τα έντεκα μέτρα είναι πράγματι ένας δρόμος αξιοπρεπής για τις σύγχρονες προδιαγραφές, αλλά χάσαμε πράγματι δύο χρόνια.
      Εν πάση περιπτώσει, το θέμα δεν είναι άμεσης προτεραιότητας του Υ.ΠΕ.ΧΩ.Δ.Ε., αλλά σεβόμενος και την περιοχή, την οποία και εγώ γνωρίζω, αλλά και την αξία του έργου αυτού, θα επισπεύσουμε από πλευράς δικών μας διαδικασιών τις προσπάθειες ενίσχυσης της περιφέρειας, ώστε να μπορεί πράγματι, πρώτον, να ολοκληρώσει έγκαιρα τις διαδικασίες δημοπράτησης και δεύτερον, να προωθήσουμε και την έγκριση της μελέτης για το άλλο τμήμα, που είναι το πρώτο βήμα για να μπορέσουμε να το δημοπρατήσουμε στο ορατό μέλλον και πάντως εντός του Γ΄ Κοινοτικού Πλαισίου Στήριξης. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα δύο μαθητές και μαθήτριες και δύο συνοδοί καθηγητές από το 1ο Λύκειο Πυλαίας Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Η Τρίτη, η με αριθμό 447/7.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απομάκρυνση του αμιάντου από τα δημόσια νοσοκομεία κ.λπ., διαγράφεται κατόπιν συνεννοήσεως του υποβάλλοντος την επίκαιρη ερώτηση αυτή Βουλευτή και του Υπουργού
      Επίκαιρες ερωτήσεις δεύτερου κύκλου:
      Η πρώτη, η με αριθμό 444/7.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Μεταφορών και Επικοινωνιών, σχετικά με τις υποκλοπές των τηλεφωνικών συνδιαλέξεων κ.λπ., διαγράφεται λόγω κωλύματος του Βουλευτή. 
      Θα συζητηθεί η δεύτερη, η με αριθμό 451/7.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση των ερευνητικών ιδρυμάτων και των πανεπιστημίων για την ανάπτυξη της γεωργικής έρευνας κ.λπ.. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Η ανεπαρκής χρηματοδότηση του ΕΘ.Ι.ΑΓ.Ε. και των πανεπιστημίων για την πραγματοποίηση του ερευνητικού τους έργου και η λειτουργία τους με ιδιωτικοοικονομικά κριτήρια έχουν σαν συνέπεια την αδυναμία τους να υλοποιήσουν το ερευνητικό τους έργο, όπως συμβαίνει στην περίπτωση της μικροκαρπίας, που απασχολεί τους αγρότες του Πηλίου.
      Με χρηματοδότηση 40.000 ευρώ για τα έτη 2004-2005, ξεκίνησε από συναρμόδια ερευνητικά ιδρύματα της χώρας η έρευνα ώστε να βρεθούν οι αιτίες που προκαλούν τη μικροκαρπία, αλλά κυρίως το πώς θα αντιμετωπιστεί. 
      Δυστυχώς η παραπάνω έρευνα κινδυνεύει να σταματήσει στο ξεκίνημά της, αφού η χρηματοδότηση που έλαβαν οι εμπλεκόμενοι ερευνητικοί φορείς, δεν επαρκεί για χρόνο πέρα από το Δεκέμβρη του 2005.
      Η αναγκαιότητα συνέχισης της έρευνας εντοπισμού των αιτιών κ.λπ. της μικροκαρπίας είναι δεδομένη. Για να γίνει αυτό, είναι αναγκαία η άμεση χρηματοδότηση της σχετικής έρευνας με το ποσό των 120.000 ευρώ για τα έτη 2006 έως και 2008.
      Ερωτάται ο κύριος Υπουργός: 
      Θα χρηματοδοτήσει τα ερευνητικά ιδρύματα και τα πανεπιστήμια από τον κρατικό προϋπολογισμό για να αναπτύξουν τη γεωργική έρευνα και τα προϊόντα τους να τα παρέχουν δωρεάν στους αγρότες και το κράτος;
      Θα συνεχίσει τη χρηματοδότηση της συγκεκριμένης έρευνας για τη μικροκαρπία, για όσο διάστημα χρειαστεί, προκειμένου να αντιμετωπιστεί το πρόβλημα που υποσκάπτει τη μηλοπαραγωγή της Μαγνησίας και το εισόδημα των μηλοπαραγωγών;»
      Ο Υφυπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η μικροκαρπία στο Πήλιο προκαλεί σοβαρά προβλήματα στην εκεί παραγωγή και κάθε χρόνοι οι αγρότες παθαίνουν μεγάλες ζημιές από αυτήν.
      Έχουν γίνει πολλές μελέτες στο παρελθόν, και από το Πανεπιστήμιο Θεσσαλίας και από το Αριστοτέλειο Πανεπιστήμιο και από το ΕΘ.Ι.ΑΓ.Ε.. Παρόμοιες μελέτες γίνονται και σε μια περιοχή της Ιταλίας, όπου υπάρχει παρόμοιο φαινόμενο. Δυστυχώς, όμως, μέχρι στιγμής τα αίτια που προκαλούν αυτήν την ασθένεια δεν έχουν εξευρεθεί.
      Πρέπει να πούμε ότι για πρώτη φορά τη χρονιά που πέρασε, το 2005, οι αγρότες του Πηλίου αποζημιώθηκαν από τον ΕΛ.Γ.Α. -και είναι ικανοποιημένοι γι’ αυτό- για τις ζημιές που υπέστησαν από τη μικροκαρπία.
      Όσον αφορά το ΕΘ.Ι.ΑΓ.Ε. και τα άλλα ερευνητικά κέντρα για τα οποία κάνετε λόγο, θέλω να σας πω ότι με το νόμο που ψηφίσαμε, αναδιοργανώνεται το ΕΘΙΑΓΕ, τα ερευνητικά του κέντρα και πλέον η αγροτική έρευνα στη χώρα μας γίνεται απολύτως εφηρμοσμένη. Δηλαδή, η αγροτική έρευνα δεν γίνεται για την έρευνα, όπως γινόταν μέχρι τώρα, αλλά θα έχει πλέον άμεση εφαρμογή και θα στηρίξει τους αγρότες στις καθημερινές τους δραστηριότητες.
      Επίσης, θέλω να πω ότι και τα πανεπιστήμια στηρίζονται οικονομικά, έτσι ώστε και αυτά να προχωρήσουν σε έρευνα, με αποτέλεσμα να στηρίζουν τους Έλληνες αγρότες.
      Για το συγκεκριμένο θέμα που με ρωτήσατε, θέλω να σας πω ότι το ΕΘ.Ι.ΑΓ.Ε. έχει χρηματοδοτηθεί με 18.000.000 ευρώ από τον κρατικό προϋπολογισμό για το 2006. Κατά συνέπεια, υπάρχουν όλες εκείνες οι πιστώσεις που απαιτούνται –απαιτούνται περίπου για τα δύο χρόνια 120.000 ευρώ για να συνεχιστεί η έρευνα για τη μικροκαρπία- για να μπορέσει να συνεχίσει την έρευνα, προκειμένου να έχουμε κάποια αποτελέσματα στο θέμα της μικροκαρπίας.
      Πάντως, πρέπει να πούμε ότι είναι ένα όντως πολύ σημαντικό πρόβλημα για την περιοχή του Πηλίου. Εκεί η μηλοκαλλιέργεια είναι μονοκαλλιέργεια, είναι η μοναδική πηγή εισοδήματος και ζωής, θα έλεγα, των κατοίκων της περιοχής. Εμείς, φροντίζουμε τους μηλοπαραγωγούς του Πηλίου και, όπως είπα, για πρώτη φορά αποζημιώθηκαν για τις ζημιές που υπέστησαν το 2005. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Γκατζής. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, όπως είπατε και προηγούμενα -δεν το θίξατε το θέμα, αλλά θα το πω εγώ πιο αναλυτικά- το ΕΘ.Ι.ΑΓ.Ε. σήμερα δουλεύει με καθαρά ιδιωτικοοικονομικά κριτήρια. Επομένως, για να κάνει αυτήν την έρευνα, θα πρέπει να πάρει χρήματα για να καλύψει τις δαπάνες που θα χρειαστούν. Όμως, δεν είναι μόνο το ΕΘΙΑΓΕ. Είναι και το Πανεπιστήμιο της Θεσσαλίας, που έχει ξεκινήσει μία τέτοια έρευνα σε συνεργασία με το ΕΘΙΑΓΕ. 
      Δεν έχουν γίνει άλλες έρευνες. Οι έρευνες, που για πρώτη φορά γίνονται συστηματικά, είναι αυτές που χρηματοδοτήθηκαν με 40.000 ευρώ από τη Νομαρχιακή Αυτοδιοίκηση Μαγνησίας μέχρι το 2005. Το 2006, η έρευνα έχει σταματήσει, γιατί δεν υπάρχουν χρήματα. 
      Είπατε ότι το ΕΘ.Ι.ΑΓ.Ε. έχει χρήματα. Όμως, δεν τα διαθέτει γι’ αυτήν τη δουλειά. Για να κάνει οποιαδήποτε έρευνα, πρέπει να πάρει χρήματα. Εμείς λέμε ότι πρέπει να χρηματοδοτήσετε αυτήν την έρευνα. Στο κάτω-κάτω, 40.000.000  απαιτούνται. 
      Είπατε ότι είναι πολύ μεγάλη η παραγωγή και ότι είναι πολύ μεγάλη η ζημιά. Θα πρέπει να πούμε, κύριε Πρόεδρε, ότι η ζημιά είναι τεσσερισήμισι εκατομμύρια κιλά φέτος λόγω της μικροκαρπίας.  Όσον αφορά δε την αποζημίωση που δώσατε, κύριε Υπουργέ, αυτή είναι «στάχτη στα μάτια», είναι πολύ μικρή. 
      Το θέμα, κύριε Υπουργέ, είναι αν θα δώσετε αυτά τα λεφτά, για να συνεχιστεί η έρευνα. Το ΕΘ.Ι.ΑΓ.Ε. νίπτει τας χείρας του. Το πανεπιστήμιο δεν έχει χρήματα. Οι έρευνες έχουν σταματήσει. Η Νομαρχιακή Αυτοδιοίκηση δεν έχει τη δυνατότητα να χρηματοδοτήσει. Υπάρχει εκεί μία δυναμική καλλιέργεια με την ποικιλία «starking delicious». Γίνονται εξαγωγές και έρχονται χρήματα στον τόπο μας. Είναι, επαναλαμβάνω, μία δυναμική καλλιέργεια για την περιοχή, που στηρίζει όλους τους Πηλιορίτες. Δεν είναι μόνο η Ζαγορά. Κυρίως, είναι η Ζαγορά.
      Εν πάση περιπτώσει, δεν μπορείτε να νίπτετε και εσείς τας χείρας σας και να λέτε ότι αρμόδιο είναι το ΕΘ.Ι.ΑΓ.Ε.. Δηλαδή, δεν είναι σωστό η πολιτική ηγεσία του αρμόδιου φορέα, όπως είναι το Υπουργείο Αγροτικής Ανάπτυξης να λέει να πάτε στο ΕΘ.Ι.ΑΓ.Ε. να σας δώσει λεφτά για να συνεχιστεί η έρευνα ή να την κάνει το ΕΘ.Ι.ΑΓ.Ε. μαζί με το πανεπιστήμιο ή το ΕΘ.Ι.ΑΓ.Ε. να δώσει λεφτά στο πανεπιστήμιο κ.λπ.. Αυτά τα πράγματα, το ξέρετε, δεν γίνονται. Όταν και το ΕΘ.Ι.ΑΓ.Ε. άρχισε να λειτουργεί με καθαρά ιδιωτικοοικονομικά κριτήρια, όλα αυτά πήγαν στην άκρη. 
      Πρέπει, λοιπόν, να χρηματοδοτήσετε για να συνεχιστούν οι έρευνες, γιατί αυτή η αρρώστια που έχει εντοπιστεί και λέγεται η «σκούπα της μάγισσας», όλο και εξαπλώνεται και στο τέλος, θα καταστραφεί τελείως η παραγωγή.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, πραγματικά δεν καταλαβαίνω πώς μπορούμε να μιλούμε για ιδιωτικοποίηση ενός οργανισμού, όταν ο οργανισμός αυτός χρηματοδοτείται με 18.000.000 ευρώ από το κράτος. Δεν το καταλαβαίνω αυτό. 
      Μου κάνει εντύπωση το γεγονός ότι και όταν στηρίζουμε τους αγρότες –και τους στηρίξαμε σημαντικά και το ξέρετε- δεν το αναγνωρίζετε. Για πρώτη φορά η μικροκαρπία αποζημιώθηκε, οι αγρότες είναι ικανοποιημένοι κι εσείς μας λέτε ότι τους δώσαμε ψίχουλα. 
      ΝΙΚΟΛΑΟΣ ΓΚΑΤΖΗΣ: Μα, τους αποζημιώσατε για τεσσερισήμισι χιλιάδες κιλά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όχι μόνο δεν πήραν ψίχουλα, αλλά όλη η περιοχή του Πηλίου, που υπέστη ζημιές από τη μικροκαρπία, για πρώτη φορά αποζημιώθηκε κανονικά. Και οι αγρότες επανειλημμένως έχουν εκφράσει την ικανοποίησή τους προς το Υπουργείο Αγροτικής Ανάπτυξης και Τροφίμων. Κατά συνέπεια, κάναμε μία γενναία πράξη και οφείλετε να την αναγνωρίσετε.
      Όσον αφορά δε τη χρηματοδότηση των μελετών, πρέπει να πούμε ότι ήδη…
      ΝΙΚΟΛΑΟΣ ΓΚΑΤΖΗΣ: Για έρευνα μιλάμε. Δεν μιλάμε για μελέτες.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με, σας παρακαλώ.
      …έχει χρηματοδοτηθεί με 18.000.000 το ΕΘ.Ι.ΑΓ.Ε. και από εκεί θα βρεθούν οι πιστώσεις, για να συνεχιστεί η έρευνα.
      Είπατε δε κάτι το οποίο δεν ανταποκρίνεται στην πραγματικότητα. Είπατε ότι για το συγκεκριμένο πρόβλημα δεν έχουν γίνει μελέτες. Εγώ έχω στα χέρια μου μία σειρά από μελέτες που έχουν γίνει, οι οποίες δυστυχώς δεν απέδωσαν καρπούς. 
      Γι’ αυτό, λοιπόν, εμείς λέμε ότι συνεχίζονται οι μελέτες. Εφόσον, όμως, δεν βρεθεί η λύση του προβλήματος -εμείς από τον ΕΛ.Γ.Α.- θα συνεχίσουμε να στηρίζουμε και να βοηθούμε τους αγρότες του Πηλίου. Νομίζω ότι αυτή είναι μία ξεκάθαρη θέση, νομίζω ότι είναι μία ξεκάθαρη απάντηση, την οποία πρέπει και οφείλετε να σεβαστείτε.
      ΝΙΚΟΛΑΟΣ ΓΚΑΤΖΗΣ: Η μόνη έρευνα είναι αυτή που…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, σας παρακαλώ!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ελάτε να σας πω ποιες μελέτες έγιναν.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ.
      Κυρίες και κύριοι συνάδελφοι, ολοκληρώθηκε η συζήτηση…
      ΝΙΚΟΛΑΟΣ ΓΚΑΤΖΗΣ: Από τον Άννα στον Καϊάφα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Γκατζή, τελείωσε η συζήτηση.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 20/13/11.11.2005 επερώτηση των Βουλευτών του ΠΑ.ΣΟ.Κ. κ.κ. Παρασκευής Χριστοφιλοπούλου, Ευάγγελου Βενιζέλου, Τόνιας Αντωνίου, Λεωνίδα Γρηγοράκου, Ιωάννη Δημαρά, Δημητρίου Κουσελά, Ιωάννη Κουτσούκου, Αριστείδη Μουσιώνη, Έκτορα Νασιώκα, Γρηγορίου Νιώτη, Λάμπρου Παπαδήμα, Μιλτιάδη Παπαϊωάννου, Αικατερίνης Περλεπέ-Σηφουνάκη, Χρήστου Πρωτόπαπα, Νικόλαου Σαλαγιάννη, Εμμανουήλ Σκουλάκη, Στέφανου Τζουμάκα, Θεοχάρη Τσιόκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη και Δημητρίου Ρέππα προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με το ασφαλιστικό σύστημα.
      Κυρίες και κύριοι συνάδελφοι, έχω την τιμή να γνωρίσω στο Σώμα ότι κατά τη συζήτηση της επερώτησης αυτής Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Χωρέμης με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα.
      Το λόγο έχει η κ. Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα μπορούσαμε να αρχίσουμε τη συζήτηση, κάνοντας ένα σχόλιο για την επικαιρότητα. 
      Ευρέθη ο Πρωθυπουργός, δώδεκα μέρες μετά την αποκάλυψη των υποκλοπών, όταν ο ελληνικός λαός παρατηρούσε άναυδος εκείνη την παρωδία της κοινής συνέντευξης των τριών Υπουργών και από τότε, δεν γνωρίζει ο ελληνικός λαός ποιοι ακριβώς παρακολουθούνταν, από ποιους παρακολουθούνταν και με ποιο σκοπό. Όταν ο Αρχηγός της Αξιωματικής Αντιπολίτευσης ζήτησε τις παραιτήσεις των Υπουργών, υπήρξε σιγή. Είχαμε έναν Πρωθυπουργό να κρύβεται. 
      Σήμερα, λοιπόν, ενεφανίσθη ο Πρωθυπουργός, ο οποίος ανακοίνωσε ότι η εποχή της συγκάλυψης έλαβε τέρμα μετά από έντεκα μήνες και ότι έχει παρέλθει ανεπιστρεπτί. Και αναρωτιέται κανείς: Γιατί ο Πρωθυπουργός δεν έκανε…
      ΠΡΟΕΔΡΕΥΩΝ (Σωτήρης Χατζηγάκης): Ελάτε, όμως, στο περιεχόμενο της επερωτήσεως, κυρία συνάδελφε. Κάνατε την αναφορά…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αμέσως, κύριε Πρόεδρε. Ξέρω πως πονάει. Το ξέρω.
      ΠΡΟΕΔΡΕΥΩΝ (Σωτήρης Χατζηγάκης): Τι ξέρετε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ότι πονάει αυτό, γιατί πραγματικά αναρωτιέται ο ελληνικός λαός, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε πολύ, εμένα δεν με πονάει τίποτα. Σας πληροφορώ ότι με πονάει μόνο η παραβίαση του Κανονισμού. Σας παρακαλώ πολύ!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, αναρωτιέται ο ελληνικός λαός τι εμπόδισε τον Πρωθυπουργό να τηρήσει το νόμο επί έντεκα μήνες.
      ΠΡΟΕΔΡΕΥΩΝ (Σωτήρης Χατζηγάκης): Ελάτε στην επερώτησή σας, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι εμπόδισε τον Πρωθυπουργό;
      ΠΡΟΕΔΡΕΥΩΝ (Σωτήρης Χατζηγάκης): Ελάτε στην επερώτησή σας, κυρία Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ο Πρωθυπουργός επί έντεκα μήνες δεν έκανε τίποτε. Ευρέθη σήμερα και ανακοίνωσε.
      ΠΡΟΕΔΡΕΥΩΝ (Σωτήρης Χατζηγάκης): Σας λέω ότι εμένα προσωπικά δεν με πονάει τίποτε, ει μη μόνον η παραβίαση του Κανονισμού. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ομοιότητες βεβαίως υπάρχουν και σ’ αυτήν την πολιτική που ασκείτε για το ασφαλιστικό. 
      Από τη μία πλευρά, λοιπόν, συγκαλύπτετε τις πραγματικές σας προθέσεις, ενώ οι νομοθετικές σας πρωτοβουλίες για τον Ο.Τ.Ε. και τις τράπεζες αποτελούν τραγικές επιλογές, που επιβαρύνουν τα ασφαλιστικά ταμεία και τους Έλληνες φορολογούμενους. Είναι αλλαγές που προπαγανδιστικά είχατε ονομάσει μεταρρυθμίσεις, σήμερα βρίσκονται σταματημένες και δεν οδηγούν πουθενά, όπως σας είχαμε πει, άλλωστε. 
      Από την άλλη πλευρά, επικαλείστε σήμερα δια του Υπουργού Οικονομίας τον κοινωνικό διάλογο –τον ανακαλύψατε- τη συναίνεση και τη συμμετοχή περισσότερων κομμάτων στο ασφαλιστικό, διότι το ασφαλιστικό δεν μπορεί να λυθεί χωρίς τα κόμματα. 
      Αναρωτιέμαι πού ήταν ο κ. Αλογοσκούφης πέρυσι τον Απρίλιο, όταν εξήγγειλε για πρώτη φορά το διάλογο, που δεν έγινε ακόμη. Το ΠΑ.ΣΟ.Κ. τότε είχε καταθέσει αίτηση ακρόασης σε κοινή επιτροπή οικονομικών και κοινωνικών υποθέσεων και κώφευσαν ο Υπουργός Οικονομίας και ο Υπουργός Κοινωνικής Απασχόλησης. 
      Λυπάμαι πολύ, κύριε Υφυπουργέ της Απασχόλησης, που είστε πάντα εδώ, πάντα παρών και τα ακούτε μόνο εσείς. Γιατί, λοιπόν, εκώφευσε τότε ο κύριος Υπουργός στην πρόσκλησή μας, αφού σήμερα ξαναθυμήθηκε ότι θέλει να κάνει διάλογο στη Βουλή με τα πολιτικά κόμματα; 
      Εν τω μεταξύ, το ασφαλιστικό έχει αφεθεί στην τύχη του, σαν να είναι σε αυτόματο πιλότο, χωρίς καμία προσπάθεια για επαρκή χρηματοδότηση -θέμα στο οποίο θα αναφερθώ αργότερα- χωρίς εκσυγχρονισμό και χωρίς, έστω, χρηστή διαχείριση. 
      Έχετε αναστρέψει, κυρίες και κύριοι της Νέας Δημοκρατίας, μια πορεία εξυγίανσης, που είχε αρχίσει συστηματικά να γίνεται, που κορυφώθηκε προς το τέλος της διακυβέρνησης του ΠΑ.ΣΟ.Κ. με τους νόμους 3029/2002 και 3232/2004. Έχετε ανακόψει αυτήν την πορεία και χρησιμοποιείτε και εδώ επικοινωνιακά τρικ, όπως και στις υποκλοπές, για να κοροϊδέψετε προφανώς τους πολίτες. 
      Οι αρμόδιοι Υπουργοί, προς τους οποίους απευθύνεται και η επερώτηση, επιδεικνύουν και αυτοί τις ίδιες ασυντόνιστες και αλλοπρόσαλλες συμπεριφορές, που επέδειξαν και οι άλλοι Υπουργοί στο ζήτημα των υποκλοπών. Άρα, δεν είναι θέμα προσώπων, είναι θέμα εγγενές αυτής της Κυβέρνησης, διότι ο μεν Υπουργός Απασχόλησης κρύβεται μιμούμενος τον Πρωθυπουργό του, ο δε ομόλογός του, της Οικονομίας, κακοποιεί την αλήθεια ή άλλως ψεύδεται κατ’ εξακολούθηση. Αλήθεια, πού είναι ο κ. Παναγιωτόπουλος; Έχει εμφανιστεί μία φορά σε συζήτηση επερώτησης εδώ και ένα χρόνο; Έχει εμφανιστεί στη Βουλή για οποιοδήποτε θέμα έχουμε θέσει; 
      Αλλά ας αφήσουμε τις παρουσίες και ας έρθουμε στην ουσία των πραγμάτων. Ας δούμε ένα-ένα τα ολισθήματα και μία-μία τις ανακολουθίες στο ασφαλιστικό. 
      Και ας έρθουμε πρώτα και καλύτερα, μέρες που είναι σήμερα, στην εθελουσία έξοδο στον Ο.Τ.Ε., που βρίσκεται πρώτη στην αντίστοιχη οικονομική επικαιρότητα. Πρόκειται για ένα ακόμα μεγάλο φιάσκο, για ένα μεγάλο χαστούκι, που ήρθε από την Ευρωπαϊκή Επιτροπή προς την ελληνική Κυβέρνηση. 
      Γιατί δεν λέγατε, κυρίες και κύριοι συνάδελφοι της Νέας Δημοκρατίας, στον ελληνικό λαό ότι η εθελουσία έξοδος στον Ο.Τ.Ε. βρίσκεται κυριολεκτικά στον αέρα; Καταρτίσατε ένα πανάκριβο, μη στοχευμένο πρόγραμμα εθελουσίας εξόδου, χωρίς καμία λογική και καμία σύνδεση με τη στρατηγική της ανάπτυξης των τηλεπικοινωνιών –σας τα είχαμε πει από τότε, εξάλλου δεν έχετε τέτοια στρατηγική- και φορτώσατε στις πλάτες του ελληνικού λαού, των ασφαλιστικών ταμείων και κατ’ επέκταση του Έλληνα φορολογούμενου, το κόστος αυτού του προγράμματος με τη μεταφορά του 4% των μετοχών του δημοσίου στο Τ.Α.Π.-Ο.Τ.Ε. και στο Ταμείο Αρωγής, λέγοντας τότε ότι πρόκειται για το 20%, κάτι που καταρρίπτεται σήμερα. Το καταρρίπτει και η ίδια η Κομισιόν με έγγραφό της, λέγοντας ότι αυτό το κόστος θα προσδιοριστεί, βεβαίως, από την τιμή της μετοχής και από τον αριθμό των ανθρώπων που θα μετέχουν στο πρόγραμμα και μπορεί να αγγίξει όχι το 20%, αλλά έως και το 50%. 
      Ζητήσατε βεβαίως, ως οφείλατε, την άδεια της Επιτροπής για το αν η  συγκεκριμένη ρύθμιση προσκρούει ή όχι στο δίκαιο περί κρατικού ανταγωνισμού. Κατά την προσφιλή σας πάλι μέθοδο βρήκατε τρόπο να νομοθετήσετε και να τα περάσετε αυτά στο νόμο πέρυσι το καλοκαίρι, παρά τις κατακραυγές. Τότε δεν την ακούγατε την Αντιπολίτευση. Σήμερα, ο κ. Αλογοσκούφης λέει ότι είναι διαχρονικό το ζήτημα και αφορά όλο το πολιτικό φάσμα. Ποια από τις επισημάνσεις μας είχατε ακούσει τότε;  Πότε μας είχατε ακούσει, όταν σας λέγαμε ότι η εθελουσία έξοδος στον Ο.Τ.Ε., με τη συμμετοχή του κράτους, προσκρούει στο δίκαιο περί ανταγωνισμού;
      Όχι, δεν ακούγατε τίποτε. Τόσο σοβαροί μεταρρυθμιστές είστε!
      Δυστυχώς φοβάμαι πολύ και απεύχομαι να έχουμε εξελίξεις σαν αυτή με την Κυβέρνηση και με την Ευρωπαϊκή Επιτροπή. Ελπίζω -πραγματικά ελπίζω- αγαπητοί συνάδελφοι, να μην εξευτελιστεί η χώρα άλλη μια φορά. 
      Ας έλθω στην ουσία. Προχωρήσατε, λοιπόν, στο πρόγραμμα χωρίς να σκεφθείτε ότι θίγονται άνθρωποι, ότι θίγονται οικογένειες. Επτακόσιοι έντεκα υπάλληλοι έχουν ήδη αποχωρήσει και βρίσκονται στον αέρα. Και αφού αφήσατε να αποχωρήσουν υποσχόμενοι τα οφέλη του προγράμματος, ήρθε η πρώτη καμπάνα και τα μαζέψατε. Και προσπαθώντας να μαζέψετε τα ασυμμάζευτα κερδίζετε απλώς χρόνο εκλιπαρώντας την επιτροπή να διερευνήσει το θέμα και να μη σας στείλει την καμπάνα αμέσως. 
      Γιατί αλήθεια δεν προχωράτε στο πρόγραμμα; Γιατί δεν βγαίνει η κοινή υπουργική απόφαση; Διότι δεν υπάρχει μελέτη; Ποια είναι η συνέπεια, η ευθύνη που σας διέπει οκτώ μήνες μετά; Και μη μου απαντήσετε ότι ο Ο.Τ.Ε. είναι ιδιωτική επιχείρηση, διότι ο κ. Βουρλούμης είναι απευθείας διορισμένος από τον Πρωθυπουργό. Και μη μου απαντήσετε επίσης ότι εδώ το κράτος δρα ως ιδιώτης διότι η Κομισιόν σας απαντά «το κράτος δεν δρα ως ιδιώτης στην περίπτωση» - δεν το δέχεται αυτό- «δρα ως κράτος, ως δημόσια αρχή». 
      Είναι αλήθεια ότι η ΟΜΕ-Ο.Τ.Ε. σας ζητά εξωδίκως να σταματήσει το πρόγραμμα μέχρι να εξασφαλιστούν τα ασφαλιστικά ταμεία; 
      Και σήμερα ήρθε και η ανακοίνωση μιας μελέτης -η οποία, προσέξτε, δεν τελείωσε, αν διαβάζω καλά την ανακοίνωση του Υπουργείου Οικονομίας- η οποία βεβαίως είναι τρομακτικά υποκοστολογημένη. Είναι η αναλογιστική μελέτη –μας λέει η ανακοίνωση- του κόστους της εθελουσίας εξόδου. 
      Ως προς την κύρια, λοιπόν, σύνταξη, την επικουρική και το εφάπαξ το ποσό ανέρχεται στα 679,7 εκατομμύρια ευρώ όταν οι διοικήσεις των ταμείων Τ.Α.Π.-Ο.Τ.Ε. και Αρωγής πριν από δύο, τρεις μήνες είχαν μιλήσει για κόστος περίπου 1,6 δισεκατομμύριο ευρώ. Να μην είναι 1,6 δισεκατομμύριο ευρώ; Να είναι λιγότεροι οι υπάλληλοι που θα μετάσχουν στο πρόγραμμα; Να είναι 1,5 δισεκατομμύριο ευρώ; Να είναι λίγο λιγότερο απ’ αυτό;
      Είναι δυνατόν σήμερα, κυρίες και κύριοι συνάδελφοι, να έχουμε μία ανακοίνωση μελέτης η οποία να εμφανίζει το 40% του κόστους; Θα παραλάβει κανείς αυτή τη μελέτη; Θα την παραδώσετε στην Εθνική Αναλογιστική Αρχή για να την παραλάβει;
      Εμείς πάντως ζητούμε να κατατεθεί η μελέτη στη Βουλή των Ελλήνων και να γνωρίζουμε με ποια δεδομένα, με ποια στοιχεία, με ποια κριτήρια έγινε αυτή η μελέτη που προσδιορίζει το κόστος το αναλογιστικό της εθελουσίας εξόδου στο 40% περίπου του κόστους που εκτίμησαν τα ταμεία Τ.Α.Π.-Ο.Τ.Ε. και Αρωγής, οι διοικήσεις τους.
      Κάτι δεν πάει καλά εδώ. Κατά τα άλλα ο κ. Αλογοσκούφης μας λέει όπως διαβάζω από τη συνέντευξή του: «Ειδικά στον Ο.Τ.Ε. έχουν γίνει μεγάλα βήματα τον τελευταίο καιρό με τη συμφωνία των εργαζομένων στο πρόγραμμα εθελουσίας εξόδου. Είναι, λοιπόν, πρώτη μας προτεραιότητα αυτή η συμφωνία». Και παρακάτω λέει: «Ο Οργανισμός θα χρειαστεί χρόνο προκειμένου να προσαρμοστεί σ’ αυτές τις αποφάσεις που έχουν ληφθεί. Γι’ αυτό και δεν εξετάζουμε άλλη πρωτοβουλία.». 
      Όχι γι’ αυτό, κύριε Υπουργέ. Γιατί η πρώτη δήθεν μεταρρύθμισή σας έχει πέσει στα σαράντα κύματα, που ήσασταν ανίκανοι και άβουλοι να τα προβλέψετε τότε και να νομοθετήσετε με στόχους και εγκαίρως και σωστά, σοβαρά όπως σας προτείναμε, όχι σε βάρος του ελληνικού λαού. 
      Όχι εθελούσιες έξοδοι σε βάρος του ελληνικού λαού και των ασφαλιστικών ταμείων. Το ΠΑ.ΣΟ.Κ. είχε κάνει σειρά τέτοιων προγραμμάτων χωρίς πρόβλημα με το Κοινοτικό Δίκαιο και κυρίως χωρίς να επιβαρύνει τον ελληνικό λαό.
      Και σήμερα παρακολουθούμε και τη δεύτερη, δήθεν, μεταρρύθμιση του ασφαλιστικού των τραπεζών. Και αυτή βαίνει από πρόβλημα σε πρόβλημα. Σας είχαμε πει από την αρχή ότι ήταν σε λάθος κατεύθυνση. Τη βαπτίσατε μεταρρύθμιση. Όμως, ήταν και ανεφάρμοστη και αντισυνταγματική και μετέφερε το κόστος εξ ολοκλήρου και πάλι –γιατί αυτή είναι η πολιτική σας- στις πλάτες του Έλληνα φορολογούμενου, επιβαρύνοντας το Ι.Κ.Α. υπέρμετρα, τα ελλείμματα του οποίου θα κληθεί ο Έλληνας φορολογούμενος να καλύψει.
      Πήρατε νομοθετικά μια παράταση πρόσφατα για να εφαρμόσετε αυτή τη μελέτη, για να καταθέσετε το σχέδιο προεδρικού διατάγματος για το Ε.Τ.Α.Τ..
      Είναι αλήθεια, κυρίες και κύριοι συνάδελφοι της Νέας Δημοκρατίας, ότι αυτό το σχέδιο προεδρικού διατάγματος που πήρε την παράταση, κινδυνεύει και αυτό να βρεθεί στον κάλαθο των αχρήστων λόγω αντισυνταγματικότητας;
      Είναι αλήθεια –έχει και τέτοιο σκοπό η επερώτηση για ενημέρωση- ότι ετοιμάζετε νέο νόμο με βάση τον οποίο θα πληρωθούν τα κενά, οι προχειρότητες και οι αντισυνταγματικές διατάξεις του προηγούμενου νόμου που με τόσες τυμπανοκρουσίες, λέγατε ότι είναι σοβαρή μεταρρύθμιση; Αυτός ο νέος νόμος πάλι θα ρίχνει το βάρος στις πλάτες των φορολογουμένων; Και πόσο θα κοστίσει στο Ι.Κ.Α. αυτή η περίφημη μεταρρύθμιση των τραπεζών, εάν τελικά θα εφαρμοστεί; Υπάρχει κάποια αναλογιστική μελέτη; Αφορά την Εμπορική Τράπεζα; Είναι και αυτή τόσο τραγικά υποκοστολογημένη, όπως και αυτή του Ο.Τ.Ε.; Ποιος θα πληρώσει και εκεί το μάρμαρο;
      Αυτό, βεβαίως, δεν εμποδίζει καθόλου τον κύριο Υπουργό Οικονομίας να λέει αυτάρεσκα ότι οι τράπεζες είναι έτοιμες να προχωρήσουν στα μεγάλα βήματα αποκρατικοποιήσεων ακριβώς επειδή πέρυσι έγιναν μεγάλα βήματα, κυρίως, στο ασφαλιστικό των τραπεζών που εξυγίαναν τις τράπεζες. Προσέξτε το παρελθόν. «Εξυγίαναν». Τώρα πώς μέσα σε οκτώ μήνες, χωρίς καν να έχει εφαρμοστεί ο νόμος, χωρίς να έχει βγει το προεδρικό διάταγμα, χωρίς να υπάρχει τίποτα, έχουν εξυγιανθεί οι τράπεζες; Θα εξυγιανθούν και αυτές, διότι βλέπουν, θα, θα, θα. 
      Ας έρθω στο τρίτο και καλύτερο παράδειγμα αναξιοπιστίας. Να το πω καλύτερα ανέκδοτο. Είναι εκείνο με τις συντάξεις του Ο.Γ.Α. και το Ε.Κ.Α.Σ.. Είχατε πει ότι είναι ψίχουλα οι αυξήσεις των συντάξεων των 30 ευρώ, προχωρήσατε στα 8 και 12 ευρώ αντίστοιχα για Ε.Κ.Α.Σ. και Ο.Γ.Α. το 2005. Και, βεβαίως, τι περίμεναν ένα εκατομμύριο διακόσιες πενήντα χιλιάδες χαμηλοσυνταξιούχοι από τον προϋπολογισμό του 2006; Περίμεναν το 7% με 12 και 14 ευρώ αντίστοιχα. Όμως, την τελευταία πενταετία και όχι προεκλογικά το ΠΑ.ΣΟ.Κ. αύξησε το Ε.Κ.Α.Σ. κατά 10 – 50% κατ’ έτος και ως 30% τις κατώτερες συντάξεις του Ο.Γ.Α.. Υπάρχει καμία σύγκριση; Και ενώ δίνετε ψίχουλα στους συνταξιούχους και φοροελαφρύνετε τα διανεμόμενα κέρδη των επιχειρήσεων, φορολογείτε τα φθηνά τσιγάρα, αφού αυτή είναι η πολιτική σας. Τα βάρη στους πολλούς, οι ελαφρύνσεις στους λίγους. Να τι σημαίνει η πραγματική κοινωνική αναλγησία. Κατά τα άλλα επιμένετε ότι οι συντάξεις θα φθάσουν στα 330 και 230 ευρώ. Για να δούμε πώς; 
      Έρχομαι στο τέταρτο. Λέτε ότι θα εκσυγχρονίσετε τα ταμεία και ότι θα πατάξετε την εισφοροδιαφυγή. Αντ’ αυτού έχουμε την επανίδρυση του κράτους στα ασφαλιστικά ταμεία με παράνομες συνθέσεις υπηρεσιακών συμβουλίων, με αναιτιολόγητες καθαιρέσεις καταξιωμένων στελεχών με πολυετή διοικητική εμπειρία, άρτια επαγγελματική κατάρτιση και σημαντική υπηρεσιακή δραστηριότητα, με επιλογές υμετέρων με καθαρά πολιτικά κριτήρια, οι οποίοι εκτελούσαν –ποιος ξέρει, αν εκτελούν ακόμη, ελπίζουμε όχι μετά την παραπομπή του αρμόδιου υποδιοικητή- και παράνομες εντολές πολιτικών προϊσταμένων με αποτέλεσμα την κακοδιαχείριση και τεράστια ζημιά στα έσοδα του Ι.Κ.Α.. 
      Πόσες παράνομες ασφαλιστικές ενημερότητες έχουν δοθεί και σε ποιες επιχειρήσεις; Πόσες επιχειρήσεις επανέκτησαν το δικαίωμα ρύθμισης οφειλών προς το Ι.Κ.Α. που είχαν, όμως, απωλέσει σύμφωνα με το νόμο; Γιατί δεν διενεργούνται έλεγχοι στα ταμεία; Γιατί η ειδική υπηρεσία του Ι.Κ.Α. είναι υποστελεχωμένη και ακέφαλη, χωρίς διευθυντή επί καιρό; Δεν βρίσκετε υμέτερο να βάλετε;
      Ταυτόχρονα οι νόμοι 3029 και 3232 χειμάζουν. Εμείς κάναμε αυτήν την επερώτηση, γιατί πιστεύουμε ότι η βιωσιμότητα, η επάρκεια και ο εκσυγχρονισμός του ασφαλιστικού συστήματος πρέπει να αποτελούν κεντρικό στοιχείο μιας προοδευτικής οικονομικής και κοινωνικής πρότασης που, βεβαίως, δεν περιμένουμε να έρθει από εσάς. Πρέπει να ξανακερδηθεί η χαμένη εμπιστοσύνη των πολιτών με έμφαση σε πολιτικές αύξησης των ποσοστών απασχόλησης, για τη βελτίωση των οικονομικών του ασφαλιστικού συστήματος. Αυτή είναι η λυδία λίθος για την επίλυση του ασφαλιστικού και όχι η μείωση των παροχών, κάτι που ετοιμάζετε, ζητώντας τη διακομματική συναίνεση και διάλογο.
      Ξέρουμε πάρα πολύ καλά επί τόσους μήνες που νομοθετήσατε, που εξαγγείλατε διάφορες μεταρρυθμίσεις δεν κάνατε καμία προσπάθεια διαλόγου.
      Μετά από είκοσι μήνες απραξίας, όταν είχαμε καταθέσει την επερώτηση και είκοσι δυο μήνες από τότε που αναλάβατε τη διακυβέρνηση, απαξιώνετε καθημερινά το ασφαλιστικό σύστημα για να προχωρήσετε στην ανατροπή του.
       Θα είστε υπόλογοι στον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω ότι με απόφαση του Κοινοβουλευτικού Εκπροσώπου του Κ.Κ.Ε. κ. Ορέστη Κολοζώφ, Κοινοβουλευτικός Εκπρόσωπος κατά τη συζήτηση της σημερινής επερώτησης ορίζεται ο κ. Ν. Γκατζής.  
      Επίσης Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, με απόφαση του Προέδρου του κ. Αλέξανδρου Αλαβάνου ορίζεται ο συνάδελφος κ. Α. Λεβέντης.
      Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Κύριε Πρόεδρε και κύριε Υπουργέ, το ασφαλιστικό σύστημα αποτελεί το σημαντικότερο εργαλείο δίκαιης αναδιανομής του παρεχόμενου πλούτου και το κυριότερο μέσο διατήρησης της κοινωνικής συνοχής.
      Υπ’ αυτή την έννοια το εύρος, η αποτελεσματικότητα και η ποιότητα του ασφαλιστικού συστήματος είναι βασικό κριτήριο για το βαθμό της πραγματικής προόδου μιας χώρας, είναι σημαντικός δείκτης του επιπέδου του πολιτισμού μιας κοινωνίας.
      Είναι σαφές από τα ανωτέρω ότι η προσέγγιση αυτού του κορυφαίου ζητήματος απαιτεί σοβαρότητα, συνέπεια, υπευθυνότητα, σωστό σχεδιασμό, τεκμηριωμένες προτάσεις και κυρίως πίστη στην αναγκαιότητα της διατήρησης και ενίσχυσης του κοινωνικού και δημόσιου χαρακτήρα του ασφαλιστικού συστήματος, που να εκφράζεται με την ανάλογη πολιτική βούληση και τις απαιτούμενες, για την υλοποίηση αυτής της πολιτικής επιλογής, αποφάσεις. 
      Αυτές οι προϋποθέσεις, που απορρέουν από τις επίκαιρες και σήμερα αρχές του ανθρωπισμού, της αλληλεγγύης και της κοινωνικής δικαιοσύνης, διέπουν και χρωματίζουν τις διακηρύξεις των προοδευτικών πολιτικών σχηματισμών και τώρα. Δυστυχώς όμως στον αντίποδα αυτής της πολιτικής λογικής υπάρχει και η συντηρητική αντίληψη που διαπνέεται από τον άκρατο ανταγωνισμό, την ιδιωτικοποίηση όλων των δραστηριοτήτων της κοινωνίας, την ενίσχυση των λίγων και ισχυρών οικονομικών παραγόντων, τον περιορισμό του κοινωνικού κράτους και την αποδυνάμωση του κοινωνικού και δημόσιου χαρακτήρα της ασφάλισης. 
      Απ’ αυτή τη λογική εμφορείται και η Νέα Δημοκρατία με αποτέλεσμα επί δυο χρόνια το ασφαλιστικό σύστημα, οι εργαζόμενοι, οι συνταξιούχοι, η κοινωνία να υφίστανται τις συνέπειες των επιλογών μιας Κυβέρνησης πολιτικά νεοφιλελεύθερης, διαχειριστικά ανεπαρκούς και λειτουργικά παλαιοδεξιάς που αυξάνει τα προβλήματα, συσσωρεύει τα αδιέξοδα και απειλεί βασικές κατακτήσεις και θεμελιώδη δικαιώματα των πολιτών.
      Έτσι η Νέα Δημοκρατία ενέταξε και αυτό το ευαίσθητο και σημαντικό θέμα της κοινωνικής ασφάλισης στην προεκλογική της δημαγωγία, τάζοντάς τα λαϊκιστικά όλα σε όλους, αναλαμβάνοντας ανέξοδες δεσμεύσεις -και διά στόματος του Αρχηγού της- τις οποίες δεν είχε σκοπό να τηρήσει αφού επί είκοσι τέσσερις μήνες με αντιφατικές δηλώσεις, με σκόπιμες παραλείψεις, με άστοχες ενέργειες και με συγκεκριμένες πράξεις απαξιώνει και αποδομεί βαθμιαία και ύπουλα το ασφαλιστικό σύστημα.
      Για να αποδείξω του λόγου το αληθές, καταθέτω για τα Πρακτικά της Βουλής πίνακα που αποδεικνύει ότι για πρώτη φορά την τελευταία δεκαετία μειώθηκαν στον προϋπολογισμό του 2005 σαν ποσοστό επί του Α.Ε.Π. οι κοινωνικές δαπάνες παρ’ ότι οι ανάγκες αυξάνονται, εξέλιξη που επιδεινώνεται στον προϋπολογισμό του 2006 και έχει ως πρώτο θύμα το ασφαλιστικό σύστημα.
      Θα συνεχίσω αναφέροντας χαρακτηριστικά παραδείγματα ασυνέπειας, ανακολουθίας, αντιφατικότητας, επιπολαιότητας και σκοπιμότητας που επιβεβαιώνουν τους ισχυρισμούς μου και καταδεικνύουν τις πραγματικές κοινωνικά ανάλγητες προθέσεις της Κυβέρνησης για την κοινωνική ασφάλιση.
      Προεκλογικά δεσμευόταν η Νέα Δημοκρατία για αυξήσεις 130 ευρώ και 100 ευρώ στις συντάξεις του Ο.Γ.Α. και του Ε.Κ.Α.Σ. εντός της τετραετίας αντίστοιχα, ενώ τώρα δίνει εξευτελιστικά  ψίχουλα κάτω από 10 ευρώ το μήνα. 
      Είναι υποκριτικός και αβάσιμος ο ισχυρισμός σας ότι δεν αντέχει η οικονομία όταν την ίδια ώρα απαλλάσσετε με νόμο τους τραπεζίτες από τις οφειλές τους στα ασφαλιστικά ταμεία των τραπεζοϋπαλλήλων ύψους 10.000.000.000 ευρώ περίπου, φορτώνοντάς τα στο Ι.Κ.Α. δηλαδή, στις πλάτες των πολιτών και των ασφαλισμένων.
      Σ’ αυτούς που έχουν υπερκέρδη, αντέχει να δίνει η οικονομία; 
      Ο ίδιος ο σημερινός Πρωθυπουργός υποσχόταν προεκλογικά ότι ούτε τις συντάξεις θα μειώσει ούτε τα όρια ηλικίας θα αυξήσει. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τώρα, αφ’ ενός μεν μειώνετε τις συντάξεις και αυξάνετε τα όρια ηλικίας σε κλάδους εργαζομένων, όπως οι τραπεζοϋπάλληλοι, ενώ ταυτόχρονα «ανοιγοκλείνετε» το ασφαλιστικό, ζητώντας δήθεν διάλογο, χωρίς να καταθέτετε πλαίσιο, χωρίς να διαψεύδετε κατηγορηματικά τα επανειλημμένα γραφόμενα στον Τύπο περί δεσμεύσεων που αναλάβατε απέναντι στην Ευρωπαϊκή Ένωση για αύξηση των ορίων ηλικίας και χωρίς να απορρίπτετε αμετάκλητα το τελεσίγραφο της Ευρωπαϊκής Ένωσης για εξίσωση των ορίων ηλικίας γυναικών ή ανδρών, με θύματα τις γυναίκες που καλύπτουν στην πατρίδα μας το έλλειμμα του κοινωνικού κράτους.
      Υποσχεθήκατε εφαρμογή των παλιότερων ασφαλιστικών νόμων, τους οποίους βέβαια τότε δεν ψηφίσατε και τους καταγγέλλατε, αλλά τώρα δεν τους εφαρμόζετε και δεν προχωράτε στην ενοποίηση ταμείων κύριας ασφάλισης. Δεν υλοποιείτε την ομαδοποίηση των επικουρικών ταμείων, ακυρώσατε στην πράξη την Εθνική Αναλογιστική Αρχή και ζητάτε διάλογο χωρίς αναλογιστικές μελέτες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε Χάιδο, θα πάρετε και το χρόνο της δευτερολογίας σας;
      ΧΡΗΣΤΟΣ ΧΑΪΔΟΣ: Μάλιστα, κύριε Πρόεδρε, θα χρησιμοποιήσω και το χρόνο της δευτερολογίας μου.
      Δείχνετε επιπολαιότητα και ανικανότητα, αφού δεν γίνονται αποδεκτές από την Ευρωπαϊκή Ένωση οι δικές σας επιλογές, όπως η εθελούσια έξοδος στον Ο.Τ.Ε. που τόσο επιβαρύνει τους πολίτες υπέρ μεγάλων οικονομικών παραγόντων που θα αναλάβουν τον Ο.Τ.Ε. και δεν μπορείτε να εφαρμόσετε ούτε τους δικούς σας νόμους, αφού το Ενιαίο Ταμείο Ασφάλισης των Τραπεζοϋπαλλήλων έξι μήνες μετά υπάρχει μόνο στα χαρτιά. 
      Υποσχεθήκατε εκσυγχρονισμό της λειτουργίας των ασφαλιστικών ταμείων με μηχανοργάνωση και εξυγίανση και δεσμευτήκατε για μείωση της φοροδιαφυγής. Στην πράξη, μόνο εξήντα από τα τριακόσια υποκαταστήματα του Ι.Κ.Α. έχουν μηχανοργάνωση. Το Ι.Κ.Α.  έχει τρεις χιλιάδες κενές οργανικές θέσεις και δεν κάνει και προσλήψεις. 
      Καρατομήσατε όλους τους διευθυντές και τους προϊσταμένους υπηρεσιών, αντικαθιστώντας τους με «γαλάζια» παιδιά, χωρίς πλαίσιο κριτηρίων και χωρίς προϋπόθεση ύπαρξης ελάχιστων μετρήσιμων προσόντων. Χαρακτηριστικά, στα Τρίκαλα καθαιρέθηκαν όλοι οι διευθυντές καταστημάτων και οι προϊστάμενοι τμημάτων.  Κανένας δεν κρίθηκε επαρκής; 
      Αποδυναμώσατε τους ελεγκτικούς μηχανισμούς και προβαίνετε σε αδιαφανείς και χαριστικές πράξεις, όπως η παροχή ασφαλιστικής ενημερότητας σε μεγαλοοφειλέτες και εισφοροδιαφεύγοντες, κάτι που αναδεικνύουμε και σε ερώτηση προς τον Υπουργό Απασχόλησης. Θα καταθέσω το κείμενο της ερώτησης για τα Πρακτικά της σημερινής συζήτησης.
      Κύριε Υπουργέ, υπ’ αυτές τις συνθήκες καλείτε σε έναν προσχηματικό διάλογο τους εργαζομένους και τους εμπαίζετε εκτοξεύοντας επικοινωνιακά πυροτεχνήματα. Επικαλείστε την ανάγκη αναμόρφωσης του ασφαλιστικού συστήματος και προβάλετε προπαγανδιστικά τα προβλήματα που υπάρχουν, τα οποία όμως διογκώθηκαν και συσσωρεύτηκαν στη δική σας περίοδο. Χρησιμοποιείτε ως «μπαμπούλα» το δημογραφικό που είναι υπαρκτό πρόβλημα, αλλά εσείς το κάνετε για να υπονομεύσετε και να αποδομήσετε το ασφαλιστικό σύστημα. 
      Αποσιωπάτε όμως το γεγονός ότι οι Έλληνες εργάζονται περισσότερο από όλους τους πολίτες των χωρών της Ευρωζώνης –σαράντα δύο ώρες κατά μέσο όρο εβδομαδιαίως- ενώ η μέση ηλικία συνταξιοδότησης, που στην πατρίδα μας είναι το εξηκοστό δεύτερο και μισό έτος, είναι από τις μεγαλύτερες στην Ευρωπαϊκή Ένωση. 
      Κύριε Υπουργέ, είναι πασίδηλο ότι με τους ισχυρισμούς και τον τρόπο αντιμετώπισης του ζητήματος της κοινωνικής ασφάλισης, προκαλείτε στους πολίτες αβεβαιότητα αντί για σιγουριά, ανησυχία αντί για ηρεμία, ανασφάλεια αντί για ασφάλεια, όπως η ανασφάλεια που δημιουργήθηκε στην κοινωνία από τις αντιφατικότητες, τις επιπολαιότητες και την προσπάθεια συγκάλυψης που αποκαλύπτεται από τους ισχυρισμούς σας στο θέμα των υποκλοπών. Μόνο που εκεί παραβιάζεται το δικαίωμα της ελεύθερης και απόρρητης επικοινωνίας και υποκλέπτονται προσωπικά δεδομένα των πολιτών, ενώ εδώ ανατρέπονται θεμελιώδη δικαιώματα των εργαζομένων και υποκλέπτονται βασικές κατακτήσεις στον τομέα της ασφάλισής τους. 
      Ευχαριστώ.
      (Στο σημείο αυτό ο Βουλευτής κ. Χρήστος Χάιδος καταθέτει   για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Χάιδο.
      Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, «Ρηγίλλης – Σύνταγμα - Μαξίμου εντοπίστηκε το τρίγωνο της υποκλοπής  μισθών και συντάξεων». Πρόκειται για γελοιογραφία του Κώστα Μητρόπουλου, κύριε Πρόεδρε, στα «ΝΕΑ» πριν δυο μέρες. Ο λαός μας λέει ότι ένα σκίτσο, μια φωτογραφία, μια γελοιογραφία αξίζει όσο χίλιες λέξεις.
      Και αν το θέμα, κύριε Υπουργέ, ήταν ένα οποιοδήποτε άλλο θέμα και δεν ήταν το θέμα της κοινωνικής ασφάλισης και δεν ήταν το θέμα των επόμενων γενιών, θα μπορούσε και να προκαλέσει θυμηδία.
      Τα πράγματα, όμως, είναι δυσάρεστα. Το ασφαλιστικό είναι το μέγιστο εθνικό θέμα και το χειρίζεστε η Κυβέρνηση με ανευθυνότητα και με επικίνδυνη αμέλεια, όπως και το εθνικό θέμα των τηλεοπτικών υποκλοπών. 
      Ετεροχρονισμένα ο κύριος Πρωθυπουργός μετά από έντεκα μήνες και δώδεκα μέρες ανακάλυψε ότι υπάρχει και εκείνο το θέμα. Δεν ξέρω πότε θα ανακαλύψει ότι υπάρχει και το ασφαλιστικό. Είπε, βέβαια, ότι φταίνε οι άλλοι και όχι ο ίδιος. Είπε ότι πρόκειται περί εγκλήματος και άρχισε να σκέφτεται και για τους εγκληματίες, μερικούς από τους οποίους ήδη, κύριε Υπουργέ, τους αθωώσατε προκαταβολικά. Παραπλάνηση, συγκάλυψη εμπαιγμός σε όλα τα μεγάλα θέματα. Έτσι και στο ασφαλιστικό. Αυτή είναι η πολιτική σας.
      Η Κυβέρνηση χειρίζεται το ασφαλιστικό -δηλαδή το πιο κρίσιμο κοινωνικό ζήτημα, ένα υπαρκτό θέμα που χρειάζεται πραγματική σύνθεση και διάλογο- με υστεροβουλία και κρυψίνοια. Προσπαθεί να εδραιώσει την αντίληψη ότι οι λύσεις θα βρεθούν μέσα από τη μείωση των ασφαλιστικών δικαιωμάτων και την άρση των κοινωνικών εγγυήσεων. Έτσι, προτείνει ένα δήθεν διάλογο, χωρίς μελέτες, χωρίς στοιχεία, χωρίς συγκροτημένη και υπεύθυνη πρόταση. Προτείνει ένα δήθεν διάλογο χωρίς σεβασμό στους κοινωνικούς εταίρους, στα θεσμοθετημένα όργανα διαβούλευσης, αλλά και στην ίδια τη Βουλή. Το είπε η πρώτη ομιλήτριά μας, ότι επί μήνες περιμένει η Βουλή τους αρμόδιους Υπουργούς να την ενημερώσει. 
      Παράλληλα, αυτό το διάστημα των δύο οικονομικών χρόνων με την πολιτική σας επιβαρύνετε δυσβάστακτα τα ταμεία. Δημιουργείτε νέα μεγάλα ελλείμματα με την οικονομική σας πολιτική παραδείγματος χάρη, την πολιτική της επιτήρησης και της λεγόμενης «απογραφής», που επιβάρυνε την εθνική οικονομία, αλλά και τη βιωσιμότητα των ταμείων. 
      Με τον προϋπολογισμό σας, κύριε Υπουργέ –και μ’ αυτόν του 2006, που είναι υπό αίρεση- χρωστάτε πάνω από 1,5 δισεκατομμύριο ευρώ –γράφετε λιγότερα- στην κοινωνική ασφάλιση. Είναι αυτά που έχετε υποχρέωση να κάνετε και δεν τα κάνετε. 
      Με τις ιδιωτικοποιήσεις, παραδείγματος χάρη στην υγεία, επιβαρύνετε τον κλάδο υγείας των ταμείων, που τα μεγάλα ελλείμματα θα φανούν το 2006 και μετά. 
      Με τη φαρμακευτική δαπάνη παραδείγματος χάρη –τη συνολική φαρμακευτική δαπάνη, όχι φυσικά αυτή των ταμείων- που τα δύο χρόνια –από το τέλος του 2003 έως το τέλος του 2005- η αύξηση εκτοξεύτηκε, κύριε Υπουργέ, σε 1,7 δισεκατομμύριο ευρώ. Αυτό τι σημαίνει; Ότι ένα μεγάλο ποσοστό αυτών των χρημάτων θα επιβαρύνει τον κλάδο υγείας των ταμείων. 
      Με τις λεγόμενες «μεταρρυθμίσεις», το ασφαλιστικό των τραπεζών, την εθελούσια έξοδο στον Ο.Τ.Ε. εκτιμάται από σοβαρούς αναλυτές ότι το Ι.Κ.Α. θα επιβαρυνθεί με πάρα πολλά δισεκατομμύρια ευρώ. Δηλαδή επιβαρύνεται ένα ασφαλιστικό σύστημα, που ούτως ή άλλως είχε προβλήματα, ένα ασφαλιστικό σύστημα, που υπό καλές προϋποθέσεις έδινε προοπτική έως το 2025. Το επιβαρύνετε και το ανοίγετε εκ των πραγμάτων κάτω από τη δική σας κυβερνητική πολιτική τώρα. Το ανοίγετε αρνητικά προς τους εργαζόμενους. Δημιουργείτε μια απειλή κατά των εργαζομένων και κατά των συνταξιούχων. Δημιουργείτε μια ανασφάλεια στο γενικό πλαίσιο μιας ανασφάλειας που δημιουργεί η δική σας πολιτική. Έτσι, πιστεύετε ότι θα οδηγήσετε χωρίς αντιδράσεις σε μείωση των κεκτημένων των εργαζομένων και των συνταξιούχων και, βεβαίως, στην ιδιωτικοποίηση του συστήματος. 
      Κύριε Υπουργέ, το ασφαλιστικό σύστημα για μας δεν είναι υπόθεση δημοσιονομικής πολιτικής. Είναι ένα βαθύτατα αναπτυξιακό και κοινωνικό ζήτημα. Θέλουμε να είναι καθολικό, δηλαδή, να καλύπτει όλον τον ελληνικό λαό, αναδιανεμητικό, άρα δίκαιο και να γίνει αναλογικό σε όλη του την έκταση, ώστε να απεικονίζει κάθε στιγμή την αλληλεγγύη των γενεών και όχι την αντιπαλότητα των γενεών, όπως εσείς κάνετε.
      Οι όποιες διαρθρωτικές αλλαγές ή μεταρρυθμίσεις απαιτηθούν, εντάσσονται σε ένα οργανικό τρίπτυχο «ανάπτυξη – απασχόληση – αναδιανομή». Και αποφασίζονται –και εδώ είναι το σημαντικό- στην κοινωνική διαβούλευση και το διάλογο. Αλλά εσείς τον καταργήσατε, το διάλογο δηλαδή η κυβερνητική πολιτική, κύριε Υπουργέ. Ίσως δεν σας αφορά προσωπικά, αλλά αφορά την Κυβέρνηση δυστυχώς.
      Δημιουργείτε, λοιπόν, σύγχυση. Έχετε στόχο να απαξιώσετε ένα σύστημα κοινωνικής ασφάλισης δημόσιο, θέλετε να το οδηγήσετε στην ιδιωτικοποίηση. Υπάρχει στρατηγικός στόχος, υπάρχουν τακτικές κινήσεις. Είστε υπόλογοι απέναντι στο λαό. Άλλα λέγατε προεκλογικά, για άλλα δεσμευόσασταν, άλλα κάνετε και ο λαός κοιτάζει με απόγνωση και βεβαίως με τεράστια δυσαρέσκεια.
      Αλλά έχετε και μια τεράστια ανικανότητα, κύριε Υπουργέ, ως Κυβέρνηση. Θα σας πω ένα παράδειγμα, που αφορά εκατό χιλιάδες εργαζόμενους, τους εργαζόμενους στο χώρο της υγείας και της πρόνοιας. Με το νόμο που ψήφισε η Κυβέρνηση της Νέας Δημοκρατίας για αλλαγή του ονόματος της περιφερειακής συγκρότησης του Εθνικού Συστήματος Υγείας από Πε.Σ.Υ.Π. σε Δ.Υ.Π.Ε. ανοίξατε ένα τεράστιο ασφαλιστικό – συνταξιοδοτικό θέμα.
      Πέρασαν αυτομάτως με το νόμο –και θα καταθέσω τη γνωμοδότηση του Γενικού Λογιστηρίου του Κράτους…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου.
      Σύμφωνα με τη γνωμοδότηση αυτή, όλοι οι εργαζόμενοι στο χώρο της υγείας, παλιοί και νέοι, περνάνε από το δημόσιο στο Ι.Κ.Α.. Και αυτό δεν φάνηκε, βέβαια, όταν ψηφίσαμε εκείνο το νόμο. Το είδαμε εν πλω. Και είπε η Κυβέρνηση ότι λάθος έκανε, εκ παραδρομής και ότι θα το διορθώσει. Και ψήφισε το άρθρο 2 του ν. 3408/2005, ούτως ώστε εντός τριμήνου όλοι οι εργαζόμενοι να επιλέξουν εάν θα μείνουν στο συνταξιοδοτικό καθεστώς του δημοσίου ή του Ι.Κ.Α..
      Και άρχισαν να στέλνονται έγγραφα, έγγραφα επί εγγράφων, πίεση σε όλους τους εργαζόμενους. Αν υπογράψουμε, σκέφτονται, έχουμε πρόβλημα; Δηλαδή, ξεκινάμε από την αρχή στο δημόσιο; Έστειλε ο κύριος Υφυπουργός, ο κ. Κωνσταντόπουλος, στις 24/01 έγγραφο για να μη γίνεται αυτό, να σταματήσουν οι δηλώσεις, γιατί θα γίνει άλλη νομοθετική ρύθμιση. Άλλη νομοθετική ρύθμιση. Στις 27/01, τρεις μέρες μετά, η Β΄ Δ.Υ.Πε. Αττικής, που περιέχει το κέντρο της Αθήνας, στέλνει έγγραφο στους εργαζόμενους να κάνουν οπωσδήποτε δήλωση, γιατί στις 03/02 λήγει η διορία. Και στις 30/01 επανέρχεται η Β΄ Δ.Υ.Πε. με άλλο έγγραφο. Είναι στη διάθεσή σας όλα αυτά τα έγγραφα.
      Τώρα, πού οδηγήθηκε, κύριε Πρόεδρε και κύριε Υπουργέ, το θέμα; Το θέμα είναι στον αέρα. Πολλοί έκαναν δήλωση ότι θέλουν να μείνουν στο δημόσιο. Άλλοι δεν έκαναν. Η Κυβέρνηση λέει ότι θα φέρει νομοθετική ρύθμιση να τους καλύψει. Αλλά αυτό γίνεται εκ του πονηρού. Και γίνεται εκ του πονηρού, γιατί νομοθετική ρύθμιση έφερε και έπρεπε να το λύσει, να κλείσει το συνταξιοδοτικό.
      Και ξέρετε γιατί γίνεται αυτό; Γιατί θέλετε να τους οδηγήσετε όλους στο Ι.Κ.Α., κύριε Υπουργέ. Είναι βέβαιο ότι εκεί θα οδηγήσετε όλους τους νεοπροσλαμβανόμενους από δω και πέρα. Είναι βέβαιο. Αλλά θέλετε να το κάνετε για όλους. Ανοίγετε το θέμα κάτω απ’ το χαλί με πλάγιους τρόπους, γιατί δεν έχετε το θάρρος να αντιμετωπίσετε το πρόβλημα και να μιλήσετε ειλικρινά με τους εργαζόμενους. Γιατί θέλετε να παρουσιάζετε ένα προσωπείο φιλικό προς τους εργαζόμενους και στην πράξη κεκτημένα δικαιώματά τους τα καταστρατηγείτε.
      Εκατό χιλιάδες εργαζόμενοι είναι ανάστατοι στα νοσοκομεία και στις μονάδες πρόνοιας. Στο μέλλον λέτε ότι θα το κλείσετε. Τώρα όμως τους έχετε φέρει σε αδιέξοδο. Και γιατί το έφερα αυτό σαν παράδειγμα; Γιατί είναι ένα τμήμα του συνολικού ασφαλιστικού. Έτσι βλέπετε και το συνολικό θέμα.
      Λέτε ότι σ’ αυτήν την τετραετία θα μιλήσουμε και θα αναλάβει το διάλογο η Ο.Κ.Ε. και ότι αυτός ο διάλογος θα πάει στις εκλογές και μετά τις εκλογές, όποια κυβέρνηση είναι, θα λύσει αυτό το μέγα εθνικό θέμα. Το ερώτημα είναι απλό: η Κυβέρνησή σας προστρέχει σ’ αυτόν το διάλογο με κάποιες θέσεις; Έχει ένα στόχο; Θέλουμε τις θέσεις σας, για να αρχίσουμε να συζητάμε.
      Και προπαντός, μέχρι τότε, κύριε Υπουργέ, υλοποιήστε τους νόμους που σας δεσμεύουν να στηρίξετε το ασφαλιστικό σύστημα, γιατί ανοίγετε και βάζετε μια βόμβα τεράστια στα θεμέλια της κοινωνικής ειρήνης και της εξέλιξης και της αλληλεγγύης των γενεών. Και αυτό δεν έχετε δικαίωμα να το κάνετε.
      Ευχαριστώ πολύ.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Νασιώκα.
      Η κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, τον περασμένο Νοέμβριο καταθέσαμε αυτήν την επερώτηση διότι πραγματικά ανησυχούμε και αγωνιούμε για το τι θα συμβεί στο ασφαλιστικό σύστημα, στην κοινωνική ασφάλιση της χώρας. Διότι είναι ένα εθνικό θέμα που αφορά όλο τον ελληνικό λαό. Ανησυχούμε, πραγματικά και ανησυχούν πάνω απ’ όλα οι εργαζόμενοι, οι συνταξιούχοι και, ιδιαίτερα, οι νέοι άνθρωποι οι οποίοι βλέπουν ότι αύριο αυτοί θα είναι αντιμέτωποι με τις συνέπειες των σημερινών σας επιλογών. 
      Η στρατηγική σας, κύριε Υπουργέ, είναι ξεκάθαρη και φαίνεται από τις τακτικές σας κινήσεις. Τι έχετε κάνει αυτά τα δύο χρόνια; Πρώτα απ’ όλα, έχετε αποφύγει ένα ουσιαστικό συστηματικό διάλογο για το ασφαλιστικό σύστημα της χώρας. Δεν έχετε καταθέσει καμία ιδέα, καμία πρόταση. Παραπέμπετε τις πρωτοβουλίες για αλλαγές στην επόμενη κυβέρνηση. Μεθοδεύετε συστηματικά με τις πράξεις σας και τις παραλείψεις σας την κατάρρευση του ασφαλιστικού συστήματος.
      Ποιες είναι αυτές οι πράξεις και οι παραλείψεις σας; Αναφέρω τις σημαντικότερες: 
      Πρώτον, ο προϋπολογισμός του 2006 που ψηφίστηκε πριν λίγο καιρό και ο οποίος είναι έτσι και αλλιώς πλασματικός και ανεφάρμοστος, υπολείπεται κατά 1,8 δισεκατομμύρια ευρώ σε σχέση με τις θεσμοθετημένες υποχρεώσεις του κράτους για το σύστημα κοινωνικής ασφάλισης.
      Δεύτερον, οι νόμος 3029 και 3232 δεν εφαρμόζονται, ενώ εσείς οι ίδιοι είχατε πει ότι είναι το θεσμικό πλαίσιο πάνω στο οποίο θα κινηθείτε για να στηρίξετε το σύστημα κοινωνικής ασφάλισης στη χώρα.
      Τρίτον, οι νομοθετικές πρωτοβουλίες σας, για σας «μεταρρυθμίσεις», για εμάς απορυθμίσεις. Και, δυστυχώς, κύριε Υπουργέ, δικαιωνόμαστε πάρα πολύ σύντομα. Τις αλλαγές που φέρατε στο ασφαλιστικό των τραπεζών και στον Ο.Τ.Ε. βλέπουμε να μην μπορείτε καν να τις εφαρμόσετε, διότι δεν είχατε ούτε σχέδιο, δεν είχατε ούτε προετοιμασία σοβαρή διότι τότε θέλατε να πάρετε πολύ γρήγορα αποφάσεις για να βοηθήσετε τις τράπεζες. Τότε σας είχαμε καταγγείλει απ’ αυτό εδώ το Βήμα ως την «Κυβέρνηση των τραπεζών». Καταγγείλαμε επίσης αυτές τις πολιτικές. Διότι και με την εθελουσία έξοδο στον Ο.Τ.Ε. σήμερα έχετε πρόβλημα πώς θα πληρώσετε. Αυτό φαίνεται και μέσα από τις αναλογιστικές μελέτες που δειλά-δειλά βγαίνουν στην επιφάνεια και φαίνεται να είναι πλασματικές, διότι το ποσό είναι τεράστιο και το θέμα είναι ποιος θα πληρώσει το μάρμαρο. Ξέρουμε πάρα πολύ καλά ότι το μάρμαρο θα το πληρώσει ο ελληνικός λαός.
      Τέταρτον, με τις ρυθμίσεις του άρθρου 9 του ν.3302/2004 χαρίσατε τεράστια ποσά στους κακοπληρωτές του Ι.Κ.Α.. Από τα 2,3 δισεκατομμύρια ευρώ που ήταν τότε οι καθυστερούμενες εισφορές προς το Ι.Κ.Α. ΕΤΑΜ εσείς ελπίζετε –έτσι μας απαντάτε στον κοινοβουλευτικό έλεγχο που κάνουμε, κύριε Υπουργέ- να εισπράξετε μόνο 480.000.000 ευρώ και, βέβαια, να δούμε αν θα τα εισπράξετε.
      Πέμπτον, μια τεράστια πληγή για το ασφαλιστικό σύστημα για την οποία δεν κάνετε τίποτα απολύτως είναι η εισφοροδιαφυγή και η ανασφάλιστη εργασία. Σύμφωνα με την αναλογιστική μελέτη της Γ.Σ.Ε.Ε. η πάταξη της εισφοροδιαφυγής είναι αναγκαία προϋπόθεση για να αντέξει το ασφαλιστικό σύστημα μέχρι το 2025. Όμως, όπως προκύπτει από απάντηση του Υπουργού Απασχόλησης σε ερώτηση που κατατέθηκε το καλοκαίρι μέσα στους πρώτους δεκατέσσερις μήνες της δικής σας διακυβέρνησης έγιναν μόλις δεκαεπτά χιλιάδες οκτακόσιοι εβδομήντα οκτώ έλεγχοι. Τι προκύπτει από αυτό; Ότι σε αυτό το διάστημα ελέγχατε, κύριε Υπουργέ, κατά μέσο όρο μια επιχείρηση την ημέρα σε κάθε νομό της χώρας. Βρήκατε επτά χιλιάδες πεντακόσιους τριάντα τρεις ανασφάλιστους και, βέβαια, θέλουμε να μας πείτε αν, ειλικρινά, πιστεύετε ότι με τέτοιους ρυθμούς θα μπορέσετε να πατάξετε την ανασφάλιστη εργασία.
      Θα ήθελα να θέσω και ένα άλλο θέμα, κύριε Υπουργέ και να μας απαντήσετε το τι συμβαίνει με τις εταιρείες που συνεργάζονται με το δημόσιο. Διότι πλέον στο δημόσιο και στις επιχειρήσεις του ευρύτερου δημόσιου τομέα πάρα πολλές υπηρεσίες έχουν πάει σε εταιρείες. Μέσω του κοινοβουλευτικού ελέγχου μπαίνουν σοβαρά ερωτήματα, αν οι εταιρείες αυτές ασφαλίζουν κανονικά τους εργαζόμενους, αν τους πληρώνουν σύμφωνα με τους νόμους του κράτους, διότι πάλι στον κοινοβουλευτικό έλεγχο που έχει γίνει στο Υπουργείο σας ρωτάμε αν αυτές οι εταιρείες ελέγχονται, ή όχι, και η απάντησή σας είναι «όχι». Διότι έχουν έρθει στο φως της δημοσιότητας υποθέσεις στις οποίες εργαζόμενοι σε εταιρείες και μάλιστα στο Υπουργείο Δημόσιας Τάξης να απεργούν γιατί δεν πληρώνονταν, γιατί ήταν ανασφάλιστοι. 
      Το θέμα της μαύρης εργασίας και της ανασφάλιστης εργασίας είναι κεντρικό θέμα. Θα πρέπει πρώτα απ’ όλα το κράτος, η πολιτεία να ελέγχει τα του οίκου της. 
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και τη δευτερολογία σας, κυρία Αντωνίου;
      ΤΟΝΙΑ ΑΝΤΩΝΙΟΥ: Όχι, θα αφήσω δυο λεπτά. 
      Κλείνω λέγοντας, κύριε Υπουργέ, ότι ο στόχος σας είναι ξεκάθαρος. Και οι τακτικές κινήσεις που ανέφερα πριν φανερώνουν τη διαχειριστική ανικανότητα που διέπει την Κυβέρνηση, όχι μόνο σ’ αυτά τα κρίσιμα ζητήματα, αλλά σε όλο το μοντέλο διακυβέρνησης και το βλέπουμε καθημερινά. Όμως ο στρατηγικός στόχος είναι της Κυβέρνησης να οδηγηθούμε στην ιδιωτική ασφάλιση. Αυτή είναι η πολιτική σας και δυστυχώς, οι πολίτες τη βιώνουν καθημερινά. 
      Κύριε Υπουργέ, η Κυβέρνησή σας χαρακτηρίζεται από τους Έλληνες πολίτες ως Κυβέρνηση της ανασφάλειας, διότι η ανασφάλεια δεν υπάρχει μόνο σε ό,τι αφορά το εισόδημά τους ούτε μόνο όσον αφορά τις εργασιακές τους σχέσεις ούτε σε σχέση με το τι γίνεται στο ασφαλιστικό σύστημα, αλλά πλέον και σε σχέση με τα προσωπικά τους δεδομένα. Είναι ένα τεράστιο πρόβλημα και περιμένω από την Κυβέρνηση τουλάχιστον να φροντίσει να είναι ασφαλής η ίδια, γιατί, δυστυχώς, μια κυβέρνηση που είναι η ίδια ανασφαλής, δεν μπορεί να προσφέρει ασφάλεια στους πολίτες. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκουλάκης έχει το λόγο. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, με τη σημερινή μας επερώτηση θέλουμε να επισημάνουμε τις ανησυχίες μας, τον προβληματισμό μας για την πορεία του ασφαλιστικού συστήματος που όλοι ομολογούμε εδώ μέσα και εκτός απ’ αυτήν την Αίθουσα ότι είναι τεράστιο θέμα, εθνικό θέμα, δύσκολο, χρειάζεται υπεύθυνη προσέγγιση. 
      Σας ακούμε πολλές φορές να μιλάτε για νοικοκύρεμα του ασφαλιστικού συστήματος. Εμείς ποτέ δεν είπαμε «όχι». Λέμε «ναι» στο νοικοκύρεμα, που για μας σημαίνει ουδεμία δραχμή περικοπή και ουδεμία δραχμή σπατάλη. Όμως, φοβάμαι ότι και το Υπουργείο σας έχει επηρεαστεί από τις απόψεις του θεωρητικού της παράταξής σας για την κοινωνική πολιτική Υπουργού Υγείας, ο οποίος εδώ μέσα έχει επαναλάβει ότι η Νέα Δημοκρατία δεν κάνει με δανεικά κοινωνική πολιτική, κάνει κοινωνική πολιτική από το περίσσευμα του εθνικού πλούτου. Και εδώ είναι η μεγάλη μας διαφορά. Εμείς θεωρούμε τις κοινωνικές δαπάνες πρώτης προτεραιότητας θέμα, πρώτης προτεραιότητας δουλειά. Εσείς, αν υπάρχει περίσσευμα. Γιατί το λέω αυτό; Βρήκατε την εύκολη λύση: «αφού δεν έχουμε περίσσευμα, θα κάνουμε περικοπές. Και που θα κάνουμε; Στα ταμεία». Εκεί είναι η εύκολη λύση.
      Διαβάζω, κύριε Υφυπουργέ, φέτος στον προϋπολογισμό: ΙΚΑ από θεσμοθετημένο πόρο επιχορήγηση 1,7. Πόσο έπρεπε να είναι ο πόρος αυτός; Έπρεπε να είναι 1,9. Έλλειμμα 234.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ποιος το λέει αυτό; 
      ΕΜΜΑΝΟΥΗΛ ΣΚΟΥΛΑΚΗΣ: Τα στοιχεία του προϋπολογισμού. 
      Κλάδος υγείας: Βάσει του ν. 2084 έπρεπε να έχουν εγγραφεί 500.000.000 ευρώ πίστωση. Δεν έχει γραφτεί τίποτα. Άρα, λείπουν 500.000.000 ευρώ.
      Ο.Γ.Α.: Η συμμετοχή του κράτους στον κλάδο της κύριας ασφάλισης έπρεπε να είναι 50.000.000. Πίστωση 400.000.000 έλειμμα 100.000.000. 
      Για τον κλάδο υγείας η εκτίμηση είναι ότι απαιτούνται άλλα 400.000.000 ευρώ. 
      Κύριε Υφυπουργέ, σας κρούω τον κώδωνα του κινδύνου για τους κλάδους υγείας των ασφαλιστικών ταμείων. Απειλούνται να καταρρεύσουν. Θα σας πω ένα στοιχείο και παρακαλώ να μου δώσετε μια συγκεκριμένη -ξέρω ότι είστε υπεύθυνος, ότι δουλεύετε σκληρά, ξέρω τι περνάτε- απάντηση. Έχετε καταγράψει το άλμα των φαρμακευτικών δαπανών των ταμείων από τότε που ο Υπουργός Υγείας μονομερώς –και απορώ γιατί εσείς δεν συμμετείχατε σε εκείνη την ανακοίνωση- το Νοέμβρη του 2004 ανακοίνωσε την κατάργηση της λίστας των συνταγογραφημένων φαρμάκων; 
      Εμείς έχουμε στοιχεία ότι οι φαρμακευτικές δαπάνες μόνο με την ανακοίνωση έχουν ανατιναχθεί στα ύψη. Αναφερόμαστε σε αστρονομικά ποσά, χωρίς να καταργηθεί η λίστα. Χαλάρωσε η λίστα και έτσι η συνταγογράφηση ξέρετε πού πάει. 
      Θέλω να σας κάνω και ένα δεύτερο ερώτημα: Έχετε συνειδητοποιήσει τις συνέπειες του ασφαλιστικού συστήματος, εάν ψηφισθεί ο νόμος για την κατάργηση της λίστας; Γιατί; Γιατί δεν συμμετείχατε στις διαδικασίες. Απλώς υπογράφει ο Υπουργός. Καταλάβετε πού πηγαίνει το ασφαλιστικό σύστημα; Ο νόμος λέει: Θα πληρώνουν τα ασφαλιστικά ταμεία τις αυξημένες τιμές και θα παίρνουν πίσω τα χρήματα από τη φαρμακοβιομηχανία, μέσω των τιμών ανάκτησης.
      Σας ερωτώ, κύριε Υφυπουργέ: Είναι έτοιμο το Υπουργείο; Είναι έτοιμα τα ασφαλιστικά ταμεία; Είναι μηχανοργανωμένα κατά τέτοιον τρόπο που να μπορούν να ζητούν εγκαίρως πίσω τις επιστροφές ή μήπως θα πληρώνουν τα ασφαλιστικά ταμεία τα φάρμακα με αυξημένες τιμές και θα αναμένουν να πάρουν κάποτε τις επιστροφές πίσω από τις τιμές ανάρτησης; 
      Κύριε Υφυπουργέ, δείτε με μεγαλύτερο ενδιαφέρον την πορεία των δαπανών των κλάδων υγείας. Απειλούνται με κατάρρευση. Θα έχετε τεράστια προβλήματα πληρωμής των νοσηλίων και στον ιδιωτικό και στο δημόσιο τομέα και μετά πάλι 
      –και ο Υπουργός το έκανε και εσείς το κάνετε καμιά φορά- θα ρίχνετε στα νοσοκομεία την αδυναμία να πληρώσουν τα ασφαλιστικά ταμεία. Θα μιλάτε για σπατάλες κ.λπ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα, όμως, εάν έχετε στοιχεία, γιατί, πράγματι ξέρω ότι τα ψάχνετε, να μας πείτε, αν μόνο με την ανακοίνωση της κατάργησης της λίστας, υπήρξε εκτίναξη των δαπανών.
      Ένα ακόμα τελευταίο, κύριε Πρόεδρε και τελειώνω.
      Ο Υπουργός Υγείας ανακοίνωσε μονομερώς ότι θα φέρει νομοσχέδιο για την τεχνητή γονιμοποίηση. Το χαρήκαμε όλοι, το ψηφίσαμε όλοι. Στην πρώτη ανακοίνωση είχε δηλώσει ότι αυτές οι δαπάνες θα καλύπτονται εξ ολοκλήρου από τα ασφαλιστικά ταμεία. Αυτό έγινε στην πρώτη ανακοίνωση. 
      Στη Βουλή ψηφίσαμε –ψήφισε η πλειοψηφία- ότι με προεδρικό διάταγμα που θα φέρει το Υπουργείο Κοινωνικής Προστασίας –εσείς δηλαδή- θα καθορίζονται οι λεπτομέρειες, οι όροι και οι προϋποθέσεις για την κάλυψη αυτών των δαπανών. Ήθελα να σας ρωτήσω: Ξεκινήσατε την εκπόνηση αυτού του προεδρικού διατάγματος; Ήρθε η ώρα; Γιατί έχει περάσει αρκετό χρονικό διάστημα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκουλάκη.
      Το λόγο έχει ο κύριος Υπουργός.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, χαίρομαι, ειλικρινά, γιατί με καθυστέρηση αρκετών μηνών κάποιοι στο ΠΑ.ΣΟ.Κ. άρχισαν να ανησυχούν για το μέλλον και την πορεία του συστήματος κοινωνικής ασφάλισης στη χώρα μας. Το λέω αυτό …
      ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ …
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, σας άκουσα όλους με προσοχή. Δεν διέκοψα κανέναν εκτός από τον κ. Σκουλάκη, που έχουμε μία αποσυμπεθεριά.
      Το λέω αυτό γιατί όταν η Κυβέρνηση τον Απρίλιο του 2004, σε μία αντίστοιχη συζήτηση στη Βουλή, αποτύπωνε τα προβλήματα που συνδέονται με τη βιωσιμότητα του συστήματος κοινωνικής ασφάλισης στη χώρα μας, τότε κάποιοι βιάστηκαν να κατηγορήσουν την Κυβέρνηση ότι ανοίγει τη συζήτηση για το ασφαλιστικό.
      Βέβαια τότε από την πλευρά του ΠΑ.ΣΟ.Κ. μας επεσήμαναν -οι κύριοι κύριοι συνάδελφοι που είχαν την ευκαιρία να μιλήσουν στη Βουλή- ότι τα προβλήματα που συνδέονται με τη βιωσιμότητα του συστήματος κοινωνικής ασφάλισης στη χώρα μας έχουν απαντηθεί με το ν. 3029, όπως και το 1% που προβλέπεται από το νόμο σαν ποσοστό επί του Α.Ε.Π. για τη χρηματοδότηση του Ι.Κ.Α..
      Βέβαια εκείνο το 1% εξασφάλιζε τη βιωσιμότητα -με βάση το ν. 3029- μέχρι το 2030 του Ι.Κ.Α. και -το τονίζω- όχι του συστήματος κοινωνικής ασφάλισης. Γιατί, δυστυχώς, οι περισσότεροι, όταν μιλούν δημόσια για το σύστημα κοινωνικής ασφάλισης, περιορίζονται μόνο στα όποια προβλήματα αφορούν το Ι.Κ.Α. και όχι τους υπόλοιπους φορείς της κοινωνικής ασφάλισης. Παρένθεση: Στο Ι.Κ.Α. ασφαλίζονται κάτι λιγότερο από τους μισούς Έλληνες. Όλους τους υπόλοιπους συνήθως τους ξεχνούμε ή δεν αναφερόμαστε στα προβλήματα που συνδέονται με το ασφαλιστικό γι’ αυτούς.
      Η Γ.Σ.Ε.Ε., της οποίας τη μελέτη –δηλαδή του Ινστιτούτου Εργασίας της Γ.Σ.Ε.Ε.- επικαλούνται πάρα πολλοί στο δημόσιο διάλογο, πριν από λίγο καιρό επεσήμαινε ότι για να εξασφαλιστεί η βιωσιμότητα του συστήματος κοινωνικής ασφάλισης έως το 2030, όσον αφορά το Ι.Κ.Α., χρειάζεται το 2,55% του Α.Ε.Π. Πότε οι εκτιμήσεις του ΠΑ.ΣΟ.Κ. ήταν σωστές; Όταν ψηφιζόταν ο ν. 3029 και διαβεβαίωναν τον ελληνικό λαό ότι έχει εξασφαλιστεί το μέλλον του συστήματος κοινωνικής ασφάλισης μέχρι το  2030 ή τώρα που βρέθηκε στην Αντιπολίτευση και απαιτούνται μιάμιση φορά, ή 150% επιπλέον χρήματα από ό,τι ο νόμος εκείνος προέβλεπε;
      Θα θυμίσω επίσης ότι η θέση του ΠΑ.ΣΟ.Κ. για το διάλογο, ο οποίος απαιτείται να γίνει -και πρέπει να γίνει- για τη βιωσιμότητα του συστήματος, άλλαξε μετά από λίγους μήνες. Σε τούτη την Αίθουσα μας είπατε ότι θα πρέπει να συζητήσουμε ασφαλιστικό με ατζέντα, για να προσχωρήσετε στη δική μας θέση, τη θέση που διατυπώναμε τον Απρίλιο του 2004, ότι τα μεγάλα οικονομικά, κοινωνικά και πολιτικά προβλήματα δεν κλείνουν ποτέ, μένουν πάντοτε στην επικαιρότητα, τα συζητούμε καθημερινά και αναζητούμε όλοι μαζί λύσεις, όπως έχουμε υποχρέωση, γιατί κανείς δεν έχει το δικαίωμα να υπονομεύσει το μέλλον του συστήματος κοινωνικής ασφάλισης στη χώρα μας. 
      Και θα ήθελα να σας θυμίσω ότι τον Απρίλιο του 2004, όταν άνοιξε εκείνη η κουβέντα, τότε που σπεύσατε να με κατηγορήσετε ότι ανοίγω κουβέντα για το ασφαλιστικό, –πάρτε τα Πρακτικά της Βουλής που αποτυπώνουν όλη εκείνη τη συζήτηση- είχαμε καταθέσει στη Βουλή και τους πίνακες -επειδή μιλάμε για ληξιπρόθεσμες οφειλές, νομοθετημένες οφειλές του κράτους απέναντι στο σύστημα- με βάση τους οποίους –τον πίνακα τον ανέσυρα πάλι από τα Πρακτικά- στις 8 Μαρτίου του 2004 το δημόσιο, το ελληνικό κράτος, οι προηγούμενες κυβερνήσεις του ΠΑ.ΣΟ.Κ., που είχαν μεγαλύτερη κοινωνική ευαισθησία από ό,τι εμείς οι «κοινωνικά ανάλγητοι», άφησαν πίσω τους βερεσέδια προς το σύστημα κοινωνικής ασφάλισης ύψους 9.208.000.000 ευρώ. Και θα θυμίσω τη ρύθμιση των οφειλών του Ι.Κ.Α.-Ε.Τ.Ε.Α.Μ. προς τον Ο.Α.Ε.Δ., τον Ο.Ε.Κ., τον Ο.Ε.Ε., –τη θυμηθήκατε;- με το ν.3227, δέκα μέρες πριν πέσει η κυβέρνηση, πριν από τις εκλογές. Μέχρι τότε δεν χρωστούσατε τίποτα. Τις υποχρεώσεις σας, με βάση το ν. 2084, στα πλαίσια της τριμερούς χρηματοδότησης, δεν τις εκπληρώσατε ποτέ. Από το ’93 έως το 2000, που έγινε η μεγάλη ρύθμιση με δεκαετή ομόλογα και 2% επιτόκιο, δεν είχατε δώσει ούτε 1 ευρώ, λες και δεν υπήρχαν υποχρεώσεις στο σύστημα κοινωνικής ασφάλισης. 
      Θα θυμίσω το 1.000.000.000 ευρώ που όφειλε ο Ο.Γ.Α. προς τα νοσοκομεία, τα 400.000.000 ευρώ προς το Ταμείο Νομικών, τα 235.000.000 προς τον Ο.Α.Ε.Ε. Τ.Ε.Β.Ε., τα 150.000.000, τα οποία παρακρατούσε το δημόσιο από εισφορές από τους δημοτικούς και κοινοτικούς υπαλλήλους και δεν τις απέδωσε ποτέ, καθώς επίσης -επειδή μιλάμε για τη μεταφορά βαρών από τις τράπεζες στο Ι.Κ.Α. και στα άλλα ασφαλιστικά ταμεία- και τα 600.000.000 ευρώ που φροντίσατε να φορτώσετε στο Ι.Κ.Α. επτά μέρες πριν από τις εκλογές, με εκείνη την περιβόητη κοινή υπουργική απόφαση που υπέγραφαν οι δύο υφυπουργοί: Οικονομικών και Κοινωνικών Ασφαλίσεων.
      Επειδή ρωτάτε πού είναι ο Πρωθυπουργός, θέλω να σας πω ότι ο Πρωθυπουργός δεν έκανε διακοπές ανά τη Μεσόγειο, τα νησιά του Αιγαίου, τη Λιβύη. Ήταν εδώ και παραμένει εδώ, ασχολούμενος με τα προβλήματα του τόπου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, δεν τον διακόπτετε τον κύριο Υπουργό. Είναι εκτός θέματος. Εμένα με διακόψατε. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ο Αρχηγός της Αξιωματικής Αντιπολίτευσης, αφού έκανε το γύρο, επειδή με ρωτήσατε ... 
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω παρακαλώ, κυρία συνάδελφε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εμένα με διακόψατε. Ασκείτε επιλεκτικό Προεδρείο. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ρωτήσατε πού είναι ο Πρωθυπουργός. 
      ΠΡΟΕΔΡΕΥΩΝ (Σωτήρης Χατζηγάκης): Σας διέκοψα, διότι κάνατε συνεχείς αναφορές. Μία πρόταση είπε ο κ. Υπουργός.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όταν εγώ μίλησα για τον κ. Καραμανλή με διακόψατε. Όταν μιλάει ο κύριος συνάδελφος για τον Αρχηγό της Αξιωματικής Αντιπολίτευσης δεν τον διακόπτετε; 
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω σας παρακαλώ! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ σας παρακαλώ! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ καθίστε κάτω, κυρία συνάδελφε. Καθίστε κάτω! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ σας παρακαλώ πολύ. Ο κ. Υφυπουργός μιλάει με αυτόν τον τρόπο για τον Αρχηγό της Αξιωματικής Αντιπολίτευσης και δεν τον διακόπτετε. Φτάνει πια. Όχι άλλο!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ καθίστε κάτω! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να έχετε ίση μεταχείριση στους Βουλευτές και τα κόμματα! 
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω!
      Σας παρακαλώ πολύ να δείχνετε περισσότερο σεβασμό στο Προεδρείο και στη διαδικασία. Ήδη ήσασταν εν αδίκω. Παραβιάσατε επανειλημμένα τον Κανονισμό! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με αναγκάσατε! 
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω! 
      Παραβιάσατε τον Κανονισμό επανειλημμένως. Σας έκανα παρατήρηση. Ο Υπουργός έκανε μία παρέκκλιση τριών δευτερολέπτων. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Και εγώ το ίδιο έκανα.
      ΠΡΟΕΔΡΕΥΩΝ (Σωτήρης Χατζηγάκης): Δεν τον πρόλαβα. Εσείς κάνατε ολόκληρη ομιλία. Καθίστε κάτω σας παρακαλώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με αναγκάσατε ...
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο. Καθίστε κάτω σας παρακαλώ! 
      Δεν έχετε το λόγο και παρεμβαίνετε αυθαίρετα και κατά παραβίαση του Κανονισμού. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με αναγκάσατε!
      ΠΡΟΕΔΡΕΥΩΝ (Σωτήρης Χατζηγάκης): Αν συνεχίσετε θα επιβάλω ό,τι προβλέπει ο Κανονισμός. Δεν θα το ήθελα, αλλά θα το επιβάλω!
      Ορίστε, κύριε Υφυπουργέ, σας παρακαλώ συνεχίστε.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Για να επανέλθω στα θέματα τα οποία σχετίζονται με την κοινωνική ασφάλιση και το μέλλον του συστήματος. Συμφωνείτε κύριοι συνάδελφοι, ότι πρέπει να συζητήσουμε ή θα αφήσουμε το σύστημα στον αυτόματο πιλότο όπως ήταν όλα αυτά τα χρόνια υποθηκεύοντας το μέλλον των παιδιών μας και τρώγοντας το φαγητό από το πιάτο τους; Γιατί αυτό συνέβαινε όλα αυτά τα χρόνια. Ασκούσαμε «κοινωνική» πολιτική με τα αποθεματικά των ταμείων. Μήπως γνωρίζετε πόσο είναι το έλλειμμα το αναλογιστικό; Και επειδή λέτε ότι δεν υπάρχουν αναλογιστικές μελέτες, όλος αυτός ο τόμος που έχω μπροστά μου είναι αναλογιστικές μελέτες που έχουν εκπονηθεί από το Υπουργείο Απασχόλησης και Κοινωνικής Προστασίας. Κάθε σελίδα είναι και μία αναλογιστική μελέτη. Και επειδή δυστυχώς –το περιορίζω, το εντοπίζω- κάποιοι από τους συναδέλφους δεν φροντίζουν να ενημερώνονται για το τι γίνεται όλο αυτόν τον καιρό, θα σας πω ότι όλες οι αναλογιστικές μελέτες βάσει του νόμου, που καταρτίζονται από το Υπουργείο Απασχόλησης και Κοινωνικής Προστασίας, κατατίθενται στη Βουλή, άρα μπορείτε να τις αναζητήσετε, μπορείτε να τις πάρετε, να τις μελετήσετε και να δείτε σε ποια αποτελέσματα οδηγούν και ποια είναι τα συμπεράσματα τα οποία βγαίνουν από την εκπόνηση αυτών των αναλογιστικών μελετών. Σας τις καταθέτω. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικόλαος Αγγελόπουλος, καταθέτει για τα Πρακτικά τις προαναφερθείσες αναλογιστικές μελέτες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Και επειδή έγινε και αναφορά για τη λειτουργία της Εθνικής Αναλογιστικής Αρχής θέλω να σας πω ότι είχε την ίδια τύχη με το Ι.Κ.Α.-Ε.Τ.Ε.Α.Μ.. Συστήθηκε με το ν. 3029/2002. Διορίσατε συμβούλιο, διορίσατε πρόεδρο, προσδιορίσατε την αμοιβή του προέδρου και των μελών του διοικητικού συμβουλίου, μόνο που δεν φροντίσατε να συντάξετε κανονισμό λειτουργίας, δε φροντίσατε να τους δώσετε τα χρήματα τα οποία απαιτούνται για τη λειτουργία της, δεν φροντίσατε να τους εξασφαλίσετε –τα είχαμε πει και τον Απρίλιο του 2004- ούτε καν ένα τηλέφωνο για να μπορούν να διεκπεραιώνουν τις υποθέσεις τους. 
      Θέλω να σας πω λοιπόν για τον Κανονισμό Οικονομικής Οργάνωσης και Λειτουργίας, τον οποίο εσείς στα δύο χρόνια που είχαν μεσολαβήσει από την ψήφιση του νόμου μέχρι την ημέρα που έγιναν οι εκλογές δεν είχατε κάνει, και της Εθνικής Αναλογιστικής Αρχής, καθώς και του Ι.Κ.Α.-Ε.Τ.Ε.Α.Μ. τα εξής: Ο μεν ένας δημοσιεύθηκε στην Εφημερίδα της Κυβερνήσεως, ο δε άλλος πέρασε από το Β΄ κλιμάκιο του ΣΚΑ και έχει πάρει το δρόμο προς δημοσίευση στην Εφημερίδα της Κυβερνήσεως. 
      Για το ασφαλιστικό: Η θέση της Νέας Δημοκρατίας, της Κυβέρνησης είναι ότι γι’ αυτό το μεγάλο εθνικό, θα έλεγα, θέμα θα πρέπει να υπάρξει ένας διάλογος με τα κόμματα, με την κοινωνία, με τους φορείς.
      ΤΟΝΙΑ ΑΝΤΩΝΙΟΥ: Ένα χρόνο το λέτε αυτό.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Περιμένετε. 
      Όμως για να γίνει διάλογος, θα πρέπει να αποτυπωθεί αντικειμενικά η παρούσα κατάσταση του συστήματος κοινωνικής ασφάλισης. Για να πάω να απαντήσω σε ένα πρόβλημα, πρέπει να ξέρω το μέγεθος του προβλήματος. 
      Τι είπε η Κυβέρνηση; Η Ο.Κ.Ε. η οποία είναι το μόνο συνταγματικά κατοχυρωμένο θεσμικό όργανο στο οποίο μετέχουν οι εκπρόσωποι των κοινωνικών εταίρων με τη δική της επίβλεψη θα προχωρήσει στη σύνταξη αναλογιστικής μελέτης για το σύνολο των φορέων της κοινωνικής ασφάλισης, αναλογιστική μελέτη που θα αφορά όλο το σύστημα κοινωνικής ασφάλισης.
      Θα ήθελα να σας πληροφορήσω ότι καμία εταιρεία, κανένα όργανο δεν έχει τη δυνατότητα στην Ελλάδα με τα σημερινά δεδομένα να συντάξει αυτή τη μελέτη που θα αφορά το σύνολο των φορέων της κοινωνικής ασφάλισης. Έτσι λοιπόν αφού γίνει αυτό θα αρχίσει, ξεκινώντας από τη Βουλή, η συζήτηση η οποία θα αφορά το μέλλον του συστήματος κοινωνικής ασφάλισης χωρίς χρονικούς περιορισμούς και χωρίς προαπαιτούμενα, για να μπορεί ο καθένας σε αυτή την κουβέντα να συνεισφέρει αυτό το οποίο μπορεί χωρίς, αν θέλετε όλες τις αντιπαραθέσεις που είχαμε στο παρελθόν και χωρίς να διεκδικεί ο καθένας για την πλευρά του το αλάθητο της πρότασης την οποία θα καταθέσει στο τραπέζι.
      Κυρίες και κύριοι συνάδελφοι, ειλικρινά αυτό που είπα πριν το πιστεύω και επιμένω. Δεν παρακολουθείτε δυστυχώς –το λέω με λύπη μου- τι έχει γίνει όλο αυτό τον καιρό στο χώρο της κοινωνικής ασφάλισης. Θα σας θυμίσω, επειδή ίσως κάποιοι έχουν κοντή μνήμη, ότι στις 8 Μαρτίου του 2004 ποσοστό πάνω από 70% των ασφαλιστικών ταμείων είχαν να κλείσουν ισολογισμούς από πέντε έως επτά χρόνια. Επαναλαμβάνω: από πέντε έως επτά χρόνια. Εάν υπήρχε μια επιχείρηση στην αγορά που καθυστερούσε τη σύνταξη του ισολογισμού της πάνω από ένα χρόνο, το Σ.Δ.Ο.Ε. θα την είχε κλείσει. Υπάρχουν ταμεία μεγάλα, Ταμείο Προνοίας Δημοσίων Υπαλλήλων, τα οποία λειτουργούν χωρίς μητρώα ασφάλισης. Και δεν είναι τα μοναδικά. 
      Υπάρχουν ταμεία τα οποία από το 1997,1998,1999 έστελναν το σήμα ότι το 2007-2008 θα κάνουν παύση πληρωμών: Ταμείο Ηλεκτροτεχνιτών, Τ.Α.Υ.Σ.Ο. Γεωργικών Συνεταιρισμών, εκεί ξέρετε που έδιναν συντάξεις με είκοσι πέντε χρόνια υπηρεσίας και σαράντα πέντε χρόνων ηλικία, με ψεύτικες βεβαιώσεις εργασίας από κάποιους συνεταιρισμούς ή ακόμα ακόμα αναγνωρίζοντας ως χρόνο ασφάλισης το χρόνο της άδειας άνευ αποδοχών –έχουμε και τέτοιες περιπτώσεις δυστυχώς. Αυτό ανήκει στο χθες. Είναι η εικόνα που έχετε –πολύ σωστά την έχετε- είναι η εικόνα που αφήσατε πίσω σας στις 8 Μαρτίου του 2004 στο χώρο της κοινωνικής ασφάλισης.
      Επειδή μιλήσατε και για τον Ο.Τ.Ε., δεν ανησυχείτε τώρα; Όταν αφήνατε φεύγοντας το Τ.Α.Π.-Ο.Τ.Ε. με 12.600.000.000 ευρώ αναλογιστικό έλλειμμα, δεν υπήρχε ανησυχία; Και τι έπρεπε να κάνει η Κυβέρνηση; Να μην εκσυγχρονίσει τον Ο.Τ.Ε., ώστε μέσα από τον εκσυγχρονισμό να εξασφαλίσει την απρόσκοπτη ροή εσόδων προς το Τ.Α.Π.-Ο.Τ.Ε.; Να αφήσουμε τον Ο.Τ.Ε. να βουλιάξει, να απαξιωθεί; 
      ΤΟΝΙΑ ΑΝΤΩΝΙΟΥ: Να τον πουλήσει όχι να τον εκσυγχρονίσει.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Να τον πουλήσουμε λέτε εσείς; Να τον πουλήσουμε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ όχι διακοπές. Κύριε Υπουργέ, δέχεστε διακοπές; Για να ξέρουμε.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αυτό που έμεινε μετά τη μετοχοποίηση του ποσοστού κάτω από το 51% που θα έμενε στο δημόσιο, μια μετοχή ο Ο.Τ.Ε. στο δημόσιο, ή το άλλο που λέγαμε μετά, το 51% δηλαδή στο δημόσιο. Αφήσατε 34,3% εάν θυμάμαι καλά.
      Επειδή μιλήσατε για τον Ο.Τ.Ε, θα σας πληροφορήσω ότι η μελέτη έχει συνταχθεί και με βάση τη μελέτη στις δύο, τρεις επόμενες ημέρες θα βγει η υπουργική απόφαση με την οποία θα προχωρήσει η εθελουσία έξοδος στον Ο.Τ.Ε.. Και  βέβαια ο Ο.Τ.Ε. και το ελληνικό κράτος …
      ΤΟΝΙΑ ΑΝΤΩΝΙΟΥ: Ποιο είναι το ποσοστό;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα σας τα δημοσιοποιήσουμε αυτά. Δεν τα κρατάμε κρυφά.
      Και βέβαια ο Ο.Τ.Ε. και το ελληνικό δημόσιο, όπως ο νόμος προβλέπει, θα πληρώσουν τη δαπάνη που απαιτείται για να καλυφθεί η επιβάρυνση που θα έχει το Τ.Α.Π.-Ο.Τ.Ε.. 
      Αλλά επειδή ανησυχείτε για τα ταμεία, μπορείτε να μου πείτε, κυρίες και κύριοι συνάδελφοι, για τα έξι προγράμματα εξυγίανσης της Ολυμπιακής Αεροπορίας –μια μορφή εθελουσίας εξόδου ήταν και εκείνη- πόσα κατέβαλε το δημόσιο για την κάλυψη του ελλείμματος στο Ι.Κ.Α; 
      Μπορείτε να μου πείτε πόσα χρήματα δόθηκαν για το Τ.Ε.Α.Α.Π.Α.Ε., το Ταμείο Επικουρικής Ασφάλισης των Εργαζομένων στις Αεροπορικές Επιχειρήσεις, που τους πήγατε σαν τσουβάλια στο Ι.Κ.Α.-Ε.Τ.Ε.Α.Μ. με προϋποθέσεις και όρους τους οποίους αλλάξαμε πρόσφατα με το νόμο 3371 διασφαλίζοντας τα ασφαλιστικά δικαιώματα, τα οποία είχαν και στον παλαιό φορέα στον οποία ήταν ασφαλισμένοι; 
      Μπορείτε να μου πείτε για τα 315.000.000 ευρώ που χρωστάει η Ολυμπιακή Αεροπορία από εισφορές, δηλαδή 305.000.000 η παλιά και 10.000.000 η καινούργια; 
      Αλήθεια εκείνα τα 600.000.000 ευρώ του Τ.Α.Π.Ι.Λ.Τ., πως προβλέπεται να καταβληθούν στο Ι.Κ.Α; 
      Γελάτε; Την υπογραφή του κ. Φλωρίδη και του κ. Ροβέρτου Σπυρόπουλου έχει, επτά μέρες πριν από τις εκλογές ...
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μα, κάθε φορά αυτό το παραμύθι;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία συνάδελφε.
      Συνεχίστε, κύριε Υπουργέ.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Με ποια αναλογιστική μελέτη, τίνος φορέα μετρήθηκε το έλλειμμα των 600.000.000 ευρώ; Το λέω επειδή μιλάτε για αυθαίρετες μελέτες που υποτιμούν την πραγματική επιβάρυνση η οποία θα έρθει στο Ι.Κ.Α..
      Να προχωρήσουμε όμως λίγο, επειδή σας είπα ότι έχετε μείνει αρκετά πίσω. Έχετε μείνει στην 8η Μαρτίου του 2004. Να πούμε λίγο και για το Ε.Τ.Α.Τ..
      Το προεδρικό διάταγμα, κυρίες και κύριοι συνάδελφοι, που προβλέπει τη λειτουργία του Ε.Τ.Α.Τ. είναι στο Συμβούλιο της Επικρατείας. Συζητείται μεθαύριο στις 16 του μηνός και θα πάρει την έγκριση. Έτσι εκπονείται ο κανονισμός λειτουργίας και οικονομικής οργάνωσης στο Ε.Τ.Α.Τ.. Ήδη έχουν γίνει δεκτές δύο αιτήσεις για την ένταξη ταμείων στο Ε.Τ.Α.Τ.. 
      Επειδή άκουσα ότι οι τραπεζοϋπάλληλοι –λέει- μπαίνουν με αύξηση των ορίων ηλικίας συνταξιοδότησης, ξαναδιαβάστε καλά το νόμο.
      Οι τραπεζοϋπάλληλοι στο νέο ασφαλιστικό καθεστώς μπαίνουν με τις καταστατικές διατάξεις που είχε ο καθένας στον παλιό του φορέα. Επειδή λέτε ότι χαρίσαμε και τα λεφτά στις τράπεζες, θα σας θυμίσω ότι 1.108.000.000 είναι το ποσό που προβλέπεται να προσφέρει στο νέο φορέα η Εμπορική Τράπεζα της Ελλάδος. 
      Όσον αφορά την Αγροτική και την Εθνική Τράπεζα, μην ξεχνάμε ότι ο νόμος 3029, τον οποίο μας λέτε ότι δεν τον υλοποιούμε, προβλέπει την ένταξη των ταμείων αυτών και προβλέπει και την πηγή χρηματοδότησης. 
      Να τη θυμηθούμε λίγο; «Σε περίπτωση ένταξης των ειδικών ταμείων στο Ι.Κ.Α-Ε.Τ.Α.Μ., τότε το Ι.Κ.Α θα απαιτεί και θα παίρνει από το κρατικό προϋπολογισμό επιπλέον πιστώσεις πέραν του 1%».
      Μα, το 1% ήδη η ίδια η Γ.Σ.Ε.Ε. μας λέει ότι δεν φτάνει και πρέπει να πάει στο 2,55% από σήμερα. Τον ένα, λοιπόν, το νόμο 3029 θα τον υλοποιήσουμε. 
      Κυρίες και κύριοι συνάδελφοι, ειλικρινά άκουσα με απορία να λέτε ότι δεν έχει υλοποιηθεί ο νόμος 3029 και ο νόμος 3232. 
      Μου κάνετε μία χάρη; Μετά, στις δευτερολογίες σας μπορείτε να μου πείτε ποιες διατάξεις του νόμου 3029 και του νόμου 3232 δεν έχουν υλοποιηθεί, για να πληροφορηθούμε και εμείς μήπως μας διέφυγε κάτι, μήπως ξεχάσαμε κάτι στους είκοσι μήνες από το νόμο που είχατε ψηφίσει το 2002 και εσείς δεν υλοποιήσατε; Να υλοποιήσουμε δηλαδή, εμείς έστω και με είκοσι μήνες καθυστέρηση.
      Επίσης –τα είχαμε πει ξανά, ας τα επαναλάβουμε- είχαμε αύξηση 30 ευρώ Ε.Κ.Α.Σ. και Ο.Γ.Α.. Σας είχα πει και τότε ότι απλά τάξατε αυξήσεις, δεν δώσατε αυξήσεις. Και στο χωριό μου λένε ότι το τάξιμο δεν πειράζει, το δώσιμο πειράζει. Και θα σας θυμίσω ότι για το 2004 για την καταβολή του Ε.Κ.Α.Σ., απαιτήθηκαν και πήρε τούτη η Κυβέρνηση 244.000.000 ευρώ παραπάνω πιστώσεις από τον κρατικό προϋπολογισμό, για να πληρώσει τις δικές σας προεκλογικές υποσχέσεις. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν ακούσατε τι είπα.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Και επειδή καμιά φορά για την υποχρηματοδότηση ή για το Ε.Κ.Α.Σ., καλό είναι να έχουμε και τους αριθμούς, ας έλθουμε λοιπόν λίγο στα θέματα της χρηματοδότησης του Ι.Κ.Α.: Έτος 2000, 607.000.000 ευρώ, έτος 2005 1.600.000 ευρώ, 2006 1.700.000 ευρώ.
      Επιχορήγηση Ο.Γ.Α.: Το έτος 2001 είχαμε 344.000.000 ευρώ, το έτος 2005 είχαμε 2.890.000 ευρώ και το 2006 είχαμε 3.100.000 ευρώ. 
      Επιχορήγηση Τ.Ε.Β.Ε.: Είχαμε 96.000.000 ευρώ. Περίπου τα ίδια λεφτά είναι το 2006.
      Επιχορήγηση Τ.Σ.Α.: Είχαμε 8.800.000 ευρώ το 2000 και 45.000.000 ευρώ το 2006. 
      Επιχορήγηση Τ.Α.Ε.: Είχαμε 17,2 εκατομμύρια ευρώ το 2000, 25.000.000 ευρώ το 2006. 
      ΝΙΚΟΛΑΟΣ ΓΚΑΤΖΗΣ: Γιατί δεν λέτε για το 2004 και ξεκινάτε να λέτε για το 2006;
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Θα πω και για το 2004. Εδώ τα έχω όλα τα στοιχεία. Όποιος θέλει μπορεί να τα πάρει, θα κατατεθούν στα Πρακτικά. 
      ΠΡΟΕΔΡΕΥΩΝ (Σωτήρης Χατζηγάκης):   Συνεχίστε, κύριε Υπουργέ. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Παίρνω το 2000, γιατί υποτίθεται ότι με το ν. 3029 η κυβέρνηση του ΠΑ.ΣΟ.Κ. ρύθμισε όλες τις παλιές οφειλές του ν. 2084, για τις οποίες από το 1993 μέχρι το 2000 δεν είχε δώσει δραχμή και τα οποία, όπως θυμάστε, τα ρυθμίσαμε με δόσεις και ομόλογα. 
      Ας έλθουμε τώρα στο Τ.Α.Π. Ο.Τ.Ε., για το οποίο ανησυχείτε. Από 50,27 εκατομμύρια ευρώ το 2000, 350.000.000 ευρώ το 2006.
      Ας πάμε και στον Ο.Α.Π. Δ.Ε.Η. : Από μηδέν το 2000, αρχίσατε να δίνετε το 2002 400.000.000 ευρώ. Και επειδή λέτε για το Ε.Κ.Α.Σ., το 2003 –την τελευταία χρονιά που ήσασταν κυβέρνηση- δώσατε 463.000.000 εκατομμύρια ευρώ. Το 2004 –μάλιστα, είναι αυτό που σας έλεγα πριν ότι τάξατε και δεν δώσατε- ήταν 727.000.000 ευρώ, το 2005 749.000.000 ευρώ και το 2006 783.000.000 ευρώ.
      Τα καταθέτω για τα Πρακτικά.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικόλαος Αγγελόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κλείνοντας –θα επανέλθω στη δευτερολογία μου- θέλω να σας πω να μην ανησυχείτε για τις υποσχέσεις της Νέας Δημοκρατίας.
      ΕΜΜΑΝΟΥΗΛ ΣΚΟΥΛΑΚΗΣ: Για τους κλάδους υγείας δεν μας είπατε.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα τα πούμε, κύριε συνάδελφε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό, κύριε Πρόεδρε. 
      Ξέρετε, η εισφοροδιαφυγή ή η αύξηση των δαπανών στον κλάδο ασθενείας δεν συλλαμβάνεται με τον χωροφύλακα. Κανένα κράτος δεν μπορεί να έχει δίπλα σε κάθε επιχειρηματία, σε κάθε ασφαλισμένο, σε κάθε γιατρό, σε κάθε φαρμακοποιό, έναν χωροφύλακα. Πιάνεται, συλλαμβάνεται με τον εκσυγχρονισμό, με τη μηχανογράφηση, με τα σύγχρονα μέσα. 
      Και επειδή ακούσαμε για μηχανογράφηση και εκσυγχρονισμό, θα πω ποια είναι τα έργα που έχουν προχωρήσει. Θα σας θυμίσω ότι τελείωσε το έργο της χαρτογράφησης του χώρου της κοινωνικής ασφάλισης. Από τα δεκαέξι υποκαταστήματα που είχαν μπει στα Ο.Π.Σ. του Ι.Κ.Α. από το 2000 έως το 2004, έχουμε φθάσει αισίως τα ενενήντα ένα στους είκοσι μήνες. Στο τέλος του 2006, θα έχουν ενταχθεί όλα. 
      ΠΡΟΕΔΡΕΥΩΝ (Σωτήρης Χατζηγάκης): Έχετε και δευτερολογία, κύριε Υπουργέ. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
      Όπως γνωρίζετε, για τις δαπάνες στο φάρμακο και στους κλάδους ασθένειας των ταμείων ήδη έχει προκηρυχθεί μελέτη για την εφαρμογή πιλοτικού προγράμματος στη Σάμο και στη Λευκάδα για την καθιέρωση της «smart card», της «έξυπνης κάρτας», μέσα από την οποία και θα διασταυρώνουμε και θα ελέγχουμε και θα έχουμε αυτόματη εκκαθάριση των δαπανών υγείας.
      Ο χωροφύλακας δυστυχώς δεν αποδίδει πλέον. Στις σύγχρονες δημοκρατίες χρησιμοποιούμε σύγχρονα μέσα, αποτελεσματικά μέσα, τα οποία θα μας δώσουν τα προσδοκώμενα αποτελέσματα. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και πέντε συνοδοί του εσπερινού Γυμνασίου και Λυκείου Αλεξανδρούπολης.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Χωρέμης.
      Ορίστε, κύριε συνάδελφε, έχετε το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, προκαλεί εντύπωση το γεγονός ότι το τελευταίο διάστημα, παρά το γεγονός ότι έχουμε πολλές φορές θέσει το ζήτημα της υπεύθυνης ενημέρωσης απ’ όλη την ηγεσία του Υπουργείου Απασχόλησης, ο κύριος Υπουργός δεν είναι εδώ. Δεν εννοώ ότι ο κύριος Υφυπουργός που είναι εδώ σήμερα δεν μπορεί να καλύψει το θέμα, αλλά αντιλαμβάνεστε ότι για ένα τόσο μεγάλο, για ένα τόσο σημαντικό εθνικό ζήτημα, προκαλεί τουλάχιστον απορία το γεγονός ότι από την Αίθουσα λείπει σήμερα ο Υπουργός Απασχόλησης, ο κ. Παναγιωτόπουλος και βεβαίως δεν μπορεί να μας δώσει τις απαντήσεις που έχουν να κάνουν με τα ερωτήματα, σε σχέση με την αντικρουόμενη πολιτική που βλέπουμε να εξελίσσεται από την πλευρά της Κυβέρνησης, μετά από τις αντικρουόμενες δημόσιες τοποθετήσεις, τόσο του κ. Παναγιωτόπουλου, όσο και του Υπουργού Εθνικής Οικονομίας, του κ. Αλογοσκούφη.
      Εμείς πιστεύουμε ότι ο τρόπος με τον οποίο η Κυβέρνηση αντιμετωπίζει το σύστημα κοινωνικής ασφάλισης συμβολίζει την ανειλικρίνεια, την υποκρισία, αλλά και την αλαζονεία με την οποία η Κυβέρνηση Καραμανλή ενισχύει ουσιαστικά την αριστοκρατία του πλούτου και θίγει από την άλλη μεριά τον κόσμο της εργασίας.
      Είναι ο λόγος που επανερχόμαστε για μια ακόμη φορά, μετά από αντίστοιχες ερωτήσεις που υποβάλαμε ως Κοινοβουλευτική Ομάδα του ΠΑ.ΣΟ.Κ. και τον Οκτώβριο του 2004 και τον Απρίλιο και το Μάιο του 2005, όπου και εκεί καταθέσαμε την ιδιαίτερη ανησυχία, αλλά και την ανάγκη για ετοιμότητα και του συνδικαλιστικού κινήματος και του πολιτικού μας φορέα, του ΠΑ.ΣΟ.Κ., απέναντι στην επίθεση της κυβερνητικής πολιτικής σε όλα τα ζητήματα που αφορούν την κοινωνική ασφάλιση.
      Γιατί μπορεί να δίνει ο κύριος Υφυπουργός εδώ διάφορες απαντήσεις που έχουν να κάνουν με το διαχειριστικό χαρακτήρα της δουλειάς που πρέπει να κάνει η ηγεσία του Υπουργείου Απασχόλησης, αλλά αυτό δεν απαντά στο ουσιαστικό ζήτημα για το παρόν και κυρίως για το μέλλον του ασφαλιστικού συστήματος. Μπορεί να λέει δηλαδή ότι κάποιες κινήσεις, κάποιες επιλογές και κάποιες διαχειριστικές πρωτοβουλίες ασκούνται, προκειμένου να αντιμετωπιστούν τα καθημερινά προβλήματα -αυτό είναι υποχρέωση της κάθε κυβέρνησης- αλλά εμείς ρωτούμε για το παρόν και κυρίως για το μέλλον, τη βιωσιμότητα του ασφαλιστικού συστήματος και εκεί παίρνουμε συνεχώς αντικρουόμενες απαντήσεις, τόσο από την πλευρά του κυρίου Παναγιωτόπουλου, όσο και αντίθετες από την πλευρά του κυρίου Αλογοσκούφη. 
      Γιατί το σύνολο της κυβερνητικής πολιτικής, ειδικά στον τομέα της κοινωνικής ασφάλισης, οδήγησε σε ένα γενικότερο κλίμα ανασφάλειας τους εργαζόμενους και τους συνταξιούχους. Έχουμε δηλαδή μια κυβερνητική πολιτική που καθημερινά αμφισβητεί και ακυρώνει το κοινωνικό κεκτημένο, δηλαδή ό,τι κατέκτησαν μέχρι σήμερα με αγώνες, μόχθο και θυσίες οι Έλληνες εργαζόμενοι, με τη συμβολή βέβαια και την προσπάθεια των κυβερνήσεων του ΠΑ.ΣΟ.Κ. που ο Υφυπουργός κ. Αγγελόπουλος σήμερα προσπάθησε να μηδενίσει. Αλλά πρέπει να του θυμίσουμε ότι τη δεκαετία του ’80 και τη δεκαετία του ’90 υπήρξαν τέτοιες πρωτοβουλίες και τέτοιες θεσμικές παρεμβάσεις, ώστε να μπορούμε σήμερα να συζητάμε συνολικά για σύστημα κοινωνικής ασφάλισης στη χώρα.
      Θα πρέπει να θυμίσουμε εδώ ότι τη δεκαετία του ’80, οι ασφαλισμένοι ‘Ελληνες ήταν λιγότεροι από το 50%.
      Θα πρέπει να θυμίσουμε ακόμη ότι με τους νόμους που υπήρξαν κατά τη δεκαετία του 1990, κυρίως με το ν. 3029/2002, αλλά και με τις ρυθμίσεις του ν. 3232/2004, υπήρξε η απαιτούμενη πνοή, προκειμένου να υπάρξει η δυνατότητα εξέλιξης στο ασφαλιστικό σύστημα της χώρας μας. 
      Δεν είναι τυχαίο αυτό το γενικευμένο κλίμα ανασφάλειας  που επικρατεί σήμερα στη χώρα, το κλίμα αναταραχής που επικρατεί στη χώρα και που κυριαρχεί είκοσι δύο μήνες μετά από την ανάληψη της Κυβέρνησης από τη Νέα Δημοκρατία όλο και περισσότερο, γύρω από τα ζητήματα των εργασιακών και κοινωνικών κατακτήσεων. Δεν είναι καθόλου τυχαίο και φροντίζει, πιστεύουμε, η ηγεσία του Υπουργείου Απασχόλησης και συνολικά η Κυβέρνηση να συντηρεί αυτό το κλίμα αναταραχής, να συντηρεί αυτό το κλίμα ανασφάλειας στους Έλληνες πολίτες, προκειμένου να καταστήσει, ως ταυτότητα και κυρίαρχο γνώρισμά της σε αυτή την Κυβέρνηση, την εμπέδωση ενός γενικευμένου κλίματος ανασφάλειας και έλλειψης πεποίθησης, ουσιαστικά, στον ελληνικό λαό για το σήμερα και το αύριο.
      Βέβαια, αυτό δεν είναι πρωτοφανές για συντηρητικές κυβερνήσεις, για νεοφιλελεύθερες κυβερνήσεις. Και παντού, όπου υπάρχουν τέτοιες κυβερνήσεις καλλιεργείται κλίμα ανασφάλειας, κλίμα φόβου και ο στόχος είναι αποκλειστικά και μόνο να υπάρξει η χειραγώγηση, η εξάρτηση, να υπάρξει ουσιαστικά ο φοβισμένος Έλληνας πολίτης.
      Αλλά όπως σας τόνισε ο Γιώργος Παπανδρέου, ο Πρόεδρός μας, το ΠΑ.ΣΟ.Κ. πιστεύει ότι πρέπει να υπάρξει πεποίθηση στον ελληνικό λαό, πρέπει να υπάρξει σιγουριά, πρέπει να υπάρξει ασφάλεια, γνωρίσματα που ασφαλώς δεν τα εμπεδώνει η κυβερνητική πολιτική της Νέας Δημοκρατίας στον ελληνικό λαό. Αντίθετα, εμπεδώνει ένα κλίμα, το οποίο έχει να κάνει με μια κοινωνική πολιτική, όπως τη βλέπουμε, άλλωστε, και στο ασφαλιστικό, αλλά και στους άλλους κοινωνικούς τομείς, ουσιαστικά ανάλγητη, η οποία διακρίνεται από μία κυνικότητα η οποία δεν δεικνύει καμία ευαισθησία απέναντι στις κατακτήσεις, στις διεκδικήσεις, στα δίκαια των εργαζομένων. 
      Θυμίζω ότι τη δεκαετία του 1980, όταν για πρώτη φορά έγινε το ΠΑ.ΣΟ.Κ. κυβέρνηση, ασφαλίστηκε η μεγάλη πλειοψηφία των Ελλήνων. Κατορθώσαμε τότε μέσα σε λίγα χρόνια να οικοδομήσουμε ένα σύστημα καθολικής ασφάλισης που καλύπτει το σύνολο των εργαζομένων της μισθωτής εργασίας, που κάλυπτε το σύνολο των επαγγελματιών και αυτοαπασχολουμένων, αλλά και των αγροτών της χώρας. Είμαστε περήφανοι, όχι γιατί υπήρξαν –και υπήρξαν- κάποιες ελλείψεις και κάποιες αδυναμίες -αν θέλετε υπήρξε και στιγμιαία έλλειψη θάρρους, προσωρινού όμως, χαρακτήρα- αλλά κυρίως για το ό,τι συνδέεται με την οικοδόμηση, τη διεύρυνση και την κατοχύρωση της κοινωνικής ασφάλισης στη χώρα μας, κατοχύρωση που φέρει τη σφραγίδα της δικής μας δημοκρατικής, προοδευτικής παράταξης  του ΠΑ.ΣΟ.Κ..
      Η μεγάλη προσπάθεια και ο αγώνας, παρά τις μεγάλες διαρθρωτικές και αντικειμενικές αδυναμίες που υπήρξαν, έδωσε τότε θετικά και ορατά αποτελέσματα. Η αναβάθμιση του επιπέδου των παρεχόμενων υπηρεσιών από τα ασφαλιστικά ταμεία, η βελτίωση των κατώτερων συντάξεων με σημαντικές αυξήσεις -αυτές που τολμήσατε και προηγουμένως- ο κύριος Υφυπουργός αλλά και γενικότερα ο πολιτικός λόγος της Κυβέρνησης διακρίνεται από αυτή την απαξίωση, λέγοντας ότι είναι ψίχουλα οι αυξήσεις που εμείς δώσαμε. Αποτελέσματα είναι η εφαρμογή νέων πολιτικών, όπως είναι το ΕΚΑΣ που αντιμετώπισε σε πρώτη φάση το χαμηλό ύψος και επίπεδο παροχών, αποτέλεσμα βέβαια της μη ένταξης επί δεκαετίες του συνόλου του ενεργά οικονομικά πληθυσμού στο σύστημα κοινωνικής ασφάλισης, αλλά και αποτέλεσμα άλλων χρόνιων υστερήσεων και αδυναμιών του συστήματος κοινωνικής ασφάλισης, ιδιαίτερα της μη αξιοποίησης των αποθεματικών των ταμείων, επί δεκαετίες, κύριε Υφυπουργέ και δεν κάνατε καμία αναφορά γι’ αυτό, που αυτό αποτελεί διαρθρωτική αδυναμία. Αλλά μια διαρθρωτική αδυναμία που δεν σας αρέσει να σας θυμίζουμε ότι υπήρξε επί δεκαετίες, δηλαδή της μη δημιουργίας χρήσιμων κεφαλαίων μέσα από την αξιοποίηση των αποθεματικών των ταμείων που θα ενίσχυαν το ασφαλιστικό σύστημα.
      Ορατά τα αποτελέσματα από την πολιτική των κυβερνήσεων του ΠΑ.ΣΟ.Κ. καθώς επίσης και στην ενοποίηση των επικουρικών ταμείων των δημοσίων υπαλλήλων. Υπήρξε η συγκρότηση του οργανισμού ασφάλισης ελευθέρων επαγγελματιών, η άρση των ανισοτήτων και των αδικιών των νόμων 1902/90, 2084/92, της τριετούς κυβέρνησης της Νέας Δημοκρατίας και κυρίως η ασφαλιστική μεταρρύθμιση που επιχειρήσαμε με το ν.3029/2002 που δεν θεράπευσε, αλλά βελτίωσε ουσιαστικά τις παροχές και τους όρους συνταξιοδότησης, όπως και το ποσοστό αναπλήρωσης και την κατώτατη σύνταξη, καθώς και η προσπάθεια μείωσης των ορίων ηλικίας και ημερών ασφάλισης και κυρίως η διασφάλιση  με χρηματοδότηση του 1% του Α.Ε.Π..
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εδώ θέλω να  πω το εξής: Εάν επικαλείσθε τη μελέτη της Γενικής Συνομοσπονδίας Εργατών Ελλάδος, η οποία διεκδικεί το 2,55% του Α.Ε.Π. για το σύνολο του ασφαλιστικού συστήματος, θα έπρεπε να μην το επικαλείσθε, γιατί με τη Γ.Σ.Ε.Ε. δεν κάνετε διάλογο ουσίας. Δεν επιχειρήσατε είκοσι δύο μήνες τώρα να κάνετε διάλογο ουσίας για το σύνολο του ασφαλιστικού θέματος. Πώς επικαλείσθε, λοιπόν, τις θέσεις της Γ.Σ.Ε.Ε.; Καλά κάνει, λοιπόν, η Γ.Σ.Ε.Ε. και σας λέει 2,55%. Εσείς έχετε άποψη για το ποσοστό, σύμφωνα με δικές σας μελέτες; Έχετε εσείς έγκαιρες μελέτες για να μας πείτε εάν αυτό το 2,55% είναι λιγότερο ή περισσότερο; Σημασία, λοιπόν, έχει τι κάνετε εσείς. 
      Είναι η μεταρρύθμιση που έθεσε το οργανωτικό πλαίσιο με το ν.3029, ώστε να οδηγηθούμε στη χώρα μας, για πρώτη φορά, σε ένα ενιαίο τόσο από άποψη δομής όσο και από άποψη προϋποθέσεων συνταξιοδότησης, ασφαλιστικό σύστημα για όλους τους μισθωτούς. Η δική μας ασφαλιστική μεταρρύθμιση, που δεν φαίνεται να έχετε τη διάθεση να τη συνεχίσετε, παρά το γεγονός ότι κατά την προεκλογική περίοδο φροντίσατε να καθησυχάσετε το συνδικαλιστικό κίνημα, δηλώνοντας και μετά στις προγραμματικές δηλώσεις, ότι θα εφαρμόσετε τις διατάξεις των νόμων της ασφαλιστικής μεταρρύθμισης, προέβλεπε τότε τη διαδικασία ένταξης των ταμείων κύριας ασφάλισης των μισθωτών στο Ι.Κ.Α., τη διαδικασία ενοποίησης των επικουρικών ταμείων, τη διαδικασία υποστηρικτικών μηχανισμών μέσω της Εθνικής Αναλογιστικής Αρχής. Μη μας απαντάτε με διάφορες δικαιολογίες. Επί της ουσίας, απέναντι σε αυτά τα ζητήματα της ένταξης των ταμείων κύριας ασφάλισης στο Ι.Κ.Α., της ενοποίησης των Επικουρικών Ταμείων και της ύπαρξης μελετών από την Εθνική Αναλογιστική Αρχή τι έχετε να μας απαντήσετε; Να μας απαντήσετε επί της ουσίας και όχι επί μέρους δικαιολογίες, διαχειρίσεις, πρωτοβουλίες και παρεμβάσεις που αφορούν την καθημερινότητα και έχετε υποχρέωση ως Κυβέρνηση να πράξετε και να παρεμβαίνετε. 
      Μιλάτε για διάλογο με το συνδικαλιστικό κίνημα και σας είπα και πριν και το επαναλαμβάνω και το τονίζω, ότι δεν μπορείτε να επικαλείσθε σήμερα το  διάλογο, είκοσι δύο μήνες μετά και μάλιστα να λέτε χωρίς προαπαιτούμενα, όταν στις προθέσεις σας –και έχουν γίνει φανερές οι προθέσεις σας μέσα από τις νομοθετικές ρυθμίσεις του καλοκαιριού- είναι να περιορίσετε τις εργασιακές κατακτήσεις, τα ασφαλιστικά δικαιώματα. Αυτές είναι οι προθέσεις σας και πλέον ο καθένας γνωρίζει, μετά από τη νομοθετική παρέμβαση που κάνατε το καλοκαίρι, στο Τμήμα Διακοπών της Βουλής, ότι η πρόθεσή σας είναι να ακολουθήσετε πιστά τις εντολές των συμφερόντων που εξυπηρετείτε και απέναντι στα οποία είστε εξαρτημένοι, των συμφερόντων των τραπεζών κυρίως, αλλά και βέβαια όλων των ισχυρά οικονομικών δυνάμεων στη χώρα. 
      Πρέπει να θυμίσω ότι η στάση της Αντιπολίτευσης τότε ήταν να  αποχωρήσετε από τη συζήτηση του ν.3029, χωρίς να καταθέσετε βεβαίως την πρότασή σας. Αναγκαστήκατε μετά να τα μαζέψετε στην προεκλογική περίοδο και σπεύσατε στις προγραμματικές δηλώσεις να κάνετε με αυτόν τον τρόπο το επιχειρούμενο άνοιγμά σας προς το μεσαίο χώρο, να καθησυχάσετε τους εργαζόμενους και τους συνταξιούχους δηλώνοντας απερίφραστα την υποστήριξη στις μεταρρυθμίσεις και τις ρυθμίσεις της δικής μας ασφαλιστικής μεταρρύθμισης.
      Νομίζω ότι οι απαντήσεις σας απέναντι στο ζήτημα της βιωσιμότητας του ασφαλιστικού ζητήματος έχουν να κάνουν με την πρόθεσή σας και μόνο να αντιπολιτευθείτε την κυβέρνηση του ΠΑΣΟΚ είκοσι δύο μήνες μετά. Ανοίγετε και κλείνετε το ασφαλιστικό κατά το δοκούν και ανάλογα με το ακροατήριο που σας παρακολουθεί χωρίς καμία σημαντική πρωτοβουλία. Κάτω από την πίεση των μεγάλων δημοσιονομικών προβλημάτων που έχετε δημιουργήσει στα ζητήματα της εθνικής οικονομίας αφήνετε έρμαιο το σύστημα κοινωνικής ασφάλισης με στόχο να μεγεθύνετε. Σας το είπαν οι συνάδελφοι του ΠΑΣΟΚ που μίλησαν προηγουμένως. 
      Πολύ σωστά σας ανέλυσαν ότι η πρόθεσή σας είναι να μεγεθύνετε τα προβλήματα, είναι να διαμορφώσετε μια εικόνα ότι το ασφαλιστικό ζήτημα στη χώρα είναι άλυτο προκειμένου να προχωρήσετε στην υπονόμευσή του, στην απαξίωσή του. Η Κυβέρνηση είναι έκθετη αν και δεσμεύθηκε ότι θα εφαρμόσει την χρηματοδότηση του 1%. Ακόμα και σ’ αυτό υστερεί η Κυβέρνηση. 
      Θέλω να τονίσω ότι όλες οι δεσμεύσεις αυτές οι οποίες δεν τηρούνται επί της ουσίας, δεν μπορούν να απαντηθούν με απόψεις του τύπου ότι το ολοκληρωμένο περιφερειακό σύστημα έχει σήμερα ενενήντα ένα οργανωμένα καταστήματα. Λες και αυτό δεν θα έπρεπε να γίνει μιας και είχαμε ανοίξει τον δρόμο προκειμένου να υπάρξει η μηχανοργάνωση, προκειμένου να υπάρξει η σύγχρονη λειτουργία του ασφαλιστικού συστήματος. 
      Πρέπει επίσης να τονίσω ότι ο κύριος Υφυπουργός δεν απάντησε σε τίποτα σε σχέση με τους εργαζόμενους στον πρωτογενή τομέα. Ποιες είναι οι παρεμβάσεις σας; Είχαμε ανοίξει το δρόμο προκειμένου, εκατό χιλιάδες αγρότες να ενταχθούν στον Ο.Γ.Α. προκειμένου να μην υπάρχει ανασφάλιστη εργασία και ασφαλώς να υπάρχουν έσοδα στο κρατικό σύστημα ασφάλισης. Απέναντι σ’ αυτό τι έχετε κάνει; Ακόμα και σ’ αυτό το ζήτημα που θα μπορούσε να προχωρήσει, γιατί είναι εύκολο, δεν έχετε πάρει απολύτως, καμία πρωτοβουλία. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): …(δεν ακούστηκε)
      ΑΝΑΣΤΑΣΙΟΣ ΧΩΡΕΜΗΣ: Ναι, αλλά δεν προχωράτε προκειμένου να έχουμε μια εικόνα ώστε όποιος εργάζεται σήμερα στο χωράφι να έχει την ασφάλειά του και φυσικά να υπάρχουν έσοδα στο σύστημα. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ποιος δεν προχωράει;
      ΑΝΑΣΤΑΣΙΟΣ ΧΩΡΕΜΗΣ: Νομίζω ότι έχετε ανοίξει μέτωπο με το χώρο της εργασίας. Σας θυμίζω εδώ ότι αυτό και  μόνο είναι αρκετό για να καταδείξει τη λάθος κατεύθυνση που έχετε πάρει. Υπήρξε εργασιακή ειρήνη στη χώρα μας. Υπήρξε μια ηρεμία, υπήρξαν προβλήματα, υπήρξαν υποκειμενισμοί, υπήρξαν αντικειμενικές αδυναμίες αλλά σε καμία περίπτωση δεν διακινδυνεύσαμε την κοινωνική συνοχή, την εργασιακή ειρήνη. 
      Σήμερα εσείς είστε έκθετοι γιατί κάθε μέρα βάζετε ένα λιθαράκι σ’ αυτό που λέμε εμείς κοινωνική έκρηξη. Προκαλείτε τους εργαζόμενους και αυτό θα το βρείτε μπροστά σας. Νομίζω ότι η απραξία σας, η αδυναμία σας δεν αποτελούν άλλοθι για κανέναν. Απέναντί σας πλέον όλο και περισσότερο θα βρίσκετε την δυναμική του συνδικαλιστικού κινήματος και ασφαλώς εμείς εδώ στη Βουλή δεν θα επιτρέψουμε αυτές οι νεοφιλελεύθερες συντηρητικές επιλογές σας να περάσουν. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη. Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, λαμβάνω το λόγο για να εισφέρω στη συζήτηση μερικές πολιτικές παρατηρήσεις, αφού προηγουμένως σημειώσω επαινετικά την στάση των επερωτώντων συναδέλφων του ΠΑ.ΣΟ.Κ. και της πρώτης επερωτησάσης, δηλαδή της βασικής εισηγήτριας της κ. Χριστοφιλοπούλου. Με εξαίρεση φυσικά τις παρεκβάσεις οι οποίες δεν έχουν την υποστήριξή μου και ούτε συνεισέφεραν στη συζήτηση ούτε πολιτικά ούτε και επιχειρηματολογικά. 
      Δεν χρειαζόταν τις παρεκβάσεις η κυρία Χριστοφιλοπούλου ούτε για τον εαυτό της, ούτε για το κόμμα της.
      Είδα στην ομιλία του κ. Αγγελόπουλου –και δεν θέλω να κάνω τον κριτή δεδομένης της υποκειμενικότητας, η αντικειμενικότητά μου είναι κλονισμένη εξ ορισμού- και  σας ζητώ να αναγνωρίσετε μαζί μου, ευσυνειδησία, επιμέλεια και ειλικρίνεια στις θέσεις, στις σκέψεις και στα επιχειρήματα που εξέθεσε απαντώντας σε ένα προς ένα τα σημεία.
      Ο έπαινός μου για τους επερωτώντες συναδέλφους έχει την τεκμηρίωση ότι ήταν καλά τα επιχειρήματα, καλές οι απορίες, αλλά κυρίως ότι διατυπώθηκε –το είπε και ο κ. Αγγελόπουλος- η ανησυχία και το ενδιαφέρον των συναδέλφων του ΠΑ.ΣΟ.Κ. για το μέγα θέμα που λέγεται ασφαλιστικό. Δεν έχουμε το δικαίωμα να καθόμαστε απαθείς και να λέμε ότι είναι όλα καλά και όλα ωραία σαν Μεξικάνοι με το σομπρέρο ζαλισμένοι από τον ήλιο. Δεν είναι ώρα για απάθεια και για ηρεμία στο ασφαλιστικό. 
      Έτσι μπορώ να θεωρήσω το ότι ηγέρθησαν τα ζητήματα είναι θετικό. Μάλιστα θα έλεγα ως αδιόρθωτα αισιόδοξος και οραματιστής ότι είναι ένα καλό προάγγελμα, μια προεισαγωγή του διαλόγου τον οποίο όχι απλά επικαλείται, αλλά επιδιώκει και προτρέπει σ’ αυτό η Κυβέρνηση. Διάλογος και μάλιστα διάλογος επί των οικονομικών στοιχείων. Θέλω να προβάλω την πολιτική μου διαμαρτυρία ότι οι αναλογιστικές μελέτες και τα οικονομικά δεδομένα επί του ασφαλιστικού δεν είναι πια κομματικοί ισχυρισμοί. Πρέπει να βγουν με επιστημονική ευθύνη και με μια στερεότητα λόγου. Ούτε στην υποσαχάρια Αφρική δεν γίνονται τα οικονομικά δεδομένα και οι μετρήσεις στο πού βρισκόμαστε, αντικείμενο αντιδικίας και κομματικού γρονθοκοπήματος.  
      Σας λέμε με κάθε σοβαρότητα ότι αυτό που είπε ο κ. Αγγελόπουλος ότι σύμφωνα με το νόμο τον τελευταίο, τον 3029/2002 η εκτίμηση σχετικά με την επιβάρυνση θα είναι 1% του Α.Ε.Π. για να έχουμε μια σταθερότητα στο ασφαλιστικό μέχρι το 2030, όταν αυτό απορρίπτεται, ανατρέπεται από το ινστιτούτο εργασίας της Γ.Σ.Ε.Ε. που λέει ότι από σήμερα και όχι από το 2002 –για να συνεκτιμήσουμε και τα τέσσερα διαδραμώντα χρόνια- θα απαιτείται 2,55% του Α.Ε.Π., αυτό είναι πολύ σοβαρό. Δεν είναι ότι επινόησε ο κ. Αγγελόπουλος ένα επιχείρημα για να μας επαναφέρει στην τάξη, είναι ότι δεν έχουμε βάση εκκινήσεως, δεν έχουμε σταθερότητα στα νούμερα. Και αυτό δεν είναι πολιτικά υπεύθυνο.
      Θέλω να σημειώσω ότι για το 2004, την ημερομηνία που παραλάβαμε, ισχύουν όλα αυτά που δεν θέλω ούτε να επαναλάβω, ότι δηλαδή είχαμε ένα έλλειμμα για την όλη υπόθεση του ασφαλιστικού προς τα ταμεία, οφειλών προς τα ταμεία, της τάξεως των 9.208.000.000 ευρώ. Αυτά είναι ασήκωτα πράγματα, τα οποία προφανώς μαρτυρούν προδήλως μια ανικανότητα διαχειριστική –δεν θέλω να πω δόλια- του ασφαλιστικού στην τρέχουσα πορεία του από τις κυβερνήσεις μέχρι το 2004.
      Εγώ θέλω να παρατηρήσω έτσι συνθετικά. Είπε ο κ. Χωρέμης, ο Κοινοβουλευτικός Εκπρόσωπος του ΠΑ.ΣΟ.Κ. μια αναφορά ότι τα ζητήματα των ταμείων συγκεκριμένα είναι αμαρτίες δεκαετιών στις οποίες –έβαλε μια σοβαρή αιτίαση- δεν εγένετο η αξιοποίηση των αποθεματικών των ταμείων, με τη διαφορά –αν μετράμε σωστά- από τον καιρό που άρχισε η φθίση των ταμείων, το μεγαλύτερο μήκος χρόνου διαχειρίσεως αυτού του ζητήματος των αποθεματικών των ταμείων το κατείχε περιλάμπρως το ΠΑ.ΣΟ.Κ.. 
      Δεν θέλω να μπω εγώ σ’ αυτή τη διελκυστίνδα ούτε να κάνω και επίδειξη μνήμης, γιατί θυμάμαι πολύ καλά την καταστροφή του Ν.Α.Τ. εν ονόματι μιας σοβαρής κοινωνικής πολιτικής υπέρ των αδελφών Ποντίων. Αλλά έτερον το ένα, εκάτερον το άλλο. Και το τελικό αποτέλεσμα στο ασφαλιστικό το εισπράττουμε τώρα. Ουδείς, λοιπόν, αναμάρτητος.
      Νομίζω, λοιπόν, γι’ αυτήν τη διελκυστίνδα τι κάμαμε, τι κάματε, ας αναφέρουμε ότι το ασφαλιστικό κρατήθηκε από το νόμο Σιούφα. Και εγώ δεν είμαι αμνήμων. Και θυμάμαι και την περιπέτεια, την οποία υπαινίχθη και ο κ. Χωρέμης και άλλοι συνάδελφοι από του επερωτώντες, Γιαννίτση. Τι να κάνουμε; Μπορεί να εκίνησαν από τις καλύτερες προθέσεις. Αλλά φθάσαμε το θέμα να είναι σε μια κατάσταση μάλλον τελματώδη.
      Το εργασιακό είναι ζήτημα σοβαρό. Δεν επιλύεται με τον συνδικαλιστικό γρόνθο. Σας τα λέω σε κάθε ευκαιρία. Στο εργασιακό, επειδή πήγε η κοινωνία μας σε ένα επίπεδο υπηρεσιών, δεν θα δεις ούτε για την τέχνη, δηλαδή τεχνίτες, ούτε χειρόνακτες ούτε τίποτα. Πρέπει να επινοήσουμε στον ευρύτατο τομέα των υπηρεσιών χώρους και τρόπους απασχόλησης. Είναι δύσκολη η άσκηση. Την επιχειρεί συνολικά η Ευρώπη. Εμείς, πρέπει να οργανώσουμε τις λύσεις με διάλογο επί του εργασιακού. 
      Το ασφαλιστικό από την άλλη μεριά είναι μια κατάσταση πολύ σοβαρή που έχει να κάνει ευθέως με το δημογραφικό, έχει να κάνει με το τι ρίχνεις στα ταμεία, στην ασφάλιση για να έχεις το ανταποδοτικό. 
      Θα συμφωνήσω με τον κ. Σκουλάκη, για την υπόθεση του φαρμάκου και των νοσηλίων. Δηλαδή, του κλάδου υγείας των ασφαλιστικών ταμείων. Ασφαλώς. Αλλά θα αποκρούσω με πάσα κατηγορηματικότητα και παντί σθένη τον υπαινιγμό, ίσως και το verbum του κ. Χωρέμη, ότι εμείς είμαστε με τους τραπεζίτες την ώρα που επιχειρούμε να παρέμβουμε στο ασφαλιστικό! Προσέξτε, επιχειρούμε και σώζουμε Εμπορική και Αγροτική για τα διεθνή ασφαλιστικά πρότυπα. Καταλαβαίνετε ότι εδώ θα μιλήσουμε με σοβαρότητα. Ένας, απέναντι στον άλλο. 
      Φάρμακο. Δεν με ενδιαφέρει τόσο το ερώτημα πόσο εξετινάχθησαν με την κατάργηση της λίστας. Όχι, «δεν με ενδιαφέρει», το σέβομαι το ερώτημα. Αλλά με συγχωρείτε. Στόχος –και να ενώσουμε τις δυνάμεις μας- όχι το φάρμακο της εισαγωγής το οποίο πατάει τα ταμεία με την αυθαίρετη τιμολόγηση. Θέλω φθηνό και καλό φάρμακο. Ιδού πεδίο δόξης λαμπρό για διάλογο και να επιδιώξουμε την πολύ καλύτερη, δυνατή λύση.
      Για μένα η αξιοποίηση των αποθεματικών των ταμείων είναι ένα κεφάλαιο ενεργό. 
      Τώρα, οι παρατηρήσεις που έκανε ο κ. Σκουλάκης, για τον κλάδο υγείας και για το φθηνό φάρμακο, είναι οι τωρινές προκλήσεις. Εγώ ευελπιστώ ότι η Κυβέρνησή μας, η Κυβέρνηση Καραμανλή σ’ αυτήν την κατεύθυνση κινείται και αυτά θα τα πετύχει, όχι διακηρυκτικά. Διότι παραδείγματος χάριν πρέπει να αποκρούσω την παρατήρηση που ελέχθη ότι οι κοινωνικές ανάγκες πρέπει να εξυπηρετηθούν. Ναι, αλλά να τις εξετάσουμε τις κοινωνικές ανάγκες για να δούμε π.χ. τα νοσήλια είναι σε άρτια, σε άψογη, σε ηθικότατη εκχώρηση;
      Θέλω να σημειώσω ότι είπε ο κ. Νασιώκας τίτλους. Και να δείτε πώς παρέχω τη συμφωνία μου. Καθολικό, αναδιανεμητικό και αναλογικό θέλω και εγώ το ασφαλιστικό σύστημα. Εγώ, ως Εκπρόσωπος της Νέας Δημοκρατίας και φαντάζομαι και ο Νίκος Αγγελόπουλος, προσυπογράφουμε. Εννοούμε ότι το ασφαλιστικό είναι στοιχείο της ανάπτυξης, της απασχόλησης και της αναδιανομής. Δεν αντιλέγει κανείς. Επιτέλους, πρέπει να συναγωνιστούμε στο συγκεκριμένο και στο αποτελεσματικό. Αυτές είναι οι προκλήσεις των καιρών και για το ασφαλιστικό και για το εργασιακό. Αλλιώς, θα είμαστε βυζαντινολογούσα Βουλή. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Νικόλαος Γκατζής. 
      ΝΙΚΟΛΑΟΣ ΓΚΑΤΖΗΣ: Κύριοι συνάδελφοι, θα συμφωνήσουμε με τις παρατηρήσεις που κάνουν οι επερωτώντες συνάδελφοι του ΠΑ.ΣΟ.Κ., ιδιαίτερα στη δεύτερη σελίδα, μ’ αυτά που έχουν σχέση με το πού έχει οδηγηθεί σήμερα το Ι.Κ.Α. και με την επόμενη παρατήρηση για τη μεγάλη εισφοροδιαφυγή που υπάρχει σήμερα στα ασφαλιστικά ταμεία και ιδιαίτερα στο Ι.Κ.Α.. Είναι δισεκατομμύρια. Και μάλιστα αξιολογώντας από τη δική μας περιοχή, όπου χρωστάνε στο Ι.Κ.Α. βεβαιωμένες εισφορές 19.000.000.000 περίπου, καταλαβαίνετε τι γίνεται σ’ όλη την Ελλάδα. 
      Επίσης, συμφωνούμε με την παρατήρηση που γίνεται για την υπαναχώρηση της Κυβέρνησης να ενισχύσει τις συντάξεις του Ο.Γ.Α., Ε.Κ.Α.Σ. κ.λπ. και για το πού οδηγεί η κατάρρευση του Τ.Α.Π.-Ο.Τ.Ε. μέσα από τον τρόπο που εξελίσσεται η διαδικασία της εθελούσιας εξόδου του Ο.Τ.Ε.. 
      Θα ήθελα, επίσης, να πω ότι η Νέα Δημοκρατία την περίοδο 1990-1993 ανέτρεψε σημαντικά δικαιώματα, αύξησε τα όρια ηλικίας, μείωσε τις συντάξεις, αύξησε τις εισφορές, κατηγοριοποίησε τους ασφαλισμένους. Στη συνέχεια, η κυβέρνηση του ΠΑ.ΣΟ.Κ. ακολούθησε την ίδια αντεργατική πολιτική και όχι μόνο αρνήθηκε να καταργήσει τους αντιασφαλιστικούς νόμους της Νέας Δημοκρατίας, που είχε υποσχεθεί προεκλογικά, αλλά με το ν. 3029/2002 χειροτέρεψε τις προϋποθέσεις συνταξιοδότησης, νομοθέτησε την ένταξη των τραπεζοϋπαλλήλων στο Ι.Κ.Α. με στόχο την κατάργηση και την προς τα κάτω εξίσωση των δικαιωμάτων. Με τα αντιασφαλιστικά μέτρα του ΠΑ.ΣΟ.Κ. τότε άνοιξε ο δρόμος για την ιδιωτικοποίηση της ασφάλισης με αιχμή τα επαγγελματικά συνταξιοδοτικά ταμεία. 
      Σήμερα βρισκόμαστε μπροστά σε κλιμάκωση της επίθεσης την οποία κάνει η Νέα Δημοκρατία, ο Σ.Ε.Β., η Ευρωπαϊκή Ένωση και η υλοποίηση που κάνουν οι πολιτικοί υπάλληλοι της Ο.Ν.Ε. σε σχέση με την εφαρμογή της πολιτικής της Λισσαβόνας. Οι τραπεζίτες δυναμώνουν την επίθεση, θέλουν να ξεκαθαρίσουν λογαριασμούς και να απαλλαγούν από ασφαλιστικές υποχρεώσεις και από κλαδικές συλλογικές συμβάσεις, να μειωθεί ακόμα περισσότερο η εργοδοτική εισφορά, να ξεμπερδέψουν από τα δικαιώματα των εργαζομένων. Όλα στο όνομα της ανταγωνιστικότητας, για να αυξήσουν ακόμα περισσότερο τα κέρδη τους που κινούνται με ραγδαίους ρυθμούς. Αυτό τον στόχο υπηρετεί η προκλητική πρόταση και τότε της Εμπορικής Τράπεζας, αλλά και σήμερα των τραπεζιτών με τις κλαδικές συλλογικές συμβάσεις που δεν υπογράφουν, αλλά και η προώθηση των αποφάσεων οι οποίες προτάθηκαν από τον Σ.Ε.Β. μέσα στη συνεδρίαση που έγινε πριν από δεκαπέντε μέρες του Εθνικού Συμβουλίου για την απασχόληση. 
      Κυρίες και κύριοι Βουλευτές, εδώ θα ήθελα να τονίσω για το θέμα των τραπεζιτών ότι έχουν μεγάλες ευθύνες ιδιαίτερα οι συνδικαλιστές, οι οποίοι συμμετείχαν στον κοινωνικό διάλογο, διαπραγματεύονται πόσα και ποια δικαιώματα θα καταργηθούν, αποδέχτηκαν και στήριξαν το ν. 3029 -όχι μόνο οι τραπεζοϋπάλληλοι, αλλά όλο το συνδικαλιστικό κίνημα του ΠΑ.ΣΟ.Κ.- την ένταξη του Ι.Κ.Α.  και τα επαγγελματικά ταμεία. 
      Στηρίζουν το σύνολο των αντιδραστικών αναδιαρθρώσεων. Αποτελούν φορέα προώθησης της στρατηγικής του κεφαλαίου στις τράπεζες. 
      Εδώ θα ήθελα να πω –λείπει ο κ. Πολύδωρας- ότι, όπως είπε και ο κύριος Υπουργός, θα πρέπει να γίνει ένας μεγάλος κοινωνικός διάλογος τόσο για το ασφαλιστικό όσο και για τα άλλα εργασιακά προβλήματα που έχουν οι εργαζόμενοι. 
      Κύριοι Βουλευτές, είναι γνωστή η θέση την οποία πήρε ο Σ.Ε.Β. πριν από δεκαπέντε ημέρες μέσα από τα έντεκα αιτήματα τα οποία κατέθεσε. Τι ζητάει; Δικαίωμα μεγαλύτερων μαζικών απολύσεων, μείωση της φορολογίας, κατάργηση ή μείωση των ασφαλιστικών εισφορών για τους εργαζόμενους, τους οποίους πληρώνει και τελικά, την επέκταση του Τ.Σ.Α. και στον ευρύτερο δημόσιο τομέα -είναι τα Τοπικά Σύμφωνα Απασχόλησης- με το αιτιολογικό, εκεί που υπάρχει μεγάλη ανεργία, προσαυξημένη και μεγαλύτερη από το μέσο ποσοστό, να περάσει η υλοποίηση της πολιτικής που εφάρμοσε το ΠΑ.ΣΟ.Κ. με τα Τοπικά Σύμφωνα Απασχόλησης στον ευρύτερο δημόσιο τομέα, αλλά και εκεί που οι κλάδοι βρίσκονται σε άσχημη κατάσταση. Δηλαδή, σε όλη την Ελλάδα. Διότι δεν υπάρχει περιοχή που να μην έχει ανεργία μεγαλύτερη από το μέσο ποσοστό. 
      Επίσης, για τη συζήτηση αυτή το ΠΑ.ΣΟ.Κ., δια του κ. Πρωτόπαπα τουλάχιστον –όπως είδα στις εφημερίδες, αλλά και στην τηλεόραση- λέει να δούμε κατά περίπτωση σε ποιες περιοχές θα εφαρμοστεί. Το δέχεται σαν μέτρο.
      Εδώ θα ήθελα να πω ότι οι προβλέψεις για την υλοποίηση αυτών των μέτρων είναι οι εξής: Είναι σίγουρο ότι θα ενταθεί η πίεση από τους εργοδότες και από την άλλη μεριά, επειδή υπάρχει και η αποδοχή για συζήτηση, τόσο από την Κυβέρνηση όσο και από τον άλλο μεγάλο πολιτικό φορέα του Συνασπισμού.
      Στα προβλήματα, κύριε Υπουργέ -που μίλησε και ο Κοινοβουλευτικός Εκπρόσωπος της Νέας Δημοκρατίας- συμφωνούμε όλοι. Συμφωνούμε δηλαδή στο ότι έχουμε ανεργία, ότι το ασφαλιστικό δεν πάει καλά, ότι πρέπει να λυθούν αυτά τα προβλήματα κ.λπ.. Διαφωνούμε, όμως, στις αιτίες, στο πώς δημιουργήθηκαν, ποιοι τα δημιούργησαν. Φταίνε οι εργαζόμενοι σήμερα αν τα ασφαλιστικά ταμεία βρίσκονται σε αυτήν την κατάσταση; Φταίνε οι εργαζόμενοι αν τα λεφτά των ασφαλισμένων –τρισεκατομμύρια- τα πήρε τότε το κράτος, τα είχαν στις τράπεζες χωρίς τόκους και τα έδιναν στους μεγαλοκαρχαρίες; Και ξοδεύτηκαν τα λεφτά αυτά. Και χρεοκόπησαν τα ταμεία από την είσπραξη των εισφορών που είχαν οι Έλληνες εργαζόμενοι. Και σήμερα πάμε να πούμε ότι φταίνε τα ασφαλιστικά ταμεία;
      Αναφερθήκατε κι εσείς –και το ΠΑ.ΣΟ.Κ. το αναφέρει στην επερώτησή του- στο γιατί δεν εφαρμόζονται ή γιατί δεν γίνονται μελέτες και γιατί οι μελέτες αυτές δεν έχουν δει το φως της δημοσιότητας. Και μας είπε ο κύριος Υπουργός εδώ ότι έχουν γίνει πάρα πολλές μελέτες. 
      Τι θέλω να πω: Η μελέτη έχει μία κατεύθυνση, την οποία της δίνεις. Αν θα πεις ότι θα την πληρώσουν οι εργαζόμενοι, θα σου βγάλει ο μελετητής αυτό που θέλεις. Αν πεις, όμως, ότι θα την πληρώσει το κράτος και οι εργοδότες, θα σου βγάλει πάλι αυτό που θέλεις. 
      Θα ήθελα να πω για το ν. 3029, που ψήφισε το ΠΑ.ΣΟ.Κ. και που ζητάει σήμερα να υλοποιηθεί, ότι θα πρέπει να δούμε τι δεινά έχει επιφέρει σήμερα στους εργαζόμενους και γενικότερα στους ασφαλισμένους. Και στην ιδιωτικοποίηση των ασφαλιστικών ταμείων με τα επαγγελματικά ταμεία και στην αναθεώρηση, που γίνεται για τα βαρέα και ανθυγιεινά και σε μία σειρά από άλλα μέτρα τα οποία έχουμε πει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Την ανοχή σας για λίγο, κύριε Πρόεδρε.
      Τι λέμε εμείς: Εμείς απευθυνόμενοι σε όλους τους εργαζόμενους και στους τραπεζοϋπαλλήλους, σε όλους που δουλεύουν στο δημόσιο αλλά και στον ιδιωτικό τομέα, ανεξάρτητα αν είναι ασφαλισμένοι στα ασφαλιστικά ταμεία των τραπεζών ή του Ι.Κ.Α. ή αλλού –σε δημόσιο- θα πρέπει να δουν ότι ο αγώνας είναι κοινός και πρέπει να ενταθεί, διότι η επίθεση της Κυβέρνησης, της Ευρωπαϊκής Ένωσης, των τραπεζιτών και των μεγάλων βιομηχανικών επιχειρήσεων –του Σ.Ε.Β. ιδιαίτερα- είναι ολομέτωπη και καλά οργανωμένη. 
      Στην περίοδο αυτή που η Νέα Δημοκρατία έκανε τους νόμους και δεν τους αντιμετώπισε το ΠΑ.ΣΟ.Κ., εμείς λέμε ότι θα πρέπει τελικά να παλέψουμε για την ανατροπή όλων των αντιασφαλιστικών μέτρων.
      Ανεξάρτητα από όλα αυτά τα οποία σήμερα συζητούνται, να παλέψουμε και να απορρίψουμε την ένταξη στο Ι.Κ.Α. των τραπεζοϋπαλλήλων. 
      Να απαιτήσουν την κατάργηση του αντιασφαλιστικού νόμου του ΠΑ.ΣΟ.Κ. και της Νέας Δημοκρατίας. Να απαιτήσουν την καταβολή των οφειλών των εργοδοτών και την επιστροφή των κλεμμένων, που ανέρχονται σε τεράστια ποσά. Να αυξηθούν οι εισφορές των εργοδοτών. Να πληρώσει το κράτος και να ικανοποιηθεί το δίκαιο αίτημα της μείωσης του ποσοστού, της συμμετοχής των εργαζομένων στην προοπτική της απαλλαγής τους από τις ασφαλιστικές εισφορές, γιατί πληρώνουν διπλά και τριπλά μέσα από τη φορολογία. 
      Να διατηρηθούν οι κατακτήσεις και να αποκατασταθούν δικαιώματα, ώστε κανένας τραπεζοϋπάλληλος να μη συνταξιοδοτείται πάνω από τα πενήντα πέντε έτη για τις γυναίκες και τα εξήντα έτη για τους άνδρες. Να υπάρξει συνταξιοδότηση ανεξαρτήτου ηλικίας με τριάντα εργάσιμα χρόνια. Να υπάρξει σύνταξη στα 80% του τελευταίου συντάξιμου μισθού και επικουρική σύνταξη ανάλογα με τις καταβολές, που να μην είναι λιγότερη από το 20%.
      Νομίζουμε ότι αυτή η υλοποίηση μπορεί να αποτελέσει στόχο πάλης των εργαζομένων, που σχετίζεται με την ανατροπή αυτής της πολιτικής, πράγμα που σημαίνει μείωση των ποσοστών της Νέας Δημοκρατίας και του ΠΑ.ΣΟ.Κ., ούτως ώστε σιγά-σιγά και προοδευτικά, με αγώνες και πάλη οι εργαζόμενοι να πάρουν την εξουσία στα χέρια τους και να διαφεντέψουν τον πλούτο που παράγουν.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μου επιτρέπετε μία ερώτηση;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν διαφωνεί κανείς να φεύγουν στα πενήντα χρόνια, στα σαράντα πέντε χρόνια, να μην πληρώνουν εισφορές και να τα πληρώνουν όλα οι εργοδότες. Το λογαριασμό, όμως, ποιος θα τον πληρώσει;
      Ακούω πολλές φορές να λέγεται η κατώτατη σύνταξη του Ι.Κ.Α. να είναι 1.000 ευρώ.
      ΝΙΚΟΛΑΟΣ ΓΚΑΤΖΗΣ: 1.050 ευρώ.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Γιατί 1.000 ευρώ; Να είναι 2.000 ευρώ. Να είναι 3.000 ευρώ. Τα λεφτά ποιος θα τα πληρώσει;
      Σήμερα δίνουμε το 12,60% του Α.Ε.Π. για κοινωνική ασφάλιση. Οι εκτιμήσεις είναι ότι το 2020 θα φτάσει το 25% του Α.Ε.Π.. Με βάση τον Κοινωνικό Προϋπολογισμό που συζητήσαμε φέτος και υποτίθεται ότι είχαμε τη διαφωνία αν ήταν μια γραμμή παραπάνω κοινωνικά ευαίσθητο το ΠΑ.ΣΟ.Κ., ή μια γραμμή παραπάνω κοινωνικά ευαίσθητη η Νέα Δημοκρατία, το 83,44% των δαπανών του τακτικού προϋπολογισμού πάει για κοινωνικές δαπάνες και μένει το άλλο 16,5% για όλα τα υπόλοιπα. Το λογαριασμό ποιος θα τον πληρώσει;
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, το λογαριασμό μέχρι σήμερα τον πληρώνουν οι εργαζόμενοι. Εκείνοι που δεν πληρώνουν τίποτε από το λογαριασμό, αλλά στη διανομή της πίτας του κρατικού προϋπολογισμού παίρνουν το μεγάλο κομμάτι, είναι οι λίγοι, είναι το 10% και με βάση τις στατιστικές που έγιναν, αλλά και με βάση τα δεδομένα της EUROSTAT. Το πρώτο είναι αυτό.
      Δεύτερον, εσείς πατάτε στο νόμο του ΠΑ.ΣΟ.Κ. και έρχεστε και κάνετε μία νέα επίθεση και στο ασφαλιστικό και στα εργασιακά με το ν.3029. Λέτε, καλά και στα πενήντα, καλά και στα ογδόντα. Τα τρισεκατομμύρια που έφαγαν μέχρι τώρα οι κυβερνήσεις από τα ασφαλιστικά ταμεία, ποιος τα πήρε; Από πού τα πήρε;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Μισό λεπτό, κύριε Πρόεδρε.
      Κύριε Υπουργέ, σήμερα οι τραπεζίτες και οι μεγάλες επιχειρήσεις στην Ελλάδα έχουν τα μεγαλύτερα ποσοστά κερδών σε όλο τον κόσμο εκτός από την Αμερική. Το φορολογικό σύστημα συνεχώς μειώνεται απέναντι σ’ αυτούς. Τι γίνεται, λοιπόν; Γιατί δέχεστε τη μείωση και γιατί συνέχεια φορολογείτε τον Έλληνα εργαζόμενο και το συνταξιούχο;
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, ενδιαφέρων ο διάλογος, σημαντικό το θέμα, αλλά πρέπει να προχωρήσουμε βάσει του Κανονισμού.
      Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, μου αρέσει αυτή η κολοκυθιά, γιατί να δώσουμε 1.000 ευρώ και να μη δώσουμε 2.000 ευρώ και να μη δώσουμε 3.000. Βέβαια ρωτάτε και ποιος θα πληρώσει το λογαριασμό. Πολύ προσφυώς σας απάντησε ο κ. Γκατζής ότι ως τώρα το λογαριασμό τον πληρώνουν οι εργαζόμενοι και δυστυχώς θα εξακολουθήσουν να τον πληρώνουν. Αυτό είναι το μεγάλο πρόβλημα.
      ΝΙΚΟΛΑΟΣ ΓΚΑΤΖΗΣ: Αν δεν ανατραπεί αυτή η πολιτική.
      ΑΘΑΝΑΣΙΟΣ ΛΕΒΕΝΤΗΣ: Γι’ αυτό πρέπει να ανατραπεί.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Με βάση αυτά που παίρνουν οι εργαζόμενοι, αν ήταν αναλογικό το σύστημα, το 54%...
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε τον κ. Λεβέντη. Θα μιλήσετε αμέσως μετά.
      Συνεχίστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Το κράτος πρόνοιας τα τελευταία χρόνια βάλλεται πανταχόθεν, στα πλαίσια βέβαια της νεοφιλελεύθερης παγκοσμιοποίησης και της ανταγωνιστικότητας. Ιδιαίτερα δε την τελευταία διετία βλέπουμε ότι υπάρχει μία επέλαση αντεργατικών νόμων και διατάξεων και οι εργαζόμενοι αντιμετωπίζουν έναν εργασιακό Μεσαίωνα.
      Δεν μένει τίποτα σταθερό και όρθιο ξεκινώντας από το οκτάωρο, το ωράριο, το πενθήμερο, τους μισθούς, τις συντάξεις. Η ανεργία παραμένει σε υψηλότατα επίπεδα.
      Σήμερα ήμασταν στο Υπουργείο Απασχόλησης με τον κ. Γιακουμάτο για να συζητήσουμε για τη «YIOYLA», τους εργαζόμενους της Ελευσίνας, που εκατόν ογδόντα οικογένειες μένουν στο δρόμο ακολουθώντας την τύχη τόσων και τόσων άλλων και από το Θριάσιο και από τη Χαλκίδα, από τη Θήβα, από τη Νάουσα, τη Θεσσαλονίκη, τον Πειραιά, από παντού.
      Έχει τεθεί το θέμα του ασφαλιστικού με διάφορους τρόπους. Ο κ. Γιαννίτσης έκανε μία προσπάθεια. Ξεσηκώθηκαν και οι πέτρες και ανέκρουσε πρύμναν και ο κ. Γιαννίτσης και το ΠΑ.ΣΟ.Κ.. Αλλά η Κυβέρνηση το επαναφέρει με διάφορους τρόπους. Βολιδοσκοπεί και προσπαθεί να προετοιμάσει την επικείμενη επί θύρες υπονόμευσή του.
      Βέβαια τα σοβαρότερα και ταυτόχρονα διαχρονικά και διαρκώς εντεινόμενα προβλήματα τα οποία αντιμετωπίζει το σύστημα της κοινωνικής ασφάλισης, έχουν να κάνουν με το χαμηλό ύψος των συντάξεων που χορηγούνται και δη των κατώτερων, με τη χρηματοδότηση και την εξεύρεση πόρων, με τα χρέη τόσο του κράτους όσο και των ιδιωτών, με την εισφοροδιαφυγή, την ανασφάλιστη εργασία, με τη μη επαρκή αξιοποίηση της περιουσίας και με τη μη εύρυθμη λειτουργία του συστήματος, το οποίο σε ορισμένες περιπτώσεις όπως η απονομή συντάξεων, καθυστερεί προκλητικά.
      Σε αυτά προστίθενται και τα καινούργια που έχουν να κάνουν με το επιπρόσθετο κόστος που θα επιφέρουν στο σύστημα οι προωθούμενες ενοποιήσεις, η εθελούσια έξοδος στον Ο.Τ.Ε. και τα προβλήματα που επέφεραν οι τελευταίες κυβερνητικές ρυθμίσεις για το ασφαλιστικό σύστημα των τραπεζοϋπαλλήλων. 
      Σύμφωνα με τα επίσημα στοιχεία, για το 2005 ακόμα και μετά τη χορήγηση του Ε.Κ.Α.Σ., το 70% των συνταξιούχων φορέων κύριας ασφάλισης, αρμοδιότητας Υπουργείου Απασχόλησης -πλην του Ο.Γ.Α. βέβαια- παίρνει συντάξεις μέχρι 600 ευρώ. Δεν συζητάμε τον Ο.Γ.Α. που είναι το 1/3. Μόνο το 20% παίρνει από 600 ευρώ έως 1.000 ευρώ και μόλις το 10% παίρνει σύνταξη πάνω από 1.000 ευρώ.
      Το υπ’ αριθμόν ένα πρόβλημα του συστήματος κοινωνικής ασφάλισης που είναι η χρηματοδότηση, δεν έχει λυθεί και τα ποσά που προβλέπονται στο ν.3029/2002, τον οποίο υλοποιεί η Νέα Δημοκρατία, είναι ανεπαρκή για τη μακροχρόνια βιωσιμότητα του συστήματος της κοινωνικής ασφάλισης. Πέραν αυτού ακόμη και αυτά τα ποσά τα οποία προβλέπονται από το νόμο αυτό, δεν έχουν αποδοθεί σε καμιά χρονιά από το 2003 που άρχισε η υλοποίησή του. Από την ίδια χρονιά δεν έχουν αποδοθεί προβλεπόμενες επιχορηγήσεις για τον κλάδο ασθένειας και τέλος, δεν υπάρχει καμιά πρόβλεψη για το πρόσθετο κόστος το οποίο θα επιφέρουν οι προωθούμενες ενοποιήσεις. 
      Σύμφωνα με την επίσημη απάντηση που μας δόθηκε το περασμένο φθινόπωρο από το Υπουργείο Απασχόλησης, τα χρέη των ιδιωτών προς το Ι.Κ.Α. ήταν 2,26 δισεκατομμύρια ευρώ και για τα υπόλοιπα ταμεία μας απάντησε ότι δεν έχει στοιχεία και δεν γνωρίζει πόσες είναι οι οφειλές ιδιωτών προς τα υπόλοιπα ασφαλιστικά ταμεία. 
      Αν είναι δυνατόν, κύριε Υπουργέ, να μην ξέρουμε τουλάχιστον αυτό!
      Στην ίδια απάντηση αναφερόταν ότι οι οφειλές του Ι.Κ.Α. προς το νεοσύστατο Ε.Τ.Ε.Α.Μ. και προς τους οργανισμούς, για τους οποίους εισπράττει εισφορές 850.000.000 ευρώ, είναι 2.000.000.000 ευρώ και ότι το κράτος οφείλει στον κλάδο ασθένειας του Ι.Κ.Α. λόγω της τριμερούς χρηματοδότησης, το ποσό των 2,16 δισεκατομμυρίων ευρώ.
      Σε ό,τι αφορά την ανασφάλιστη εργασία και την εισφοροδιαφυγή, σύμφωνα με τα επίσημα στοιχεία, ένας στους πέντε εργαζόμενους είναι ανασφάλιστος και η εισφοροδιαφυγή αγγίζει το ποσό των 1,5 δισεκατομμυρίων ευρώ ετησίως.
      Η εθελούσια έξοδος στον Ο.Τ.Ε. -για την οποία εμείς είμαστε αντίθετοι βέβαια- ξεκίνησε και ήδη έχουν απολυθεί οι πρώτοι επτακόσιοι υπάλληλοι του Οργανισμού. Το Τ.Α.Π.-Ο.Τ.Ε. όμως δεν προχωρά στη συνταξιοδότησή τους γιατί δεν έχει ακόμη υπογραφεί η κοινή υπουργική απόφαση των τριών Υπουργών που θα αφορά και θα ρυθμίζει τις υποχρεώσεις προς το Τ.Α.Π.-Ο.Τ.Ε. και προς το Ταμείο Αρωγής προσωπικού Ο.Τ.Ε.. 
      Στις 16 Φεβρουαρίου ξεκινά ένα νέο κύμα απολύσεων λόγω εθελουσίας στον Ο.Τ.Ε.  και κανείς δεν είναι σε θέση να μας πει το πότε αυτοί θα πάρουν τη σύνταξή τους και ήδη υπάρχουν φωνές που ζητούν την αναστολή υλοποίησης της εθελουσίας κάτω από τον ορατό κίνδυνο οι δικαιούχοι να μείνουν για πολύ καιρό χωρίς σύνταξη.
      Σήμερα ανακοινώθηκε ότι το κόστος για τον Ο.Τ.Ε. θα ανέρθει στο ύψος των 600.000.000 ευρώ που για μας σύμφωνα με τα στοιχεία που είχε δώσει παλαιότερα ο οργανισμός είναι υποτιμημένο. Μιλούσε τουλάχιστον για πάνω από 1.000.000.000 ευρώ. Αυτή η υποτίμηση γεννά εύλογες απορίες σε τι στοχεύει.
      Τέλος σε ότι αφορά το ασφαλιστικό των τραπεζοϋπαλλήλων έχουμε επανειλημμένα τοποθετηθεί και έχουμε πει ότι μεγάλα ζητήματα τα οποία άνοιξε η Κυβέρνηση με τον τελευταίο νόμο, είναι η κατάργηση των συλλογικών συμβάσεων, η τριχοτόμηση των ασφαλισμένων, προ του 1992 και στους νεοπροσλαμβανόμενους από το 1992 και μετά.
      Η υποχρηματοδότηση της κοινωνικής ασφάλισης, η συνεχιζόμενη εισφοροδιαφυγή, η συνεχιζόμενη αθέτηση των υποχρεώσεων του κράτους και των ιδιωτών προς το Ι.Κ.Α. προοιωνίζουν ακόμα χειρότερες μέρες για το ασφαλιστικό μας σύστημα. 
      Η μη απόδοση των οφειλών  του Ι.Κ.Α.-Ε.Τ.Α.Μ. προς το νεοσύστατο Ε.Τ.Ε.Α.Μ. ναρκοθετεί την επικουρική ασφάλιση και ταυτόχρονα αποδεικνύει τις σαφείς επιδιώξεις τόσο της σημερινής όσο και της προηγούμενης κυβέρνησης για την συρρίκνωση έως κατάργηση της επικουρικής ασφάλισης.
      Η αύξηση των ελλειμμάτων του κλάδου ασθένειας και η κάλυψή του από τους άλλους κλάδους επιφέρει και αυτή σοβαρές αρνητικές επιπτώσεις στο ασφαλιστικό σύστημα. 
      Η μη απόδοση των χρεών του Ι.Κ.Α. στους οργανισμούς για τους οποίους εισπράττει εισφορές δημιουργεί σοβαρά προβλήματα σε αυτούς τους οργανισμούς και δεν μπορεί η κοινωνική ασφάλιση να χρηματοδοτείται από αυτούς τους οργανισμούς.
       Η απόδοση μιας πιο ωραιοποιημένης εικόνας από την πραγματική  καθώς και το κυνήγι μαγισσών για να βρεθούν εξιλαστήρια θύματα δεν ωφελεί κανέναν και το μόνο που κάνει είναι να μεγαλώνει την κυβερνητική αναξιοπιστία και να μεταθέτει και να μεγεθύνει  τις  υποχρεώσεις. Σήμερα περισσότερο από ποτέ πιστεύουμε ότι είναι επίκαιρες οι προτάσεις που κάνει ο Συνασπισμός που με την ευκαιρία της σημερινής συζήτησης επαναφέρουμε.
       Η μεταρρύθμιση του  ασφαλιστικού συστήματος είναι άρρηκτα συνδεδεμένη με την ανάπτυξη, την πλήρη απασχόληση και την προοδευτική μεταρρύθμιση του φορολογικού συστήματος. 
      Επιμένουμε στην άποψή μας για τριμερή χρηματοδότηση του συστήματος κοινωνικής ασφάλισης στη βάση δυο  ένατα οι εργαζόμενοι, τρία  ένατα το κράτος  και τέσσερα ένατα οι εργοδότες. Στη χρηματοδότηση του ασφαλιστικού συστήματος μπορούν να συμβάλλουν οι προτάσεις μας για φόρο υπεραξίας 10% από τις πωλήσεις μετοχών, για απόδοση στα ταμεία μέρους της εισφοράς στα δάνεια του ν. 128/75, εφόσον αυτή δεν καταργείτε, όπως διεκδικούμε και ένας έκτακτος φόρος στα πανύψηλα κέρδη της ποντοπόρου ναυτιλίας για τη στήριξη του Ν.Α.Τ. κ.λπ..
      Επίσης μεγάλο ζήτημα είναι αυτό της αποπληρωμής των χρεών του κράτους πρώτα και κύρια που δίνει το κακό παράδειγμα στους ιδιώτες έναντι του Ι.Κ.Α.. Μόνο το κράτος χρωστάει τόσα λεφτά στο Ι.Κ.Α. και βέβαια είναι το μεγάλο ζήτημα των αποθεματικών που λεηλατήθηκαν και που εκτιμώνται από το 1950 μέχρι σήμερα σε 70.000.000.000 ευρώ. Μιλάμε για 25.000.000.000.000 δραχμές με το παλιό νόμισμα. Για τα χρήματα αυτά θα πρέπει να βρεθεί ένας τρόπος να επιστραφούν.
      Το ζήτημα της εισφοροδιαφυγής θα αντιμετωπιστεί μόνο με την ενεργοποίηση όλων των εμπλεκομένων υπηρεσιών, Ι.Κ.Α., Ο.Α.Ε.Δ. κ.λπ., την πλήρη μηχανοργάνωση και εν τέλει την αντιμετώπιση του όλου θέματος με παρόμοιο τρόπο μ’ αυτόν που αντιμετωπίζεται ο Φ.Π.Α..
      Σε ότι αφορά τις απολαβές των μεταναστών αυτές θα πρέπει να εξισωθούν με των Ελλήνων συναδέλφων τους, ενώ παράλληλα το χτύπημα της μαύρης εργασίας θα σημάνει μια γερή χρηματοδοτική ένεση προς τα ασφαλιστικά ταμεία.
      Σε ότι αφορά τους μισθούς απαιτείται η δραστική αύξησή τους που να υπερκαλύπτουν τον πληθωρισμό καθώς και την ετήσια παραγωγικότητα.
      Είμαστε κατηγορηματικά αντίθετοι σε τυχόν αύξηση των ορίων ηλικίας. Επιμένουμε για την κύρια σύνταξή τους στο 80% και η επικουρική στο 20% του συντάξιμου μισθού που θα αναπροσαρμόζονται με βάση τις αυξήσεις των εν ενεργεία συναδέλφων τους. Η κατώτερη σύνταξη να είναι είκοσι ημερομίσθια του ανειδίκευτου εργάτη.   
      Η ενοποίηση των ταμείων δεν μπορεί και δεν πρέπει να χρηματοδοτηθεί από τους ασφαλισμένους του Ι.Κ.Α. και των ιδιωτικών ταμείων αλλά θα πρέπει να προβλεφθεί συγκεκριμένη χρηματοδότηση. 
      Τέλος σε ότι αφορά την εθελούσια του Ο.Τ.Ε. δεν μπορεί η Κυβέρνηση να σφυρίζει αδιάφορα και να δημιουργεί στους απολυθέντες ανασφάλεια και αβεβαιότητα, να τους αφήνει τόσο καιρό χωρίς σύνταξη και να μην παρεμβαίνει στις παράλογες απαιτήσεις του Ο.Τ.Ε..
      Θα πρέπει εδώ και τώρα να υπογραφεί η απαιτούμενη κοινή υπουργική απόφαση που θα ρυθμίζει τα του κόστους ώστε να ξεκινήσει η συνταξιοδότηση των απολυθέντων καθώς και αυτών που έπονται και να ρυθμιστεί άμεσα η άτοκη και μακροχρόνια δανειοδότηση του ταμείου αρωγής προσωπικού του Ο.Τ.Ε..
      Ευχαριστώ.  
      ΠΡΟΕΔΡΕΥΩΝ (Γεώργιος Σούρλας):  Το λόγο έχει η κ. Χριστοφιλοπούλου για να δευτερολογήσει.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Επιτρέψτε μου στην αρχή να κάνω ένα σχόλιο πάνω στην επισήμανση που  έκανε ο κ. Πολύδωρας για το εργασιακό. Είπε ότι δε λύνεται το εργασιακό με τη γροθιά των εργαζομένων. Θέλω να σας θυμίσω ότι αυτή η γροθιά των εργαζομένων μετά από χρόνια εργασιακής ειρήνης έχει υψωθεί δυναμικά, διότι δυστυχώς όλο το πιάτο έχει δοθεί a priori στους εργοδότες. Το ΠΑ.ΣΟ.Κ. λέει ότι πρέπει να υπάρξουν ρυθμίσεις στο εργασιακό που να ωφελούν και τον κόσμο της εργασίας. Όμως, μέχρι τώρα ο κόσμος της εργασίας έχει υποστεί μια σκληρή επίθεση.
      Έρχομαι στο προκείμενο. Θα συμφωνήσω με τον Κοινοβουλευτικό Εκπρόσωπο της Νέας Δημοκρατίας στους προσωπικούς χαρακτηρισμούς του Υφυπουργού κ. Αγγελόπουλου ως ευσυνείδητου και σοβαρού πολιτικού και θα επαυξήσω. Δυστυχώς, όμως, κύριε Υφυπουργέ, σήμερα είστε υποχρεωμένος να υπερασπιστείτε πολιτικές πολύ δύσκολες, πολιτικές θολές, αντιφάσκουσες, αλληλοαναιρούμενες που στρέφονται εναντίον των πολλών και είναι υπέρ των λίγων. 
      Γι’ αυτό κατανοώ το γεγονός ότι επιδείξατε επιλεκτικότατη μνήμη, όχι μόνο όπως ήδη σας επισημάνθηκε όταν θυμηθήκατε αυτά που ονομάσατε εσείς ως βερεσέδια του ΠΑ.ΣΟ.Κ., αλλά και ξεχάσατε εντελώς το ότι αν υπάρχει κοινωνική ασφάλιση, αν υπάρχει καθολικό σύστημα ασφάλισης των αγροτών, αν υπάρχει πρόγραμμα για τους μακροχρόνια ανέργους χιλίων πεντακοσίων ενσήμων και άλλα πολλά, είναι γιατί το ΠΑ.ΣΟ.Κ. κυβέρνησε αυτήν τη χώρα.
      Ως εκεί, κατανοώ την επιλεκτική σας μνήμη. Όμως, η μνήμη σας ήταν επιλεκτική και ως προς τα «βερεσέδια» που είπατε. Θέλω να σας θυμίσω κάτι που θύμισα και στον κοινωνικό προϋπολογισμό, ότι εμείς ήμασταν υπεύθυνοι και παραδώσαμε ορισμένα χρέη. Θα σας πω ακριβώς ποια. Θα τα καταθέσω για να μην αναλώσω πάρα πολύ χρόνο. 
      Παραλάβατε εκκρεμότητες που ανέρχονται ουσιαστικά σε 2,77 δισεκατομμύρια ευρώ περίπου. Όμως, από τη διετία που εσείς πλέον κυβερνάτε –δεν μπορεί να φταίει το ΠΑ.ΣΟ.Κ. για όλα και κάπου αυτό το παραμύθι τελειώνει- με βάση τις εκκρεμότητες που αφήνει ο προϋπολογισμός του 2005 και με τις προβλέψεις του προϋπολογισμού του 2006 το χρέος προς τα ταμεία θα έχει ανέλθει στα 5,1 δισεκατομμύρια ευρώ. Δηλαδή, μέσα σε δύο χρόνια έχουμε μια αύξηση κατά 85%. Πρόκειται για οφειλές προς το Ι.Κ.Α. ύψους 3,57 δισεκατομμυρίων ευρώ και προς τα άλλα ταμεία οφειλές ύψους 1,53 δισεκατομμυρίων ευρώ. Αυτή είναι η πραγματική κατάσταση, κύριε Υπουργέ.
      (Στο σημείο αυτό η Βουλευτής κ. Χριστοφιλοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ως προς την επιλεκτική μνήμη σας, θέλω να σας θυμίσω ακόμη ότι κάθε φορά μιλάτε για τον τελευταίο χρόνο σε σχέση με το Ε.Κ.Α.Σ. και με τις συντάξεις του Ο.Γ.Α.. Εγώ δε σας μίλησα για τον τελευταίο χρόνο, αλλά για την τελευταία πενταετία. Δεν υπάρχει σύγκριση. Σας ξαναλέω, λοιπόν, ότι την τελευταία πενταετία οι αυξήσεις που έδωσε το ΠΑ.ΣΟ.Κ. στις συντάξεις του Ο.Γ.Α. και στο Ε.Κ.Α.Σ. ήταν, όσον αφορά τον Ο.Γ.Α. 10% – 30% και όσον αφορά το Ε.Κ.Α.Σ. 15% - 20%.  Δεν μιλώ για την τελευταία χρονιά που λέτε ότι την επιβαρυνθήκατε. Οι δικές σας αυξήσεις ήταν  6% και 7%.
      Όσον αφορά το ζήτημα της εθελουσίας, εδώ δεν πήραμε απαντήσεις, κύριε Υπουργέ. Μας είπατε ότι υπάρχει μελέτη. Αποφύγατε -και καλά κάνατε- να αναφερθείτε στο κόστος, γιατί αυτή η μελέτη είναι τραγικά υπερκοστολογημένη. Θα καταθέσω στα Πρακτικά το δεδομένο που βγήκε στην ιστοσελίδα λίγες ώρες πριν συζητηθεί αυτή η επερώτηση. Αναφέρεται στο κόστος. Δεν ξέρω, αν πρόκειται για διαρροή. Αναφέρεται σε μελέτη που έγινε από εξειδικευμένη εταιρεία για λογαριασμό του Υπουργείου Οικονομίας. Το αναλογιστικό κόστος της εθελουσίας ανέρχεται μόλις στα 696,7 εκατομμύρια ευρώ, με βάση αυτήν την ανακοίνωση που προφανώς εξικνείται από κάποιους κόλπους.
      Θα εξετάσουμε αν και κατά πόσον «θα» παραδοθεί από το Υπουργείο Εθνικής Οικονομίας η μελέτη. 
      Κατανοώ ότι δεν απαντάτε, αλλά περιμένουμε να δούμε την μελέτη και περιμένουμε τη δέσμευσή σας για το ότι αυτή η μελέτη, ως οφείλει, πράγματι θα κατατεθεί στη Βουλή, γιατί, όπως σας είπα πριν, έχει έρθει σε αδιέξοδο το ζήτημα της εθελουσίας, η οποία εθελουσία με το συγκεκριμένο τρόπο που έγινε, επαναλαμβάνω, μας βρήκε και εξακολουθεί να μας βρίσκει κάθετα αντίθετους. 
      Τώρα, θα πω ορισμένα πράγματα για το «διάλογο». Είπε και ο κύριος Κυβερνητικός Εκπρόσωπος της Νέας Δημοκρατίας ότι χαίρεται. Εμείς δεν είπαμε ποτέ όχι στο διάλογο. Όμως, θα θέσω δύο θέματα. Πότε ακριβώς κάνατε τριμερή διάλογο σοβαρό και συστηματικό, έστω για κάποιο νομοσχέδιο; Μήπως για τον εργασιακό νόμο, όπου τελευταία στιγμή, όχι εσείς, αλλά ο κύριος Παναγιωτόπουλος -που δεν είναι εδώ- κάλεσε έναν - έναν τους κοινωνικούς εταίρους υπό τη δαμόκλειο σπάθη της κατάθεσης του νομοσχεδίου και κλείνοντας το μάτι στον Σ.Ε.Β. κυριολεκτικά την τελευταία στιγμή; Έγινε ποτέ τριμερής κοινωνικός διάλογος για το ασφαλιστικό σύστημα των τραπεζών; Όχι! Έγιναν διμερείς συναντήσεις των διοικήσεων των τραπεζών και των τραπεζοϋπαλλήλων και των τραπεζοϋπαλλήλων και του Υπουργού Οικονομίας. 
      Σήμερα, ο Υπουργός Οικονομίας λέει ότι θέλει τριμερή διάλογο και σκανδιναβικό μοντέλο. Πότε το κάνατε; Πότε δεχθήκατε μία επισήμανση της Ο.Κ.Ε.; Πότε δεχθήκατε κάποιες από τις επισημάνσεις της Αντιπολίτευσης για να μας δείξετε ότι πραγματικά ξέρετε να ακούτε ή ότι θέλετε να κάνετε διάλογο;
      Και λέω ξανά ότι είχαμε ζητήσει ακρόαση. Και δεν είχαμε ζητήσει μόνο για να αντιπολιτευθούμε αλλά για να ενημερωθούμε. Είχαμε ζητήσει να έρθει ο Υπουργός Οικονομίας και ο Υπουργός Απασχόλησης στη Βουλή και να μας ενημερώσουν. Δεν ήρθαν. Θα έρθουν τώρα; 
      Όσον αφορά τη δεύτερη προϋπόθεση, εμείς δεν είπαμε ποτέ «όχι» σε κανέναν διάλογο και για κανένα θέμα. Εξάλλου και για την ίδια την απογραφή, αυτό το φιάσκο, αυτό το ρεζίλι, είχε πει ο κύριος Παπανδρέου εδώ στη Βουλή να φέρετε την απογραφή με διαφανή τρόπο. 
      Δεν λέμε όχι σε κανέναν διάλογο, υπό μία προϋπόθεση. Υπάρχουν θέσεις; Υπάρχει ατζέντα διαλόγου; Λέτε ότι θα κάνετε μελέτη. Ακριβώς, κύριε Αγγελόπουλε! Εσείς είστε σοβαρός άνθρωπος και λέτε ότι θα κάνετε μελέτη. Όμως, δύο χρόνια μετά και αφού όπως λέτε έχετε σκεφτεί σοβαρά ως κυβέρνηση το πρόβλημα, μας λέτε σήμερα –δύο χρόνια μετά- ότι «θα» κάνετε μελέτη για να γίνει ο διάλογος; Πότε; Το 2015; 
      Ο διάλογος απαιτεί προσπάθεια, πραγματική ενημέρωση όλων των πλευρών και θέσεις. Επειδή, λοιπόν, δεν μπορείτε να κάνετε διάλογο -και αυτό έχει φανεί- εμείς θα περιμένουμε. Εμείς, άλλωστε, είμαστε πάντα υπεύθυνη Αντιπολίτευση και ποτέ καταστροφολογική. 
      Θα περιμένουμε, λοιπόν, τις θέσεις σας και εν τω μεταξύ, θα προετοιμαστούμε για τις δικές μας, γιατί εμείς έχουμε θέσεις και όχι μόνο. Έχουμε θέσεις, σοβαρότητα και ευθύνη και έχουμε αποδείξει ότι έχουμε κάνει σοβαρό εθνικό κοινωνικό διάλογο και θα κάνουμε ξανά έναν τέτοιο μεγάλο εθνικό κοινωνικό διάλογο που θα περιλαμβάνει το θέμα της ανάπτυξης, το θέμα της απασχόλησης και το θέμα το ασφαλιστικό και μάλιστα, θα τα συνδέει με το δημογραφικό, που είναι ένα μείζον ζήτημα για την επιβίωση αυτής της χώρας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Διάλογος, λοιπόν, ναι! Εθνική κοινωνική συμφωνία, ναι, αλλά όχι χωρίς ατζέντα και χωρίς υπευθυνότητα. Η Κυβέρνηση στοιχειωδώς δεν έχει καταφέρει ποτέ να βάλει στο τραπέζι των διαπραγματεύσεων τις τρεις πλευρές! Ε, βάλτε τους μια φορά στο τραπέζι των διαπραγματεύσεων να συμφωνήσουν σε κάτι και μετά να δείξετε σε μας και στον ελληνικό λαό ότι μπορείτε να κάνετε διάλογο!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου. 
      Το λόγο έχει ο κ. Σκουλάκης για να δευτερολογήσει. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, άκουσα με προσοχή τις απαντήσεις του κυρίου Υφυπουργού και θα ήθελα να πω ότι καταλαβαίνω τη δυσκολία του να απαντήσει.
      Επιτρέψτε μου, κύριε Πρόεδρε και κύριε Υπουργέ, να επανέλθω στο θέμα της κατάργησης της λίστας. Δεν υπάρχει καμία χώρα στην Ευρώπη που να μην έχει λίστα, θετική ή αρνητική. Εσείς είχατε δεσμευτεί προεκλογικά, «χαϊδέψατε τα αυτιά» των Ελλήνων και ανακοινώθηκε μονομερώς από τον Υπουργό Υγείας η κατάργηση της λίστας. Τότε, μου έκανε εντύπωση –και το είχα πει στη Βουλή-  ότι απουσιάζατε από την παρουσίαση. Άλλος Υπουργός εξαγγέλλει ή «χαϊδεύει τα αυτιά», ο ίδιος νομοθετεί. Δηλαδή, τα ασφαλιστικά ταμεία θα πληρώσουν τη «λυπητερή», κύριε Υφυπουργέ!
      Σας ρώτησα και σας ρωτώ ξανά: Έχετε εκτιμήσει την αύξηση των φαρμακευτικών δαπανών το 2005 μετά την εξαγγελία της Κυβέρνησης περί κατάργησης της λίστας; 
      Δεύτερον, έχετε εκτιμήσει ποιες θα είναι οι επιπτώσεις επί των κλάδων υγείας των ασφαλιστικών ταμείων, εάν ψηφιστεί η διάταξη την οποία ο Υπουργός Υγείας, ως νομοσχέδιο, έφερε στη Βουλή, για την κατάργηση της λίστας και έχει περάσει από την Κοινοβουλευτική Επιτροπή;
      Καταθέτω την αγωνία μου, κύριε Υφυπουργέ. Νομίζω ότι πρέπει να ασχοληθείτε με το νομοσχέδιο. Δεν έχετε ασχοληθεί. Μου κάνει εντύπωση αυτή η περιβόητη κατάργηση της λίστας, μας έχει κάνει όλους να ψαχνόμαστε. Τρίβουν τα χέρια τους οι φαρμακοβιομήχανοι. Επικροτούν οι ασφαλισμένοι. Τα ασφαλιστικά ταμεία σιωπούν. Το εποπτεύον Υπουργείο δεν παίρνει θέση.
      Κύριε Υπουργέ, για άλλη μια φορά θα πω ότι εγώ πιστεύω πως αυτό το σχέδιο νόμου θα επανέλθει στη Βουλή είτε γίνει ανασχηματισμός είτε όχι. Πρέπει να το ξαναδείτε ειδικά εσείς. Δεν μπορεί να εξαγγέλλονται όλα αυτά τα μέτρα μονομερώς από το Υπουργείο Υγείας, το οποίο εποπτεύει μόνο τον Ο.Π.Α.Δ.. Και εσείς που έχετε την εποπτεία όλων των ασφαλιστικών ταμείων, να μην έχετε πάρει ενεργό μέρος σ’ αυτήν τη διαδικασία; Μου κάνει εντύπωση. Σας κάνω έκκληση: έχετε περιθώριο να παρέμβετε. Οι επιπτώσεις θα είναι τεράστιες. Αν ψηφιστεί αυτή η διάταξη, καταλαβαίνετε τι έχει να γίνει. Θα πηγαίνει ο κάθε ασφαλισμένος και θα λέει στο γιατρό, τώρα που καταργήθηκε η λίστα, «να μου γράψεις και καλό και ακριβό φάρμακο». Εσείς προσωπικά αντιλαμβάνεσθε τις επιπτώσεις.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Σκουλάκη.
      Η κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, όπως είπαμε και στην αρχή, το ΠΑ.ΣΟ.Κ. έκανε αυτήν την επερώτηση γιατί αγωνιά πραγματικά για την πορεία του ασφαλιστικού συστήματος. Δυστυχώς, κύριε Υπουργέ, μετά την τοποθέτησή σας πρέπει να πω ότι η ανησυχία μας μεγαλώνει. Διότι αν μας παρακολουθήσουν οι Έλληνες πολίτες για ένα τόσο μεγάλο θέμα –εθνικό θέμα το χαρακτηρίσαμε εδώ όλοι οι συνάδελφοι, απ’ όλα τα κόμματα- θα δουν ότι εσείς, ως Κυβέρνηση, το μόνο που κάνετε είναι να ανησυχείτε. Διότι ο Κοινοβουλευτικός σας Εκπρόσωπος μας είπε πριν από το Βήμα της Βουλής ότι πραγματικά η Κυβέρνηση ανησυχεί.
      Τελικά, κύριε Υπουργέ, εκτός από το να ανησυχείτε θα παρέμβετε κιόλας; Διότι μετά από δύο χρόνια, στην τοποθέτησή σας, το μόνο που είπατε είναι ότι είμαστε σ’ αυτό το σημείο γιατί φταίει ο κακό ΠΑ.ΣΟ.Κ.. Όμως το ΠΑ.ΣΟ.Κ. κυβέρνησε πολλά χρόνια γιατί ο ελληνικός λαός το ψήφισε, πρώτα απ’ όλα γιατί δημιούργησε κοινωνική ασφάλιση στη χώρα.
      Δεύτερον, μας είπατε ότι θα ξεκινήσει ο περιβόητος διάλογος. Πότε; Με ποια ατζέντα; Με ποιους συνομιλητές; Δεν μας είπατε. Διότι γνωρίζετε ότι υπάρχουν διαφορετικές απόψεις μέσα στην Ο.Κ.Ε.. Διότι η Ο.Κ.Ε. θεωρεί ότι είναι αναρμόδιο όργανο για τέτοιο διάλογο.
      Σας είπαμε ότι ένα τεράστιο πρόβλημα είναι η υποχρηματοδότηση του συστήματος. Σας είπαμε όμως ότι πέρα από την υποχρηματοδότηση του συστήματος πρέπει να μας πείτε τι θα κάνετε για την εισφοροδιαφυγή και για τη «μαύρη» εργασία. Μας είπατε από αυτό το Βήμα, κύριε Υπουργέ, ότι περιμένετε να ολοκληρωθεί η μηχανογράφηση διότι έτσι θα αντιμετωπισθεί το πρόβλημα και δεν αντιμετωπίζεται με ελέγχους –το είπατε και ειρωνικά- με κάποιον αστυφύλακα. Δηλαδή, κύριε Υπουργέ, λέει  η Κυβέρνηση απ’ αυτό το Βήμα ότι δεν χρειάζονται έλεγχοι; Να χαλαρώσουμε και άλλο το σύστημα; Όπως κάνατε το 2004 με το νόμο που φέρατε για ρύθμιση των χρεών των επιχειρήσεων στο Ι.Κ.Α., που είχατε πει έξι επτά μήνες πριν ότι «θα φέρουμε ρύθμιση»; Όλες οι πολιτικές σας παρεμβάσεις είναι για τα μεγάλα συμφέροντα και όχι για τους εργαζόμενους. Είναι παρεμβάσεις εις βάρος του ασφαλιστικού συστήματος.
      Και κλείνοντας –γιατί δεν έχω χρόνο- θέλω να πω, κύριε Υπουργέ, ότι το τάξιμο δεν έβλαψε κανέναν. 
      Αυτή ήταν η πολιτική σας, ως Αξιωματική Αντιπολίτευση. Το κακό, όμως, είναι ότι σήμερα είστε Κυβέρνηση και μετά από δύο χρόνια συνεχίζετε να τάζετε στον ελληνικό λαό ότι τις δεσμεύσεις σας θα τις υλοποιήσετε μέχρι το τέλος της επόμενης τετραετίας. Όμως, οι αριθμοί σάς διαψεύδουν και δεν μπορείτε να καλύψετε αυτές τις ανάγκες. 
      Το λέω αυτό, γιατί είστε από ένα νομό της περιφέρειας, από την Αιτωλοακαρνανία. Είμαι από τη Φθιώτιδα και ξέρετε πολύ καλά τι λένε οι συνταξιούχοι και οι αγρότες μετά τις προεκλογικές δεσμεύσεις σας και τη μη υλοποίησή τους. Το λέω αυτό, γιατί είναι λίγο δύσκολο να μας πείτε για πολιτικές, τη στιγμή που βιώνουμε μια τέτοια δύσκολη πολιτική συγκυρία και για το πολιτικό σύστημα και για την Κυβέρνηση. Βλέπω μια Κυβέρνηση να ανασχηματίζεται εδώ και δύο μήνες. Άρα, πώς να έχει και σχέδιο και συγκεκριμένη πρόταση για τα μεγάλα ζητήματα; 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αντωνίου. 
      Κύριε Υπουργέ, έχετε το λόγο. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εκτιμάται ότι το αναλογιστικό έλλειμμα του συνόλου του συστήματος κοινωνικής ασφάλισης υπερβαίνει τα 300.000.000.000 ευρώ και αυτό κατά τους πλέον επιεικείς υπολογισμούς. 
      Πραγματικά, αναρωτιέμαι και επανέρχομαι στο σημείο απ’ όπου είχα ξεκινήσει την πρωτολογία μου, δηλαδή αν μπορεί κάποιος να κοιμάται ήσυχος με τέτοιο αναλογιστικό έλλειμμα ή αν θα πρέπει να αναζητεί λύσεις, εξασφαλίζοντας ταυτόχρονα τη βιωσιμότητα του συστήματος, αλλά και τις προσδοκίες της επόμενης γενεάς. 
      Δεν θα σταθώ –είχαμε την ευκαιρία να τα πούμε πριν- στο αν ευθύνεται ή όχι και πόσο ευθύνεται ο καθένας. Θέλω να πω, απαντώντας και στον κ. Χωρέμη, ότι κανείς δεν προσπάθησε να μηδενίσει τις όποιες πρωτοβουλίες ανέλαβαν οι κυβερνήσεις του ΠΑ.ΣΟ.Κ. την περίοδο που κυβερνούσαν τη χώρα. Άλλες ήταν οι δικές μου ενστάσεις, ότι πολλές φορές το σύστημα κοινωνικής ασφάλισης με τα δικά του αποθεματικά, με τις δικές του δυνάμεις ήρθε να χρηματοδοτήσει τη λεγόμενη κοινωνική πολιτική που άσκησαν στο παρελθόν οι κυβερνήσεις, θέτοντας εν αμφιβόλω τη βιωσιμότητα του συστήματος. Δεν μπορεί να κάνει κανείς «μνημόσυνο με ξένα κόλλυβα»! Δυστυχώς, μνημόσυνο έγινε κατ’ επανάληψη -και σαρανταήμερο και εξάμηνο και ετήσιο- με τα αποθεματικά, δηλαδή με τις εισφορές των εργαζομένων και των εργοδοτών. 
      Θα πρέπει, επίσης, να πω ότι, όταν η δαπάνη για το σύστημα κοινωνικής ασφάλισης ανέρχεται στο 12,60% του Α.Ε.Π., με προοπτική μέσα στα επόμενα χρόνια να διπλασιαστεί, δεν νομίζω ότι έχει κανείς το δικαίωμα να αφαιρεί οικονομικές δυνατότητες από τον ελληνικό λαό, για να τις δώσει στο σύστημα. 
      Πραγματικά είμαι απ’ αυτούς που ισχυρίζονται ότι τα χρήματα από τον προϋπολογισμό, αλλά και από τις εισφορές εργαζομένων και εργοδοτών, που πηγαίνουν ως δημόσια και ιδιωτική δαπάνη, επαρκούν, για να εξασφαλίσουν τη βιωσιμότητα του συστήματος, αντί να γίνει εξορθολογισμός, να μειωθεί το κόστος διαχείρισης, να αναιρεθούν οι στρεβλώσεις, να λειτουργήσει πάνω σε άλλες βάσεις. Έτσι, πέρα από το διανεμητικό χαρακτήρα –και χαίρομαι, γιατί τα τελευταία χρόνια αυτό περιλαμβάνεται και στις διακηρύξεις της κορυφαίας συνδικαλιστικής οργάνωσης, της Γ.Σ.Ε.Ε.- ενισχύεται και ο ανταποδοτικός χαρακτήρας, δηλαδή η αναλογικότητα. 
      Δυστυχώς –το έχουμε πει και δημόσια, θα το επαναλάβω και πάλι- πάρα πολλές φορές το σύστημα λειτουργεί στη λογική του «βόηθα με, φτωχέ, να μη σου μοιάσω». Οι αδύνατοι χρηματοδοτούν τους πιο ισχυρούς μέσα στο σύστημα. Πανηγυρικό παράδειγμα αυτού που αναφέρω αποτελεί ο τρόπος με τον οποίο λειτουργούσε η εισφορά του Λ.Α.Φ.Κ.Α., όπου συνταξιούχοι των 400 ή 500 ευρώ συνεισέφεραν στο σύστημα, για να χρηματοδοτηθούν από τη συνεισφορά αυτή ταμεία, τα οποία χορηγούσαν μέση σύνταξη ύψους 2.000 ευρώ. 
      Θα ήθελα επίσης να επαναλάβω ότι τούτη η Κυβέρνηση, πέρα από τη δημόσια εκδήλωση των προθέσεών της να συζητήσει πάνω σε αυτό το μεγάλο εθνικό και κοινωνικό θέμα και να αναζητήσει λύσεις και μέσα από τη συναίνεση, τη συνεννόηση και το διάλογο, έχει δεσμευθεί κατ’ επανάληψη –και πιστεύω ότι είναι ένα στοιχείο που δεν εμπνέει ανησυχία, αντίθετα, μάλιστα, σιγουριά δημιουργεί στους εργαζόμενους- ότι ο όποιος διάλογος δεν πρόκειται να γίνει προς την κατεύθυνση ανατροπής των τριών βασικών παραμέτρων του συστήματος.
      Δεν μπορεί να γίνει και αλλιώς, κύριοι συνάδελφοι. Άκουσα προηγουμένως τους συναδέλφους του Κομμουνιστικού Κόμματος και του Συνασπισμού να μιλούν για τις εισφορές των εργοδοτών και να λένε ότι θα πρέπει να αυξηθούν οι εισφορές. Μα, αν γίνει αυτό, η ανταγωνιστικότητα της ελληνικής οικονομίας θα πέσει ακόμη πιο χαμηλά απ’ ότι είναι σήμερα.
      Τότε θα αρχίσουμε να ψάχνουμε, όχι μόνο γιατί δεν έρχονται νέες επενδύσεις στην Ελλάδα, αλλά και γιατί φεύγουν και αυτές που είναι εδώ. Και μ’ ένα τέτοιο υπέρογκο μη μισθολογικό κόστος, είναι φυσικό επόμενο, επειδή κανείς δεν επενδύει για την ομορφιά του κάθε λαού, αλλά επενδύει εκεί που έχει συγκριτικό πλεονέκτημα. Και τότε είναι βέβαιο ότι καμία νέα επένδυση δεν θα έρθει, αλλά και αυτές που είναι στην Ελλάδα, ελληνικών συμφερόντων, θα μετακομίσουν στις γειτονικές χώρες.
      Πληροφοριακά αναφέρω ότι για τριάντα πέντε χρόνια ασφάλισης –επειδή ακούστηκαν και κάποιες αναφορές περί Δεξιάς, νεοδεξιάς και όλα τα παρεπόμενα- στις γειτονικές ανατολικές χώρες καταβάλλονται 50 δολάρια το μήνα. Και, ξέρετε, στα πλαίσια κάποιων διμερών συμφωνιών ή με βάση το νόμο για τους πολιτικούς πρόσφυγες, που τους φορτώσαμε όλους στο Ι.Κ.Α., μπορούσε κανείς μεταφέροντας 20 δολάρια να αναγνωρίζει 15 χρόνια, κύριε Πρόεδρε, απαιτώντας από το ελληνικό δημόσιο την κατώτερη σύνταξη του Ι.Κ.Α.. Δηλαδή με βάση τα περσινά δεδομένα, 427 ευρώ και 149 ευρώ, που είναι το Ε.Κ.Α.Σ., συνολικά 576 ευρώ -αν κάνω σωστά τη σούμα- έναντι των 20 δολαρίων, τα οποία εισέπραττε στα πλαίσια των διμερών συμφωνιών είτε για τους ομογενείς είτε για τους πολιτικούς πρόσφυγες.
      Και πρέπει να πούμε, επειδή πρέπει να μιλούμε με ανοιχτά χαρτιά και έτσι πρέπει να γίνεται στον όποιο διάλογο, ότι είναι άλλο το σύστημα κοινωνικής ασφάλισης και άλλο ένα πλέγμα ή ένα ισχυρό δίκτυο κοινωνικής προστασίας. Γιατί εκεί πάμε σε άλλου παπά Ευαγγέλιο. Είναι κοινωνική πρόνοια, είναι άλλη πολιτική, άλλος πληρώνει το λογαριασμό και δεν μεταφέρεται στα ασφαλιστικά ταμεία, όπως παραδείγματος χάρη έγινε το παρελθόν με τις συντάξεις της Εθνικής Αντίστασης, τις οποίες καταβάλλουν τα ταμεία, χωρίς το κράτος να πληρώσει για τον λογαριασμό αυτόν ούτε δραχμή.
      Πρέπει επίσης να δούμε μέσα από αυτόν το διάλογο πού οφείλεται η κατακόρυφη αύξηση των δαπανών για την υγεία. Οι εισφορές που προβλέπονται για τους κλάδους ασθένειας είχαν θεσπιστεί σε μια περίοδο που, όταν πήγαινε κάποιος στο γιατρό, θεωρούσε ότι ολοκλήρωνε έναν ιατρικό έλεγχο κάνοντας μια ακτινογραφία θώρακος, μια γενική αίματος και μια γενική ούρων. Μ’ αυτές τις δαπάνες υπολογίστηκε η βιωσιμότητα των κλάδων ασθένειας πριν από κάποιες δεκαετίες. Και βέβαια, όλα αυτά έχουν ανατραπεί. Γιατί όταν, για να κάνει κανείς έναν έλεγχο σήμερα ενδεχομένως να απαιτείται μια δαπάνη της τάξεως των 700 ή των 800 ευρώ, για να ολοκληρώσει βασικές εξετάσεις, είναι βέβαιο ότι αυξάνονται κατακόρυφα.
      Θέλω να απαντήσω στη συνάδελφο κ. Αντωνίου ότι δεν είπε κανείς ότι δεν πρέπει να γίνονται έλεγχοι. Οι έλεγχοι γίνονται, συνεχίζονται και ενταντικοποιούνται. Θα σας πληροφορήσω ότι έχουμε επεκτείνει τις ειδικές υπηρεσίες ελέγχου, ασφάλειας, πέρα από την περιφέρεια Αττικής και σε άλλες εννέα περιφέρειες της Ελλάδος.
      Καταθέτω και το ενημερωτικό σημείωμα, το οποίο μου εστάλη από την υπηρεσία του Ι.Κ.Α., για να μην καταναλώσω το χρόνο μου σε νούμερα, ελέγχους και διαπιστώσεις. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικόλαος Αγγελόπουλος καταθέτει για τα Πρακτικά το προαναφερθέν ενημερωτικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα πω -και θα το επαναλάβω- ότι το να έχω δίπλα σε κάθε επιχείρηση ή σε κάθε ασφαλισμένο ένα χωροφύλακα, ενδεχόμενα το κόστος αυτών των ελέγχων να είναι πολύ μεγαλύτερο από την ασφαλιστέα ύλη, την οποία θα διασφαλίσω. Γι’ αυτό επαναλαμβάνω ότι η εισφοροδιαφυγή θα πιαστεί μέσα από το μητρώο των επιχειρήσεων που σχηματίζεται τώρα, μέσα από το προφίλ των ασφαλισμένων με την ολοκλήρωση της εφαρμογής για τον αριθμό μητρώου κοινωνικής ασφάλισης, μέσα από τη διασταύρωση των στοιχείων τα οποία γίνονται ανάμεσα στους φορείς κοινωνικής ασφάλισης, τις τράπεζες και την Εφορία, μέσω του συστήματος ΤΑΧΙS, μέσα από τέτοιους αυτοματισμούς. Έτσι δεν θα χρειάζεται δίπλα σε κάθε ασφαλισμένο να υπάρχει κάποιος που θα ελέγχει. Γιατί, ξέρετε τι θα συμβεί στο τέλος; Τελικά θα πρέπει να αναζητήσουμε το ποιος θα ελέγχει τους ελέγχοντες, γιατί, δυστυχώς, γνωρίζουμε και τη νοοτροπία που υπάρχει, δηλαδή αν κάποιος πάρει «σαρδέλα στο μανίκι», ανήκει σε ελεγκτικό μηχανισμό, είναι πιο ευάλωτος και στις όποιες συζητήσεις και στο μπαξίσι. 
      Επίσης, όταν λέμε ότι θα πρέπει να αποτυπωθεί μέσα από αναλογιστικές μελέτες η παρούσα κατάσταση, αυτό πρέπει να γίνει από έναν φορέα. Εσείς είπατε πριν ότι υπάρχουν ιδιωτικά γραφεία. Οι αναλογιστικές μελέτες που κατέθεσα, ή οι αναλογιστικές μελέτες που κατατίθενται στη Βουλή βάσει του νόμου, καταρτίζονται από τη Διεύθυνση Αναλογιστικών Μελετών. Και επειδή άκουσα για «γαλάζια» παιδιά, θα σας πω ότι  στο Υπουργείο δεν έχει αλλάξει ούτε ένας διευθυντής. Η Διεύθυνση Αναλογιστικών Μελετών έχει τη διάρθρωση που είχε και πριν από τις 8 Μαρτίου. Και πραγματικά, δράττομαι της ευκαιρίας να συγχαρώ τα στελέχη αυτής της Διεύθυνσης και τον επικεφαλής για την πολύ σπουδαία δουλειά την οποία κάνουν, για τη συμβολή τους σ’ αυτή την προσπάθεια που γίνεται προς την κατεύθυνση να αντιμετωπιστούν τα προβλήματα που έχει ο χώρος της κοινωνικής ασφάλισης, πέρα από τον πολιτικό χώρο που ενδεχόμενα να ανήκουν και δεν με νοιάζει. Και γίνομαι σαφής: δεν με νοιάζει. 
      Πρέπει, λοιπόν, να αποτυπωθεί κατά τον πλέον αντικειμενικό τρόπο η παρούσα κατάσταση. Έχουμε επιμέρους εικόνα. Παραδείγματος χάριν, το Τ.Ε.Β.Ε., το οποίο εθεωρείτο μέχρι προχθές ότι είναι ένα από τα ισχυρότερα ταμεία στην Ελλάδα, το αναλογιστικό του έλλειμμα είναι 28.675.000.000 ευρώ. Και επειδή ακούμε αριθμούς και έχουν χάσει την αξία τους, τι σημαίνει αυτό: Ότι μόνο για το Τ.Ε.Β.Ε., τα επόμενα τριάντα χρόνια -με τις σημερινές εκτιμήσεις- θα απαιτείται 1.000.000.000 ευρώ ή 340.000.000.000 δραχμές κατά μέσο όρο το χρόνο επιπλέον πίστωση, επιπλέον επιχορήγηση, απ’ ό,τι απαιτείτο μέχρι σήμερα. 
      Εγώ πιστεύω -για να επικαλεστώ και τις αναφορές του βιβλίου του κ. Ανδρουλάκη, «Βρυκόλακες και βαμπίρ», το οποίο είχε γράψει πριν ανέβει η Νέα Δημοκρατία στην εξουσία, στην Κυβέρνηση- ότι θα μετατραπούμε σε βρυκόλακες και βαμπίρ, κυνηγώντας η παλιά γενιά, η γενιά των συνταξιούχων, τη νέα γενιά.
      Επειδή λοιπόν γίνεται σημαντική προσπάθεια, θα σας καταθέσω -για να μην τρώω χρόνο- όλα τα θέματα που σχετίζονται με το έργο της πληροφορικής και του εκσυγχρονισμού στο χώρο της κοινωνικής ασφάλισης και των φορέων της κοινωνικής ασφάλισης. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ.  Νικόλαος Αγγελόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (ΝΑ ΦΩΤΟΓΡΑΦΗΘΟΥΝ ΟΙ ΣΕΛ. 146 έως 148)
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα σας πω το εξής: Οι παράμετροι από τους οποίους εξαρτάται το ασφαλιστικό σύστημα και η βιωσιμότητα ενός συστήματος κοινωνικής ασφάλισης είναι παράμετροι μεταβλητοί, αλλάζουν συνεχώς, εξελίσσονται συνεχώς, άλλοτε επί το δυσμενέστερο άλλοτε επί το καλύτερο. Αυτό αποτελεί έναν πρόσθετο λόγο αν θέλουμε, παρακολουθώντας όλοι μαζί τις εξελίξεις, να προσπαθήσουμε να απαντήσουμε στο μεγάλο αυτό εθνικό πρόβλημα που αντιμετωπίζει η χώρα μας. 
      Κλείνοντας θα ήθελα να πω κάτι ακόμα. Πράγματι δεν υπάρχει αμφιβολία ότι οι οφειλές του δημοσίου απέναντι στο σύστημα κοινωνικής ασφάλισης δεν είναι οι ίδιες που ήταν στις 8 Μαρτίου του 2004 και τούτο ιδιαίτερα προς το Ι.Κ.Α., γιατί έχουν προστεθεί κάποιες από τις υποχρεώσεις του δημοσίου, με βάση τους νόμους οι οποίοι είχαν ψηφιστεί στο παρελθόν. Δεν πρέπει όμως να παραβλέπουμε ότι τα δύο τελευταία χρόνια έχουν αυξηθεί περίπου 600.000.000 ευρώ οι οφειλές προς τους φορείς κοινωνικής ασφάλισης. 
      Δεν πρέπει να ξεχνάμε όμως ότι τούτη η Κυβέρνηση ήδη ρύθμισε κατά τον πρώτο και δεύτερο χρόνο διακυβέρνησής της 1.400.000.000 ευρώ από τις οφειλές του δημοσίου προς τα ασφαλιστικά ταμεία και χρειάστηκε και 1.135.000.000 ευρώ για να μπορέσει να υλοποιήσει τον προϋπολογισμό του 2004 που είχε καταρτίσει η προηγούμενη κυβέρνηση. 
      Κυρίες και κύριοι συνάδελφοι, να είστε βέβαιοι ότι αυτά τα οποία έχουμε επαγγελθεί στον ελληνικό λαό, είτε πριν είτε μετά τις εκλογές, θα υλοποιηθούν στο ακέραιο. Κάνετε λίγο υπομονή. Να είστε βέβαιοι ότι ο απολογισμός της Κυβέρνησης της Νέας Δημοκρατίας θα είναι σύμφωνος με τις προεκλογικές της εξαγγελίες, όπως και οι νόμοι τους οποίους ψηφίζει υλοποιούνται και υλοποιούνται με βάση το σχεδιασμό τον οποίο έχουμε κάνει πριν την ψήφισή τους.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Χωρέμης για να δευτερολογήσει.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, θέλω να κάνω μια διόρθωση στην παραδοχή του κυρίου Υπουργού, του κ. Αγγελόπουλου, ως προς τις εκκρεμότητες, οι οποίες βεβαίως δεν είναι της τάξης των 600.000.000. 
      Η Κυβέρνηση της Νέας Δημοκρατίας παρέλαβε εκκρεμότητες της τάξης των 2,77 δισεκατομμυρίων ευρώ. Ο προϋπολογισμός του 2005 και οι προβλέψεις τού 2006 εκτιμάται –το έχουμε ξαναπεί και δεν το έχετε αμφισβητήσει, δεν ξέρω σήμερα- ότι θα διαμορφωθούν γύρω στα 5,1 δισεκατομμύρια ευρώ. Δηλαδή έχουμε μια πολύ μεγάλη αύξηση της τάξης του 85%, τόσο για τις οφειλές στο Ι.Κ.Α. που είναι 3,57 δισεκατομμύρια ευρώ όσο και στα άλλα ταμεία που είναι της τάξης του 1,53 δισεκατομμύρια ευρώ. Παραλάβατε 2,77 …
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Επιτρέπετε να πω κάτι;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά στον κ. Χωρέμη.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Στα Πρακτικά της Βουλής με την υπογραφή του κ. Νεκτάριου και του κ. Βουδούρη αναζητείστε –αν θυμάμαι καλά πρέπει να είναι γύρω στις 14-15 Απριλίου ή Μαΐου- τις κατατεθειμένες οικονομικές εκθέσεις όσον αφορά τα οφειλόμενα από τον Ο.Γ.Α. και από το Ι.Κ.Α.. Και το λέω αυτό… 
      ΑΝΑΣΤΑΣΙΟΣ ΧΩΡΕΜΗΣ: Τα αμφισβητείτε αυτά; 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αμφισβητώ το ύψος των οφειλών του δημοσίου στις 8 Μαρτίου. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το δικαίωμα να απαντήσετε. Επομένως μην ξαναδιακόψετε…
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, νομίζω ότι θα λάβετε υπ’ όψιν σας το χρόνο.
      Ήθελα να πω επίσης ότι αυτά τα ποσά είναι ποσά τα οποία μπορεί κανείς να τα αποδεχθεί, με την έννοια ότι όταν ανέλαβε το ΠΑ.ΣΟ.Κ. την κυβέρνηση κάλυψε 5.000.000.000 ευρώ με το ν. 2972/2001, που αποδόθηκαν στο Ι.Κ.Α., με ομόλογα δεκαετούς διάρκειας, με τελευταία δόση για τα ομόλογα το 2004. Συνεπώς υπάρχουν αντίστοιχες και πιο ισχυρές οικονομικές ρυθμίσεις στο παρελθόν, τις οποίες βέβαια, εάν έχετε τη βούληση, θα τις επαναλάβετε. Αν δεν την έχετε, θα αφήσετε βέβαια το έλλειμμα να μεγαλώνει. 
      Νομίζω ότι δεν δόθηκε απάντηση, αγαπητέ κύριε Υπουργέ, στο μεγάλο ζήτημα που ετέθη από τους συναδέλφους. Οι απαντήσεις σας νομίζω ότι δεν ήταν πειστικές τόσο στα ζητήματα των ελέγχων όσο κυρίως για το  γεγονός ότι έχουμε αθρόες καθαιρέσεις των προϊσταμένων των διευθύνσεων και στην Αττική και στην επαρχία και αυτό βέβαια δεν συνάδει με τις υποκριτικές, θα έλεγα, απόψεις σας περί κομματισμού, δηλαδή ότι είστε απέναντι στον κομματισμό, όταν υπήρξαν αυτές οι καρατομήσεις προκειμένου να υπάρξουν διευθυντές προσκείμενοι φιλικά στην Κυβέρνηση. Ούτε βέβαια μας έχετε απαντήσει στις αιτιάσεις μας για το βαθμό των καθαιρέσεων αυτών και στην Αττική και στην επαρχία.
      Κυρίως όμως εκείνο που αφήσατε αναπάντητο -νομίζω ότι δεν έχετε καμία ανάμιξη εσείς, αλλά έχουν άλλοι- είναι όσον αφορά το γεγονός ότι τα ταμεία είσπραξης εσόδων χορηγούν –και ετέθη από τις συναδέλφισσες του ΠΑ.ΣΟ.Κ.- παράνομα ασφαλιστικές ενημερότητες σε επιχειρήσεις που όφειλαν να επανακτήσουν το δικαίωμα της ρύθμισης οφειλών. Νομίζω ότι είναι ένα πολύ σημαντικό ζήτημα και εσείς και κυρίως ο κ. Παναγιωτόπουλος οφείλετε απέναντι σε τέτοια ζητήματα που έχουν να κάνουν με την ηθική τάξη, με τη σωστή διαχείριση και λειτουργία των αντικειμένων της διοίκησης του Ι.Κ.Α. να δώσετε σαφείς απαντήσεις κι όχι να πλανάται ένα θολό τοπίο για ευνοϊκές μεταχειρίσεις προσώπων, επιχειρηματιών, που κάθε άλλο παρά αντιστοιχούν σ’ ένα κλίμα, το οποίο πρέπει να επικρατήσει στα ασφαλιστικά ταμεία: διαφάνειας, ισοτιμίας, ισονομίας και ισοπολιτείας. 
      Επανερχόμενος τώρα στο κατ’ ουσίαν θέμα που συζητάμε σήμερα, την προοπτική, δηλαδή το σήμερα και το αύριο του ασφαλιστικού συστήματος, παρά τις -ομολογώ- αντικειμενικές παραδοχές που κάνατε σε κάποια ζητήματα και που ασφαλώς μας ξενίζουν, γιατί η ηγεσία του Υπουργείου Οικονομίας, κυρίως, δεν μας έχει συνηθίσει στο να μπορούμε να κάνουμε εν τω βάθει διάλογο, δεν καταφέρατε να απαντήσετε σε μια ουσιαστική επιλογή της Κυβέρνησης, που δεν αφορά μόνο το ασφαλιστικό σύστημα αλλά αφορά το σύνολο της δημόσιας ζωής της χώρας και είναι το ζήτημα της συγκάλυψης των προθέσεών σας απέναντι στις προοπτικές του ασφαλιστικού συστήματος και κυρίως το ζήτημα της κινδυνολογίας. Κανείς δεν είπε ότι το ασφαλιστικό σύστημα στη χώρα δεν αντιμετωπίζει πράγματι μεγάλες προκλήσεις, αλλά το να διαμορφώνεται μέσα στη Βουλή των Ελλήνων μια εικόνα κινδυνολογίας ότι το ασφαλιστικό σύστημα είναι άλυτο και ότι δεν μπορούμε να το αντιμετωπίσουμε και να βρούμε τους πόρους προκειμένου να λυθεί και να δοθεί προοπτική στο ασφαλιστικό σύστημα, νομίζω ότι είναι κάτι που απηχεί τις δικές σας προθέσεις και δεν εκφράζει σε καμία περίπτωση το ΠΑ.ΣΟ.Κ. και ασφαλώς –πιστεύω- και το συνδικαλιστικό κίνημα.
      Δεν πέρασαν πολλές ημέρες που αντιμετωπίζεται και το μεγάλο ζήτημα των υποκλοπών με μια τέτοια πολιτική, με μια πολιτική συγκάλυψης, και πιστεύω ότι οι οποιεσδήποτε προσπάθειες που γίνονται από την πλευρά του κ. Καραμανλή, του Πρωθυπουργού της χώρας, θα οδηγηθούν σε μια ακόμη περισσότερο δύσκολη κατάσταση, από τη στιγμή που ο Έλληνας πολίτης δεν γίνεται κοινωνός της κάθε αλήθειας, της αντικειμενικής αλήθειας, προκειμένου να βγάλει τα συμπεράσματά του.
      Εκεί ακριβώς δεν υπάρχει συντονισμός ούτε μεταξύ των Υπουργών και συνολικά της Κυβέρνησης, καθώς επίσης υπάρχει και έλλειψη καθοδήγησης στα ζητήματα που αφορούν τον ίδιο τον Πρωθυπουργό.
      Για να επανέλθω και πάλι στο ζήτημα που συζητάμε, θεωρούμε ότι είναι ένα μεγάλο ζήτημα που ασφαλώς έχει οδηγήσει σε ένα μεγάλο φιάσκο και τη μεταρρύθμιση που επιχειρείτε –εσείς τη λέτε έτσι, εμείς βεβαίως τη λέμε απορύθμιση- και σας είχαμε προειδοποιήσει όσον αφορά τον Ο.Τ.Ε. και τις τράπεζες. Και λέμε για ένα μεγάλο φιάσκο όσον αφορά τον Ο.Τ.Ε., διότι επιτέλους πρέπει να καταλάβετε ότι δεν μπορεί να προχειρολογείτε με τόσο σοβαρά ζητήματα, όταν η ίδια η Ευρωπαϊκή Ένωση σας εγκαλεί σήμερα για τα ζητήματα που έχουν να κάνουν με το δίκαιο περί ανταγωνισμού. 
      Σας είχαν τεθεί αυτά τα ζητήματα και νομίζω ότι οφείλατε να τα γνωρίζατε, όπως επίσης μεγάλη προχειρότητα πιστεύω και ανευθυνότητα ουσιαστικά υπάρχει στο ζήτημα της μελέτης του κόστους της εθελούσιας εξόδου. Το Υπουργείο Οικονομίας το ανεβάζει 676.000.000 ευρώ, ενώ στην πραγματικότητα κατά τις απόψεις των διοικήσεων των ταμείων είναι της τάξης του 1.600.000.000 ευρώ, δηλαδή διπλάσιο και υπερδιπλάσιο της εκτίμησης που κάνει το Υπουργείο Οικονομίας με τη μελέτη την οποία για ένα τόσο σοβαρό θέμα θα πρέπει να τη φέρετε στη Βουλή, να τη συζητήσουμε, να την εκτιμήσουμε από κοινού και να βγάλουμε τα συμπεράσματά μας.
      Άρα μέσα από τη σημερινή συζήτηση εγώ νομίζω ότι εκείνο που πρέπει να πρυτανεύσει στην Κυβέρνηση είναι ότι απέναντι στους εργαζόμενους οι οποίοι αντιμετωπίζουν ένα μεγάλο πρόβλημα ανασφάλειας, απέναντι στον πολιτικό κόσμο ο οποίος θέτει το ζήτημα και ιδιαίτερα από την πλευρά τη δική μας με ιδιαίτερη ανησυχία να αναλάβετε τις ευθύνες σας, γιατί σε κάθε άλλη περίπτωση το να κάνετε πολιτικές αντίστοιχες με τα κελεύσματα των οικονομικά ισχυρών –πράγμα που εσείς το λέτε μεταρρύθμιση- θα οδηγήσει ασφαλώς σε μία μεγάλη οικονομική έκρηξη απέναντι στην οποία θα είστε υπόλογοι στο σύνολο του ελληνικού λαού. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να κλείσουμε τη συζήτηση.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Πολύ σύντομα, κύριε Πρόεδρε, θα ήθελα να διευκρινίσω ότι η ρύθμιση των οφειλών που έκανε το ΠΑ.ΣΟ.Κ. πράγματι ενός πολύ σημαντικού ποσού που προερχόταν από οφειλές προς το Ι.Κ.Α. έγινε με ομόλογα δεκαετούς διάρκειας και 2% επιτόκιο και αφορούσαν τις υποχρεώσεις του κράτους απέναντι στο Ι.Κ.Α. με βάση την τριμερή χρηματοδότηση, δηλαδή σύμφωνα με τις διατάξεις του ν.2084, που όπως είπα στην πρωτομιλία μου από το 1993 έως το 2000 δεν είχε δώσει ένα τσακιστό ευρώ.
      Δεύτερον, περιπτώσεις επανένταξης στις ρυθμίσεις ανθρώπων, οι οποίοι είχαν χάσει το δικαίωμα αυτό δεν υπάρχουν, όπως και θέματα τα οποία σχετίζονται με τη χορήγηση ασφαλιστικής ενημερότητας σε φορείς που δεν δικαιούνταν, εντοπίζονται μόνο σε περιπτώσεις που αφορούν δήμους ή κοινότητες για την ανάληψη χρημάτων από το δημόσιο, επιχορηγήσεις του δημοσίου με τις οποίες ένα μέρος από τις επιχορηγήσεις αυτές παρακρατήθηκε για την εξόφληση της οφειλής που είχαν στο Ι.Κ.Α.. Περιπτώσεις άλλες προς το παρόν εγώ τουλάχιστον δεν γνωρίζω και οφείλω να πω ότι δεν γνωρίζω.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, αν μου επιτρέπετε, έχουμε καταθέσει ερώτηση και περιμένουμε την απάντησή σας. Ψάξτε το, γιατί υπάρχει θέμα.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα την πάρετε την απάντηση. Σας είπα ότι αφορά περιπτώσεις ανάληψης χρημάτων από το δημόσιο και σε καμία περίπτωση δεν δόθηκε η δυνατότητα να μπουν στη ρύθμιση άνθρωποι οι οποίοι είχαν χάσει το δικαίωμα της ρύθμισης.
      Επίσης θα ήθελα να πω με αφορμή τις κρίσεις που έγιναν στο Ι.Κ.Α. ότι σε ένα σύνολο περίπου τριακόσιων στελεχών αντικαταστάθηκαν, αν δεν με απατά η μνήμη μου –γιατί δυστυχώς δεν αναφέρεται στην επερώτηση και δεν έχω μαζί μου τα στοιχεία, αν θέλετε κάντε μου ερώτηση, θα σας απαντήσω- γύρω στους εκατόν δώδεκα ανθρώπους από τα υπηρεσιακά συμβούλια στα οποία μετείχαν εκπρόσωποι των εργαζομένων.
      Θέλω να σας πληροφορήσω ότι κατά των κρίσεων του υπηρεσιακού συμβουλίου δεν έχουν διατυπωθεί ενστάσεις από τους ενδιαφερόμενους. Και το λέω αυτό γιατί ακούω για αντικαταστάσεις χωρίς κανένας απ’ αυτούς που αντικαταστάθηκε να υποβάλει ένσταση στο Υπηρεσιακό Συμβούλιο.
      ΑΝΑΣΤΑΣΙΟΣ ΧΩΡΕΜΗΣ: Επειδή φοβάται ...
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Τι φοβάται; 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Υπάρχουν περιπτώσεις που έχουν πάει στα δικαστήρια, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Επιτρέψτε μου, σε δημοκρατικό καθεστώς λειτουργούμε. Τουλάχιστον μέχρι σήμερα δεν έχει δοθεί αφορμή κάποιος να πει ότι φοβήθηκε μήπως μετακινηθεί ή αντικατασταθεί. 
      Θα πρέπει να πούμε όμως ότι πρέπει να δημιουργεί απορία πως οι τριακόσιοι που ήταν όλα αυτά τα χρόνια –και από τους οποίους αντικαταστάθηκαν οι εκατόν δώδεκα- προέρχονται από συγκεκριμένο πολιτικό χώρο. Και αυτό είναι ερωτηματικό και πρέπει να συνεκτιμηθεί και να συνεξεταστεί. 
      Επίσης, θα ήθελα να πω ότι κανείς δεν κινδυνολογεί για την πορεία του Συστήματος Κοινωνικής Ασφάλισης. Δεν είπε κανείς ότι τα ασφαλιστικά ταμεία, ιδιαίτερα τα κύριας ασφάλισης που είναι εγγυημένα, θα σταματήσουν να πληρώνουν. 
      Τι επισημαίνω; Επισημαίνω ότι ενδεχόμενα όσο θα περνάει ο καιρός και ένεκα των ιδιαίτερων προβλημάτων που αντιμετωπίζει το σύστημα, θα χρειάζονται όλο και περισσότεροι πόροι, οι οποίοι θα καταβάλλονται από τον κρατικό προϋπολογισμό, άρα από τον ελληνικό λαό, από τον Έλληνα φορολογούμενο. 
      Και πρέπει να δούμε –αν θέλετε, θα επαναλάβω αυτό που λέω δημόσια κάθε φορά- ότι φιλόδοξος στόχος για κάθε κυβέρνηση για την αντιμετώπιση ή την επίλυση ενός μεγάλου προβλήματος δεν είναι να απαιτεί από τον κρατικό κορβανά περισσότερα χρήματα. Στο κάτω - κάτω της γραφής αυτό μπορεί να το κάνει ο καθένας. Αλλά είναι με τα χρήματα που δίνει ο κρατικός προϋπολογισμός, ο ελληνικός λαός, ο Έλληνας φορολογούμενος –και τα οποία είναι πολλά- πως θα βελτιώσουμε τις παροχές και τις υπηρεσίες από το Σύστημα Κοινωνικής Ασφάλισης, πως θα εξασφαλίσουμε τη βιωσιμότητά του, πως θα εξασφαλίσουμε τα ίδια δικαιώματα που εξασφάλισε για μας η προηγούμενη γενιά και εμείς για την επόμενη γενιά. Αν θέλετε, αυτό είναι το μεγάλο στοίχημα για τούτη την Κυβέρνηση, την Κυβέρνηση της Νέας Δημοκρατίας.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Κηρύσσεται περαιωμένη η συζήτηση επί της  υπ’ αριθμόν 20/13/11.11.2005 επερώτησης Βουλευτών του ΠΑ.ΣΟ.Κ. προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με το ασφαλιστικό σύστημα.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      1. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα της υγείας».
      2. Η Διαρκής Επιτροπή Εσωτερικών, Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης «Κύρωση του Προσθέτου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του».
      3. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Κύρωση της Συμφωνίας μεταξύ της Ελληνικής Δημοκρατίας και της Ιταλικής Δημοκρατίας για την ανάπτυξη του έργου Διασύνδεσης Ελλάδος-Ιταλίας (ΔΕΙ)». 
      Επίσης, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
      α) «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β  αυτού».
      β) «Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Βουλγαρικής Δημοκρατίας».
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 1 Φεβρουαρίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τετάρτης 1 Φεβρουαρίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21:54΄ λύεται η συνεδρίαση για αύριο ημέρα Τρίτη 14 Φεβρουαρίου 2006 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ ΟΛΟΜ. 13.2.06                                           ΣΕΛ.3

