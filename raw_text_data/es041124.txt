      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΣΤ΄
      Τετάρτη 24 Νοεμβρίου 2004
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      
      1.  Επικύρωση Πρακτικών, σελ.
      2. Άδεια απουσίας του Βουλευτή κ. Σ. Ράπτη, σελ.
      3. Ανακοινώνεται ότι τη συνεδρίαση παρακολουθούν μαθητές από το Πειραματικό Λύκειο Βαρβακείου, το Α’ ΤΕΕ Λαυρίου και  από το Γυμνάσιο Μαγούλας Καρδίτσας, σελ.
      4. Ειδική Ημερήσια Διάταξη προς τιμήν των Ελλήνων Παραολυμπιονικών των Παραολυμπιακών Αγώνων του 2004 και απονομή μεταλλίων, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 25 Νοεμβρίου 2004, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις», σελ.
      2. Κατάθεση Έκθεσης Διαρκούς Επιτροπής:
      Η Διαρκής Επιτροπή Παραγωγής και Εμπορίου καταθέτει της έκθεσή της στο σχέδιο νόμου του Υπουργείου Ανάπτυξης: «Συνήγορος του Καταναλωτή, ρυθμίσεις θεμάτων του Υπουργείου Ανάπτυξης», σελ.
      
      ΟΜΙΛΗΤΕΣ
      
      Α. Επί της Ειδικής Ημερήσιας Διάταξης:
      ΚΑΡΑΜΑΝΛΗΣ Κ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΠΑΠΑΝΔΡΕΟΥ Γ., σελ.
      ΠΑΠΑΡΗΓΑ Α., σελ.
      
      Β. Επί του σχεδίου νόμου του Υπουργείου Οικονομίας και Οικονομικών:
      ΑΓΓΕΛΗΣ Α., σελ.
      ΑΝΤΩΝΑΚΟΠΟΥΛΟΣ Π, σελ.
      ΒΑΣΙΛΕΙΟΥ Θ., σελ.
      ΒΡΕΤΤΟΣ Κ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΝΝΑΚΗΣ Μ., σελ.
      ΔΕΡΜΕΝΤΖΟΠΟΥΛΟΣ Α., σελ.
      ΚΑΙΣΕΡΛΗΣ Κ., σελ.
      ΚΑΡΑΓΚΟΥΝΗΣ Α., σελ.
      ΚΑΡΑΟΓΛΟΥ  Θ., σελ.
      ΚΑΡΠΟΥΖΑΣ Α., σελ.
      ΚΕΓΚΕΡΟΓΛΟΥ Β., σελ.
      ΚΟΥΣΕΛΑΣ Δ., σελ.
      ΚΟΥΤΜΕΡΙΔΗΣ Ε., σελ.
      ΚΩΣΤΟΠΟΥΛΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΜΑΝΟΣ Σ., σελ.
      ΜΑΝΩΛΗΣ Ι., σελ.
      ΜΠΕΖΑΣ Α., σελ.
      ΜΠΙΝΟΠΟΥΛΟΥ-ΜΑΝΟΥΣΟΥ Α., σελ.
      ΟΘΩΝΑΣ Ε., σελ.
      ΟΙΚΟΝΟΜΟΥ Β., σελ.
      ΠΑΓΚΑΛΟΣ Θ., σελ.
      ΠΑΝΤΕΛΑΚΗ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΝΤΩΝΙΟΥ Γ., σελ.
      ΡΕΓΚΟΥΖΑΣ Α., σελ.
      ΡΟΒΛΙΑΣ Κ., σελ.
      ΣΤΡΑΤΑΚΗΣ Ε., σελ.
      ΤΣΑΚΛΙΔΗΣ Ι., σελ.
      ΤΣΙΑΜΑΚΗΣ Δ., σελ.
      ΦΩΤΙΑΔΗΣ Α., σελ.
      ΧΑΙΔΟΣ Χ., σελ.

ΠΡΑΚΤΙΚΑ ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΞΣΤ΄
Τετάρτη 24 Νοεβρίου 2004
----------
      Αθήνα, σήμερα στις 24 Νοεμβρίου 2004, ημέρα Τετάρτη και ώρα 10.36΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23 Νοεμβρίου 2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΞΕ΄ συνεδριάσεως, της Τρίτης 23 Νοεμβρίου 2004, σε ό,τι αφορά την ψήφιση στο σύνολο του σχεδίου νόμου: «1.Κύρωση του Πρωτοκόλλου που καταρτίστηκε βάσει του άρθρου 43, παράγραφος 1 της Σύμβασης για την ΄Ιδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση». 
      2. Κύρωση του Πρωτοκόλλου που τροποποιεί τη  Σύμβαση για την ‘Ιδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) και το Πρωτόκολλο σχετικά με τα προνόμια και τις ασυλίες της ευρωπόλ των μελών των οργάνων της, των αναπληρωτών διευθυντών και των υπαλλήλων της». 
      3. «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».)
      Κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Ειδική συνεδρίαση της Ολομέλειας της Βουλής προς τιμήν των Ελλήνων Παραολυμπιονικών των Παραολυμπιακών Αγώνων του 2004.
      Κύριε Πρωθυπουργέ, κυρία και κύριοι Αρχηγοί των Κομμάτων, κυρίες και κύριοι συνάδελφοι η σημερινή ειδική συνεδρίαση είναι μία πράξη τιμής και αναγνώρισης εκ μέρους της Βουλής των Ελλήνων προς τους σπουδαίους αθλητές και ανθρώπους που δόξασαν την Ελλάδα στους Παραολυμπιακούς Αγώνες της Αθήνας, προς τα νέα παιδιά που είναι οι αληθινοί πρωταθλητές της ζωής και κέρδισαν με το ήθος και τις επιδόσεις τους δίκαια το θαυμασμό και την αγάπη μας. Κέρδισαν την αναγνώριση και το σεβασμό όλων μας, όχι τόσο για τις επιτυχίες τους, όσο και κυρίως για την προσπάθειά τους. Μια προσπάθεια που για άλλους αποτελεί ίσως αυτονόητο μέρος της καθημερινής ζωής, για τους Παραολυμπιονίκες, όμως, συνιστά πνευματικό, σωματικό και ψυχικό άθλο. Με την εκδήλωση αυτή αισιοδοξούμε να στείλουμε σε όλους ένα διπλό μήνυμα, μήνυμα ελπίδας και μήνυμα ευθύνης.
      Σας υποδεχόμαστε, αγαπητοί αθλήτριες και αθλητές, στη Βουλή των Ελλήνων με αγάπη, συγκίνηση και θαυμασμό. Γιατί εσείς δίνετε το μήνυμα της ελπίδας, αφού μετατρέψατε τις αντιξοότητες της ζωής σε δύναμη δημιουργική, σε θέληση και επιμονή και σε πίστη στην ίδια την ζωή. Η επιτυχία σας αυτή έχει ένα μεγάλο και ευεργετικό αντίκτυπο για όλους μας. Μας οδηγεί όλους που δεν αντιμετωπίζουμε παρόμοια προβλήματα, να συνειδητοποιήσουμε το μεγαλείο της ανθρώπινης ύπαρξης και γι’ αυτό σας οφείλουμε αυτή τη συγκίνηση. Και αισθάνομαι απολύτως ότι εκφράζω το σύνολο της Εθνικής Αντιπροσωπείας…
      (Χειροκροτήματα από όλες τις πτέρυγες)
      όταν σας απευθύνω ένα μεγάλο «ευχαριστώ» για όσα προσφέρατε στην Πατρίδα μας. 
      Εδώ όμως, έρχεται και το μήνυμα της ευθύνης και δεν το στέλνουν μόνο οι αθλητές. Το στέλνουν οι προπονητές, οι συνοδοί, όσοι βοηθούν αυτούς τους υπέροχους ανθρώπους να αντεπεξέλθουν με επιτυχία στις αθλητικές τους υποχρεώσεις. Είναι οι ηθικοί συμπαραστάτες στη μεγάλη προσπάθεια που πράττουν ό,τι τους υπαγορεύει η συνείδησή τους, η ευαισθησία τους και η ανθρωπιά τους. Καλό, λοιπόν, θα είναι ο καθένας μας να θυμάται στο διηνεκές αυτήν τη συγκίνηση και την υπερηφάνεια που αισθάνθηκε για τις νίκες των Παραολυμπιονικών μας και να τη μετατρέπει σε αίσθημα ευθύνης και υποχρέωσης απέναντί τους. Να τη σκέπτεται κάθε φορά που άθελά του με τις πράξεις ή τις παραλείψεις του δυσχεραίνει την καθημερινή ζωή των συμπολιτών μας που αντιμετωπίζουν προβλήματα όρασης, ακοής, προβλήματα κινητικά ή άλλα. Δεν είναι προνόμιο ή δικαίωμα ούτε στη διακριτική ευχέρεια του καθενός η ένδειξη σεβασμού στο συμπολίτη και η αλληλεγγύη στο συνάνθρωπο. Είναι στοιχειώδες χρέος και καθήκον όλων, διαφορετικά κανείς δεν δικαιούται να αισθάνεται πολίτης αυτού του τόπου.
      Οι Παραολυμπιακοί Αγώνες είναι άλλωστε μία αφορμή για να αντιληφθούμε τα όρια της ανθρώπινης αντοχής και να συνειδητοποιήσουμε κυρίως την αξία της ανθρώπινης αξιοπρέπειας. Αυτό είναι ίσως το σημαντικότερο πολιτικό μήνυμα που βγαίνει από τους Παραολυμπιακούς Αγώνες, ότι δηλαδή, η αξία του ανθρώπου είναι απόλυτη και δεν αυξομειώνεται ανάλογα με το είδος, την ποιότητα, τις ικανότητες ή την μορφή εκείνου που τη φέρει. Ένα μήνυμα ιδιαιτέρως σημαντικό και επίκαιρο σήμερα, όπου σχετικοποιούνται όλες οι αξίες και ο άνθρωπος τείνει να μετατραπεί σε μέγεθος μετρίσιμο, με κριτήρια αριθμητικά ή αμφιβόλου ποιότητας. 
      Ταυτόχρονα, οι Παραολυμπιακοί Αγώνες είναι μία ευκαιρία για να συναισθανθούμε το μέγεθος των ευθυνών μας όλοι μας, η πολιτεία και οι πολίτες, γιατί οφείλουμε να κάνουμε πολύ περισσότερα από όσα έχουν ήδη γίνει, ώστε η αναπηρία να πάψει να αποτελεί για πολλούς συμπολίτες μας εμπόδιο για την προσωπική, επαγγελματική και κοινωνική τους πρόοδο. 
      Θα ήθελα να απευθύνω ένα μεγάλο «εύγε» στις οικογένειες των Παραολυμπιονικών μας. Είμαι βέβαιη ότι ένα μεγάλο μερίδιο αυτής της νίκης το οφείλουν στους δικούς τους ανθρώπους που με την αγάπη και τη στήριξή τους δημιούργησαν τα γερά θεμέλια για τις μεγάλες αθλητικές διακρίσεις. 
      Αγαπητοί Παρολυμπιονίκες, είναι μεγάλο το βάρος που σηκώνετε πράγματι στους ώμους σας. Ηθελημένα ή άθελά σας μεταβληθήκατε σε πρότυπα για την κοινωνία μας, πρότυπα όχι μόνο αθλητικά αλλά και πρότυπα ήθους και επιμονής. Ο ρόλος σας δεν εξαντλείται συνεπώς μόνο στους στίβους και στα γυμναστήρια, είστε η φωνή πολλών που ζουν μακριά από την επωνυμία και την αναγνώριση, αλλά έχουν προσφέρει πολλά -πολύ περισσότερα ίσως από όσα τους αναλογούν- και απαιτούν αυτό που αποτελεί αναφαίρετο δικαίωμά τους: Μια κοινωνία με ίσες ευκαιρίες για όλους. 
      Η Βουλή των Ελλήνων, από το θεσμικό της χρέος και την πολιτική της αποστολή είναι ταγμένη στο πλευρό αυτών των συμπολιτών μας. Μαζί με εσάς έχουμε πολλή δουλειά να κάνουμε που την αναλαμβάνουμε ευχαρίστως.
      Καλή επιτυχία στη συνέχεια των προσπαθειών σας.
      (Χειροκροτήματα από όλες τις πτέρυγες)
      Καλείται ο Πρωθυπουργός, κ. Κώστας Καραμανλής, να λάβει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, αφιερώνουμε τη σημερινή συνεδρίαση της Εθνικής Αντιπροσωπείας στις αθλήτριες και στους αθλητές που τίμησαν την Ελλάδα κατακτώντας σπουδαίας σημασίας μετάλλια και διακρίσεις στους Παραολυμπιακούς Αγώνες της Αθήνας.
      Τιμούμε όλες τις αθλήτριες και όλους τους αθλητές με αναπηρία που συμμετείχαν στους αγώνες και έγιναν πρότυπα έμπνευσης για εκατομμύρια ανθρώπους σε ολόκληρο τον πλανήτη. 
     Τιμούμε την προσπάθεια και τη δικαίωση, τη διάκριση και τη συμμετοχή. 
     Τιμούμε αυτούς που θέλησαν να ξεπεράσουν ειδικά προβλήματα και κατάφεραν συγκινητικές αγωνιστικές διακρίσεις, διακρίσεις ζωής. Ξεχώρισαν όχι μόνο για τις αθλητικές επιδόσεις τους, αλλά πάνω απ΄ όλα για το ήθος, τη συναδελφικότητα, την αυτοπειθαρχία, τη δύναμη της ψυχής τους. Δίδαξαν σε ολόκληρο τον κόσμο πίστη, επιμονή, αγώνα. Απέδειξαν με τη συμμετοχή τους, τι σημαίνει αποφασιστικότητα, τι σημαίνει συναδέλφωση και σεβασμός. Ανέδειξαν το δικαίωμα κάθε πολίτη στην απόλαυση των αγαθών της κοινωνικής συνύπαρξης. Απέσπασαν το θαυμασμό, τα πιο εγκάρδια συγχαρητήρια ολόκληρης της ελληνικής κοινωνίας, αλλά και της παγκόσμιας κοινότητας. Όλες και όλοι.
     Αθλήτριες και αθλητές των Παραολυμπιακών Αγώνων, δεν κερδίσατε απλά και μόνο μετάλλια για αθλητικές επιδόσεις που εξέπληξαν και προκάλεσαν θαυμασμό. Εκπροσωπήσατε και εκπροσωπείτε το πνεύμα που γίνεται οδηγός επιτυχίας. Εκπροσωπήσατε και εκπροσωπείτε με συγκινητικό τρόπο το πνεύμα που διδάσκει ότι μπορούμε να κάνουμε πραγματικότητα εκείνα, που πολλοί άλλοι μπορούν να νομίζουν ανέφικτα, απραγματοποίητα, ακατόρθωτα. Δώσατε σε όλον τον κόσμο τη δυνατότητα να διαπιστώσει το υψηλό επίπεδο δυνατοτήτων των αθλητριών και των αθλητών με αναπηρία, αλλά και γενικότερα των ατόμων με αναπηρίες. Φέρατε ολόκληρη την ελληνική κοινωνία, αλλά και τους πολίτες όλου του κόσμου πιο κοντά στο αναπηρικό κίνημα. Καταγράψατε υπέρ της χώρας μας ένα υψηλό επίπεδο πολιτισμού. Τιμήσατε αρχές και αξίες, στις οποίες θεμελιώνεται ο πολιτισμός μας, αρχές και αξίες που διαχρονικά εμπνέουν την ανθρώπινη παρουσία. 
     Αθλήτριες και αθλητές μας, από τις 9 Σεπτεμβρίου, όταν η παραολυμπιακή φλόγα ξεκίνησε από το Ναό του Ηφαίστου στο Θησείο έως στις 17 Σεπτεμβρίου, που άρχισαν οι Παραολυμπιακοί Αγώνες, και έως το τέλος των Αγώνων στις 28 Σεπτεμβρίου, υπήρξατε πρωταγωνιστές στο κορυφαίο παγκόσμιο αθλητικό γεγονός για τα άτομα με αναπηρία. 
     Πάνω απ΄ όλα, όμως, υπήρξατε μαζί με άλλους περίπου 4.000 αθλητές από 145 χώρες του κόσμου οι πρωταγωνιστές, οι εκπληκτικοί πρωταγωνιστές στο πιο ισχυρό παγκόσμιο μήνυμα ισότητας. Υπήρξατε πρωταγωνιστές στο πιο αυθεντικό μήνυμα κοινωνικής ευθύνης, χρέους, αλληλεγγύης στα άτομα με αναπηρίες και γενικότερα στα άτομα που έχουν μεγαλύτερη ανάγκη. Υπήρξατε πρωταγωνιστές στην ανάδειξη των αξιών, που εκφράζουν και πρεσβεύουν οι Παραολυμπιακοί Αγώνες. Βάλατε στόχο καλλιεργώντας τις ικανότητές σας, πετυχαίνοντας την αρμονία πνεύματος και σώματος να κερδίσετε τον εαυτό σας και τελικά κερδίσατε την ίδια την κοινωνία, την αναγνώριση του μεγαλείου της ψυχής σας, των δυνατοτήτων και των ικανοτήτων σας. 
     Αθλήτριες και αθλητές των Παραολυμπιακών Αγώνων της Αθήνας σας ευχαριστούμε για την ακατάβλητη προσπάθεια, που έβαλε στις καρδιές όλων των Ελλήνων και κυρίως των νέων ανθρώπων τον παραολυμπιακό αθλητισμό. 
     Σας ευχαριστούμε για το μήνυμα που στείλατε παντού στην Ελλάδα, αλλά και στην παγκόσμια κοινότητα με τις επιδόσεις σας, με την ευγενή άμιλλα, με το ήθος σας, με τον αγώνα σας, τον αγώνα που δεν άρχιζε και δεν τελείωνε στα στάδια. 
     Ευχαριστούμε και συγχαίρουμε τις οικογένειές σας, τους προπονητές σας, τους επικεφαλής και τα μέλη των σωματείων ειδικού αθλητισμού, τους οργανισμούς που υποστηρίζουν τις προσπάθειές σας, τους ανθρώπους που πίστεψαν στις δυνατότητές σας και μοιράζονται μαζί σας τον ενθουσιασμό και τα όνειρά σας. Όλους εκείνους που βρίσκονται διαρκώς κοντά σας και στηρίζουν τον αγώνα σας.
     Συγχαίρουμε την κάθε μια και τον καθένα σας ξεχωριστά για την επιτυχία, αλλά και τη δύναμη της θέλησης που κρύβει μέσα του.
     Συγχαίρουμε όλες τις αθλήτριες και όλους τους αθλητές μας, που μετείχαν στην ίδια μεγάλη προσπάθεια της προετοιμασίας και της συμμετοχής στους Παραολυμπιακούς Αγώνες. Είναι άλλωστε η προσπάθειά σας, ο αγώνας σας. Είναι ο δρόμος που κέρδισε το θαυμασμό, την εκτίμηση, τον έπαινο όλων, τον έπαινο ολόκληρης της κοινωνίας. Αποδείξατε ότι μπορείτε πολλά. Αισθανόμαστε ότι σας χρωστούμε περισσότερα. Ακουμπήσατε τις καρδιές των Ελλήνων, τις καρδιές του κόσμου και δείξατε σε όλους μας κατευθύνσεις ανθρωπιάς, αποφασιστικότητας και υψηλών στόχων. Δείξατε με τη δική σας προσπάθεια το δρόμο που οφείλουμε να επιλέγουμε σε κάθε περίπτωση και ακόμη πιο πολύ στα δύσκολα. Ξεπερνώντας τους εαυτούς σας, μας βοηθήσατε να ενισχύσουμε ακόμα πιο πολύ την πεποίθησή μας, ότι με συστηματική προσπάθεια, με αυτοπεποίθηση και επιμονή μπορούμε να πετυχαίνουμε περισσότερα. 
     Ταυτόχρονα αναδείξατε τις υποχρεώσεις της πολιτείας, της πολιτικής, της κοινωνίας. Η συμμετοχή σας σε ένα κορυφαίο παγκόσμιο γεγονός, οι διακρίσεις και οι νίκες σας υπενθυμίζουν σε όλους, ότι στην Ελλάδα του 21ου αιώνα οι συμπολίτες μας με αναπηρίες δεν μπορεί παρά να έχουν ίση αντιμετώπιση, περισσότερες ευκαιρίες, ενεργό συμμετοχή στο δρόμο της επιτυχίας.
     Αθλήτριες και αθλητές των Παραολυμπιακών Αγώνων, είσθε συμμέτοχοι της μεγάλης εθνικής επιτυχίας, που κατέγραψε η πατρίδα μας το καλοκαίρι που πέρασε. Είσθε συμμέτοχοι στη δημιουργία της μεγάλης ολυμπιακής κληρονομιάς, που ενισχύει την πορεία μας στο μέλλον. Οι επιτυχίες σας είναι παρακαταθήκη για ολόκληρη την κοινωνία, παρακαταθήκη που μας εμπνέει και ταυτόχρονα μας δεσμεύει. 
     Όλοι μαζί –και εσείς ήσασταν ανάμεσα στους πρωτεργάτες- στείλαμε σε ολόκληρο τον κόσμο ένα καθαρό μήνυμα για τις δυνατότητες της Ελλάδας και των Ελλήνων στη νέα εποχή. Κερδίσαμε γνώση, εμπειρία, διεθνή αναγνώριση των ικανοτήτων και των αρετών της ελληνικής κοινωνίας. Κυρίως όμως στείλαμε μήνυμα πολιτισμού και ανθρωπισμού, συναδέλφωσης και συνεργασίας των λαών, καλής θέλησης και ειρήνης σε ολόκληρη την οικουμένη. Αποδείξαμε ότι είμαστε έτοιμοι για νέα συλλογικά επιτεύγματα. Δημιουργήσαμε όλες και όλοι μαζί ένα πολύ σημαντικό κεφάλαιο, το οποίο οφείλουμε να διαφυλάξουμε και να αξιοποιήσουμε. Αυτό ακριβώς κάνουμε, με συναίσθηση ευθυνών και υποχρεώσεων, με αισιοδοξία και εθνική αυτοπεποίθηση, με αναγνώριση της συμβολής σας και του χρέους όλων μας απέναντί σας. 
     Εύχομαι σε όλες και σε όλους κάθε επιτυχία και χαρά. Εύχομαι τα όνειρά σας να γίνονται πραγματικότητα. 
     Σας ευχαριστώ πολύ και σας συγχαίρω.
     (Χειροκροτήματα)
     ΠΡΟΕΔΡΟΣ (Άννα Μπενάκη-Ψαρούδα): Ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου έχει το λόγο.
     (Χειροκροτήματα από την πτέρυγα του ΠΑΣΟΚ)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, σήμερα η Βουλή των Ελλήνων υποδέχεται τους πρωταθλητές των Παραολυμπιακών Αγώνων. Υποδέχεται και χαιρετίζει τις αξίες που εκπροσωπούν, τις αξίες που εσείς εκπροσωπείτε. Σας χαιρετίζουμε. Σας συγχαίρουμε θερμά για τις μεγάλες σας επιτυχίες. Σας συγχαίρουμε για την αγωνιστική σας ικανότητα. Σας συγχαίρουμε, γιατί αποδείξατε για μια ακόμη φορά ότι με κόπο, με όραμα, μπορείς να πετύχεις πράγματα, που για πολλούς μοιάζουν αδύνατα. Συγχαίρουμε τις οικογένειές σας για τη δική τους πίστη, στήριξη και επιμονή. Σε σας προσωποποιείται η έννοια της δύναμης, της έμπνευσης, του αθλητικού πνεύματος. Είσθε για όλους μας πρότυπα. 
     Ως πολιτεία, όλο αυτό το διάστημα της προετοιμασίας μας για τους Παραολυμπιακούς Αγώνες, αντιμετωπίσαμε αυτούς τους αγώνες ως απολύτως ισάξιους με τους Ολυμπιακούς Αγώνες. Αποφασίσαμε και τολμήσαμε, σε συνεργασία μαζί σας, αλλαγές που θα είχαν την αναφορά τους στο παραολυμπιακό κίνημα, ώστε να αξιοποιήσουμε το δυναμισμό των Παραολυμπιακών Αγώνων για τομές αλληλεγγύης και χρέους της πολιτείας και της κοινωνίας απέναντί σας και απέναντι σε κάθε άτομο με αναπηρία.
Ευθύνη μας ήταν να εξασφαλίσουμε τις προϋποθέσεις για μια δίκαιη κοινωνία, προϋποθέσεις για ακόμη μεγαλύτερες αγωνιστικές επιτυχίες απ’ αυτές της Αθήνας.
      Καταργήσαμε για πρώτη φορά στην ιστορία των Ολυμπιακών Αγώνων, για να υπάρξει συμμετοχή όλων, απ’ όλες τις χώρες, το λεγόμενο τέλος συμμετοχής των αθλητών με αναπηρία στους Παραολυμπιακούς Αγώνες. Ήταν υποχρέωσή μας. Εισαγάγαμε την Ολυμπιακή Παιδεία στα σχολεία της χώρας. Στόχος μας ήταν να καλλιεργήσουμε νοοτροπίες που αντιδρούν στον αποκλεισμό, που αντιδρούν στη λογική των διακρίσεων, που περνούν τη νοοτροπία της βαθιάς πίστης μας στις αξίες και στον άνθρωπο. Θεσπίσαμε κίνητρα και ενισχύσεις για τους Παραολυμπιονίκες. Θεωρούμε ότι δεν μπορεί να υπάρχουν διαφορές με την αντίστοιχη προσέγγιση, τη δική μας προσέγγιση για τους Ολυμπιονίκες. Και είμαστε μια από τις ελάχιστες χώρες στον κόσμο που το κάνει αυτό. Και βεβαίως δημιουργήσαμε υποδομές απολύτως προσβάσιμες για άτομα με αναπηρίες, είτε είναι θεατές, είτε είναι αθλητές.
      Γιατί τα λέω αυτά; Γιατί θέλαμε τα δικά σας όνειρα να γίνουν πραγματικότητα. Απομένουν όμως, πολλά να γίνουν, πολλά για να γίνει καθημερινή πράξη και συνείδηση στον κόσμο ότι ένα άτομο με αναπηρίες έχει τα ίδια δικαιώματα. Τα λέω αυτά, γιατί ο βηματισμός της πολιτείας στο διάστημα μετά τους Παραολυμπιακούς Αγώνες πρέπει να είναι εντατικός, πρέπει να εκμεταλλευθεί την ορμή της μεγάλης επιτυχίας των Αγώνων, αλλά και των δικών σας προσωπικών και συλλογικών επιτυχιών. Τα λέω αυτά, διότι η πολιτεία πρέπει να είναι συνεπείς στις υποχρεώσεις της να ανταποκριθεί σε όλα αυτά που μας αντιστοιχούν, που σας αντιστοιχούν. Εκπτώσεις και δόσεις εδώ δεν χωρούν. Δεν υπάρχει κανένα περιθώριο εφησυχασμού σε κανένα ζήτημα. Σήμερα κιόλας να ανοίξουν όλες οι ολυμπιακές αθλητικές εγκαταστάσεις για τα άτομα με αναπηρία…
      (Χειροκροτήματα από την πτέρυγα του ΠΑΣΟΚ)
      … να δρομολογηθούν προγράμματα ειδικού αθλητισμού, να υποστηριχθούν εκπαιδευτικές δράσεις, να στηρίξουμε παρεμβάσεις που βελτιώνουν την προσβασιμότητα στις υποδομές, αλλά θα έλεγα ακόμα περισσότερο στο μυαλό των ανθρώπων.
      Τα λέω αυτά, γιατί η συμμετοχή σας, η επιτυχία σας, η υπεύθυνη και ευγενική σας φυσιογνωμία και στάση μάς έδωσε το δικαίωμα να ζητάμε μια διαφορετική κοινωνία, μια κοινωνία της συμμετοχής όλων, της προσφοράς όλων. Σας έδωσε και μας έδωσε την πεποίθηση ότι μπορείτε, ότι μπορούμε ως Έλληνες. Το παράδειγμά σας έχει αλλάξει συνειδήσεις στη χώρα μας. Και ίσως αυτό είναι το μεγαλύτερο επίτευγμα το δικό σας, το μεγαλύτερο επίτευγμα των Παραολυμπιακών Αγώνων.
      Αγαπητές αθλήτριες και αθλητές, η μεγάλη επιτυχία των Παραολυμπιακών Αγώνων αποτυπώνεται σε σας, που είχατε τη μοναδική ευκαιρία και τιμή να διακριθείτε στη χώρα μας, μπροστά στις Ελληνίδες, τους Έλληνες, οι οποίοι ανταποκρίθηκαν, πραγματικά ανταποκρίθηκαν στην πρόσκλησή μας και βρέθηκαν στα στάδια, ανατρέποντας στερεότυπα του παρελθόντος.
      Σας ευχαριστούμε. Σας ευχαριστούμε για τη μεγάλη σας προσφορά στην Ελλάδα. Σας ευχαριστούμε που δείξατε μια Ελλάδα που τολμά, αγωνίζεται, παλεύει, διακρίνεται, εκφράζει την ειρηνική και δημιουργική συνύπαρξη όλων, χωρίς διακρίσεις. Μας κάνατε υπερήφανους. Καλή επιτυχία και στην συνέχεια.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλεξάνδρα Παπαρήγα έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αγαπητοί φίλοι, αγαπητές φίλες, χωρίς πολλά λόγια, σας αξίζει πραγματικά ένας μεγάλος έπαινος. Περάσατε από σαράντα κύματα και εσείς και οι συναθλητές σας, ανεξάρτητα πόσοι ανέβηκαν στα βάθρα.
      Εγώ θα ήθελα εκ μέρους της Κοινοβουλευτικής Ομάδας του Κομμουνιστικού Κόμματος Ελλάδας, να σας δώσω μία ευχή: Δίπλα στα μετάλλια που κατακτήσατε, χρειάζεται να κατακτήσετε κι άλλο ένα, που μάλλον δεν αποτυπώνεται σε μετάλλιο. Επειδή ζήσατε από τα μέσα και από πολύ κοντά αυτές τις μεγάλες δυσκολίες, για να φτάσετε σε αυτό το βάθρο, καλό θα ήταν να βοηθήσετε πραγματικά, συνολικά το κίνημα των αναπήρων να διεκδικήσει αυτό που του ανήκει. Και σας ανήκουν πολλά. Έχετε πλήρη δικαιώματα. Βρίσκεστε σε πολύ μεγάλη απόσταση απ’ αυτό που χρειάζεται. Και εμείς τουλάχιστον, όταν λέμε «σαράντα κύματα», δεν εννοούμε μόνο τις προσωπικές ή οικογενειακές δυσκολίες, αλλά εννοούμε και το γεγονός ότι πολλά χρόνια παραμένει ανάπηρη η πολιτική απέναντι στα δικά σας δικαιώματα.
      Αξίζει επίσης ένας έπαινος σε όλους αυτούς που σας βοήθησαν, προπονητές, ειδικούς επιστήμονες, στις οικογένειές σας. Εσείς ξέρετε καλύτερα απ’ τον καθένα ποιοι στάθηκαν δίπλα σας.
      Για σας βεβαίως είναι μία μέρα χαράς και τιμής, το καταλαβαίνω απόλυτα, επιτρέψτε μου όμως απ’ αυτό το Βήμα να πω δυο ακόμα λόγια, γιατί πιστεύουμε ότι οι μέρες χαράς δεν πρέπει να κρύβουν και να επισκιάζουν τα προβλήματα. Θέλω να θέσω ένα απλό ερώτημα προς το Κοινοβούλιο: Γιατί άραγε, από πού ξεκίνησε –προσωπικά δεν το ξέρω- και κατέληξε η ορολογία, ο τίτλος «Παράλληλοι Ολυμπιακοί Αγώνες» να λέγονται «Παραολυμπιακοί Αγώνες». Αυτό το «παρά» εμένα τουλάχιστον μου θυμίζει κάτι παρακείμενο, κάτι υποκείμενο, κάτι δευτερεύον…
      (Χειροκροτήματα)
      … κάτι παράπλευρο. Δεν μας πειράζει ολόκληρη η λέξη: «Παράλληλοι Ολυμπιακοί Αγώνες». Παράλληλες προσπάθειες, ίσοι άνθρωποι.
      Να θυμίσω και κάτι άλλο: Το μοναδικό έργο που είχε προγραμματιστεί για την άθληση των αναπήρων –και αναφέρομαι στο χώρο του Εθνικού Ιδρύματος Αποκατάστασης Αναπήρων- έμεινε στα χαρτιά. Εκεί στους Αγίους Αναργύρους δεν άλλαξε τίποτα. Ένα έργο είχε προγραμματιστεί στο φάκελο των Ολυμπιακών Αγώνων για σας και δεν έγινε. Τα ειδικά σχολεία για μας, που θα μπορούσαν να είναι κέντρα ανάπτυξης του ειδικού αθλητισμού, φυτοζωούν ή είναι υπό διάλυση. Οι αθλητικοί σύλλογοι των αναπήρων για πάνω από τέσσερα χρόνια δεν έχουν πάρει τακτικές επιχορηγήσεις, με αποτέλεσμα –τα ζήσατε κι εσείς και οι συνάδελφοί σας- προπονητές, γυμναστές, συνοδοί για χρόνια να μένουν απλήρωτοι και ορισμένοι, αναγκαστικά, να παραιτούνται. Και χρειάζεστε, όπως και όλοι οι αθλητές, εξειδικευμένα στελέχη. Αυτό είναι ένα ακόμα παράδειγμα. Δεν θέλω να προχωρήσω παραπέρα, γιατί πραγματικά σήμερα είναι μέρες χαράς.
      Πολλοί αθλητές και αθλήτριες προπονήθηκαν με τα δικά τους μέσα. Αν ψάξουμε ποιοι είναι οι Παραολυμπιονίκες, θα δούμε ότι είναι κυρίως σε ατομικά αγωνίσματα, πράγμα που δείχνει και το μέγεθος της ατομικής τους προσπάθειας. Όμως, το μέτρο της επιτυχίας αποτελούν και τα ομαδικά αγωνίσματα. Αλλά τα ομαδικά αγωνίσματα θέλουν υποδομή, δεν γίνονται με την ατομική προσπάθεια. Η ομάδα τυφλών του ποδοσφαίρου, παραδείγματος χάρη, έκανε προπόνηση σε ένα γήπεδο στον Περισσό, εντελώς ακατάλληλο και μάλιστα υπήρχαν και τραυματισμοί.
      Επομένως θα έλεγα για όλους μας –ισχύει και για μας- λιγότερα λόγια, περισσότερα έργα. Με αφορμή και τη σημερινή ημέρα και εμείς πρέπει να αναλογιζόμαστε τις ευθύνες μας. Και πραγματικά όποια κριτική κι αν έχετε γι’ αυτό που κάναμε ή γι’ αυτό που δεν κάναμε, είναι καλοδεχούμενη.
      Σας ευχαριστώ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Νίκος Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, κυρίες και κύριοι συνάδελφοι, οι Παραολυμπιακοί Αγώνες τελείωσαν, αλλά ο δικός σας, αγαπητοί αθλητές, αγώνας ζωής συνεχίζεται.
      Σε μία εποχή που ο εφησυχασμός και ο αμοραλισμός καλά κρατούν, είναι θετικό για μία κοινωνία να έχει παραδείγματα αγωνιστικής στάσης ζωής και διακριτές ανθρώπινες προσπάθειες, με συνειδησιακό περιεχόμενο, όπως οι δικές σας προσπάθειες. 
      Σε μία περίοδο που η αναλγησία, η ιδιώτευση και το ατομικό συμφέρον προσπερνούν και περιφρονούν την αλληλεγγύη, τη συλλογικότητα και το δημόσιο όφελος, είναι δημιουργικό για μία χώρα να διαθέτει δυνάμεις με θέληση ψυχής, ευαισθησία και κοινωνική εγρήγορση, που υπερβαίνουν τα συνηθισμένα όρια μιας συμβατικής καθημερινότητας.
      Με την προσπάθειά σας και την επιτυχία σας δίνετε έκφραση στον πλούτο της ύπαρξής σας, κατακτάτε δεξιότητες που υπερβαίνουν το ανθρώπινο μέτρο, προσφέρετε πράξεις με ισχυρό συμβολισμό αξιών, ιδεών και ήθους. 
      Φτάσατε ψηλά στην επιτυχία, αφού πρώτα σκάψατε πολύ βαθιά μέσα σας, φτάνοντας πολλές φορές στη συντριβή και τον πόνο όχι μονάχα γιατί έπρεπε να παλέψετε τη σκληρή αναπηρία, αλλά και γιατί πολλές φορές σας πλήγωσε η σκληρή επίσης αδιαφορία και υποκρισία.
      Η κοινωνία που σας χειροκρότησε στους Ολυμπιακούς Αγώνες, που μετείχατε, έχει ευθύνη να βρίσκετε πάντα δίπλα σας, να αντλεί από εσάς συλλογική αισιοδοξία και να κρατάει ζωντανή την κοινωνική εκείνη αλληλεγγύη που δεν θα περιθωριοποιεί ούτε θα πικραίνει εσάς και τους δικούς σας που σας αγαπούν.
      Η πολιτεία, που σήμερα σας τιμά, μέσα στον κορυφαίο θεσμό της δημοκρατίας, που εκφράζει τη λαϊκή κυριαρχία στο όνομα του ελληνικού λαού, έχει καθήκον να στηρίζει τη ζωή και την προσπάθειά σας για απασχόληση, μόρφωση και φροντίδα με συνέπεια, διάρκεια και αποτελεσματικά μέτρα για να ξεπεραστούν όλα εκείνα τα μικρά ή μεγάλα προβλήματα που ταλαιπωρούν και σήμερα τους συμπολίτες μας με αναπηρίες.
      Η κοινωνική δημοκρατία με δικαιοσύνη, ποιότητα ζωής, δικαιώματα για όλους και προκοπή με ανθρώπινο πρόσωπο για όλους, δεν είναι υπόθεση φιλευσπλαχνίας ή αγαθοεργίας κρατικής ή ιδιωτικής. Η δημοκρατία της κοινωνικής δικαιοσύνης και της ανθρωπιάς, το κοινωνικό κράτος και το κράτος δικαίου, που είναι το κράτος των ανθρωπίνων δικαιωμάτων, είναι κατάκτηση αγώνων και πολιτισμού, είναι οικουμενικό αγαθό της ανθρωπότητας. 
      Αυτού του συλλογικού αγαθού δικαιούστε να μετέχετε. Από αυτήν την πολιτισμική κατάκτηση έχετε να παίρνετε διαρκώς μεγάλο μέρος προστασίας και φροντίδας, χωρίς κανένα περιορισμό, χωρίς καμία διάκριση. Ο καθημερινός σας αγώνας είναι πιο δύσκολος από την απόκτηση του  Ολυμπιακού μεταλλίου της δόξας. 
      Αυτός ο καθημερινός σας αγώνας, θέλουμε να πετυχαίνει τη διεύρυνση των δικαιωμάτων σας και να είναι οργανικό στοιχείο κάθε πολιτικής, διοικητικής, χωροταξικής, πολεοδομικής και αθλητικής απόφασης. Αυτός ο καθημερινός αγώνας σας, θέλουμε να γίνει δυναμικός συντελεστής στη διαμόρφωση ενός διαφορετικού κώδικα αξιών και ιδεών, από αυτόν που σήμερα επικρατεί, ώστε η κοινωνία να σέβεται πάντα την ανθρώπινη δύναμη και τη συνειδησιακή σας θέληση, να βρίσκεται πάντα κοντά στην υπαρξιακή σας αγωνία και ανάγκη. Και εσείς την αγάπη και την αναγνώριση του κόσμου να την κρατήσετε ζωντανή, ως δική σας ευθύνη, απέναντι σε όσα πράττετε και σε όσους σας αγαπούν και κοπιάζουν μαζί σας
      Εκ μέρους του Συνασπισμού της Ριζοσπαστικής Αριστεράς θέλω να σας συγχαρώ από καρδιάς. Μπράβο σας! Να έχετε και άλλες επιτυχίες, μέσα από αυτόν τον διαφορετικό αγώνα ζωής που δίνετε. 
      Θα ήθελα να εκφράσω τη συμπαράσταση και αλληλεγγύη μας σε όλους που βρίσκονται δίπλα σας, δίνοντας και αυτοί το δικό τους αγώνα μαζί σας. 
      Όλοι εμείς, που σήμερα σας τιμάμε, οφείλουμε να κάνουμε κοινωνικό πρότυπο τη στάση της ζωής σας, όταν δυστυχώς προβάλλονται οι ευκολίες, ο ωφελιμισμός και η αρπακτική και άπληστη διάθεση. Να κάνουμε το δικό σας 
αγώνα πρότυπο καθαρού αθλητισμού, σε μία περίοδο που νοθεύονται τα αθλητικά ιδεώδη και δηλητηριάζεται ο αθλητής και ο αθλητισμός από το εγκληματικό ντόπινγκ και από το νοσηρό παραγοντισμό. 
      Σας χειροκροτούμε για τις διακρίσεις σας και τα μετάλλιά σας. Σας χειροκροτούμε για το ανθρώπινο μεγαλείο και τη θέληση της ψυχής σας που σας κρατούν όρθιους εκεί, που πολλές φορές πολλοί από εμάς λυγίζουμε. Σας αγαπάμε, σας τιμάμε και σας οφείλουμε πολλά.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, θα ακολουθήσει η απονομή και η επίδοση των μεταλλίων της Βουλής των Ελλήνων στους Έλληνες και τις Ελληνίδες παράλληλους Ολυμπιονίκες. 
      Το μετάλλιο συνίσταται σε παράσταση του Θεού Αγώνα σε τετράδραχμο της Σκοπέλου του 5ου αιώνα π.Χ. Ο Θεός εμφανίζεται ως νέος με φτερά στην πλάτη και στα πόδια, σύμβολα της ταχύτητας και ανά ένα στεφάνι στα χέρια, σύμβολο της νίκης.
      Παρακαλείται ο Πρωθυπουργός, κ. Κωνσταντίνος Καραμανλής να απονείμει το χρυσό μετάλλιο στον Παραολυμπιονίκη Χαράλαμπο Ταϊδανίδη, που κατέλαβε την πρώτη θέση στο άθλημα της Κολύμβησης, στα 100 μέτρα ύπτιο και στα 100 μέτρα πεταλούδα και τη δεύτερη θέση στα 50 μέτρα ελεύθερο.
       (Χειροκροτήματα)
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΠΡΟΕΔΡΕΥΩΝ (Γεώργιος Σούρλας): Η Πρόεδρος της Βουλής κ. Άννα Μπενάκη-Ψαρούδα θα απονείμει το χρυσό μετάλλιο στον Παραολυμπιονίκη Χρήστο Ταμπαξή, που κατέλαβε την πρώτη θέση στην Κολύμβηση στα 50 μέτρα ύπτιο και τη δεύτερη θέση στα 50 και στα 100 μέτρα ελεύθερο.
      (Χειροκροτήματα)
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΠΡΟΕΔΡΟΣ (Άννα Μπενάκη-Ψαρούδα): Ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου θα απονείμει χρυσό μετάλλιο στην Παραολυμπιονίκη Ανθή Καραγιάννη, που κατέλαβε τη δεύτερη θέση στο Στίβο στο άλμα εις μήκος στα 100 μέτρα και στα 400 μέτρα.
      (Χειροκροτήματα)
      Η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλεξάνδρα Παπαρήγα θα απονείμει χρυσό μετάλλιο στην παράλληλη Ολυμπιονίκη Μαρία Καλπακίδου, που κατέλαβε τη δεύτερη θέση στην Κολύμβηση στα 50 μέτρα ελεύθερο και στα 50 μέτρα ύπτιο και την τέταρτη θέση στα 100 μέτρα ελεύθερο.
      (Χειροκροτήματα)
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Νίκος Κωνσταντόπουλος θα απονείμει χρυσό μετάλλιο στον Παραολυμπιονίκη Κωνσταντίνο Φίκα, που κατέλαβε τη δεύτερη θέση στην Κολύμβηση στα 50 μέτρα ελεύθερο και στα 100 μέτρα ελεύθερο και την έβδομη θέση στα 100 μέτρα πρόσθιο.
      (Χειροκροτήματα)
      Ο Υφυπουργός Αθλητισμού κ. Γιώργος Ορφανός θα απονείμει χρυσό μετάλλιο στον Παραολυμπιονίκη Αλέξανδρο Ταξιλδάρη, που κατέλαβε τη δεύτερη θέση στην Κολύμβηση στα πενήντα μέτρα ύπτιο, την τέταρτη θέση στα εκατό μέτρα ελεύθερο και την πέμπτη θέση στα πενήντα μέτρα ελεύθερο. 
      (Χειροκροτήματα)
      Ο Β΄ Αντιπρόεδρος της Βουλής κ. Γιώργος Σούρλας θα απονείμει χρυσό μετάλλιο στον Παραολυμπιονίκη Γεώργιο Καραμηνά, που κατέλαβε τη δεύτερη θέση στη σφαιροβολία. 
      (Χειροκροτήματα)
      Ο Γ΄ Αντιπρόεδρος της Βουλής κ. Ιωάννης Τραγάκης θα απονείμει χρυσό μετάλλιο στον Παραολυμπιονίκη Ευθύμιο Καλαρά, που κατέλαβε τη δεύτερη θέση στη δισκοβολία. 
      (Χειροκροτήματα)
      Ο Δ΄ Αντιπρόεδρος της Βουλής κ. Φίλιππος Πετσάλνικος θα απονείμει χρυσό μετάλλιο στον Παραολυμπιονίκη Ιωάννη Κωστάκη, που κατέλαβε την τρίτη θέση στην Κολύμβηση στα εκατό μέτρα ελεύθερο, τη τέταρτη θέση στα διακόσια μέτρα ελεύθερο, την έβδομη θέση στα πενήντα μέτρα ελεύθερο και στα πενήντα μέτρα πρόσθιο και την όγδοη θέση στα εκατόν πενήντα μέτρα μικτή ατομική.
      (Χειροκροτήματα)
      Ο Ε' Αντιπρόεδρος της Βουλής κ. Παναγιώτης Κοσιώνης θα απονείμει χρυσό μετάλλιο στον Παραολυμπιονίκη Γεώργιο Καπελάκη που κατέλαβε την τρίτη θέση στην Κολύμβηση στα πενήντα μέτρα ύπτιο, την πέμπτη θέση στα πενήντα μέτρα ελεύθερο και την όγδοη θέση στα διακόσια μέτρα ελεύθερο.
      (Χειροκροτήματα)
      Η Βουλευτής Επικρατείας της Νέας Δημοκρατίας κ. Ελευθερία Μπερνιδάκη-Αλντούς θα απονείμει χρυσό μετάλλιο στην Παραολυμπιονίκη Παρασκευή Κάντζα, που έλαβε την τρίτη θέση στο Στίβο στα εκατό μέτρα και την τέταρτη θέση στα διακόσια μέτρα. 
      (Χειροκροτήματα)
      Η Ευρω-Βουλευτής του ΠΑΣΟΚ κ. Ευαγγελία Τσαμπάζη θα απονείμει χρυσό μετάλλιο στον Παραολυμπιονίκη Χρήστο Αγγουράκη, που κατέλαβε την τρίτη θέση στη Σφαιροβολία. 
      (Χειροκροτήματα)
      Κυρίες και κύριοι συνάδελφοι, τα λοιπά μετάλλια στους Παραολυμπιονίκες των επόμενων σειρών θα απονεμηθούν στο Εντευκτήριο. 
      Στο σημείο αυτό κηρύσσεται περαιωμένη η Ειδική Συνεδρίαση προς τιμήν των Ελλήνων Παραολυμπιονικών των Παραολυμπιακών Αγώνων του 2004. 
      Θα διακόψουμε για δέκα (10) λεπτά και θα επανέλθουμε για να συνεχίσουμε με τη συνεδρίαση νομοθετικής εργασίας σύμφωνα με την ημερήσια διάταξη. 
      Σας ευχαριστούμε πολύ. 
      (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, επαναλαμβάνεται η διακοπείσα συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε δημοσίευμα εφημερίδας που αφορά στην καθυστέρηση της χρηματοδότησης του φράγματος ανάσχεσης στην περιοχή Μαυρατζάς των Μεγάρων.
      2) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας που αφορά στις κινητοποιήσεις των εργαζομένων στο νοσοκομείο Ρόδου.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία κτηνοτρόφοι της περιοχής των Λουτρών Υπάτης ζητούν την άρση του καθεστώτος ενοικίασης χέρσας γης, για τη βοσκή των κοπαδιών τους.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Εχιναίων Φθιώτιδας ζητεί την κατασκευή νέου κτιριακού συγκροτήματος για τη στέγαση των Δημοτικών Σχολείων του Δήμου του.
      5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Προστασίας Ιστορικής Κληρονομιάς Λάρυμνας ζητεί τη στερέωση και αποκατάσταση του Βυζαντινού Ναού Αγίου Νικολάου Λάρυμνας.
      6) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο κ. Διονύσιος Πυλαρινός, κάτοικος Κατακόλου Ηλείας, ζητεί την καταβολή παραπληγικού επιδόματος από το ΤΕΑΠΟΚΑ.
      7) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμαρχος Κυπαρισσίας ζητεί την αντιμετώπιση των προβλημάτων που έχουν δημιουργηθεί από την ανορθόδοξη έναρξη των εργασιών κατασκευής του λιμανιού Κυπαρισσίας.
      8) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο κ. Παναγιώτης Τσεκούρας, αγρότης, ζητεί την αποδοχή αιτήματος ομάδας καλλιεργητών θερμοκηπιακών προϊόντων και ελαιοκαλλιεργητών του Δήμου Νέστορος και Γαργαλιάνων του Νομού Μεσσηνίας, με το οποίο αναζητούν τη νομική μορφή που θα πρέπει να πάρει η συνεργασία τους για τη συμφερότερη διάθεση των προϊόντων τους, χωρίς τη μεσολάβηση των εμπόρων.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ευάγγελος Παππάς πρώην πρόεδρος της Κοινότητας Χοϊκας Ν. Θεσπρωτίας ζητεί την ικανοποίηση συνταξιοδοτικού αιτήματος.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΠΑΝΕΛΛΗΝΙΑ ΟΜΟΣΠΟΝΔΙΑ ΕΛΛΗΝΩΝ ΡΟΜ και η ΟΜΟΣΠΟΝΔΙΑ ΜΑΚΕΔΟΝΙΑΣ – ΘΡΑΚΗΣ – ΘΕΣΣΑΛΙΑΣ – ΗΠΕΙΡΟΥ – ΕΛΛΗΝΩΝ ΡΟΜ ζητούν την υλοποίηση προγράμματος για τη βελτίωση της ποιότητας ζωής των τσιγγάνων.
      11) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία κάτοικοι και μαζικοί φορείς της νήσου Ζακύνθου ζητούν τη λήψη μέτρων πρόληψης των τροχαίων ατυχημάτων και  την αλλαγή της σχετικής νομοθεσίας.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Διονύσιος Πυλαρινός ζητεί την καταβολή από το ΙΚΑ  παραπληγικού επιδόματος.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία αναπληρωτές καθηγητές του Νομού Λασιθίου ζητούν την καταβολή δεδουλευμένων αποδοχών τους.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ανδρέας Νικολαϊδης, Διαχειριστής Πολυκατοικίας, ζητεί την απομάκρυνση κεραιών κινητής τηλεφωνίας από κατοικημένες περιοχές της Πάτρας.
      15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πρόεδρος της Κοινότητας Ανάβρας Μαγνησίας  ζητεί να παραμείνει σε λειτουργία ο Αστυνομικός Σταθμός Ανάβρας Μαγνησίας.
      16) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Εργαζομένων ΙΚΑ – ΕΤΑΜ Ν. Μαγνησίας ζητεί την πρόσληψη υπαλλήλων στο ΙΚΑ – ΤΕΑΜ Ν. Μαγνησίας.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Σκιάθου ζητεί την επέκταση του αεροδιαδρόμου και του χώρου στάθμευσης των αεροσκαφών στο ΚΑΣΚ «Αλέξανδρος Παπαδιαμάντης».
      18) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ  κατέθεσε αναφορά με την οποία ο Δήμαρχος Νότιας Ρόδου ζητεί την επαναηλεκτροδότηση Μ.Τ. στο φράγμα Απολακκιάς.
      19) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ  κατέθεσε αναφορά με την οποία ο Δήμαρχος Πάτμου ζητεί να συμπεριληφθεί η Πάτμος στην υπάρχουσα ακτοπλοϊκή γραμμή Θεσσαλονίκη – Ρόδος, για την εξυπηρέτηση των κατοίκων του νησιού.
      20) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ  κατέθεσε δημοσίευμα εφημερίδας που αφορά στην εγκατάσταση αεροστρόβιλου στο εργοστάσιο της ΔΕΗ στην περιοχή Σορωνή Δήμου Καμείρου Ρόδου.
      21) Ο Βουλευτής Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Ακαδημία Ποδοσφαίρου του Αίαντα Σαλαμίνας ζητεί την κατασκευή αποδυτηρίων και τοποθέτηση πλαστικού τάπητα στο γήπεδο Παραλίας Σαλαμίνας.
      22) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί έκπτωση κατά 50% στα τέλη κυκλοφορίας των αυτοκινήτων των πολυτέκνων.
      23) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Ελαιουργών Ζακύνθου διαμαρτύρεται για τα μέτρα ελέγχου των ελαιοτριβείων και πυρηνελαιουργείων.
      24) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Πρόεδρος της Κοινότητας Κασταναριού Αμπελακίων ζητεί την επανεξέταση ζητήματος σχετικά με παραχωρήσεις δασικών εκτάσεων.
      25) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Ομοσπονδία Εμπορικών Συλλόγων Θεσσαλίας ζητεί την ένταξη  των Νομών Τρικάλων και Καρδίτσας στις ειδικές ζώνες κινήτρων.
      26) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αχελώου ζητεί τη σύνταξη μελέτης για την κατασκευή έργου βελτίωσης του δασικού δρόμου Αργύρι – Προφήτη Ηλία – Όρια Ν. Ευρυτανίας.
      27) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την ίση μεταχείριση συμμετοχής στην εκπαιδευτική διαδικασία των ατόμων με αναπηρία και την ανάκληση απόφασης της Συγκλήτου του Αριστοτελείου Πανεπιστημίου Θεσσαλονίκης που έπραξε το αντίθετο.
      28) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία οι Πολιτιστικοί Σύλλογοι Δήμου Παρακαμπυλίων Αιτωλ/νίας ζητούν την εκτέλεση έργων ύδρευσης, οδοποιίας και λοιπά στην περιοχή τους.
      29) Οι Βουλευτές κύριος ΦΩΤΗΣ ΚΟΥΒΕΛΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Ανατολικού Ζαγορίου Ιωαννίνων ζητεί την αντιμετώπιση των προβλημάτων που δημιουργούνται από την αρκούδα και άλλα προστατευόμενα είδη της άγριας ζωής.
      30) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Δικαστών και Εισαγγελέων ζητεί τη λήψη μέτρων για την επιτάχυνση της απονομής της Δικαιοσύνης και την ποιοτική της αναβάθμιση καθώς και την ικανοποίηση πάγιων αιτημάτων του Δικαστικού Σώματος. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2322/21-7-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 452/5-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
     Σύμφωνα με τις διατάξεις της παρ. 4 του άρθρου 21 του ν. 2538/1997, όπως αντικαταστάθηκαν με τις διατάξεις της παρ. 13 του άρθρου 3 του ν. 2732/99, το ακίνητο με τα επ' αυτού ανεγερθέντα κτίσματα και τις εγκαταστάσεις του Β.Κ. 352 Δημοσίου Κτήματος, που παραχωρήθηκε κατά κυριότητα με την Κ. 8901/1193/27-2-1997 κοινή απόφαση των Υπουργών Οικονομικών και Γεωργίας στη ΣΚΟΠ για την δημιουργία της περιφερειακής Αγοράς Κορίνθου, με τον όρο να μη μεταβιβαστεί σε τρίτους, μεταβιβάζεται μετά το πέρας της εκκαθαρίσεως κατά κυριότητα και κατά ποσοστό 100% στην Αγροτική Τράπεζα της Ελλάδας (Α.Τ.Ε. Α.Ε.)
     Η εκκαθάριση δεν έχει ακόμη ολοκληρωθεί, έχει συνταχθεί ο Πίνακας κατάταξης και έχουν ασκηθεί ανακοπές κατά του Πίνακα οι οποίες - πρέπει να εκδικαστούν. Η μεταβίβαση θα πραγματοποιηθεί με κοινή Απόφαση (που αποτελεί μεταγραπτέο τίτλο) των Υπουργών Εσωτερικών Δημόσιας Διοίκησης και Αποκέντρωσης - Οικονομίας και Οικονομικών - Αγροτικής Ανάπτυξης και Τροφίμων. 
     Κατόπιν των ανωτέρω επισημαίνεται ότι οι διατάξεις του άρθρου 22 του v. 2538/1997, οι οποίες προβλέπουν ανασυγκρότηση των Περιφερειακών Αγορών Κουλούρας Ημαθίας, Βόλου και Χανίων σε παρεμφερείς δραστηριότητες που θα αναπτύξουν οι υπό σύσταση ανώνυμες εταιρείες, στις οποίες μεταβιβάζεται η περιουσία των Περιφερειακών Αγορών, μετά την περιέλευσή της στο Υπουργείο Αγροτικής Ανάπτυξης και Τροφίμων, δεν έχουν εφαρμογή για την Περιφερειακή Αγορά Κορίνθου.
     Για την ανάλογη εφαρμογή τους και για την Περιφερειακή Αγορά Κορίνθου, απαιτείται νομοθετική ρύθμιση.
     Ο Υφυπουργός
     Α. ΚΟΝΤΟΣ»
     2. Στην με αριθμό 2110/13-7-04 ερώτηση του Βουλευτή κ. Κωνσταντίνου Καϊσερλή δόθηκε με το υπ’ αριθμ. 69/5-8-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση του σχετικού, με το οποίο μας διαβιβάσατε ερώτηση του Βουλευτή κ. Κ. Καϊσερλή, σας γνωρίζουμε τα ακόλουθα:
     1. Η «Συνάντηση των Ερασιτεχνικών Θιάσων Αιγαίου» τίθεται από εφέτος σε νέα βάση, με σκοπό την ουσιαστική της αναβάθμιση, δεδομένης της καλλιτεχνικής προσφοράς της, αλλά πάντοτε μέσα στα πλαίσια των σημερινών οικονομικών δυνατοτήτων. Βάσει αυτού του σκεπτικού απεφασίσθη από την σημερινή ηγεσία του Υπουργείου Αιγαίου και Νησιωτικής Πολιτικής να στηριχθεί η «Συνάντηση», παρά το γεγονός ότι η προηγούμενη Κυβέρνηση είχε απορρίψει την χρηματοδότησή της, με αποτέλεσμα στο σχετικό προϋπολογισμό του Υπουργείου να εγγραφεί πίστωση μηδενική, αντί των 200.000 ευρώ που είχαν ζητηθεί.
     2. Παρ' όλα αυτά, η 17η Συνάντηση των Eρασιτεχνικών Θιάσων Αιγαίου κατέστη δυνατόν να ενισχυθεί με το ποσό των 120.000 ευρώ, προερχομένων από το Υπουργείο Αιγαίου και Νησιωτικής Πολιτικής και από το Υπουργείο Εθνικής Παιδείας και Θρησκευμάτων, και προετάθη να διοργανωθεί βάσει των οριζομένων στην απόφαση ΔΠΟ/Φ.331.3/7695/21-7-04, η οποία επισυνάπτεται για την πληρέστερη ενημέρωση του κ Βουλευτού.
     3. Παράλληλα, το Υπουργείο μας σχεδιάζει να προσφέρει κίνητρα στους ερασιτεχνικούς θιάσους, ώστε να παρουσιάζουν την δουλειά τους και σε μικρά νησιά, όπου οι κάτοικοι οι δεν έχουν την δυνατότητα να παρακολουθήσουν θεατρικές παραστάσεις και ελπίζει ότι η ανταπόκριση των θεατρικών σχημάτων θα είναι θετική.
     4. Αναφορικά με τις δαπάνες των προηγουμένων ετών, διετέθησαν για την διοργάνωση της «Συνάντησης»:
     α. το έτος 2002 το ποσό των 233.735 ευρώ 
     β. το έτος 2003 το ποσό των 220.000 ευρώ
     5. Τέλος, όσον αφορά τις πιστώσεις για το έτος 2004, αφού υπογραμμίσουμε ότι στις 29 Φεβρουαρίου τρέχοντος έτους το Υπουργείο Οικονομίας και Οικονομικών απέρριψε την πρόταση για διάθεση πίστωσης 200.000 ευρώ, πληροφορούμε εκ νέου τον κ. Βουλευτή ότι η διαχείριση των. οικονομικών μάς επέτρεψε την χρηματοδότηση με το ποσό των 80.000 ευρώ από .το Υπουργείο Αιγαίου και Νησιωτικής Πολιτικής και 40.000 ευρώ από το Υπουργείο Εθνικής Παιδείας και Θρησκευμάτων.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 2176/14-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 67932/ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2176/14-7-2004 την οποία κατέθεσε ο Βουλευτής κ. Φώτης Κουβέλης, σας γνωρίζουμε τα ακόλουθα:
     Όπως μας πληροφόρησε ο Πρύτανης του Πανεπιστημίου Πατρών το Πρυτανικό Συμβούλιο, μετά από αίτημα της Γενικής Συνέλευσης του Τμήματος Ηλεκτρολόγων Μηχανικών και Τεχνολογίας Υπολογιστών, απεφάσισε, κατόπιν σχετικής γνωμοδότησης της Νομικής Υπηρεσίας, όπως διενεργηθεί Ένορκη Διοικητική Εξέταση για τη διερεύνηση όλων των ανακυψάντων ζητημάτων και των υφισταμένων εκκρεμοτήτων, σχετικά με τις υποχρεώσεις πρώην μεταπτυχιακής φοιτήτριας έναντι του Εργαστηρίου Ενσύρματης Τηλεπικοινωνίας του παραπάνω Τμήματος στο πλαίσιο πραγματοποίησης υπ' αυτής διδακτορικής διατριβής. Τη διενέργεια της εν λόγω Ένορκης Διοικητικής Εξέτασης, ανέθεσε σε μέλος ΔΕΠ της βαθμίδας του καθηγητή και πρώην Πρύτανη του Πανεπιστημίου.
     Στη συνέχεια, η ανωτέρω μεταπτυχιακή φοιτήτρια, κατέθεσε την από 30/3/2004 αίτηση με τις επισυναπτόμενες, σε αυτή αγωγές, καθώς και την από 21/6/2004 όμοια, με την επισυναπτόμενη επίσης αγωγή, με την οποία ζητεί τη λήψη ασφαλιστικών μέτρων. Τόσο η πρώτη ως άνω αίτηση της ανωτέρω όσο και η δεύτερη, μετά των συνημμένων τους, διεβιβάσθηκαν στον διενεργούντα την Ένορκη Διοικητική Εξέταση, προκειμένου να διερευνηθούν όλα τα ανακύψαντα θέματα. Κατά συνέπεια η διενέργεια της Ενόρκου Διοικητικής Εξέτασης, αποσκοπεί στη διερεύνηση όλων των καταγγελιών, χωρίς κανένα περιορισμό.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     4. Στην με αριθμό 2098/13-7-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 67548-ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2098/13.7.2004, την οποία κατέθεσε ο Βουλευτής κ. Στ. Κουτμερίδης, σχετικά με τους διορισμούς αναπληρωτών εκπαιδευτικών, σας γνωρίζουμε τα ακόλουθα:
     Σύμφωνα με τις διατάξεις του άρθρου 6 του Ν. 3255/04 που ψηφίστηκε πρόσφατα από τη Βουλή, προβλέπεται ότι όσοι από τους αναπληρωτές εκπαιδευτικούς -όλων των κλάδων- του ενιαίου πίνακα συμπλήρωσαν την 30.6.2004 πραγματική προϋπηρεσία αναπληρωτή ή ωρομίσθιου εκπαιδευτικού τουλάχιστον 30 μηνών, διορίζονται, κατά προτεραιότητα έναντι των εγγεγραμμένων στον ενιαίο πίνακα το αργότερο μέχρι και το σχολικό έτος 2007-2008 με σειρά που εξαρτάται από τη συνολική προϋπηρεσία την 30.6.2004.
     Ο αριθμός των διοριζομένων κατά το σχολικό έτος κατά κλάδο και ειδικότητα (ΠΕ, ΤΕ και ΔΕ) πέραν των οριζόμενων ποσοστών καθορίζεται με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     5. Στην με αριθμό 2119/13-7-04 ερώτηση του Βουλευτή κ. Κωνσταντίνου Τσιάρα δόθηκε με το υπ’ αριθμ. 67550/ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2119/13.7.04, την οποία κατέθεσε ο Βουλευτής κ. Κωνσταντίνος Τσιάρας και αφορά στους πτυχιούχους των Πανεπιστημιακών Τμημάτων Ειδικής Αγωγής, σας γνωρίζουμε τα ακόλουθα:
     Οι απόφοιτοι των Πανεπιστημιακών Τμημάτων Ειδικής Αγωγής, σύμφωνα με τις διατάξεις του άρθρου 4 του Ν.2817/2Όοο, μπορούν νά υπηρετούν είτε ως μόνιμο εκπαιδευτικό προσωπικό είτε ως αναπληρωτές εκπαιδευτικοί σε ΣΜΕΑ και μάλιστα κατά προτεραιότητα. Ήδη το σχολικό έτος του πέρασε (2003-2004) αρκετοί πτυχιούχοι Τμημάτων Ειδικής Αγωγής εργάστηκαν σε ΣΜΕΑ σε όλη τη χώρα, ενώ για το τρέχον σχολικό έτος θα υποβάλλουν τα δικαιολογητικά τους ως αναπληρωτές και μαζί με άλλες κατηγορίες που πληρούν τα τυπικά προσόντα, θα καλύψουν κενές οργανικές ή λειτουργικές θέσεις εκπαιδευτικών σε ΣΜΕΑ.
     Τέλος, σας γνωρίζουμε ότι δεν γίνεται χωριστός διαγωνισμός ΑΣΕΠ για το διορισμό εκπαιδευτικών σε ΣΜΕΑ .
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     6. Στην με αριθμό 2097/13-7-04 ερώτηση του Βουλευτή κ. Δημήτριου Βαρβαρίγου δόθηκε με το υπ’ αριθμ. 67547-ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2097/13.7.2004, την οποία κατέθεσε ο Βουλευτής κ. Δημήτριος Βαρβαρίγος και αφορά στο Τμήμα Οικολογίας και Περιβάλλοντος του Τ.Ε.Ι. Ιονίων Νήσων, σας γνωρίζουμε τα ακόλουθα:
     Όπως μας πληροφόρησε ο Πρόεδρος της Διοικούσας Επιτροπής του Τ.Ε.Ι. Ιονίων Νήσων με σχετικό έγγραφό του, στις 7.5.2004 η Ιερά Σύνοδος ενέκρινε το από 9.6.2003 αίτημα του Μητροπολίτη Ζακύνθου, σύμφωνα με την από 30.5.2003 πρόταση του Ηγουμενοσυμβουλίου της Ιεράς Μονής Αγίου Διονυσίου να προσφέρει οικόπεδο οκτώ (8) περίπου στρεμμάτων στην περιοχή Καλλιτέρο του Δ.Δ. Αργασίου του Δήμου Ζακύνθου για ανέγερση κτιριακών εγκαταστάσεων του Τ.Ε.Ι. Ιονίων Νήσων στη Ζάκυνθο.
     Ακόμη δεν έχουν όλο κληρωθεί οι διαδικασίες για τη μεταβίβαση με την απαιτούμενη συμβολαιογραφική πράξη της παραπάνω έκτασης.
     Οι κτιριολογικές ανάγκες του Παραρτήματος Τ.Ε.Ι Ιονίων Νήσων στη Ζάκυνθο (για διδακτήρια, βιβλιοθήκη, εστία κ.λ.π.) ξεπερνούν τα 5.500 τ.μ για την πλήρη ανάπτυξη μόνο του υπάρχοντος Τμήματος. Οι ανάγκες αυτές δεν καλύπτονται από την οικοπεδική αυτή έκταση, η οποία βρίσκεται μεν εντός οικισμού, αλλά είναι μικρού εμβαδού.
     Για το λόγο αυτό το Ίδρυμα προχωρά στη διερεύνηση και άλλων λύσεων για την. κάλυψη των κτιριολογικών αναγκών.
     Τέλος, σας γνωρίζουμε ότι το Τ.Ε.Ι. Ιονίων Νήσων έχει επιχορηγηθεί από πιστώσεις του Τακτικού Προϋπολογισμού για το οικονομικό έτος 2004 με το ποσό του 1.000.000,00 Ευρώ για λειτουργικές δαπάνες και δαπάνες πληρωμής ωρομισθίου εκπαιδευτικού προσωπικού.
     Επί πλέον το ΥΠ:Ε.Π.Θ., σε συνεργασία με το Υπουργείο Οικονομίας και οικονομικών (Γ.Λ.Κ) προσπαθεί να εξασφαλίσει πιστώσεις, ώστε να προβεί έγκαιρα σε πρόσθετη χρηματοδότηση των T.E.I. για τη διασφάλιση της εύρυθμης λειτουργίας τους.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     7. Στην με αριθμό 2281/20-7-04 ερώτηση του Βουλευτή κ. Στάθη Κουτμερίδη δόθηκε με το υπ’ αριθμ. 69915-ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2281/20.7.2004, την οποία κατέθεσε ο Βουλευτής κ. Στάθης Κουτμερίδης, σχετικά με αίτημα για ίδρυση Τμήματος Τ.ΕΙ. στην πόλη των Σερρών, σας γνωρίζουμε τα ακόλουθα:
     Για την ίδρυση νέου Τμήματος, Σχολής ή Παραρτήματος Τ.ΕΙ. απαιτείται καταρχήν, σύμφωνα με τον ιδρυτικό νόμο των ΤΕΙ (1404/83), η υποβολή πλήρους και τεκμηριωμένης πρότασης από τα ίδια τα Ιδρύματα:
     Η πρόταση πρέπει να περιλαμβάνει στοιχεία, όπως:
     - Την ύπαρξη σημερινών αλλά και μελλοντικών αναγκών της οικονομίας - κοινωνίας σε στελέχη – πτυχιούχους του προτεινόμενου Τμήματος.
     - Την εξασφάλιση ζήτησης στην αγορά εργασίας
     - Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
     - Τη δυνατότητα εύρυθμης λειτουργίας, ειδικότερα από άποψη απόκτησης χώρων λειτουργίας, εξεύρεσης του κατάλληλου εκπαιδευτικού προσωπικού κλπ.
     - Τη δυνατότητα προσφοράς από την τοπική κοινωνία κτιριακών εγκαταστάσεων, διευκολύνσεων στέγασης των φοιτητών κλπ.
     - Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
     Το Μάρτιο του 2002, η Συνέλευση του Τ.ΕΙ. Σερρών υπέβαλε πρόταση δημιουργίας νέου Τμήματος με έδρα την πόλη των Σερρών.
     Η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε τις βασικές αρχές και προϋποθέσεις ανάπτυξης της Ανώτατης Εκπαίδευσης, τα ειδικά χαρακτηριστικά ανάπτυξής της κατά Περιφέρεια, καθώς και την πορεία υλοποίησης του σχεδίου ανάπτυξής της (Αύγουστος 2003) δεν προέβλεπε την ίδρυση νέου Τμήματος Τ.Ε.l. στην περιοχή του Νομού Σερρών.
     Επισημαίνεται ότι όλες ΟΙ προτάσεις των Ιδρυμάτων και των τοπικών φορέων θα εξεταστούν και θα συνεκτιμηθούν μαζί με άλλες, στα πλαίσια της επόμενης φάσης της διεύρυνσης της Τριτοβάθμιας Εκπαίδευσης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     8. Στην με αριθμό 2370/22-7-04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 70594-ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2370/22.7.2004 την οποία κατέθεσε ο Βουλευτής κ. Θανάσης Λεβέντης, σχετικά με το διορισμό μελών Διοικητικού και Ερευνητικού Προσωπικού και στα θέματα της αρμοδιότητά μας, σας γνωρίζουμε τα ακόλουθα:
     Για όλους τους διορισμούς μελών Δ.Ε.Π. για τους οποίους έχουν σταλεί στο ΥΠ.Ε.Π.Θ. οι σχετικές πρυτανικές πράξεις και τα πρακτικά εκλογής, έχει ασκηθεί ο έλεγχος νομιμότητας μέσα στην προβλεπόμενη από το νόμο τρίμηνη προθεσμία.
     Μετά τη χορήγηση της σχετικής πίστωσης από τις αρμόδιες υπηρεσίες του Υπουργείου Οικονομίας και Οικονομικών θα σταλούν άμεσα οι σχετικές πρυτανικές πράξεις διορισμού στο Εθνικό Τυπογραφείο για δημοσίευση στην Εφημερίδα της Κυβερνήσεως.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 1853/29.6.04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Β-753/21-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1853/29-6-2004 που κατέθεσε στη Βουλή ο Βουλευτής κ. Ευάγγελος Βενιζέλος, σχετικά με τους ελέγχους ασφαλείας στο Διεθνές Αεροδρόμιο Αθηνών, κατά το λόγο αρμοδιότητας του Υπ.Μ.Ε, σύμφωνα και με το α.π.ΥΠΑ/Δ13/Α/28748/1098/18-7-2004 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1. Η άσκηση των ελέγχων ασφαλείας επιβατών και χειραποσκευών στον ΔΑΑ «ΕΛΕΥΘ. ΒΕΝΙΖΕΛΟΣ» από προσωπικό ιδιωτικών εταιρειών είναι καθ' όλα σύννομη και ερείδεται στο σχετικό υφιστάμενο νομικό πλαίσιο (ν.2518/97, ν. 2801/00 και στον Εθνικό Κανονισμό Ασφαλείας Πολιτικής Αεροπορίας -ΕΚΑΠΑ). Σημειώνεται, μάλιστα, ότι οι υπ' όψιν ιδιωτικές εταιρείες παροχής υπηρεσιών ασφαλείας αδειοδοτούνται τόσο από το Υπουργείο Δημοσίας Τάξεως όσο και από την ΥΠΑ.
      2. Η παρουσία της ΕΛ.ΑΣ. στα σημεία ελέγχου επιβατών/χειραποσκευών του ΔΑΑ δεν είναι υποχρεωτική, καθ' όσον η ΕΛ.ΑΣ. ασκεί γενική αστυνόμευση στον Αερολιμένα, καλείται δε μόνον σε ειδικές περιπτώσεις, όπου έχει την αποκλειστική αρμοδιότητα (π.χ., εύρεση όπλου σε επιβάτη ή χειραποσκευή, σωματικός έλεγχος επιβάτη, οσάκις υφίστανται σοβαροί λόγοι προς τούτο κ.λπ.). Σε καμία, πάντως, περίπτωση δεν καλείται η ΕΛ.ΑΣ. προς έλεγχο επιβάτη απλώς διαμαρτυρόμενου ή δυσανασχετούντος με την παρουσία ιδιωτικών εταιρειών ασφαλείας.
      3. Σύμφωνα με την διεθνώς ακολουθούμενη πρακτική στα Κράτη-μέλη του ICAO, της ECAC και της Ευρωπαϊκής Ένωσης, έχει συμπεριληφθεί και στον ισχύοντα ΕΚΑΠΑ πρόβλεψη, ώστε άπαντες οι Βουλευτές και Ευρωβουλευτές, εφ' όσον δεν κατέχουν υπουργικό χαρτοφυλάκιο, να υφίστανται τους προβλεπόμενους ελέγχους ασφαλείας, οσάκις αναχωρούν από Ελληνικό αερολιμένα. Παρ' όλα αυτά, ο ΔΑΑ, τιμώντας το αξίωμά τους ούτως ή άλλως, έχει δημιουργήσει από μακρού χρόνου δύο ειδικά και διακριτά σημεία ελέγχου, με σκοπό την διευκόλυνση και την ταχύτερη εξυπηρέτηση των κυρίων Βουλευτών. Για τον σκοπό αυτό, μάλιστα, έχουν αποσταλεί σχετικές ενημερωτικές επιστολές στον Πρόεδρο της Βουλής των Ελλήνων και στον Υπουργό Μεταφορών - Επικοινωνιών και, επί πλέον, εκδόθηκαν και εστάλησαν προσωπικές, ονομαστικές κάρτες, για την ευχερέστερη αναγνώριση των κυρίων Βουλευτών από το προσωπικό, το οποίο ασκεί τους εν λόγω ελέγχους ασφαλείας.
      4. Συναφώς, μνημονεύουμε και την διάταξη 4.4 του Εγχειριδίου ασφαλείας του ICAO (Doc. 8973), η οποία προτρέπει ακόμη και όσους ενδεχομένως εξαιρούνται των ελέγχων ασφαλείας (Αρχηγούς Κρατών, Πρωθυπουργούς, Υπουργούς κ.ά.) να δίδουν θετικό παράδειγμα στο εν γένει επιβατικό κοινό, προσφερόμενοι εθελοντικά για έλεγχο ασφαλείας, ενώπιον των λοιπών επιβατών, υπογραμμίζοντας με τον τρόπο αυτό την βαρύνουσα σημασία της όλης διαδικασίας.
      5. Τέλος, σας διαβιβάζουμε το με αριθμό OL/CECEO/60352/9-7-04 σχετικό με το θέμα έγγραφο του Διεθνούς Αερολιμένα Αθηνών, με το συνημμένο του.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 1851/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Β-754/21-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1851/29-6-2004 που κατέθεσε στη Βουλή ο Βουλευτής κ. Ευάγγελος Βενιζέλος, σχετικά με τους ελέγχους ασφαλείας στο Διεθνές Αεροδρόμιο Αθηνών, κατά το λόγο αρμοδιότητας του Υπ.Μ.Ε., σύμφωνα με το αριθμό ΥΠΑ/Δ13/Α/28749/1099/15-7-2004 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1. Ο έλεγχος ασφαλείας επιβατών/χειραποσκευών στον ΔΑΑ «ΕΛΕΥΘ. ΒΕΝΙΖΕΛΟΣ» έχει ανατεθεί από τον ΔΑΑ σε Κοινοπραξία με την επωνυμία «Διεθνείς Σύμβουλοι σε θέματα ασφαλείας I.C.T.S. - 3Δ - WACKENHUT ΕΛΛΑΣ Κοινοπραξία παροχής υπηρεσιών ασφαλείας».
      Η εν λόγω εταιρεία εδρεύει στον Δήμο Μεταμόρφωσης Αττικής, επί της οδού Σώρου 7, οι δε νόμιμοι εκπρόσωποί της είναι ο κ. Ανδρέας Πατεράκης του Βασιλείου και ο κ. Eldar Zamir του Τzνi .
      2. Οι επί μέρους επιχειρήσεις, που μετέχουν στην Κοινοπραξία είναι:
      - WACKENHUT SECURITY ΕΛΛΑΣ Α.Ε., Ιδιωτική επιχείρηση παροχής υπηρεσιών και συστημάτων ασφαλείας.
      	- Διεθνείς Σύμβουλοι σε θέματα ασφαλείας
      - Μονοπρόσωπη Εταιρεία Περιορισμένης Ευθύνης, Ιδιωτική επιχείρηση παροχής υπηρεσιών ασφαλείας
      -3Δ Γενικών Αεροπορικών Εφαρμογών Α.Ε., Ιδιωτική επιχείρηση παροχής υπηρεσιών ασφαλείας.
      3. Σ' ό,τι αφορά την ονομαστική κατάσταση των Μετόχων μιας εκάστης των ανωτέρω επιχειρήσεων, το συγκεκριμένο ζήτημα δεν αποτελεί αντικείμενο ελέγχου της Υ.Π.Α. για την έκδοση της αδείας κατά το μέρος που την αφορά. Συγκεκριμένα, η Υ.Π.Α., βάσει του νομικού πλαισίου του Εθνικού Κανονισμού Ασφαλείας Πολιτικής Αεροπορίας - ΕΚΑΠΑ, παρ. 4., περιορίζεται στον έλεγχο της «Κοινοτικότητας» της μετοχικής πλειοψηφίας των εταιρειών, που ήδη κατέχουν την Άδεια του Υπουργείου Δημόσιας Τάξης (ν. 2815/97).
      Η κατά τα ανωτέρω ανάδοχος των υπηρεσιών ασφαλείας του ΔΜ Κοινοπραξία θεωρείται ότι δραστηριοποιείται νομίμως στον Αερολιμένα, καθ' όσον όλες οι μετέχουσες στην Κοινοπραξία επιχειρήσεις κατέχουν τις εκ του νόμου προβλεπόμενες ΄Αδειες.
      Ως προς το ζήτημα της «Κοινοτικότητας» της μετέχουσας στην Κοινοπραξία επιχειρήσεως «WACKENHUT SECURITY ΕΛΛΑΣ ΑΕ.», η Υ.Π.Α είχε πράγματι αποφανθεί αρχικώς αρνητικά, η δε θιγόμενη επιχείρηση προσέβαλε την σχετική Απόφαση με Αίτηση Ακυρώσεως, επί της οποίας το Δ΄ Τμήμα του Συμβουλίου της Επικρατείας εξέδωσε την υπ' αριθμόν 3946/02 υπέρ της «WACKENHUT» Απόφασή του. Κατόπιν τούτου, η εκ μέρους της ΥΠΑ αδειοδότηση ολοκληρώθηκε κανονικά, οι δε υπηρεσίες ασφαλείας της αναδόχου Κοινοπραξίας παρέχονται στον ΔΜ σύννομα και σύμφωνα με όλα τα από πλευράς ΥΠΑ προβλεπόμενα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      11. Στην με αριθμό 1828/29-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 6858/ΙΗ/22-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1828/29-6-2004 την οποία κατέθεσε ο Βουλευτής κ. Φώτης Κουβέλης και η οποία αναφέρεται στη στέγαση του 24ου Γυμνασίου -Λυκείου Αθηνών, σας γνωρίζουμε τα ακόλουθα:
      Όπως μας πληροφόρησε ο Ο.Σ.Κ Α.Ε. με σχετικό έγγραφό του:
      1) Με το από 12/12/2001 πρακτικό της αρμόδιας επιτροπής καταλληλότητας και αναγκαιότητας είχε επιλεγεί χώρος εμβαδού 2.800 μ2 περίπου επί των οδών Κούρμα, Σούκα και Παπαρσένη (Ο.Τ. 51) προς ανέγερση του 24ου Λυκείου.
      2) Με το υπ' αριθμ. ΕΓ32/11603/28-5-2002 έγγραφό του ο ΟΣΚ ζήτησε από το Δήμο Αθηναίων την αναστολή της έκδοσης οικοδομικών αδειών για τον παραπάνω χώρο. Με το από 15/7/2003 έγγραφο του Δήμου εστάλη στο ΥΠΕΧΩΔΕ αίτημα για αναστολή- εκδόσεως οικοδομικών εργασιών.
      3) Στη συνέχεια ο Δήμος Αθηναίων αποφάσισε τον αποχαρακτηρισμό του συγκεκριμένου σχολικού χώρου (Ο.Τ. 51) και την αποδέσμευσή του με την 3211/29-12-2003 πράξη του Δημοτικού Συμβουλίου) και την ανέγερση του 24ου Λυκείου στο χώρο που έχει επιλεγεί για το 38o Λύκειο.
      Διευκρινίζεται ότι με το από 23-3-2003 πρακτικό καταλληλότητας κρίθηκε κατάλληλος χώρος εμβαδού 1.300 μ2 περίπου επί των οδών Διστομίτου, Λιόπεση και Βρηγισού προς ανέγερση του 38ου Λυκείου. Για τον συγκεκριμένο χώρο έχει γίνει η δημοσίευση στον τύπο της ανακοίνωσης για- αναγκαστική απαλλοτρίωση προκειμένου να προχωρήσει από τον ΟΣΚ η σχετική διαδικασία.
      Τέλος σημειώνεται ότι έχει προγραμματιστεί από τον ΟΣΚ η προσθήκη 8 αιθουσών στο υπάρχον σχολικό συγκρότημα όπου σήμερα στεγάζεται το 38° Γυμνάσιο - Λύκειο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 7845/29-6-04 ερώτηση των Βουλευτών κυρίων Αντωνίου Λυκουρέντζου, Μιχάλη Μπεκίρη, Δημητρίου Γαλαμάτη, Απόστολου Κωστόπουλου, Κων/νου Μαρκόπουλου, Μάξιμου Χαρακόπουλου και Άρη Σπηλιωτόπουλου δόθηκε με το υπ’ αριθμ. 877/21-7-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση των Βουλευτών κ.κ. Λυκουρέντζου, Μπεκίρη, Γαλαμάτη, Κωστόπουλου, Μαρκόπουλου, Χαρακόπουλου και Σπηλιωτόπουλου, σας γνωρίζουμε τα ακόλουθα:
      Σε ό,τι αφορά τμήματα της παραπάνω ερώτησης που άπτονται των αρμοδιοτήτων μας, σας τονίζουμε τα εξής:
      Η ετήσια διαφημιστική εκστρατεία του ΕΟΤ που στοχεύει στην προβολή του ελληνικού τουρισμού και της χώρας διεθνώς, για το έτος 2004, συνολικού προϋπολογισμού ευρώ 8.280.000, βρίσκεται σε εξέλιξη σε 14 χώρες από τον Ιανουάριο 2004 και θα ολοκληρωθεί τον Οκτώβριο 2004. Πλέον του ως άνω τακτικού διαφημιστικού προγράμματος, ο ΕΟΤ, προσβλέποντας στην ενίσχυση της εικόνας της Ελλάδας, από τον Μάρτιο 2004, υλοποιεί έκτακτες διαφημιστικές ενέργειες στα πλέον έγκριτα μέσα του εξωτερικού. Ενδεικτικά αναφέρουμε εφημερίδες όπου δημοσιεύονται ειδικά αφιερώματα για τους Ολυμπιακούς Αγώνες και την Ελλάδα αλλά και άλλες μορφές προβολής του ελληνικού τουρισμού στο εξωτερικό:
      ΑΓΓΛΙΑ: ΤΗΕ GUARDIAN-THE INDEPENDENT, ΑΥΣΤΡΑΛΙΑ: ΤΗΕ AUSTRALIAN, ΓΑΛΛΙΑ: ULISSE-LA TRIBUNE- Ραδιοφωνική διαφήμιση Radio. France ΗΠΑ: FΟRΤUNΕ-ΕΘΝΙΚΟΣ ΚΗΡΥΚΑΣ& ΤΗΕ NATIONAL HERALD, USA TODAY, FORBES ΟΛΛΑΝΔΙΑ ELSEVIER ΙΣΡΑΗΛ; DISCOVERY και JERUSALEM POST ΙΤΑΛΙΑ: γιγαντοαφίσα στο κέντρο του Mιλάνo Ioύνιo-Ioύλιo Αύγουστο ΓΕΡΜΑΝΙΑ: SUDDEUTSCHE ZEITUNG, στο γερμανικό τουριστικό τεύχος, GRIECHENLAND REPORT 2004/2005, τηλεοπτική προβολή ΕΟΤ στα κανάλια TV.NRW, TV BERLIN&TV MUENCHEN, ΡΩΣΙΑ: καταχωρήσεις SEM DNEI, LATAVΑΝ ISTRIY, MARIE CLAIRE, NATIONAL GEOGRAPHIC, GDE OTDICHAΤ ΑΙΓΥΠΤΟΣ: εφημερίδα AΚHBAR EL ΥΟΜ, αιγυπτιακό δορυφορικό κανάλι ESC ΧΩΡΕΣ VISEGRAD: εφημερίδες TRAVEL TRADE GAZETTE Πολωνίας και Ουγγαρίας ΗΝΩΜΕΝΑ ΑΡΑΒΙΚΑ ΕΜΙΡΑΤΑ: ΚHALEEJ TIMES κλπ.
      Πλέον των ανωτέρω, θα προκηρυχθεί διεθνής ανοικτός διαγωνισμός για την επιλογή αναδόχου στον οποίο θα ανατεθεί η διαφημιστική εκστρατεία του ελληνικού τουρισμού στο εξωτερικό για το έτος 2005. Αυτή η προσπάθειά μας θα εστιαστεί στην ουσιαστική μεταολυμπιακή προβολή της χώρας μας στο εξωτερικό, και θα γίνουν οι απαραίτητες διορθωτικές κινήσεις ούτως ώστε να διορθωθεί η αδράνεια, η απραγία και η αναποτελεσματικότητα που χαρακτήριζαν την προβολή αλλά και τη γενικότερη τουριστική πολιτική της χώρας μας στο πρόσφατο παρελθόν.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      13. Στην με αριθμό 1847/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 27260/ΕΥΣ/4661/23-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Λαμβανομένων υπόψη των πλεονεκτημάτων που παρουσιάζει η διαδικασία των συμβάσεων παραχώρησης, όπως έχει καταδείξει και η διεθνής εμπειρία, στόχος της κυβέρνησης είναι η όσο το δυνατόν ευρύτερη εφαρμογή της στους τομείς εκείνους στους οποίους θα κριθεί σκόπιμο και αναγκαίο.
      Η διαδικασία των συμβάσεων παραχώρησης θα επικεντρωθεί κατά τη διάρκεια του 2004 στον τομέα των οδικών έργων με σκοπό να επεκταθεί η χρήση της στη συνέχεια και σε άλλους τομείς όπως στον τουρισμό, την υγεία και την ενέργεια.
      Το γεγονός ότι στη χώρα μας δεν υπάρχει ένα μόνιμο νομοθετικό πλαίσιο που να διέπει τη συνεργασία του δημόσιου και του ιδιωτικού τομέα οδήγησε τη κυβέρνηση στη συγκρότηση Ειδικής Επιτροπής Εμπειρογνωμόνων για τα δημόσια έργα, στο πλαίσιο του ΚΠΣ 2000-2006. Παράλληλα το Υπουργείο έχει αρχίσει, σε συνεργασία με τα συναρμόδια Υπουργεία, τις απαραίτητες διαβουλεύσεις με στόχο τη διαμόρφωση ενός γενικού νομοθετικού πλαισίου που θα διέπει τις εν λόγω συμβάσεις. Η νομική τους μορφή και η κατ' επέκταση κατάθεση του σχεδίου νόμου στη Βουλή δεν μπορούν να προσδιορισθούν επακριβώς αυτή τη στιγμή. Σημειώνεται ότι και στις προηγμένες, νομοθετικά, χώρες εφαρμογής της εν λόγω πρακτικής (π.χ. Ηνωμένο. Βασίλειο) συνεχίζονται οι βελτιώσεις και αναθεωρήσεις λόγω της πολυπλοκότητας των διαδικασιών που απαιτούνται για την υλοποίησή τους.
      Η εφαρμογή του νέου νομοθετικού πλαισίου, η οποία θα ενσωματώνει τις ισχύουσες σχετικές διατάξεις του κοινοτικού δικαίου, θα έχει ως αποτέλεσμα την επίσπευση χρονοβόρων διαδικασιών, την ενίσχυση της διαφάνειας, την επιτάχυνση ολοκλήρωσης των έργων, την αποφυγή κατασπατάλησης πόρων των Ελλήνων φορολογουμένων και την εξοικονόμηση εθνικών πόρων που θα μπορέσουν, έτος, να συνεισφέρουν πιο αποτελεσματικά όχι μόνον στην μεγαλύτερη και ταχύτερη απορρόφηση των κοινοτικών κονδυλίων του ΚΠΣ 2000-2006, αλλά και στην αξιοποίησή τους προς όφελος της κοινωνίας και της περιφερειακής ανάπτυξης με πραγματική σύγκλιση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      14. Στην με αριθμό 1853/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 7017/4/4397/23-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ε. ΒΕΝΙΖΕΛΟΣ, σε ό,τι μας αφορά, σας γνωρίζουμε ότι η δυνατότητα των υπαλλήλων των Ιδιωτικών Εταιρειών Παροχής Υπηρεσιών Ασφαλείας (ΙΕΠΥΑ) να διενεργούν ελέγχους ασφαλείας στα πληρώματα, στους επιβάτες, στις χειραποσκευές, στις αποσκευές, σε φορτία και στο ταχυδρομικό υλικό που διακινείται στους αερολιμένες και στους λιμένες, καθώς και ελέγχους πρόσβασης στους χώρους και τις εν γένει εγκαταστάσεις αυτών, ύστερα από έγκριση της αρμόδιας αεροπορικής ή λιμενικής Αρχής, παρέχεται από τις διατάξεις του εδ. ζ΄ της παρ.1 του άρθρου 1 του ν.2518/1997, όπως τροποποιήθηκε με το εδ. α΄ της παρ.15 του άρθρου 10 του ν.2801/2000.
      Πέραν αυτών, σύμφωνα με τη διάταξη της παρ.2 του άρθρου 24 του Ν.Δ.714/1970, όπως αυτό προστέθηκε με το εδ. β΄ παρ.15 του άρθρου 10 του ν.280l/2000, τα θέματα ασφαλείας και εύρυθμης λειτουργίας των αεροδρομίων ρυθμίζονται με τον Εθνικό Κανονισμό Ασφαλείας Πολιτικής Αεροπορίας (ΕΚΑΠΑ), ο οποίος κυρώνεται με απόφαση των Υπουργών Δημόσιας Τάξης και Μεταφορών και Επικοινωνιών. Στον εν λόγω κανονισμό, εκτός των άλλων, καθορίζεται ο τρόπος εποπτείας και ελέγχου όσων παρέχουν υπηρεσίες ασφαλείας στους χώρους αυτούς, ενώ στο άρθρο 13.9.2 αυτού αναφέρονται ρητά τα άτομα που εξαιρούνται του ελέγχου. ασφαλείας, στα οποία δεν συμπεριλαμβάνονται οι Έλληνες βουλευτές.
      Επίσης, σύμφωνα με τον ΕΚΑΠΑ, σε επιβάτη που αρνείται να υποστεί τον έλεγχο ασφαλείας δεν επιτρέπεται η είσοδος στον αερολιμένα και η επιβίβασή του στο αεροσκάφος. Σε μια τέτοια περίπτωση ο ελεγκτής ασφαλείας ενημερώνει την Αστυνομία, η οποία επιλαμβάνεται της υπόθεσης (13.6.5 ΕΚΑΠΑ), χωρίς να ενεργεί τον έλεγχο ασφαλείας, αλλά ερευνά, κατά την κρίση της, τους λόγους άρνησης του επιβάτη να ελεγχθεί, δηλαδή εξετάζει το ενδεχόμενο μήπως ο επιβάτης μεταφέρει τυχόν απαγορευμένα αντικείμενα. Πάντως στις περιπτώσεις των βουλευτών, δεδομένης της ασυλίας τους (άρθρο 62 του Συντάγματος), δεν μπορεί κανένας να τους εμποδίσει, με αποτέλεσμα το πρόβλημα να μεταφέρεται στην αεροπορική εταιρεία.
      Στο σημείο αυτό πρέπει να σημειωθεί ότι ο Διεθνής Αερολιμένας Αθηνών, για την εξυπηρέτηση και ταχύτερη διέλευση των μελών του Κοινοβουλίου, έχει καθιερώσει τρεις (3) ειδικές πύλες εξόδου, στις οποίες έχουν αναρτηθεί πινακίδες που αναγράφουν «ΕΙΔΙΚΗ ΕΙΣΟΔΟΣ ΠΑ ΠΛΗΡΩΜΑΤΑ-ΠΡΟΣΩΠΙΚΟ και ΑΛΛΑ ΕΞΟΥΣΙΟΔΟΤΗΜΕΝΑ ΑΤΟΜΑ».
      Στα πλαίσια των προαναφερόμενων διατάξεων αντιμετωπίσθηκε από την αρμόδια Υπηρεσία μας και η περίπτωση του ερωτώντος κ. συναδέλφου. Όταν δε ενημερώθηκε η Αστυνομία για το περιστατικό από τον υπεύθυνο ασφαλείας μετέβη επί τόπου ανώτερος αξιωματικός, ο οποίος, αφού τον ενημέρωσε σχετικά, του παρέδωσε, κατόπιν επιθυμίας του, αποσπάσματα του ΕΚΑΠΑ.
      Οι έλεγχοι ασφαλείας στους Έλληνες βουλευτές, όπως και στους λοιπούς επιβάτες, γίνονται σύμφωνα με τα προβλεπόμενα από την ισχύουσα νομοθεσία. Οι βουλευτές δεν εξαιρούνται του ελέγχου. Όπως επισημαίνει δε η αρμόδια Υπηρεσία όταν κατά την αναχώρηση των βουλευτών ενεργοποιείται η μαγνητική πύλη, αυτό προκαλεί παράπονα από τους αναμένοντες επιβάτες (πολλές φορές αλλοδαπούς) και διαμαρτυρίες για ελλιπή έλεγχο, ενώ εκφράζεται επί πλέον ανησυχία για την ασφάλεια της πτήσης και δημιουργούνται έτσι σοβαρά προβλήματα, με κίνδυνο να εκτεθεί η χώρα μας διεθνώς για πλημμελείς ελέγχους, εν όψει μάλιστα και της τέλεσης των Ολυμπιακών Αγώνων.
      Τέλος, σας πληροφορούμε ότι με τη διενέργεια των προαναφερόμενων ελέγχων στους αερολιμένες από το προσωπικό των ΙΕΠΥΑ, σύμφωνα με τα προβλεπόμενα από την ισχύουσα νομοθεσία, σε καμία περίπτωση δεν θίγονται οι αρμοδιότητες της Ελληνικής Αστυνομίας στην πρόληψη και καταστολή του εγκλήματος στους χώρους αυτούς, ενώ οι επιχειρήσεις αυτές και το προσωπικό τους, κατά την άσκηση των δραστηριοτήτων τους, υπόκεινται στην εποπτεία και τον έλεγχο των αρμοδίων κατά τόπο αστυνομικών Αρχών, σύμφωνα με τις διατάξεις των άρθρων 7,8 και 9 του ν.2518/1997.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      15. Στην με αριθμό 1851/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 7017/4/4396/27-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ε. ΒΕΝΙΖΕΛΟΣ, σε ό,τι μας αφορά, σας γνωρίζουμε ότι ο έλεγχος των επιβατών και χειραποσκευών στον Διεθνή Αερολιμένα Αθηνών έχει ανατεθεί από την Υπηρεσία Πολιτικής Αεροπορίας (Υ.Π.Α) στην Κοινοπραξία Παροχής Υπηρεσιών Ασφαλείας, που εδρεύει στην οδό Αγίου Δημητρίου 4 στα Σπάτα και αποτελείται από τις παρακάτω Ιδιωτικές Εταιρείες Παροχής Υπηρεσιών Ασφαλείας (Ι.Ε.Π.Υ.Α.):
      α) Εταιρεία με την επωνυμία «ΔΙΕΘΝΕΙΣ ΣΥΜΒΟΥΛΟΙ ΣΕ ΘΕΜΑΤΑ ΑΣΦΑΛΕΙΑΣ ΜΟΝΟΠΡΟΣΩΠΗ ΕΤΑΙΡΕΙΑ ΠΕΡΙΟΡΙΣΜΕΝΗΣ ΕΥΘΥΝΗΣ ΙΔΙΩΤΙΚΗ EΠΙXEIPHΣH ΠΑΡΟΧΗΣ ΥΠΗΡΕΣΙΩΝ ΑΣΦΑΛΕΙΑΣ» με διακριτικό τίτλο «I.C.T.S. LTD», νομίμως εκπροσωπούμενη από τον μοναδικό εταίρο της εταιρείας ΡΟΝΕΝ ΡΕΜΕΤΖ του Άσσα, καθώς και τον νομοτύπως ορισθέντα διαχειριστή ΜΠΟΥΚΟΥΒΑΛΑ Θεοδόσιο του Βασιλείου. Η εταιρεία λειτουργεί νόμιμα δυνάμει της υπ'αριθ.3015/39/60/123κ από 23-3-2001 αδείας λειτουργίας Ι.Ε.Π.Υ.Α., που ισχύει μέχρι 23-3-2006 και η έδρα της είναι στη Γλυφάδα Αττικής επί της λεωφόρου Βουλιαγμένης 75, ενώ κατέχει την υπ' αριθ. Δ15/Β/25279/1618 από 1-7-2002 άδεια παροχής υπηρεσιών ασφαλείας αερομεταφορών της Υ.Π.Α, ισχύουσα μέχρι 31-12-2004.
      β) Εταιρεία με την επωνυμία «ΓΕΝΙΚΩΝ ΑΕΡΟΠΟΡΙΚΩΝ ΕΦΑΡΜΟΓΩΝ Α.Ε. ΙΔΙΩΤΙΚΗ ΕΠΙΧΕΙΡΗΣΗ ΠΑΡΟΧΗΣ ΥΠΗΡΕΣΙΩΝ ΑΣΦΑΛΕΙΑΣ» με διακριτικό τίτλο «3Δ», νομίμως εκπροσωπούμενη από τον ΣΚΕΠΑΣΤΙΑΝΟ Δημήτριο του Νικολάου, ο οποίος κατέχει ποσοστό μεγαλύτερο του 25% του μετοχικού της κεφαλαίου. Η εταιρεία λειτουργεί νόμιμα δυνάμει της υπ' αριθ. 3015/39/60/576β΄ από 4-10-2000 αδείας λειτουργίας Ι.Ε.Π.Υ.Α., η οποία ισχύει μέχρι 4-10-2005 και η έδρα της είναι στη Θεσσαλονίκη επί της οδού Σκιάθου 2, ενώ κατέχει την υπ΄ αριθ. Δ15/Β/313/682 από 28-3-2001 άδεια παροχής υπηρεσιών ασφαλείας αερομεταφορών της Υ.Π.Α., η οποία ανανεώθηκε με την υπ' αριθ. Δ.15/Β/25278/1619 από 1-7-2002 άδεια της Υ.Π.Α. και ισχύει μέχρι 31-12-2004.
      γ) Εταιρεία με την επωνυμία «ΓΟΥΑΚΕΝΧΑΤ ΣΕΚΙΟΥΡΙΤΥ (ΕΛΛΑΣ) Α.Ε. ΙΔΙΩΤΙΚΗ ΕΠΙΧΕΙΡΗΣΗ ΠΑΡΟΧΗΣ ΥΠΗΡΕΣΙΩΝ ΚΑΙ ΣΥΣΤΗΜΑ ΤΩΝ ΑΣΦΑΛΕΙΑΣ» με διακριτικό τίτλο «ΓΟΥΑΚΕΝΧΑΤ ΣΕΚΙΟΥΡΙΤΥ ΕΛΛΑΣ ΑΕ», νομίμως εκπροσωπούμενη από τους ΠΑΤΕΡΑΚΗ Ανδρέα του Βασιλείου και ΚΟΥΒΕΛΗ Παντελή του Σπυρίδωνα. Η εταιρεία λειτουργεί νομότυπα δυνάμει της υπ' αριθ. 3015/39/60/175-ιζ από 18-6-2001 αδείας λειτουργίας Ι.Ε.Π.Υ.Α., η οποία ανανεώθηκε την 20-6-2004 για πέντε (5) χρόνια και η έδρα της είναι στη Μεταμόρφωση Αττικής επί της οδού Σώρου 7, ενώ εκκρεμεί η ανανέωση της υπ' αριθ. 15/Β/2136/183 από 16-1-2003 άδεια παροχής υπηρεσιών ασφαλείας αερομεταφορών που ίσχυε μέχρι 20-5-2004.
      Στην εν λόγω εταιρεία μετέχει με ποσοστό άνω του 25% η εταιρεία WACΚENHUT SECURlTY (CYPRYS) LIMITED, που εκπροσωπείται νόμιμα από τους ΜΙΧΑΗΛΙΔΗ Χαράλαμπο και ΠΑΠΑΔΗΜΗΤΡΙΟΥ Παναγιώτα. Προκειμένου δε να χορηγηθεί η άδεια λειτουργίας στην ανωτέρω εταιρεία «ΓΟΥΑΚΕΝΧΑΤ ΣΕΚΙΟΥΡΙΤΥ (ΕΛΛΑΣ) Α.Ε.» υπεβλήθη από την αρμόδια Διεύθυνση του Αρχηγείου της Αστυνομίας σχετικό ερώτημα στο Νομικό Συμβούλιο του Κράτους, από το οποίο εκδόθηκε η 285/2004 γνωμοδότηση, φωτοαντίγραφο της οποίας σας διαβιβάζουμε για την πληρέστερη ενημέρωσή σας.
      Τέλος, σε ό,τι αφορά τη χορήγηση αδείας λειτουργίας Ι.Ε.Π.Υ.Α. στην εν λόγω κοινοπραξία, σας πληροφορούμε ότι, με αφορμή έγγραφο της Υ.Π.Α., κατά το έτος 2001, με το οποίο ετίθετο το ερώτημα προς το Αρχηγείο της Αστυνομίας αν υπάρχει δυνατότητα χορήγησης άδειας λειτουργίας του ν. 2518/97 στην κοινοπραξία, από την αρμόδια Διεύθυνση Οργάνωσης-Νομοθεσίας αυτού εκφράσθηκε η άποψη ότι δεν απαιτείται χορήγηση άδειας λειτουργίας Ι.Ε.Π.Υ.Ε. σε κοινοπραξία τέτοιων επιχειρήσεων, εφόσον οι επιμέρους επιχειρήσεις που έχουν συμβληθεί για τη σύσταση της κοινοπραξίας αυτής έχουν ήδη εφοδιασθεί με την αντίστοιχη άδεια και ότι με τη θέση αυτή ικανοποιείται σε κάθε περίπτωση και η βούληση του νομοθέτη, που απαιτεί από κάθε ιδιωτική επιχείρηση που παρέχει υπηρεσίες ασφάλειας να κατέχει ειδική προς τούτο άδεια λειτουργίας από την αστυνομική αρχή (άρθρο 2 ν. 2518/1997).
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 25 Νοεμβρίου 2004.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 443/22.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Παρασκευά προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες στα Δωδεκάνησα κλπ.
     2. Η με αριθμό 449/22.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα στη διαχείριση της λάσπης στη μονάδα Βιολογικού Καθαρισμού Λυμάτων στην Ψυττάλεια κλπ.
     3. Η με αριθμό 446/22.11.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Ασημίνας Ξηροτύρη – Αικατερινάρη προς τους Υπουργούς Εθνικής Άμυνας και Περιβάλλοντος, Χωροταξίας και Δημοσίων Έργων, σχετικά με την απόδοση των στρατοπέδων της Δυτικής Θεσσαλονίκης στους Δήμους, τη μετατροπή τους σε χώρους πρασίνου κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο130 παράγραφος 2 και 3 του Κανονισμού της Βουλής)
     1. Η με αριθμό 442/22.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Οικονόμου προς τον Υπουργό Μεταφορών και Επικοινωνιών, σχετικά με τη λειτουργία του Προαστιακού Σιδηρόδρομου κλπ.
     2. Η με αριθμό 448/22.11.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με την αντιμετώπιση των λειτουργικών προβλημάτων του Εργαστηρίου Ειδικής Επαγγελματικής Εκπαίδευσης και Κατάρτισης στην Καλλιθέα, την κατασκευή νέου κτιρίου κλπ.
     3. Η με αριθμό 447/22.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με τη διακοπή λειτουργίας των λατομείων στην περιοχή του Μαρκόπουλου, την περιβαλλοντική αποκατάσταση κλπ.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις». 
     Το λόγο έχει ο κ. Καϊσερλής.
     ΚΩΝΣΤΑΝΤΙΝΟΣ ΚΑΪΣΕΡΛΗΣ:  Σας ευχαριστώ, κύριε Πρόεδρε. 
     Κυρίες και κύριοι συνάδελφοι, συζητάμε σήμερα ένα νέο φορολογικό νομοσχέδιο, ίσως το σημαντικότερο νόμο ενός κράτους που, μαζί με τον αναπτυξιακό του νόμο, προσδιορίζουν την κατεύθυνση και σηματοδοτούν την πορεία της χώρας. Ένα νέο νομοσχέδιο, από μια νέα κυβέρνηση, στην αρχή ενός νέου αιώνα, μιας εποχής με προκλήσεις και υψηλές απαιτήσεις για την επιβίωση και την ανάπτυξη του λαού μας. Συζητάμε για τα βάρη που καλούνται να επωμιστούν οι πολίτες με στόχους: Την ενδυνάμωση της εθνικής τους ανεξαρτησίας, την επίτευξη της κοινωνικής δικαιοσύνης, την κατάκτηση μιας ισότιμης περιφερειακής ανάπτυξης, την απόδοση ποιοτικών και αποτελεσματικών υπηρεσιών σε όλους τους πολίτες, την ορθολογική και αειφόρο ανάπτυξη των πηγών πλούτου της χώρας μας. 
     Μπήκαμε -είναι αλήθεια- σε μια νέα εποχή, σκληρή εποχή, όπου τα μεγάλα και τα ωραία λόγια θα έπρεπε να περισσεύουν και μάλιστα από μια νέα κυβέρνηση που ο ελληνικός λαός της ανέθεσε την τύχη του για μια τετραετία. Ακούμε, αγαπητοί συνάδελφοι, για την επανίδρυση του κράτους και το μυαλό όλων πηγαίνει στα ισχυρά κράτη της Ευρώπης. Ακούμε για την πάταξη της διαφθοράς και της διαπλοκής και το μυαλό μας πηγαίνει στην Αγγλία και στη Γερμανία, στους ευρωπαίους πολίτες των νόμων και της τάξης. Ακούμε για την εκπαίδευση και την υγεία σήμερα, το φθηνό φάρμακο και η σκέψη μας τρέχει στις κοινωνίες της Σουηδίας και της Δανίας. Βλέπουμε σκηνές στις τηλεοράσεις, με τον κύριο Πρωθυπουργό, να επισκέπτεται ΚΑΠΗ, παιδάκια χωρίς γονείς και κοινότητες απεξάρτησης απο τα ναρκωτικά και οραματιζόμαστε όλοι μας το κράτος της ευδαιμονίας. Και όλα αυτά από τα έσοδα ενός φορολογικού νόμου που η Κυβέρνηση σήμερα καταθέτει προσπαθώντας να μας πείσει ότι είναι η απάντηση στις σύγχρονες ανάγκες των πολιτών, στις απαιτήσεις της σύγχρονης εποχής, στην ευρωπαϊκή προοπτική της χώρας. 
     Και εντέλει τι κατετέθη; Για οκτώ ολόκληρους μήνες τα στελέχη της Κυβέρνησης, λειτουργώντας ως εισπράκτορες εφοριακοί έκοψαν και έραψαν στα μέτρα τους, τους προηγούμενους φορολογικούς νόμους. Είπαν για μια ακόμα φορά το γνωστό «πέντε πάνω, πέντε κάτω», ανάλογα το πώς τους βολεύει και από πού μπορουν να εισπράξουν σίγουρα λεφτά και ποιους θέλουν να υπηρετήσουν και κατέθεσαν ένα σχέδιο που δεν έχει ούτε ένα στοιχείο σύνδεσης του αποτελέσματος και του οφέλους, των απλών δηλαδή, αρχών που καθιερώνει η οικονομική επιστήμη.
     Κύριε συνάδελφοι, δεν είμαι οικονομολόγος. Είμαι πολίτης της Κω στη Δωδεκάνησο και διερωτώμουν γιατί η ιταλική διοίκηση από το 1936 μέχρι το 1986 άφησε στους δήμους της Δωδεκανήσου το προνόμιο είσπραξης του δημοτικού φόρου 4% επί της αξίας όλων των εισαγομένων προϊόντων, ως πρόσθετο τοπικό έσοδο. Η απάντηση είναι απλή και γνωστή. Οι ίδιοι οι πολίτες κατανόησαν τη δύναμη του τοπικού φόρου και μάλιστα με την κατάργηση του φόρου εισαγομένων προϊόντων από την Ευρωπαϊκή ΄Ενωση, απαίτησαν –αν και ήταν πρόσθετος φόρος- και θεσμοθετήθηκε ο δημοτικός φόρος 1% επί των εισπράξεων όλων των επιτηδευματιών. 
      Αλλά και ως δήμαρχος της Κω για είκοσι δύο ολόκληρα χρόνια διερωτώμουν, γιατί το φόρο εισοδήματος και το φόρο Ακίνητης Περιουσίας τον εισπράττουν οι δήμοι της Γαλλίας από το 1850 -«γηραιές κυρίες» τις ονομάζουν- και γιατί το ίδιο γίνεται σε όλα τα ανεπτυγμένα κράτη. Και καλά να ψάχνεται ένας πολίτης, να ψάχνεται ένας δήμαρχος. Η Κυβέρνηση δεν προβληματίζεται; Δεν προβληματίζεται γιατί στα ανεπτυγμένα κράτη, προς τα οποία πρέπει να συγκλίνουμε, εφαρμόζονται αποκεντρωτικά συστήματα φορολογίας; Εμείς είμαστε οι μοναδικοί έξυπνοι και όλοι οι άλλοι είναι κουτόφραγκοι;
      Έναν απλό επιστήμονα του διοικητικού δικαίου αν ρωτήσετε, θα σας πει ότι, η αποκέντρωση των εξουσιών είναι οικονομικό σύστημα και ότι για να επιτευχθεί η μεγαλύτερη δυνατή οικονομική απόδοση από την εκμετάλλευση των φυσικών πλουτοπαραγωγικών πηγών μιας χώρας, θα πρέπει να συμμετάσχουν το μυαλό και τα χέρια των ανθρώπων. Για να γίνει αυτό, οι άνθρωποι θα πρέπει να είναι συνυπεύθυνοι όχι μόνο στις υποχρεώσεις και στη φορολογία, αλλά και στα δικαιώματα λήψης των αποφάσεων διαχείρισης της ανάπτυξης και διοίκησης των δημοσίων υποθέσεων.
      Κυρίες και κύριοι συνάδελφοι, κάθε μέρα που περνά εδραιώνεται η προσωπική μου πεποίθηση ότι η Κυβέρνηση της Νέας Δημοκρατίας, είναι μια άκρως συντηρητική κυβέρνηση, μια κυβέρνηση που δεν ανοίγει νέους ορίζοντες, που καυχάται για τον ιδρυτή της, πρωτεργάτη της ευρωπαϊκής ιδέας, ενώ βρίσκεται στην εποχή του ’50 και στη μικρή αλλά έντιμη Ελλάδα.
      Αυτό το νομοσχέδιο απευθύνεται σε πολίτες καθυστερημένους και όχι σε πολίτες του 21ου αιώνα. Το νομοσχέδιο λέει απλά στους πολίτες «σας φορολογώ, σας παίρνω τα χρήματα, τα δικά σας χρήματα, για να σας σώσουν με αυτά τα δικά σας χρήματα δεκαεννιά άνθρωποι-οι Υπουργοί της Κυβέρνησης». 
      Δυστυχώς, ακολουθείτε τη σκιά του προοδευτικού κινήματος, στο οποίο έχω και εγώ την τιμή να ανήκω, αλλά την ακολουθείτε με καθυστέρηση είκοσι πέντε χρόνων και δεν αφουγκράζεστε τις εξελίξεις και τα μηνύματα που στέλνει και πάλι ο προοδευτικός χώρος για τις αναγκαίες τομές στο διοικητικό και φορολογικό σύστημα, για την αποκέντρωση των ευθυνών και της εξουσίας διαχείρισης των δημοσίων υποθέσεων στους ίδιους τους πολίτες και στις τοπικές τους κοινωνίες. Δυστυχώς δεν μπορείτε να καταλάβετε την τεράστια δύναμη δημιουργίας που κρύβουν μέσα τους οι πολίτες και με ποιους τρόπους αυτή η δύναμη απελευθερώνεται. 
      Κύριε Υπουργέ, η δημοκρατία που όλοι μας κατακτήσαμε συνδέεται άρρηκτα πλέον με την ποιότητα, την αποτελεσματικότητα και την οικονομία. Οι πολίτες δικαίως τα προσεχή χρόνια θα απαιτούν συνεχώς περισσότερη ποιότητα στις παρεχόμενες υπηρεσίες και εσείς ως Υπουργός Οικονομίας σύντομα θα καταλάβετε ότι δεν θα μπορείτε να ανταποκριθείτε όχι μόνο στις απαιτήσεις των πολιτών, αλλά και στις πιέσεις των συναδέλφων σας Υπουργών, με αποτέλεσμα το μακρύ χέρι του συγκεντρωτικού κράτους να μπει ακόμα πιο βαθιά από το σημερινό νομοσχέδιο στις τσέπες του λαού μας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε που ήσασταν συνεπής στο χρόνο. Κάνουμε παράκληση προς όλους τους συναδέλφους, που θα λάβουν στη συνέχεια το λόγο να τηρήσουν το οκτάλεπτο, γιατί είναι πάρα πολλοί εγγεγραμμένοι και έτσι να μην υποχρεωθούμε να περιορίσουμε ακόμη περισσότερο το χρόνο ομιλίας.
      Ο κ. Θεόφιλος Βασιλείου έχει το λόγο.
     ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, κορυφαία νομοθετική πρωτοβουλία της Κυβέρνησης αποτελεί το νομοσχέδιο για το φορολογικό σύστημα. Η Κυβέρνηση Καραμανλή απόλυτα δεσμευμένη στον ελληνικό λαό προεκλογικά και στη συνέχεια φέρνει ένα πλέγμα νομοθετικών πρωτοβουλιών, κορυφαίο των οποίων είναι το φορολογικό νομοσχέδιο. 
     Επίκειται η συζήτηση του αναπτυξιακού νόμου. Ήδη κατετέθη στην Εθνική Αντιπροσωπεία -και ασφαλώς κορυφαία εμφάνιση της οικονομικής μας πολιτικής για τον επόμενο χρόνο είναι- ο Προϋπολογισμός που σε ένα μήνα θα συζητήσουμε. Υπάρχει, λοιπόν, κοινωνική ευαισθησία απόλυτα δεμένη με τη δική μας πολιτική, τις δικές μας προθέσεις και τις δικές μας δεσμεύσεις. 
     Ας ρίξουμε, όμως, μια ματιά στο εξής. Όταν συζητάμε ένα τέτοιο νομοσχέδιο στην Εθνική Αντιπροσωπεία, ένα νομοσχέδιο πνοής, πορείας και λειτουργίας της οικονομικής πολιτικής και κυρίως σχέσεων μεταξύ κράτους και φορολογούμενου πολίτη, εντοπίζω μια βασική δραστηριότητα, τον αναπτυξιακό στόχο όλων των φορολογικών νομοσχεδίων και κυρίως αυτού του νομοσχεδίου. 
     Με καταλαμβάνει μελαγχολία όταν το διεθνές περιβάλλον έχει τελείως διαφορετικά χαρακτηριστικά. Φορολογικοί παράδεισοι ακόμα και στη γειτονιά μας ευνοούν επενδύσεις. Τέτοιες δεν μπορεί να ευνοήσει η Ελλάδα, δεν ευνόησε μέχρι σήμερα. Ένα πελώριο γιατί είναι η άμεση απορία. Είκοσι-είκοσι τρία χρόνια ένταξης στην Ευρωπαϊκή Κοινότητα δεν καταφέραμε να γίνουμε πόλος έλξης ξένων επενδύσεων. Δεν καταφέραμε να σταθεροποιήσουμε ένα φορολογικό σύστημα. Είναι πλέον ώρα και η Κυβέρνηση Καραμανλή να αναλάβει αυτές τις πρωτοβουλίες!
     Πρέπει όμως, πρώτα απ’ όλα να ξεκινήσουμε από το τι υπάρχει σήμερα και ως νόμοι αλλά και ως συνείδηση, φορολογική συνείδηση των Ελλήνων πολιτών. Ποιος εδίδαξε τη φορολογική απάτη; Ποιος έβαλε τους πολίτες μέσα στη συναλλαγή; Ποιος έδωσε το δικαίωμα να υπάρχει απόλυτη συναλλαγή πολιτών και εκφραστών-ελεγκτών του κράτους, με αποτέλεσμα να πλουτίζουν οι λίγοι ενδιάμεσοι ελεγκτές και να αισθάνεται ο πολίτης ότι κάνει τη δουλειά του, με αποτέλεσμα τα φορολογικά έσοδα να μην αυξάνονται και όλη αυτή η ιστορία να διαιωνίζεται; 
     Κυρίες και κύριοι συνάδελφοι, το εν λόγω νομοσχέδιο έχει σαφείς και συγκεκριμένους στόχους. Σαφώς στόχος είναι η αύξηση του ενδιαφέροντος για τα χαμηλά στρώματα της κοινωνίας με τις ελαφρύνσεις, η ενίσχυση των επενδύσεων και της επιχειρηματικότητας, η απλοποίηση του φορολογικού συστήματος, η αντικειμενικοποίηση του συστήματος. Βασικότερο, όμως, χαρακτηριστικό αυτού του φορολογικού νομοσχεδίου είναι η σταθερότητα του συστήματος.
     Κυρίες και κύριοι συνάδελφοι, μου έκανε κατάπληξη χθες όταν άκουσα τον Κοινοβουλευτικό Εκπρόσωπο του ΠΑΣΟΚ -της Μείζονος Αντιπολίτευσης- να αισθάνεται μιλώντας από αυτό το Βήμα, ότι αυτή η νομοθετική πρωτοβουλία της Κυβέρνησης ούτε καν είναι νομοθετική πρωτοβουλία. Μηδένισε κατά τρόπο απόλυτο αυτή την πρωτοβουλία και ασφαλώς μην έχετε την εντύπωση ότι αύξησε την αξιοπιστία της πολιτικής και κυρίως της Μείζονος Αντιπολίτευσης απέναντι στον ελληνικό λαό. 
     Η δομική Αντιπολίτευση του 1990-1993 πέρασε ανεπιστρεπτί πλέον και αν τότε έφερε αποτελέσματα, η κοινωνία εξελίσσεται και εσείς γυρίζετε πίσω. Έως εδώ πλέον! Οι πολίτες ξέρουν και κρίνουν και αντιλαμβάνονται πού πάει αυτή η ιστορία. Επειδή, όμως, το ΠΑΣΟΚ μπορεί να θεωρεί ότι ο ελληνικός λαός έχει μνήμη ιχθύος, εγώ οφείλω να υπενθυμίσω αυτό που και οι ίδιοι οι πολίτες γνωρίζουν.
     Διερωτώμαι τα εξής: Είναι ή δεν είναι αλήθεια ότι επιβλήθηκαν τα άδικα αντικειμενικά κριτήρια, εξαιτίας των οποίων εκατοντάδες χιλιάδων μικρομεσαίες επιχειρήσεις οδηγήθηκαν στον αφανισμό; Είναι ή δεν είναι αλήθεια ότι επιβλήθηκε φόρος στην ακίνητη περιουσία, χωρίς να καταργηθεί ο συμπληρωματικός φόρος στα εισοδήματα και τα ακίνητα; Είναι ή δεν είναι αλήθεια ότι αυξήθηκε η προκαταβολή φόρων στα φυσικά και νομικά πρόσωπα από 50% σε 55%; 
     Είναι ή δεν είναι αλήθεια ότι άλλαξε τρεις φορές ο τρόπος προσδιορισμού των καθαρών κερδρών των επιχειρήσεων που τηρούν Α' ή Β’ κατηγορίας βιβλία; Είναι ή δεν είναι αλήθεια ότι καταργήθηκαν φοροαπαλλαγές στη φορολογία κεφαλαίου, στο Φόρο Προστιθέμενης Αξίας, στα τέλη χαρτοσήμου, στα τέλη κυκλοφορίας, στους ειδικούς φόρους κατανάλωσης; Είναι ή δεν είναι αλήθεια ότι η αύξηση των φόρων τα τελευταία δέκα χρόνια ανήλθε με βάση το Ακαθάριστο Εγχώριο Προϊόν του 2003 σε 3,8 δισεκατομμύρια ευρώ;
     Πρέπει να δοθούν απαντήσεις. Οι εκλογές της 7ης Μαρτίου δεν είναι ικανές για να ξεπλύνουν το αμάρτημα, «το αμάρτημα της εικοσαετίας». Θέλετε να το ξεπεράσετε μ΄ αυτόν τον τρόπο; Ο ελληνικός λαός δεν το ξεπερνά! Οι εκλογές της 7ης Μαρτίου σας έβαλαν στην Αντιπολίτευση. Όμως, πρέπει να γνωρίζετε καλά ότι οι πράξεις της εικοσαετίας, ιδιαίτερα της τελευταίας δεκαετίας, είναι πράξεις που θα μείνουν πολύ καλά χαραγμένες στο μυαλό και στην ψυχή του Έλληνα πολίτη. 
     Θέλω να παρακαλέσω τον Υπουργό Εθνικής Οικονομίας, επειδή ένας βασικός στόχος του νομοσχεδίου είναι η φορολογική ελάφρυνση των χαμηλότερων εισοδηματικών στρωμάτων της ελληνικής κοινωνίας και επειδή είναι δεδομένη η κοινωνική ευαισθησία της κυβέρνησής μας, να δει και να εξετάσει τη λειτουργία των επιτοκίων στην καταναλωτική πίστη. Μαστίζεται κυριολεκτικά η σημερινή ελληνική οικογένεια από τις πιστωτικές κάρτες, από τα καταναλωτικά δάνεια, από τα προσωπικά δάνεια. Άνω των 6,5 τρισεκατομμυρίων δραχμών είναι το χρέος των ελληνικών οικογενειών απέναντι στις τράπεζες ειδικά για την καταναλωτική πίστη. Η ληστεία του 15% και 17%, η επίσημη τοκογλυφία των τραπεζών, κύριε  Υπουργέ της Εθνικής  Οικονομίας, πρέπει να καταργηθεί. Και αν αυτό επιτευχθεί, θα υπάρξει περαιτέρω ελάφρυνση στο διαθέσιμο προϊόν της ελληνικής οικογένειας. 
     Και για να κλείσω, μου κίνησε την περιέργεια αυτό το οκτάμηνο, η πολιτική της Μείζονος Αντιπολίτευσης, σχετικά με τις αναφορές της εδώ στη Βουλή και στα μέσα ενημέρωσης. Και ο Πρόεδρος της Αξιωματικής Αντιπολίτευσης, ο Αρχηγός του ΠΑΣΟΚ, ο κ. Παπανδρέου μέχρι τώρα έλεγε και λέτε ότι δεν κυβερνάμε, ότι δεν τηρούμε τις δεσμεύσεις μας. Θα μείνετε έκπληκτοι, θα μελαγχολείτε καθημερινά. Όχι απλά κυβερνάμε, αλλά επειδή ένα πλέγμα νομοθετικών πρωτοβουλιών με την κατάργηση των πανωτοκίων, με τη λειτουργία πλέον των σχέσεων κράτους και πολίτη, με το φορολογικό νομοσχέδιο, με τον αναπτυξιακό νόμο, με τον προϋπολογισμό, διαμορφώνουμε μια νέα κοινωνική πολιτική, παρά την καταστροφή της ελληνικής οικονομίας την οποία συντελέσατε την τελευταία εικοσαετία. Πάμε σε μια πιο ήπια προσαρμογή. Γιατί για την πολιτική σας δεν φταίει ο Έλληνας πολίτης. Τότε επειδή ακριβώς οι Έλληνες πολίτες, στο σύνολό τους, θα εμπιστεύονται καθημερινά και περισσότερο την Κυβέρνησή μας, λυπάμαι αλλά θα πρέπει να σας οδηγήσει να αλλάξετε και κορώνες και πολιτική. Για να αποκαταστήσουμε επιτέλους και την αξιοπιστία της πολιτικής και του πολιτικού λόγου. Για να μπορούμε επιτέλους να συνεννοηθούμε σε αυτήν την Αίθουσα. Για να αντιληφθούν και οι Έλληνες πολίτες ότι σε αυτήν την Αίθουσα, συζητάμε σοβαρά αξιόπιστα, έντιμα και με ειλικρίνεια. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν σε χώρους του κτηρίου της Βουλής είκοσι οκτώ μαθητές και μαθήτριες και δυο συνοδοί -καθηγητές από το Πειραματικό Λύκειο Βαρβακείου. 
     Η Βουλή τους καλωσορίζει και τους πληροφορούμε ότι παρακολουθούν συνεδρίαση νομοθετικού περιεχομένου αρμοδιότητος του Υπουργείου Οικονομίας και Οικονομικών. 
     (Χειροκροτήματα απ’ όλες τις πτέρυγες της Βουλής)
      Ο Πρόεδρος του Συνασπισμού Ριζοσπαστικής Αριστεράς ο κ. Κωνσταντόπουλος ορίζει Κοινοβουλευτικό Εκπρόσωπο τον κ. Ιωάννη Δραγασάκη. 
     Ο κ. Κωνσταντίνος Ρόβλιας έχει το λόγο. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, επιτρέψτε μου να χαιρετίσω ιδιαίτερα τους  μαθητές γιατί έχω την τιμή να έχω τελειώσει και εγώ το Βαρβάκειο. 
     Άκουσα πολλούς συναδέλφους της Πλειοψηφίας να κατηγορούν Βουλευτές του ΠΑΣΟΚ, που ήδη τοποθετήθηκαν επί του νομοσχεδίου, ότι το απαξιώνουν, το μηδενίζουν και δεν βρίσκουν τίποτα θετικό. Ανεξάρτητα από το βάσιμο ή αβάσιμο αυτών των κατηγοριών θα επιτρέψετε σε εμένα να τις αντιστρέψω. 
     Διερωτώμαι, κύριοι συνάδελφοι της Νέας Δημοκρατίας, για ποιο λόγο απαξιώνατε και μηδενίζατε και κατά την ψήφισή τους αλλά και τώρα όλα τα φορολογικά νομοσχέδια και ήδη νόμους του ΠΑΣΟΚ, όταν το σημερινό δικό σας νομοσχέδιο βασίζεται σε αυτούς ακριβώς τους φορολογικούς νόμους του ΠΑΣΟΚ, σχεδόν στο σύνολό του. Τα 22 από τα 31 άρθρα του νομοσχεδίου σας, αφορούν τροποποιήσεις ή συμπληρώσεις της φορολογικής νομοθεσίας του ΠΑΣΟΚ. Διερωτώμαι λοιπόν, πώς η κυβέρνησή σας στηρίζεται σ΄ ένα φορολογικό σύστημα, σε αυτό το φορολογικό σύστημα του ΠΑΣΟΚ, το οποίο είχατε καταδικάσει κατά τρόπο απόλυτο στο παρελθόν. Είναι προφανές ότι η Κυβέρνηση σήμερα ούτε φορολογική πολιτική ούτε φορολογική μεταρρύθμιση παρουσιάζει. Η Κυβέρνηση χρειάστηκε εννέα μήνες για να προβεί σε τροποποιήσεις της φορολογικής νομοθεσίας του ΠΑΣΟΚ. Έτσι απέδειξε για μια ακόμη φορά ότι κάθε άλλο παρά ήταν έτοιμη επί της ουσίας να κυβερνήσει. Όλα ήταν θεωρία καλογραμμένη με όμορφες λέξεις. Η πραγματικότητα όμως, είναι διαφορετική και είναι σκληρή. Τόσο σκληρή που σας έχει στοιχίσει μέχρι σήμερα 1,3 δισεκατομμύρια ευρώ στέρηση εσόδων ακριβώς λόγω ανυπαρξίας σχεδίου διακυβέρνησης, εν προκειμένω στο φορολογικό τομέα. 
     Οι παρεμβάσεις που γίνονται στη φορολογική νομοθεσία του ΠΑΣΟΚ με το συζητούμενο νομοσχέδιο είναι ατυχείς. Και είναι τόσο ατυχείς ώστε μετατρέπετε τη φορολογική νομοθεσία σε καθαρά εισπρακτική και άδικη. Το νομοσχέδιό σας δεν έχει απλότητα, δεν έχει αναπτυξιακό προσανατολισμό, δεν λαμβάνει υπόψη τις ευρωπαϊκές εξελίξεις σε φορολογικά θέματα και δεν είναι σύγχρονο. Είναι μια αποσπασματική και λανθασμένη παρέμβαση στη φορολογική νομοθεσία του ΠΑΣΟΚ, νομοθεσία την οποία προφανώς αποδέχεστε, αλλά ταυτόχρονα την τροποποιείτε λανθασμένα. 
     Το νομοσχέδιό σας προβλέπει μια πολύ μικρή φορολογική ελάφρυνση στα πολύ χαμηλά εισοδήματα των μισθωτών. Αλλά ταυτόχρονα προβλέπει φορολογική επιβάρυνση για τα χαμηλά και μεσαία εισοδήματα των μισθωτών. Το αποτέλεσμα είναι ότι όσοι έχουν μισθούς κοντά στο αφορολόγητο όριο, έχουν μια μικρή φορολογική ελάφρυνση. Για όλους τους υπόλοιπους ο φόρος αυξάνεται. Αυτό όπως σημειώνει και η ΟΚΕ η Οικονομική και Κοινωνική Επιτροπή στην 119 της 22ας Νοεμβρίου γνώμη της, έρχεται σε αντίθεση με την κοινά αποδεκτή αρχή της δίκαιης κατανομής των φορολογικών βαρών. Χαρακτηριστικό είναι και πρέπει να το πούμε για να γίνει κατανοητό από τον πολίτη ότι μισθωτός που έχει απολαβές άνω των χιλίων εξακοσίων σαράντα δύο ευρώ το μήνα, δηλαδή περίπου πεντακόσιες πενήντα χιλιάδες (550.000) δραχμές, για κάθε δέκα (10) επιπλέον ευρώ πληρώνει τα τέσσερα σε φόρο, δηλαδή το 40%. 
     Χαρακτηριστικό επίσης του εισπρακτικού χαρακτήρα του νομοσχεδίου είναι η αυστηρή φορολόγηση όλων των παροχών προς τους μισθωτούς. Φορολογούνται ακόμη και δωροεπιταγές ή διατακτικές Χριστουγέννων, ακόμη και ενοίκια σπιτιών χωρίς καμιά διάκριση ή κλιμάκωση. 
     Άραγε γνωρίζετε, κύριε Υπουργέ, σε τι είδους σπίτια διαμένουν για παράδειγμα οι εργαζόμενοι σε τεχνικά έργα ανά την Ελλάδα, που συνεχώς μετακινούνται ώστε να φορολογήσετε το μίσθωμα αυτό ως μισθό; Έτσι επιβαρύνεται περαιτέρω το εισόδημα των μισθωτών, αλλά και το κόστος των επιχειρήσεων αφού θα υπάρχει και αντίστοιχη ασφαλιστική επιβάρυνση και μάλιστα χωρίς απαλλαγές και κλιμακώσεις αυτοτελείς επί των παροχών αυτών, που θα ήταν το λογικό και δίκαιο. 
     Γι’ αυτό το θέμα το Επιστημονικό Συμβούλιο της Βουλής αναφέρει επί λέξει: «Κατά το φορολογικό έλεγχο θα μπορεί να χαρακτηρισθεί ως εισόδημα από μισθωτές υπηρεσίες οποιαδήποτε παροχή και να προκύπτει για το  μισθωτό υπερβολικό βάρος». 
     Πέραν αυτών, θα πρέπει να επισημανθεί ότι παρά τις προεκλογικές υποσχέσεις ουδόλως συνδέεται η φορολογία με τη δημογραφική πολιτική που υποτίθεται ότι θα ακολουθούσε η Κυβέρνηση. Αναφέρομαι βέβαια στους πολύτεκνους για τους οποίους ουδέν νεότερον πέραν των υποσχέσεων υπάρχει ή προβλέπεται. 
     Τελειώνοντας, κύριοι συνάδελφοι, θέλω να προσθέσω το εξής: Αναζητώντας έναν αντιπροσωπευτικό και ουσιαστικό τίτλο για το συζητούμενο νομοσχέδιο χωρίς κόπο μου ήρθε στο νου ο παραφρασμένος τίτλος μιας πολύ αξιόλογης κινηματογραφικής ταινίας «Όλα είναι φόρος». 
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Ανέστης Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Κύριοι συνάδελφοι, εάν λάβουμε υπόψη μας την τελευταία φράση του αγαπητού κατά τα άλλα συναδέλφου, «Όλα είναι φόρος», πράγματι όλα ήταν φόρος και αυτό αποδείχθηκε όλα αυτά τα χρόνια από τη φορομπηχτική πολιτική της κυβέρνησης του ΠΑΣΟΚ, η οποία εκφράστηκε με πολλούς τρόπους στο παρελθόν. Λέω ότι εκφράστηκε με πολλούς τρόπους διότι δεν θα πρέπει μόνο να επικαλούμαστε επιχειρήματα χωρίς την αποδεικτική ισχύ των αριθμών, αλλά να τους προσεγγίζουμε και να τους ερμηνεύουμε όπως πρέπει.
     Αγαπητοί συνάδελφοι, υπάρχει μία συγκυρία. Η συγκυρία αυτή έχει σχέση με τις τιμές του πετρελαίου, με την ισοτιμία ευρώ και δολαρίου και γενικότερα με τη δημοσιονομική κατάσταση της χώρας. Υπάρχουν ελλείμματα και υπάρχει αυξημένο δημόσιο χρέος και αυτό είναι απόσταγμα συγκεκριμένων αριθμών τους οποίους δεν αμφισβητεί κανείς και δεν θα πρέπει σ’ αυτήν την Αίθουσα να αμφισβητεί κανείς. Ο ελληνικός λαός απεφάνθη δια της ψήφου του δύο φορές και καταδίκασε ουσιαστικά τη φορομπηχτική πολιτική του ΠΑΣΟΚ.
     Κατά συνέπεια η κριτική μέχρι ενός ορισμένου σημείου είναι επιβεβλημένη και ευπρόσδεκτη. Η αλλοίωση, όμως, της πραγματικότητας δεν ωφελεί την ουσία και την εξέλιξη των πραγμάτων. 
     Αν αναλογιστούμε την πολιτική του ΠΑ.ΣΟ.Κ. θα δούμε ότι εύκολα ξεχνάμε τα αντικειμενικά κριτήρια, πολύ εύκολα ξεχνάμε τους επτά συνεχείς φορολογικούς νόμους. Ξεχνάμε ακόμη ότι οι φόροι από το 1994 που ήταν 21,5% του ΑΕΠ αυξήθηκαν το έτος 2003 στο 24% και αυτό αντιστοιχεί σ΄ ένα νούμερο 1,29 τρισεκατομμύρια δραχμές. Ξεχνάμε επίσης το φόρο στην ακίνητη περιουσία και την αύξηση της προκαταβολής φόρου. Τρεις φορές αλλάξατε τον τρόπο προσδιορισμού των καθαρών κερδών στις επιχειρήσεις πρώτης και δεύτερης κατηγορίας. Ξεχνάμε γενικότερα την κατάσταση που υπάρχει στο έλλειμμα. Αρκεί να αναφερθούμε σε δυο, τρία παραδείγματα για να δούμε τις αλχημείες τις οποίες κάνατε. Να αναφερθούμε στη μεταφορά δια νόμου βέβαια τετρακοσίων εννέα (409) δισεκατομμυρίων δραχμών από το Γενάρη του 2004 στο Δεκέμβριο 2004 και επίσης ξεχνάμε ένα πάρα πολύ μεγάλο θέμα, το οποίο δεν έχει προσδιοριστεί στο έλλειμμα και αφορά τις καταπτώσεις εγγυήσεων του ελληνικού δημοσίου, οι οποίες μέχρι το 2003 ξεπέρασαν τα 12,1 δισεκατομμύρια ευρώ. 
     Αντιλαμβάνεστε, λοιπόν, ότι η δημοσιονομική κατάσταση της χώρας επιβάλλει τη συγκεκριμένη πολιτική, την πολιτική της ήπιας προσαρμογής αναπτυξιακού χαρακτήρα.
     Η Κυβέρνηση όσον αφορά το φορολογικό έφερε το νομοσχέδιο των φοροελαφρύνσεων. Το κατηγορήσατε. Πηγαίνετε, όμως, στις ΔΟΥ και θα δείτε πόσοι μικρομεσαίοι που αδυνατούσαν να πληρώσουν τις υποχρεώσεις τους, κατάφεραν με αυτό το νομοσχέδιο να απελευθερωθούν από την αγωνία του αύριο, και θα δώσετε συγχαρητήρια σ΄ αυτήν την Κυβέρνηση! 
     Σ’ αυτό το νομοσχέδιο η Κυβέρνηση κάνει συγκεκριμένες τομές και ουσιαστικά μέχρι το ποσό των είκοσι οκτώ χιλιάδων (28.000) € και αναφέρομαι σε οικογενειακό εισόδημα δεν επιβάλλεται κανένας φόρος. Και μέχρι σαράντα δύο χιλιάδες (42.000) € περίπου υπάρχει ελάχιστος, δεκαδικός επηρεασμός. Δεν μιλάτε βέβαια για την παρέμβαση που γίνεται στο αφορολόγητο, όταν το 15%, γίνεται 20%, για τις δαπάνες ιατρικής ή νοσοκομειακής περίθαλψης. Το ίδιο ισχύει και για τα ενοίκια των φοιτητών και αυτό μεταφέρεται και στους διαζευγμένους. Επίσης λαμβάνονται και νέα μέτρα για την παραμεθόριο και νησιωτική Ελλάδα και μάλιστα έχουμε ελάττωση του χαρτοσήμου από 3,5% σε 1,5% στις χρηματιστηριακές συναλλαγές. Επίσης οι τόκοι καταθέσεων αντί να φορολογούνται με 15%, φορολογούνται με 10%. Η προσαύξηση λόγω των καθυστερήσεων από 1,5% πηγαίνει στο 1% και όταν έχουμε έκπτωση σ’ αυτούς που χρησιμοποιούν το φυσικό αέριο, μας κατηγορείτε ότι η έκπτωση προκαταβολής από 2,5% έγινε 1,5%. Ξεχνάτε, όμως, ότι εσείς αυτήν την έκπτωση την κάνατε από 20% σε 5% και μετά 2,5% και βεβαίως λησμονείτε την πτώση των επιτοκίων. Επιμένουμε, λοιπόν και λέμε ότι οι αριθμοί είναι αυτοί που αποδεικνύουν την πραγματική κατάσταση της οικονομίας. 
     Πιστεύουμε ότι το νομοσχέδιο βρίσκεται στη σωστή κατεύθυνση. Μας κατηγορείτε ότι καταργούμε τα ΤΕΔΚ. Αυτό γίνεται για οικονομικούς λόγους, για περιορισμό δαπανών, όπως σαφέστατα, ο κύριος Υπουργός, επεξήγησε στην επιτροπή. 
     Δεν νομίζω ότι χρειάζεται να πούμε περισσότερα, αλλά χρειάζεται να επισημάνουμε ότι η Κυβέρνηση κινείται στο σωστό δρόμο και αυτή είναι η εντολή του ελληνικού λαού. Είναι να λέμε την αλήθεια προς κάθε κατεύθυνση και βεβαίως γίνεται απογραφή και έγινε απογραφή. Και βέβαια προσδιορίστηκαν τα ελλείμματα και το αυξημένο δημόσιο χρέος και αυτό είναι αποτέλεσμα μιας συγκεκριμένης πολιτικής. Γίνεται η ίδια προσαρμογή αλλά ταυτόχρονα με την κατάθεση χθες του νομοσχεδίου για την ανάπτυξη, είναι βέβαιο ότι η εθνική οικονομία με τη νέα διακυβέρνηση, θα ξεπεράσει την κρίση.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, είναι ικανοποιητικό ότι συνεχίζετε να είστε στα όρια του οκταλέπτου.
     Το λόγο έχει ο κ. Ανδρέας Μακρυπίδης.
     ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, συζητάμε σήμερα το φορολογικό νομοσχέδιο και θα μου επιτρέψετε κατ’ αρχήν να έχω επιφυλάξεις εάν πρόκειται για νομοσχέδιο φορολογικού περιεχομένου. Διερωτώμαι δέκα χρόνια στην αντιπολίτευση η Νέα Δημοκρατία, αυτό το φορολογικό νομοσχέδιο προετοίμαζε; Οκτώ μήνες στη διακυβέρνηση της χώρας αυτήν τη φορολογική παρέμβαση ήθελε να κάνει στο φορολογικό μας σύστημα; 
     Έχετε διαψεύσει και τους πιο πιστούς οπαδούς σας και όχι μόνο ψηφοφόρους και σίγουρα έχετε απογοητεύσει 15 παραγωγικές τάξεις που περίμεναν από το φορολογικό νομοσχέδιο μια άλλη, όπως εσείς πρεσβεύατε, φορολογική πολιτική για τόνωση της αγοράς αλλά και φορολογική δικαιοσύνη.
     Κύριε Υπουργέ, θα μου επιτρέψετε να διερωτηθώ και εγώ: Αυτό το φορολογικό νομοσχέδιο είναι τομή –ναι ή όχι- στο υπάρχον φορολογικό σύστημα και αν είναι σε ποια σημεία; Κατά τη γνώμη μου, δεν έχουμε καμία ουσιαστική παρέμβαση στο φορολογικό σύστημα. Τι έχουμε; Αναπροσαρμογή κλιμακίων και αφορολογήτων ορίων και κατάργηση κάποιων φοροαπαλλαγών και αύξηση κάποιων άλλων. Θα επανέλθω σε αυτό. 
     Είναι η τρίτη –ναι ή όχι- φορολογική παρέμβαση που κάνετε μέχρι σήμερα, οκτώ μήνες διακυβέρνηση; Είναι η τρίτη. Άκουσα κάποιον από τους ομιλητές της Νέας Δημοκρατίας και από τον εισηγητή να λέει «δεν επιβάλλουμε κανένα νέο φόρο». Επειδή, όμως, η μισή αλήθεια είναι χειρότερη από το ψέμα, σας λέω ότι ήδη φροντίσατε με παρέμβαση τον Αύγουστο, σε πλαίσιο καθαρά εισπρακτικό να δώσετε άφεση αμαρτιών και μάλιστα σε φοροφυγάδες. Θυμάστε πολύ καλά. Επανήλθατε με άλλη ρύθμιση τον Οκτώβρη και μάλιστα επιβραβεύσατε φοροκλέπτες. Και έρχεστε τώρα και λέτε «δεν επιβάλλουμε νέους φόρους»; Μα αν έχουμε αναπροσαρμογή των φορολογικών συντελεστών, δεν έχουμε φορολογική επιβάρυνση; 
     Δεν χρειάζεται, κύριοι της Κυβέρνησης, να επιβάλουμε νέους φόρους, όταν έχουμε κατάργηση φοροαπαλλαγών για τους μισθωτούς –ναι ή όχι;- όταν καταργούμε την έκπτωση των καταναλωτικών δαπανών για το σύνολο των Ελλήνων φορολογουμένων. Είναι αυτό φορολογική επιβάρυνση; Ναι ή όχι; 
     Άκουσα προηγουμένως το συνάδελφο που είπε ότι για είκοσι οκτώ (28) χιλιάδες ευρώ οικογενειακό εισόδημα δεν έχουμε επιβάρυνση. Δεν ξέρω πού έμαθε τα μαθηματικά. Δεν έχω πρόθεση να μειώσω κανέναν, αλλά με αύξηση του αφορολογήτου ορίου κατά χίλια (1000) ευρώ φθάνουμε στα είκοσι οκτώ (28) χιλιάδες ευρώ χωρίς επιβάρυνση; Γιατί για να πάμε στο οικογενειακό εισόδημα, θα πρέπει να μιλήσουμε και για αύξηση αφορολογήτων ορίων των προστατευομένων μελών, τέκνων, συζύγου κτλ. Έχουμε; Όχι. Παραμένουν ως είχαν από το ΠΑΣΟΚ. Εμείς ρυθμίσαμε το 2002, ώστε 23 χιλιάδες ευρώ οικογενειακό εισόδημα να είναι αφορολόγητο, με αύξηση και του αφορολογήτου για το εισόδημα ενός εκάστου εκ των συζύγων και των τέκνων. Έχουμε καμία παρέμβαση; Όχι. 
     Άρα το φορολογικό σύστημα πρέπει να απαντήσει σε δύο θέματα: Το πρώτο, είναι η φορολογική κοινωνική δικαιοσύνη. Το άλλο, να είναι μια παρέμβαση στην αναπτυξιακή προσπάθεια. 
     Επανέρχομαι στο πρώτο. Έχουμε κατάργηση της έκπτωσης δαπανών των καταναλωτικών αγαθών. Έχουμε μη τιμαριθμοποίηση της φορολογικής κλίμακας. Έχουμε αύξηση της παρακράτησης του φόρου. Έχουμε αλλαγή δύο κλιμακίων. 
     Όλα αυτά, κυρίες και κύριοι συνάδελφοι, σημαίνουν φορολογική επιβάρυνση για μισθωτούς και συνταξιούχους και για εισοδήματα ατομικά από δεκατρείς (13) χιλιάδες και πάνω έχουμε μείωση του πραγματικού εισοδήματος. Η αύξηση αυτή που προβλέπεται στον προϋπολογισμό είναι της τάξεως του 3,2%. Μιλάμε για μείωση του πραγματικού εισοδήματος, που σημαίνει ότι για να γίνει αυτό, επέρχεται φορολογική λαίλαπα. Έχουμε δηλαδή, φορολογική επιβάρυνση των εισοδημάτων. 
     Επειδή ακούσαμε πολλά για φορολογική δικαιοσύνη, θέλω να πω ότι με στην ίδια νομοθετική πρωτοβουλία που παίρνετε, κύριοι της Κυβέρνησης, τι έχουμε; Έχουμε σε ένα βάθος χρόνου 3 ετών μείωση των συντελεστών των ανωνύμων εταιρειών και των εταιρειών περιορισμένης ευθύνης από 35% στο 25%. Δηλαδή μείωση των συντελεστών φορολόγησης κατά δέκα μονάδες, σε ένα βάθος χρόνου τριών ετών. 
     Για τις μικρομεσαίες επιχειρήσεις έχουμε πέντε μονάδες, από το 25% πάμε στο 20% στην τριετία. Για τους μισθωτούς, τους συνταξιούχους, τους αυτοαπασχολούμενους, τα φυσικά πρόσωπα δεν έχουμε καμία φορολογική ελάφρυνση. Είναι αυτό γεγονός; Ναι ή όχι; Παραμένει ο ίδιος συντελεστής μέχρι 40%; Ναι ή όχι. 
     Μία μέρα πριν κατατεθεί το φορολογικό στη Βουλή, ο Υπουργός Οικονομίας και Οικονομικών κ. Αλογοσκούφης, σε ημερίδα για την επιχειρηματικότητα ανακοίνωσε και διένειμε γραπτό κείμενο που έλεγε για μείωση αντίστοιχα της φορολογίας των φυσικών προσώπων κατά μία μονάδα ετησίως, δηλαδή, από 40% στο 39%, από το 30% στο 29% και από το 15% στο 14%. Την επόμενη μέρα και πριν αλέκτωρ λαλήσει τρις, το πήρε πίσω. Αυτή είναι η πολιτική σας για τους μισθωτούς, για τα μεγάλα λαϊκά στρώματα και για τη μεγάλη πλειοψηφία του ελληνικού λαού; 
     Άκουσα στην επιτροπή τον Υπουργό να δικαιολογείται ως εξής: «Αυτό θα το κάνουμε μελλοντικά, όταν θα δημιουργηθεί διαθέσιμο εισόδημα στον προϋπολογισμό.» Άρα για τους μεγάλους έχουμε. Για τους μικρομεσαίους, έχουμε λιγότερα. Για τους μισθωτούς, αναμένετε στο ακουστικό σας! Αυτή είναι η φορολογική πολιτική σας, αγαπητοί συνάδελφοι!
     Άκουσα πολλά για το θέμα «επενδύσεις, ανάπτυξη, ανταγωνιστικότητα». Έχουμε και το αναπτυξιακό νομοσχέδιο, που αύριο θα κατατεθεί στη Βουλή, θα το δούμε και θα το σχολιάσουμε. Θέλω, όμως, να πω αυτό που έχουμε μπροστά μας σχετικά με το φορολογικό. Ποιες είναι οι ρυθμίσεις που δίνουν τα αναπτυξιακά κίνητρα, όταν έχουμε –άκουσον, άκουσον!- στα διανεμόμενα κέρδη μείωση των συντελεστών από 35% στο 25%; Δηλαδή σ΄ αυτά τα κέρδη που παίρνουν οι μεγαλομέτοχοι, δηλαδή αυτοί που έχουν πολλές μετοχές και πολλά μερίσματα και τα οποία θα πάρουν και πάνε στην κατανάλωση, ο συντελεστής μειώνεται από 35% στο 25%. Δεν έχουμε στα διαθέσιμα, στα αποθεματικά, στα αδιανέμητα κέρδη αυτές τις ελαφρύνσεις και τις διευκολύνσεις. Όντως εκεί θα μιλούσαμε για προοπτική ανάπτυξης επενδύσεων και ανταγωνιστικότητας. 
     Για τους μικρομεσαίους που κόπτεστε πάρα πολύ, επαναφέρετε, κύριοι της Νέας Δημοκρατίας –ναι ή όχι- τη συνάφεια από την πίσω πόρτα; Και στο σχολιασμό από τη μεριά του αρμόδιου Υπουργού, ότι «Εμείς το κάνουμε όχι για τις φορολογικές ανέλεγκτες υποθέσεις του παρελθόντος που εκκρεμούσαν», θα απαντήσω ότι το κάνετε για το μέλλον. Γιατί φροντίσατε και κάνατε ρύθμιση το καλοκαίρι για τις εκκρεμότητες από το 1998 μέχρι το 2002. Ναι ή όχι; Ναι. 
     Άρα κάνετε πρόβλεψη για το μέλλον και κάνετε ρύθμιση επί το χείρον. Γιατί; Γιατί μέσα από τη ρύθμιση αυτή και με τη δαμόκλειο σπάθη του ελέγχου, τους υποχρεώνετε, για να απαντήσετε στο δήθεν προαιρετικό, να έρθουν να κλείσουν. Μάλιστα αυτό το κάνετε σε νέες επιχειρήσεις -όρα «αναπτυξιακός νόμος»- και σε επιχειρήσεις που προβαίνουν σε πρόσθετες αγορές αγαθών ή κάνουν μια προσπάθεια κάποια χρονιά να αγοράσουν κάποιο μηχανολογικό εξοπλισμό. Αυτές οι αγορές φαίνονται και ως πωλήσεις, άρα φορολογούνται και επιβαρύνονται. Επομένως στις επιχειρήσεις που θέλουν να εκσυγχρονιστούν, στις νέες επιχειρήσεις, φαίνεται το σύνολο των εξόδων τους, άρα είναι και πωλήσεις. Έτσι επιδεινώνετε τη θέση των μικρομεσαίων. 
     Ήδη για όλες τις παραγωγικές τάξεις, κύριοι της Νέας Δημοκρατίας, κατορθώσατε το ακατόρθωτο. ΓΣΕΕ, ΑΔΕΔΥ, ΓΣΕΒΕΕ, ΕΣΕΕ, ΣΕΒ, Οικονομική Κοινωνική Επιτροπή, όλος ο ελληνικός λαός είναι αντίθετος σ΄ αυτό το νομοσχέδιο, που εσείς κόπτεστε ότι ήταν αποτέλεσμα μιας σοβαρής μελέτης δέκα χρόνων αντιπολίτευσης και οκτώ μηνών στη διακυβέρνηση της χώρας. Ε, είναι περιττό να σας πω τη θέση μου. Το καταψηφίζω, γιατί το έχει κάνει πρώτα και πριν από μένα ο ελληνικός λαός. 
     Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μακρυπίδη. 
     Το λόγο έχει ο κ. Ανδρέας Καραγκούνης. 
     ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, κύριοι συνάδελφοι, στις εκλογές στις 7 Μαρτίου η Νέα Δημοκρατία υποσχέθηκε να βάλει στο κέντρο της οικονομικής της πολιτικής τον παράγοντα «άνθρωπο».
     Πράγματι η ελληνική οικονομία, όπως διαμορφώθηκε κατά την τελευταία δεκαετία της διακυβέρνησης του ΠΑΣΟΚ, ήταν μια οικονομία στην οποία ευημερούσαν οι αριθμοί και δυστυχούσαν δυστυχώς οι άνθρωποι. Υπήρξε μια οικονομία με πήλινα πόδια. Υπήρξε μια οικονομία, της οποίας η υγεία στηριζόταν σ΄ ένα διαρκές λογιστικό λίφτινγκ. 
     Με το συζητούμενο φορολογικό νομοσχέδιο η Νέα Δημοκρατία σπεύδει να κάνει πράξη, ως Κυβέρνηση πλέον, την προεκλογική της υπόσχεση για μια ανθρωποκεντρική οικονομία, στην οποία συνυπάρχουν η ανάπτυξη, η κοινωνική δικαιοσύνη και η διαφάνεια. Πράγματι αυτό το νομοσχέδιο απηχεί και τις τρεις αυτές παραμέτρους. 
     Κατ’ αρχάς, στόχος είναι η ανάπτυξη. Πράγματι η οικονομική πολιτική δεν αποτελεί απλώς ένα μηχανισμό αναδιανομής των εσόδων του κράτους. Η φορολογική πολιτική, όταν γίνεται σωστά, αποτελεί πάνω απ’ όλα μοχλό ανάπτυξης και ευημερίας. Και αυτό συμβαίνει, όταν γίνονται μειώσεις φόρων, οι οποίες δημιουργούν υψηλότερο διαθέσιμο εισόδημα για τις επιχειρήσεις. Ομολογουμένως οι προτεινόμενες από το νομοσχέδιο κατά ποσοστό μειώσεις είναι σημαντικότατες και νομίζω ότι είναι από τις υψηλότερες. 
      Το 10%, αγαπητοί συνάδελφοι και φίλε κύριε Μακρυπίδη, γι’ αυτόν τον ορίζοντα δεν είναι λίγο. Νομίζω ότι είναι πρωτοφανές αυτό που κουβεντιάζουμε σ΄ αυτή την Αίθουσα. Και θα έλεγα ότι υπάρχουν και στοιχεία αντίφασης, διότι απ’ τη μια μας κατηγορήσατε ότι ευνοούμε τις επιχειρήσεις και από την άλλη φέρεται και διαμαρτυρόμενος ο Πρόεδρος του ΣΕΒ. Στην αναγνώριση μιας φιλοαναπτυξιακής πολιτικής, θα περίμενα περισσότερη γενναιότητα από τον Πρόεδρο, εγώ προσωπικά. Γιατί αντιλαμβάνομαι ότι οι βιομήχανοι θα ήθελαν μεγαλύτερη μείωση, ίσως και μηδενισμό της φορολογίας των κερδών. Αλλά, όπως ξέρετε, η Ελλάδα δεν μπορεί να γίνει, δεν έχει τις δυνατότητες να γίνει υπερπόντιος φορολογικός παράδεισος. Αποτελούμε -και πρέπει να αποτελούμε- ένα ευρωπαϊκό κοινωνικό κράτος, το οποίο χρειάζεται έσοδα για να λειτουργήσει ορθά και να υπηρετήσει τον πολίτη.
      Πιστεύω, λοιπόν, ότι το νομοσχέδιο αυτό έχει πολλά στοιχεία κοινωνικής ευαισθησίας και δικαιοσύνης. Οι μειώσεις της φορολογίας στα φυσικά πρόσωπα, τις οποίες προβλέπει το νομοσχέδιο, υπηρετούν την υπόθεση της κοινωνικής δικαιοσύνης. Νομίζω ότι αφορά ένα σημαντικό ποσοστό των φορολογουμένων, πλατιά μερίδα του λαού μας και βέβαια όσο μεγαλύτερο ποσοστό δεν φορολογείται, αναλόγως προς τα εισοδήματά του, τόσο περισσότερη κοινωνική δικαιοσύνη υπάρχει, τουλάχιστον με τη σχετική ποσοτική εικόνα, εφόσον πληρώνουν κυρίως οι έχοντες.
      Η άλλη ρύθμιση κοινωνικής δικαιοσύνης που ξεχωρίζει, είναι ότι το υπό συζήτηση νομοσχέδιο όχι απλώς δεν καταργεί, αλλά αντίθετα ενισχύει τις φοροαπαλλαγές, που ως γνωστόν ενισχύουν όχι μόνο τα χαμηλά, αλλά και τα μεσαία εισοδήματα. Άρα η Κυβέρνηση ορθά, όχι μόνο δεν περιέκοψε τυφλά, αλλά αντίθετα ενίσχυσε και διεύρυνε τις φοροαπαλλαγές, με χαρακτηριστικότερα παραδείγματα τις απαλλαγές του ενοικίου, των ασφαλίστρων, των δαπανών υγείας, των τόκων των στεγαστικών δανείων και σημείωσα και τη νέα φοροαπαλλαγή της εγκαταστάσεως φυσικού αερίου, που τη βρίσκω πολύ σημαντική. Και η Κυβέρνηση δεν κατήργησε φοροαπαλλαγές, γιατί ακριβώς ήθελε να ενισχύσει τα χαμηλά και μεσαία εισοδήματα, όχι μόνο ποσοτικά, αλλά και ποιοτικά, δίνοντας κίνητρα σε όλο και περισσότερους να αποκτήσουν, λόγου χάρη, σπίτι ή πρόσθετη ιδιωτική ασφάλιση ή αντιστρόφως έδωσε ελαφρυντικά, όσο μπορούσε, σε εκείνους που δεν έχουν σπίτι, αλλά ζουν στο ενοίκιο ή σε όσους έτυχε να έχουν δαπάνες για λόγους υγείας.
      Η εκλογίκευση και η διεύρυνση των φοροαπαλλαγών που προωθεί το υπό συζήτηση νομοσχέδιο, το κάνει παράγοντα κοινωνικής δικαιοσύνης, όχι μόνο με ποσοτικά κριτήρια, αλλά και με ποιοτικά, καθότι πριμοδοτεί, κατ’ ουσίαν, το δημόσιο χρήμα υψηλότερη ποιότητα ζωής για όλο και περισσότερους Έλληνες.
      Αλλά αν αναγκάστηκα, κύριοι συνάδελφοι, να πάρω το λόγο σ΄ αυτό το νομοσχέδιο, είναι γιατί κυρίως έχει μέσα το στοιχείο της διαφάνειας πλέον στη φορολογία. Κύριε Υπουργέ, είναι πολύ σημαντικό και γι’ αυτό συγχαίρω εσάς και την υπόλοιπη ηγεσία του Υπουργείου Οικονομικών, διότι επιτέλους βάζετε μια τάξη. Και αναφέρομαι, όπως αντιλαμβάνεστε, στις ρυθμίσεις που αφορούν τους φορολογικούς ελέγχους και κυρίως τον αυτοέλεγχο των επιχειρήσεων, που στην πράξη εισάγει καθεστώς απαλλαγής από τον έλεγχο των μικρών επιχειρήσεων και των επαγγελματιών. Ξέρετε, αυτή είναι και η ρύθμιση του νομοσχεδίου που εξετίμησα πιο πολύ, όχι γιατί βγάζει έξω τη γνωστή φορομπηχτική λογική, αλλά κυρίως γιατί αποτελεί κατ’ ουσίαν μέτρο διαφάνειας και πάταξης της διαφθοράς.
      Όσοι από μας έχουν την επαφή με την κοινωνία και την αγορά και παρακολουθούν όχι απλώς ακαδημαϊκά τα πράγματα, ξέρουν τι συνέβαινε, ιδίως την τελευταία δεκαετία της διακυβέρνησης του ΠΑΣΟΚ. Έβγαινε η κυβέρνηση και έλεγε: «Κάνω φορολογικές ελαφρύνσεις στις επιχειρήσεις» και άλλαζε τους φορολογικούς συντελεστές. Τι σημασία, όμως, είχε αυτό; Προφανώς δεν είχε καμία σημασία, γιατί όταν διαπίστωνε ότι υστερούσαν τα έσοδα ή ανεξαρτήτως υστερήσεων εσόδων, εξαπολυόταν ένα φορομπηχτικό πογκρόμ με την έμμεση μέθοδο του φορολογικού ελέγχου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δίνεται, λοιπόν, η δυνατότητα πλέον να χτυπηθεί η διαφθορά, γιατί όπως ξέρετε, κύριοι συνάδελφοι, οι ελεγκτικοί αυτοί μηχανισμοί επανειλημμένως έχουν καταγγελθεί και έχουν οδηγήσει ανθρώπους στη δυστυχία με τους ωμούς εκβιασμούς, με τους διεφθαρμένους εφοριακούς, με την ταρίφα για αποφυγή ελέγχου ή με το συμβιβασμό και άλλα πολλά, τα οποία έχουμε ζήσει και τα ακούμε.
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ )
      Κυρίες και κύριοι συνάδελφοι, σε μια στιγμή που ο παραλογισμός έχει γενικευθεί, κατά την οποία η Κυβέρνηση και ο αρμόδιος οικονομικός Υπουργός εγκαλούνται, γιατί με τη δημοσιονομική απογραφή επιχείρησαν να πούνε την αλήθεια, πιστεύω ότι…
      ΠΡΟΕΔΡΕΥΩΝ (Παναγιώτης Κοσιώνης): Κύριε Καραγκούνη, το οκτάλεπτο έχει περάσει.
      ΑΝΔΡΕΑΣ ΚΑΡΑΓΚΟΥΝΗΣ: … πρέπει να υπερψηφίσουμε το παρόν νομοσχέδιο.
      Ευχαριστώ πολύ.
      Θέλω ακόμη, κύριε Πρόεδρε, να αναφερθώ σε μια κοινωνική αδικία, που έχει γίνει σε μια μερίδα ανθρώπων, σε μια μερίδα φορολογούμενων, κύριε Υπουργέ, οι οποίοι…
      ΠΡΟΕΔΡΕΥΩΝ (Παναγιώτης Κοσιώνης): Κύριε Καραγκούνη, στο οκτάλεπτό σας είναι αυτό. Δεν είναι ξεχωριστό.
      ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, ζητάω το λόγο για ακόμη μισό λεπτό, για να αναφέρω αυτήν την αδικία να πω στον κύριο Υπουργό ότι υπάρχουν φορολογικές εκκρεμότητες της περιόδου 1992-1993, που τις ξέρετε πολύ καλά. Και θα σας καταθέσω και το σχετικό έγγραφο, με το οποίο η ίδια η υπηρεσία σας ομιλεί γι’ αυτήν την αδικία σε μια μικρή ομάδα ανθρώπων, οι οποίοι δεν έχουν την ίδια τύχη με τους άλλους, για τους οποίους έχετε κάνει ρύθμιση.
      Ευχαριστώ πολύ.
      (Στο σημείο αυτό ο Βουλευτής κ. Ανδρέας Καραγκούνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, είμαι αναγκασμένος να αναφερθώ σε κάτι που, αν εφαρμοζόταν πιο συγκεκριμένα και πιο περιοριστικά ο Κανονισμός, δεν με απασχολούσε. Έχω παρατηρήσει ότι η πλειονότητα των συναδέλφων της Νέας Δημοκρατίας ξεκινούν την ομιλία τους με μια αναφορά στο γνωστό θέμα των «ευθυνών» του ΠΑΣΟΚ, της «βαρύτατης τιμωρίας» που μας επιφύλαξε ο ελληνικός λαός και επομένως και της «ενοχής» την οποία θα πρέπει να φέρουμε εμείς εντός αυτής της Αιθούσης, όντας κατά κάποιο τρόπο δευτέρας τάξεως Βουλευτές και όχι ισότιμοι εκπρόσωποι του ελληνικού λαού. Αυτό είναι περίπου το πνεύμα όλων αυτών των ομιλιών.
      Και βεβαίως υπάρχει και η αναφορά στη γνωστή απογραφή, για την οποία δεν θα ήθελα να μπω σε λεπτομέρειες, γιατί εξάλλου τι να προσθέσει κανείς σ΄ αυτά που είπε ένας από τους πιο έγκριτους εκπροσώπους της Νέας Δημοκρατίας και από την άποψη ότι ξέρει τα οικονομικά και από την άποψη ότι είναι ο κατάλληλος άνθρωπος, για να εκτιμήσει τις επιδράσεις που είχε η απογραφή στη σχέση μας με την Ευρωπαϊκή Οικονομική Κοινότητα;
      Εγώ θέλω να πω ότι αυτό το λεξιλόγιο –«τιμωρία», «συντριβή», «νέος ελληνικός πολιτισμός», «νέα ήθη», «νέα διακυβέρνηση»- θυμίζει μη κοινοβουλευτικό καθεστώς. Δεν θα ήθελα να πω την 4η Αυγούστου και να θεωρήσει κανείς ότι το παρακάνω. Αυτό όμως που συνέβη, κυρίες και κύριοι συνάδελφοι και κύριε Πρόεδρε, είναι ότι το 5% του ελληνικού λαού, αντί να ψηφίσει ΠΑΣΟΚ, ψήφισε Νέα Δημοκρατία. Ήταν κάτι που θα έχει συμβεί πολλά χρόνια πριν, θα μπορούσε να συμβαίνει κάθε τόσο, συμβαίνει σε όλες τις ευρωπαϊκές χώρες και δεν σημαίνει απολύτως τίποτα. Πέραν του ότι το κοινοβουλευτικό μας σύστημα λειτουργεί ομαλά και υπάρχει μια ομαλή εναλλαγή στην εξουσία. 
      Καλό θα ήταν, λοιπόν, να αφήσετε έξω απ’ αυτήν την Αίθουσα τα ηθικοχριστιανικά σας πλέγματα. Δεν υπάρχει ούτε «αμαρτία» ούτε «τιμωρία» ούτε κανενός είδους υποβάθμιση του ενός ή του άλλου. Ισότιμοι είμαστε. Πότε ο λαός ψηφίζει μια παράταξη, πότε ψηφίζει την άλλη και έτσι θα γίνεται και στο μέλλον.
      Τώρα γι’ αυτήν την απογραφή, εγώ θα ήθελα να παρακαλέσω τον παριστάμενο Υπουργό –και βεβαίως εάν το κάνει με αυτήν την παράκληση, θα είναι μεγάλη μου τιμή και μεγάλη μου χαρά, αν δεν το κάνει όμως θα συνεχίσουμε να επιμένουμε- να μας πει συγκεκριμένα ποιος έκανε την απογραφή. Όχι το Υπουργείο Οικονομικών, αυτό είναι αυτονόητο, είναι προφανές. Δεν την έκανε η Τράπεζα της Ελλάδος, παραδείγματος χάρη, ούτε μικτή επιτροπή απ’ όλα τα κόμματα, όπως προτείνει ο κ. Δημητρακόπουλος. Την έκανε το Υπουργείο Οικονομικών. Ποιοι την έκαναν την απογραφή; Τα ονόματά τους. Επίσης θα ήταν καλό να μάθουμε πότε την ξεκίνησαν, πότε την τελείωσαν, αν υπάρχει πρόσθετη δαπάνη –γιατί υποθέτω ότι όταν ζητάει κανείς από υπαλλήλους μια έκτακτη εργασία, τους αμείβει και εξαιρετικά- και να έχουμε το κυρίως πόρισμα, το οποίο δεν έχουμε.
      Ακούμε από τους Υπουργούς και ακούμε συχνά, συχνότατα, τα συμπεράσματά τους από την απογραφή. Υποθέτω πως η απογραφή θα έχει κάποιο γραπτό χαρακτήρα. Δεν θα πήγαν οι υπάλληλοι στον Υπουργό να του πούνε: «ξέρεις τι έκανε το ΠΑΣΟΚ;» και ο Υπουργός κράτησε σημειώσεις εκ του προχείρου. Θα υπάρχει ένα σώμα εγγράφων, ένα κείμενο συμπερασμάτων. Αυτό θα θέλαμε να το έχουμε στη Βουλή. Και θα ήταν πολύ μεγάλη υπηρεσία, πιστεύω, προς την κατεύθυνση της διαφάνειας περί την σχετική συζήτηση και για την ολοκλήρωσή της –γιατί κάποτε πρέπει να ολοκληρωθεί- η κατάθεση αυτών των στοιχείων που σας ζητώ. Δεν σας το ζητώ τυπικά, δεν σας το ζητώ επισήμως, αν όμως σε μια προσεχή συνεδρίαση της Επιτροπής Οικονομικών Υποθέσεων είχατε την καλοσύνη να μας τα φέρετε, θα ήταν πολύ μεγάλη υπηρεσία προς την εξέλιξη του σχετικού προβληματισμού. 
      Και το λέω αυτό, κύριε Υπουργέ, γιατί εδώ η εκτέλεση του προϋπολογισμού του 2004 έχει μεγάλη σημασία. Το κράτος δεν τελειώνει 31 Δεκεμβρίου και δεν αρχίζει την 1η Ιανουαρίου. Υπάρχει μια συνέχεια. Εδώ εσείς έχετε ένα μεγάλο δημοσιονομικό πρόβλημα με βάση την απογραφή –αυτά τα επιβαρυντικά που λογιστικά εκφράσατε, εις βάρος σας, αυτοβούλως- και επίσης, πέραν αυτού, έχετε μεγάλη υπέρβαση δαπανών, την οποία κάποτε θα πρέπει να μας εξηγήσετε. Εγώ δεν θέλω να μπω σε λεπτομέρειες. Ακούγονται πολλά. Υπάρχει, όμως, υπέρβαση δαπανών. Οι δαπάνες έχουν φύγει από κάθε έλεγχο. 
      Και επίσης έχετε σοβαρή πτώση των εσόδων. Έχουν αναφερθεί οι αιτίες, για τις οποίες φαίνεται ότι εμφανίζεται η σοβαρή πτώση των εσόδων: η κατάργηση του ΣΔΟΕ, οι χαριστικές πράξεις εις όφελος ορισμένων κατηγοριών οφειλετών. Δημιουργήθηκε στην αγορά, όπου  ξέρετε ότι τα πάντα είναι θέμα κλίματος και ψυχολογίας, η εντύπωση ότι όσοι φέρονται καλά, έχουν τώρα συναντήσει ένα πνεύμα κατανόησης και ανοχής και επομένως, εφόσον υπάρχει τέτοιο πνεύμα, ας κάνουμε χειρότερα απ’ αυτό που πάντα κάναμε. Πρέπει να το δούμε αυτό. 
      Άκουσα τον κ. Καραγκούνη -ο οποίος μου είναι ιδιαίτερα συμπαθής- που θυμήθηκε το γνωστό: «Ευημερούν οι αριθμοί και δυστυχούν οι πολίτες». Μήπως εδώ έχουμε μια κατάσταση, όπου ορισμένοι πολίτες ευημερούν και οι αριθμοί δυστυχούν τελικά πράγμα που οδηγεί τελικά στη δυστυχία τη μεγάλη πλειοψηφία των πολιτών; Γιατί υπάρχει και αυτό το σχήμα. Ορισμένοι πολίτες ευημερούν, διότι κλέβουν το φόρο, διότι δεν καταβάλλουν τα οφειλόμενα και η μεγάλη πλειοψηφία των πολιτών  ως εκ τούτου –επειδή το Κράτος παίζει ένα διορθωτικό ρόλο, επειδή κάνει αναδιανομή- θα δυστυχήσει. 
      Θέλω να σας πω ότι για το νομοσχέδιο αυτό θα μείνω αποκλειστικά στην αρχή και θα μπούμε ασφαλώς και στα άρθρα, όπου και θα μπορέσουμε να επανέλθουμε επί της αρχής. 
      Είπατε ότι θα κάνετε μια φορολογική μεταρρύθμιση. Συστήσατε επιτροπή, στις 6 Μαΐου 2004 αν δεν κάνω λάθος, ειδική γνωμοδοτική επιτροπή για τη μελέτη της αναβάθμισης του φορολογικού συστήματος. Δεν έχει γίνει τίποτα. Τι έχετε;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το πόρισμα.
      ΘΕΟΔΩΡΟΣ ΠΑΓΚΑΛΟΣ: Έχετε πόρισμα; Έχετε επιτροπή. Πόρισμα δεν έχετε. Αν το έχετε, να μας το φέρετε. Γιατί το κρύβετε; Υπάρχει άλλη επιτροπή για τη σύνταξη νομοσχεδίου για την  αναμόρφωση του φορολογικού συστήματος. Δεν καταλαβαίνω γιατί η μια πρέπει να μελετά την αναμόρφωση και η άλλη το νομοσχέδιο που θα εκφράσει την αναμόρφωση. Από άποψη πανεπιστημιακή, από άποψη λογική, αν θέλετε, μου φαίνεται εξωφρενικό. Αλλά, εν πάση περιπτώσει, υπάρχει και άλλη επιτροπή. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μου επιτρέπετε μια διακοπή;
      ΘΕΟΔΩΡΟΣ ΠΑΓΚΑΛΟΣ: Παρακαλώ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πάγκαλε, η διαδικασία που τηρήθηκε, είναι η εξής: Κάναμε μια επιτροπή τεχνοκρατών, η οποία έκανε διάλογο με παραγωγικές τάξεις, μας έδωσε την πρότασή της, στη συνέχεια η πρότασή της εξετάστηκε από υπηρεσιακούς και πολιτικούς παράγοντες -εμάς δηλαδή- οι οποίοι  επεξεργάστηκαν όλα αυτά τα στοιχεία και διαμορφώθηκε το νομοσχέδιο. Αυτή είναι η διαδικασία, χωρίς βέβαια καμία επιβάρυνση του κρατικού προϋπολογισμού. 
      ΘΕΟΔΩΡΟΣ ΠΑΓΚΑΛΟΣ: Κύριε Υπουργέ, δεν μπορώ να αμφισβητήσω αυτά που λέτε. Γιατί δεν μας δίνετε…
      ΠΡΟΕΔΡΕΥΩΝ (Παναγιώτης Κοσιώνης): Κύριε Πάγκαλε, μην κάνετε διάλογο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μας έδωσε πρόταση, την οποία επεξεργαστήκαμε πολιτικά. Η διαδικασία του δημοκρατικού διαλόγου ξεκινάει με τους τεχνοκράτες και στη συνέχεια γίνεται η πολιτική επεξεργασία, όπως ξέρετε, που εκφράζει και την πολιτική. 
      ΘΕΟΔΩΡΟΣ ΠΑΓΚΑΛΟΣ: Δεν βλέπω γιατί και εμείς να μην έχουμε αυτή την πρόταση. Εξάλλου θεωρώ ότι είναι υποχρέωσή σας. Πιστεύω ότι …
      ΠΡΟΕΔΡΕΥΩΝ (Παναγιώτης Κοσιώνης): Εντάξει, κύριε Πάγκαλε, συνεχίστε τώρα. 
      ΘΕΟΔΩΡΟΣ ΠΑΓΚΑΛΟΣ: …βάσει των διαδικασιών του κοινοβουλευτικού ελέγχου θα υποχρεωθείτε να το δώσετε. Δεν νομίζω ότι είναι απόρρητο ή σκοτεινό έγγραφο. Δεν μπορεί να έχει τέτοιο χαρακτήρα μια πρόταση αναμόρφωσης του φορολογικού συστήματος. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πάγκαλε, οι προτάσεις των επιτροπών, όπως ξέρετε πολύ καλά, δεν γίνονται κατ’ ανάγκη αποδεκτές πολιτικά από τη διοίκηση. Εδώ κατατέθηκαν πολλές προτάσεις και ιδέες, πήραμε…
      ΘΕΟΔΩΡΟΣ ΠΑΓΚΑΛΟΣ: Συμφωνώ απολύτως, κύριε Υπουργέ. Και χωρίς καμιά ευθύνη δικιά σας, δώστε μας την πρόταση για να τη δούμε. 
      ΠΡΟΕΔΡΕΥΩΝ (Παναγιώτης Κοσιώνης): Εντάξει, κύριε Πάγκαλε. Σας παρακαλώ, συνεχίστε τώρα. 
      ΘΕΟΔΩΡΟΣ ΠΑΓΚΑΛΟΣ: Δεν υπάρχει, κύριε Πρόεδρε, λόγος καταστολής. Κάνουμε έναν πολύ επωφελή διάλογο. Εποικοδομητικότατο. Αυτό είναι το ένα.
      Το δεύτερο είναι ότι κάνατε ένα νομοσχέδιο, που προφανώς δεν είναι απλό. Όταν ακούμε τον κ. Κυριακόπουλο να μας λέει ότι «Θ’ αλλάξω τους φοροτεχνικούς μου και θα φωνάξω φοροτεχνικούς ανωτάτου επιπέδου, για να μπορέσω να καταλάβω τι λέει το νομοσχέδιο», τι θέλετε να κάνει ο απλός φορολογούμενος; Άρα ο πρώτος σας στόχος δεν επιτυγχάνεται. 
      Δεν κάνετε ένα νομοσχέδιο σταθερό, γιατί ακούμε ότι έρχονται άλλα τρία, τα οποία θα είναι διορθωτικά ή συμπληρωματικά. Άρα πάλι θα υπάρξει πλήθος νομοθετημάτων. 
      Και για το δίκαιο δεν προλαβαίνω να μιλήσω, κύριε Πρόεδρε. Ευχαριστώ για την ανοχή, αλλά νομίζω ότι είναι προφανές ότι δεν επέρχεται φορολογική δικαιοσύνη. Δεν υπάρχει αναδιανομή. Ουδείς από τους στόχους που επαγγελθήκατε μπροστά στον ελληνικό λαό προεκλογικά, επιτυγχάνεται. 
      Ευχαριστώ.
      (Χειροκροτήματα απ’ την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπής Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Συνήγορος του Καταναλωτή, ρυθμίσεις θεμάτων του Υπουργείου Ανάπτυξης».
      Επίσης η Βουλευτής κ. Συλβάνα Ράπτη ζητεί άδεια ολιγοήμερης απουσίας στο εξωτερικό από τις 29/11 μέχρι τις 11/12. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Κοσιώνης): Η Βουλή ενέκρινε τη ζητηθείσα άδεια. 
      Επόμενος ομιλητής είναι ο κ. Θαλασσινός. Απών, διαγράφεται.
      Το λόγο έχει η κ. Αριάδνη Μπινοπούλου – Μανούσου.
      ΑΡΙΑΔΝΗ ΜΠΙΝΟΠΟΥΛΟΥ-ΜΑΝΟΥΣΟΥ: Κύριε Πρόεδρε, κυρίες και κύριοι συνάδελφοι, έχει γίνει πλέον αντιληπτό από όλους ότι οι προεκλογικές μας δεσμεύσεις, μεθοδικά και σταθερά, υλοποιούνται η μια μετά την άλλη. Όλοι οι πολίτες  καθημερινά έχουν αρχίσει να εισπράττουν τα οφέλη. Δεν έχει σημασία αν είναι μικρά ή μεγάλα, είναι όμως καθοριστικά για τον καθένα ξεχωριστά, αφού επιλύουν προβλήματα που τον ταλάνιζαν επί πολλά χρόνια.
      Σήμερα υλοποιείται μια δέσμευση της Κυβέρνησης, αυτή της φορολογικής αναμόρφωσης.
Ήταν επιβεβλημένη για την ελληνική οικονομία. Δεν νοείται αναπτυξιακή προσπάθεια χωρίς φορολογική μεταρρύθμιση και δεν νοείται σ΄ ένα ευνομούμενο ευρωπαϊκό κράτος, όπως είναι η Ελλάδα, να υπάρχει τόσο έντονο το αίσθημα της ανασφάλειας των πολιτών και των επιχειρηματιών, όπως τα τελευταία χρόνια.
      Κυρίες και κύριοι συνάδελφοι, στην Ευρώπη, όπως όλοι γνωρίζουμε, ιδιαίτερα μετά την καθιέρωση του ευρώ, έχει ξεσπάσει ένας έντονος φορολογικός ανταγωνισμός, προκειμένου να προσελκύσουν σοβαρές επενδύσεις. Κάθε κράτος-μέλος της ευρωζώνης -και περισσότερο τα κράτη της νέας διεύρυνσης- επιδιώκει να αποκτήσει ένα φορολογικό σύστημα περισσότερο ανταγωνιστικό, διαφανές, αναγνωρίσιμο και ελέγξιμο όχι μόνο από τις ντόπιες, αλλά και από τις ξένες επιχειρήσεις.
      Η Ελλάδα όφειλε εδώ και χρόνια να έχει διαμορφώσει ένα τέτοιο φορολογικό περιβάλλον, ώστε να είναι ικανό να αντέξει τουλάχιστον την επόμενη δεκαετία και να δώσει όλα εκείνα τα αναπτυξιακά κίνητρα, που χρειαζόταν η ελληνική οικονομία.
      Αντίθετα, όμως, δεν έγινε τίποτα από αυτά. Επί επτά χρόνια οι φορολογικές επεμβάσεις των προηγούμενων κυβερνήσεων ήταν καθαρά αποσπασματικές. Όχι μόνο δεν βοήθησαν την ανάπτυξη των επιχειρηματιών, αλλά στραγγάλιζαν τις επιχειρηματικές δραστηριότητες κυρίως των μικρομεσαίων επιχειρήσεων και αφαιρούσαν αγοραστική δύναμη από τους μισθωτούς και τους συνταξιούχους.
      Η κάθε κυβέρνηση, όμως, οφείλει να αφουγκράζεται, να ακούει και να λαμβάνει υπόψη της τις απαιτήσεις της ελληνικής κοινωνίας, που αφορούν το φορολογικό σύστημα. Η Κυβέρνηση της Νέας Δημοκρατίας πράττει αυτό που δεν είχαν πράξει οι προηγούμενες κυβερνήσεις. Άκουσε και κατανόησε τις ανάγκες των απλών πολιτών, των μικρομεσαίων ή μεγαλύτερων επιχειρηματιών. Και παρά το γεγονός ότι βρισκόμαστε μπροστά σ΄ ένα πέλαγος χρεών, με το δημόσιο χρέος να βρίσκεται στα ύψη και το έλλειμμα του κρατικού προϋπολογισμού να είναι πολύ περισσότερο από αυτό που είχε προβλεφθεί, καταθέτει σήμερα το νομοσχέδιο αυτό, προσπαθώντας να προστατεύσει και τα χαμηλά εισοδήματα και παράλληλα να δημιουργήσει σταθερότητα και ενίσχυση της επιχειρηματικότητας.
      Στο υπό συζήτηση νομοσχέδιο σε μία σωρεία διατάξεων είναι διάχυτη η αίσθηση της κοινωνικής ευαισθησίας της Κυβέρνησης. Ανακουφίζει τα ασθενέστερα εισοδηματικά στρώματα αυξάνοντας το αφορολόγητο από δέκα χιλιάδες (10.000) ευρώ σε ένδεκα χιλιάδες (11.000) ευρώ. Εναρμονίζεται με τα νέα κοινωνικά δεδομένα, όπως αυτό του μεγάλου αριθμού των διαζευγμένων και των οικογενειών με σπουδαστές, δίνοντας ευνοϊκές φορολογικές ρυθμίσεις σ΄ αυτούς.
      Πιστή στις εξαγγελίες της η Νέα Δημοκρατία ενισχύει την περιφέρεια και μεταξύ άλλων δίνει κίνητρα στους νέους επιστήμονες, που θα εργαστούν εκεί, διπλασιάζει τη μείωση φόρου για κάθε παιδί στις παραμεθόριες περιοχές και αυξάνει κατά 50% το ποσό του πρώτου κλιμακίου της κλίμακας για τον υπολογισμό του φόρου στους κατοίκους των μικρών νησιών με πληθυσμό κάτω από τρεις χιλιάδες εκατό κατοίκους. Ευεργετούνται έτσι –και το λέω με χαμόγελο, γιατί είμαι και εγώ από το Νομό των Κυκλάδων- τα δεκαέξι από τα είκοσι τέσσερα Κυκλαδονήσια μας.
      Θα ήθελα να τονίσω την ανάγκη, κύριε Υπουργέ, αυτή η ίδια αντιμετώπιση των ευεργετικών διατάξεων να ισχύσει και στον αναπτυξιακό νόμο για τα μικρά μας νησιά. 
      Με τις διατάξεις του νόμου αυτού ενισχύεται η επιχειρηματικότητα. Η πιο θεαματική ένδειξη, είναι αυτή της μείωσης των συντελεστών φορολογίας των κερδών. Και οι προλαλήσαντες το έχουν πει επανειλημμένως. Δεν θα επανέλθω στις επί μέρους αυτές μειώσεις.
      Θα πρέπει, όμως, να θυμίσω στον Πρόεδρο του Συνδέσμου Ελλήνων Βιομηχάνων την τοποθέτησή του κατά τη συζήτηση του ν.3091/2002. Όταν ρωτήθηκε αν πρέπει να μειωθούν οι φορολογικοί συντελεστές των επιχειρήσεων, είχε απαντήσει ότι θα πρέπει να ληφθούν υπόψη και οι δυνατότητες της ελληνικής οικονομίας. Σήμερα οι συντελεστές μειώνονται και ο ίδιος, ζητώντας ακόμα μεγαλύτερη μείωση, δεν βάζει την ίδια παράμετρο που έβαζε το 2002 για το αν η ελληνική οικονομία αντέχει κάτι τέτοιο.
      Η θέσπιση αντικειμενικού και καθαρού τρόπου κλεισίματος των φορολογικών υποθέσεων έκανε εκατοντάδες χιλιάδες φορολογούμενους να ανακουφιστούν. Γλιτώνουν έτσι από το άγχος και σε πολλές περιπτώσεις από το αίσθημα εκβιασμού. Και μόνο η εξαγγελία της κατάργησης του ΣΔΟΕ έφερε ανακούφιση στους επιχειρηματίες. 
      Κύριε Υπουργέ, κύριοι συνάδελφοι, θα πρέπει, να τονιστεί ότι δεν έχει καμία σημασία η ονομασία της υπηρεσίας των ειδικών ελέγχων.. Σημασία έχει η νοοτροπία που διέπει τα όργανα που τη στελεχώνουν και οι κατευθυντήριες γραμμές που δίνονται σ΄ αυτά από τις εκάστοτε κυβερνήσεις. Οι έλεγχοι πρέπει να γίνονται με γνώμονα την πάταξη αυτής καθ’ αυτής της φοροδιαφυγής ή της λαθρεμπορίας και όχι την οικονομική εξόντωση των μικρομεσαίων επιχειρήσεων. Βλέπαμε το καλοκαίρι ότι οι αντιπρόσωποι αυτοί του ΣΔΟΕ έμπαιναν «ως ταύροι εν υαλοπωλείω» στα καταστήματα και στις μικρές επιχειρήσεις στα μικρά νησιά μας και σκορπούσαν τον πανικό.
      Κύριε Πρόεδρε, κυρίες και κύριοι συνάδελφοι, ψηφίζω το νομοσχέδιο αυτό, γιατί ανταποκρίνεται σε βασικούς κανόνες κοινωνικής ευαισθησίας. Ψηφίζω το νομοσχέδιο αυτό, γιατί είναι το μοναδικό φορολογικό νομοσχέδιο που δεν θεσπίζει ούτε άμεσα ούτε έμμεσα κάποια φορολογική επιβάρυνση.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Η Κυβέρνηση μετά από οκτώ μήνες, στους οποίους επιδόθηκε σε μια πρωτοφανή προσπάθεια συγκέντρωσης πρόσθετων φορολογικών εσόδων για το κράτος, σε πλήρη αντίθεση μ΄ αυτά που είχε υποσχεθεί προεκλογικά, έφερε επιτέλους το φορολογικό νομοσχέδιο. 
      Μέχρι τώρα, όμως, με την ψήφιση της περίφημης τροπολογίας για τις περαιώσεις των ανέλεγκτων φορολογικών δηλώσεων, μαζεύει 1,6 δισεκατομμύρια ευρώ από τις μικρομεσαίες επιχειρήσεις και τους αυτοαπασχολούμενους. 
      Για να σας δώσω μία τάξη μεγέθους, επί τέσσερα ή πέντε χρόνια αν φορολογούνταν με το λογιστικό πρότυπο, με το λογιστικό τρόπο, αυτόν που μέχρι πρόσφατα ήθελε η Νέα Δημοκρατία, αυτόν που όλες οι μικρομεσαίες επιχειρήσεις ζητούσαν και αυτό που κατοχυρώσαμε στις αρχές του χρόνου και καταργεί τώρα η Κυβέρνηση, τόσους φόρους δεν θα πλήρωναν οι μικρομεσαίοι και οι αυτοαπασχολούμενοι. Σε μια χρονιά, μ΄ ένα «χαράτσι», κατακαλόκαιρα βάζει βαθιά το χέρι στα ταμεία τους.
      Με την κομματικοποίηση του φοροελεγκτικού μηχανισμού, με τις ειδικές κομματικές και πολιτικές σκοπιμότητες λόγω ευρωεκλογών, αγοράζοντας πολιτικό χρόνο για τον ερχόμενο Μάρτη, για την εκλογή του Προέδρου της Δημοκρατίας, δεν θέλει να δείξει την πραγματική οικονομική της πολιτική. Όπως εκφράζεται και από τη φορολογική πολιτική, έχουμε οδηγηθεί σε μία πρωτοφανή υστέρηση εσόδων στον κρατικό προϋπολογισμό περίπου 1,5 δισεκατομμυρίου ευρώ μέχρι σήμερα. 
      Από τα κοινοτικά κονδύλια, αυτά με τα οποία επαίρετο ότι θα ανέτρεπε μία περίοδο στασιμότητας και χαμηλών εισροών, θυμίζω ότι πέρυσι εισέρευσαν στη χώρα μας τρία δισεκατομμύρια (3.000.000.000) ευρώ περίπου. Για το 2004 είχαν προϋπολογιστεί τέσσερα δισεκατομμύρια (4.000.000.000) ευρώ. Το Μάιο η Κυβέρνηση το αναθεώρησε προς τα κάτω. Είπε: «Δεν προλαβαίνουμε, γιατί η προηγούμενη κακή κυβέρνηση δεν τα προετοίμασε». Και τα πήγε στα τρία δισεκατομμύρια (3.000.000.000) ευρώ. 
      Από τα επίσημα στοιχεία του Γενικού Λογιστηρίου του Κράτους τον προηγούμενο μήνα προκύπτουν τα εξής: Είχαμε μέχρι τώρα εισροές 1,6 δισεκατομμύρια ευρώ, εκ των οποίων περίπου τα πεντακόσια εκατομμύρια (500.000.000) ευρώ είναι από τη λογιστική αλλαγή που έκανε και έφερε εισροές του τρία στο τέσσερα. Δηλαδή 1,1 δισεκατομμύρια ευρώ έχουν εισρεύσει κατά την περίοδο της οκτάμηνης διακυβέρνησής της.
      Για να πιάσει το δικό της στόχο πρέπει να εισρεύσουν 1,4 δισεκατομμύρια ευρώ στο δίμηνο Νοεμβρίου-Δεκεμβρίου. Καταλαβαίνετε πόσο μειωμένες θα είναι οι κοινοτικές εισροές, πόσο μειωμένη θα είναι η ανάπτυξη και από τη μείωση που ήδη έχει ανακοινώσει η Κυβέρνηση της Νέας Δημοκρατίας. Καταλαβαίνετε πόσες αρνητικές επιπτώσεις θα έχει αυτό και στα έσοδα και στην ανάπτυξη, ιδιαίτερα της περιφέρειας. Στα εισοδήματα των εργαζόμενων και βεβαίως στην απασχόληση.
      Έφερε τροπολογίες και νομοσχέδια, με τα οποία χάριζε σε φοροφυγάδες, χάριζε σε φοροκλέφτες αμύθητα ποσά. Αυτή ήταν η φορολογική της πολιτική, αυτή ήταν η ετοιμότητά της η προεκλογική, να ξεκινήσει μ΄ ένα δίκαιο αναπτυξιακό φορολογικό νομοσχέδιο, με μία μεγάλη φορολογική επανάσταση. Τα έκανε όλα αυτά μέχρι τώρα και μας έφερε ένα νομοσχέδιο, το οποίο ούτε αναπτυξιακό είναι ούτε δικαιότερο ούτε απλούστερο ούτε βεβαίως μεγαλύτερη διαφάνεια προσφέρει.
Απλώς βάζει και στην άλλη τσέπη του φορολογούμενου πολίτη και στο δεύτερο ταμείο της μικρομεσαίας επιχείρησης ακόμα πιο βαθιά το χέρι. 
      Παρ΄ ότι μ΄ έναν ψευδεπίγραφο τρόπο προσπαθεί να αποδείξει, με την αλχημεία των αριθμών, ότι θα έχουμε μικρότερη παρακράτηση φόρου για τα φυσικά πρόσωπα, εγώ θα αποδείξω, αγαπητοί συνάδελφοι, κύριε Πρόεδρε, με τα δικά της στοιχεία –όπως αναγράφονται στην έκθεση του Γενικού Λογιστηρίου του Κράτους που συνοδεύει το συζητούμενο φορολογικό νομοσχέδιο, αλλά και στον προϋπολογισμό που έχει καταθέσει η Κυβέρνηση προς συζήτηση- τη μεγάλη απάτη. Γιατί πρόκειται περί πρωτοφανούς εξαπάτησης. Και πρέπει να αποφασίσει η Κυβέρνηση ποιον εξαπατά: Την Ευρωπαϊκή Ένωση με τα στοιχεία που καταθέτει ή τον Έλληνα πολίτη; Εγώ, απ’ ότι βλέπω από τα δικά της γραπτά και τις δικές της εκτιμήσεις, εξαπατά και τις δυο πλευρές. 
      Κατ’ αρχάς, θα καταθέσω δύο παραδείγματα στη Βουλή για το πώς θα φορολογούνταν με το καθεστώς που υπήρχε μέχρι τώρα συγκεκριμένες κατηγορίες της ελληνικής οικογένειας και πώς θα φορολογηθούν, δηλαδή ποια θα είναι η επιβάρυνσή τους με το νέο νομοσχέδιο, με το οποίο αποδεικνύεται περίτρανα η μεγάλη εξαπάτηση προς το μισθωτό και το συνταξιούχο.
      Επειδή ο χρόνος είναι λίγος, το καταθέτω στη Βουλή, αποκαλύπτοντας αυτήν την εξαπάτηση.
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γιατί η  Κυβέρνηση –τούτο μόνο θα πω- κάνει μια μόνο αριθμητική αναφορά, σ΄ αυτήν της κατά χίλια (1.000) ευρώ αύξησης του αφορολόγητου, από δέκα χιλιάδες (10.000) στα έντεκα χιλιάδες (11.000) ευρώ. Αποκρύπτει, όμως, πως και μόνο από την ονομαστική αύξηση των μισθών και των συντάξεων για όλες σχεδόν τις κατηγορίες των μισθωτών, από τη μείωση της έκπτωσης του φόρου, όταν προκαταβολικά πληρώνει τη φορολογική του οφειλή ο φορολογούμενος –από 2,5% στο 1,5% της απαλλαγής- από την κατάργηση του αφορολόγητου των οικογενειακών δαπανών και από τα δύο πρόσθετα κλιμάκια, τα οποία δημιουργεί, υπάρχει μια πλήρης ανατροπή. 
      Αυτή φαίνεται και στα στοιχεία του Γενικού Λογιστηρίου του Κράτους, όπου λέει ότι θα έχουμε απώλεια εσόδων διακόσια δέκα εκατομμύρια (210.000.000) ευρώ από την αναμόρφωση της φορολογικής κλίμακας, με βάση το άρθρο 1 παράγραφος 1. Στην ίδια σελίδα όμως, στη σελίδα 88, αναφέρει ότι θα έχει ετήσια αύξηση εσόδων, απ’ όλα αυτά που ανέπτυξα προηγουμένως, πάνω από εκατό εκατομμύρια (100.000.000) ευρώ. Το καταθέτω και αυτό στα Πρακτικά.
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υποδιπλασιάζεται, δηλαδή, η ωφέλεια των φυσικών προσώπων από το ίδιο το νομοσχέδιο, όπως καταγράφεται μέσα στην ίδια την έκθεση. 
      Έρχομαι τώρα να παρουσιάσω ακόμα πιο ατράνταχτα επιχειρήματα με τη σελίδα 49, που αναφέρεται στα έσοδα του νομοσχεδίου, του βιβλίου δηλαδή που μας έδωσε η Κυβέρνηση για τα έσοδα. Αναφέρει εκεί ότι τα έσοδα, όπως είναι από τα φυσικά πρόσωπα, το 2004 είναι επτά δισεκατομμύρια τετρακόσια ενενήντα πέντε εκατομμύρια (7.495.000.000) ευρώ. 
      Τα χαρακτήριζε –θυμάστε όλοι, κύριοι συνάδελφοι- ότι ήταν υπερεκτιμημένα αυτά τα έσοδα. Παρ΄ όλα αυτά μας εμφανίζει δίπλα μια δική της στήλη, δικών της εκτιμήσεων, κατά την οποία τα έσοδα –λέει- στο τέλος του χρόνου θα φτάσουν τα επτά δισεκατομμύρια εξακόσια ογδόντα εκατομμύρια (7.680.000.000) ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τα υπερεκτιμημένα, δηλαδή, έσοδα με τη μεγάλη υστέρηση εσόδων...
      ΠΡΟΕΔΡΕΥΩΝ (Παναγιώτης Κοσιώνης): Τελειώνετε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
      ...θα ξεπεράσουν τα διακόσια περίπου εκατομμύρια ευρώ (200.000.000) από τα φυσικά πρόσωπα μέχρι το 2004. Ποιον κοροϊδεύετε, κύριε Υπουργέ; Την Κομισιόν ή το φορολογούμενο πολίτη; Εγώ λέω και τους δύο. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Στον προϋπολογισμό θα μιλήσουμε. 
      ΙΩΑΝΝΗΣ ΜΑΓΚΡΙΩΤΗΣ: Όχι, κύριε Υπουργέ. Αυτά πάνε μαζί.
      ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, σας παρακαλώ.
      ΙΩΑΝΝΗΣ ΜΑΓΚΡΙΩΤΗΣ: Γιατί αυτά τα έσοδα ...
      ΠΡΟΕΔΡΕΥΩΝ (Παναγιώτης Κοσιώνης): Κύριε Μαγκριώτη...
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε. Είχα μια διακοπή.
      Αυτά τα έσοδα του προϋπολογισμού, το ρεαλιστικό σας και με διαφάνεια προϋπολογισμό, υποτίθεται ότι θα έλθουν από το φορολογικό νομοσχέδιο. Δεν θα έλθουν με άλλο τρόπο, εκτός και αν ετοιμάζετε άλλους τρόπους. Λέτε, λοιπόν, ότι θα είναι οκτώ δισεκατομμύρια τριακόσια εξήντα πέντε εκατομμύρια (8.365.000.000) ευρώ αύξηση. Είναι δικά σας τα στοιχεία. Από φυσικά πρόσωπα είναι 8,9%. Κύριε Υπουργέ, αν αφαιρέσουμε τον πληθωρισμό και την αύξηση του Ακαθάριστου Εθνικού Προϊόντος...
      ΠΡΟΕΔΡΕΥΩΝ (Παναγιώτης Κοσιώνης): Κύριε Μαγκριώτη, μην απαντάτε, σας παρακαλώ.
      ΙΩΑΝΝΗΣ ΜΑΓΚΡΙΩΤΗΣ: ...που είναι περίπου 7%, έχουμε διακόσια εκατομμύρια (200.000.000) ευρώ παραπάνω φορολογικά έσοδα, με τα δικά σας στοιχεία του προϋπολογισμού, από τα φυσικά πρόσωπα στο νέο χρόνο. Αποκαλύπτεται, λοιπόν, το ψέμα σας. Επιπλέον με βάση τα υπερεκτιμημένα –κατά εσάς- δικά μας φορολογικά έσοδα, είναι τετρακόσια εκατομμύρια (400.000.000) ευρώ παραπάνω. 
      Το καταθέτω και αυτό, κύριε Πρόεδρε, για την αλήθεια. 
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή είναι η πολλαπλή εξαπάτηση της λεγόμενης φορολογικής επανάστασης, που ελαφρώνει τα φυσικά πρόσωπα και βεβαίως τις μικρομεσαίες επιχειρήσεις.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΡΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η νέα διακυβέρνηση δεν διανοήθηκε ούτε διανοείται ότι θα εξαπατήσει ποτέ την Κομισιόν ή τον Έλληνα πολίτη. 
      Πιστή λοιπόν και συνεπής στις εξαγγελίες της, μετά την «αποκαλυπτική» από κάθε άποψη, απογραφή και έχοντας πια, μια πλήρη γνώση του δημοσιονομικού τοπίου, φέρνει σήμερα προς ψήφιση το φορολογικό νομοσχέδιο, που μαζί με τον αναπτυξιακό νόμο που χθες ήλθε στη δημοσιότητα, το νόμο για τα δημόσια έργα, για τις μελέτες, που είναι προς ψήφιση, αποτελούν κομμάτια ενός πάζλ που θα απεικονίζει και θα διαμορφώσει τη νέα όψη της οικονομίας μας, αυτή για την οποία δεσμευτήκαμε στον ελληνικό λαό το Μάρτιο και, παρά τις αντικειμενικές δυσκολίες, θα την υλοποιήσουμε.
      Το παρόν νομοσχέδιο, λοιπόν, έχει τέσσερις βασικούς στόχους: Την ενίσχυση της οικονομικής ανάπτυξης, την κοινωνική συνοχή, την αύξηση της απασχόλησης και την αναζωογόνηση της οικονομίας. Έχει  τρία χαρακτηριστικά: Την απλότητα, τη διαφάνεια και την αποτελεσματικότητα.
       Εργαλεία, που χρησιμοποιεί και που παρέχει το νομοσχέδιο για την επίτευξη αυτής της ανοδικής τροχιάς, είναι η φορολογική ελάφρυνση των χαμηλότερων εισοδηματικά στρωμάτων, η ενίσχυση των επενδύσεων και της επιχειρηματικότητας και η αντικειμενικοποίηση των φορολογικών ελέγχων, που θα μειώσουν την αβεβαιότητα των επιχειρήσεων και θα αποκαταστήσουν ένα κλίμα εμπιστοσύνης μεταξύ των φορολογουμένων και των ελεγκτικών αρχών.
      Εργαλείο, είναι και η απλοποίηση του φορολογικού συστήματος, που σημαίνει ξεκάθαροι όροι, ξεκάθαρες σχέσεις. Εργαλείο ακόμα, είναι η διασφάλιση της σταθερότητας του συστήματος, προϋπόθεση αναγκαία για την άνθηση της επιχειρηματικής δράσης σε βάθος ορίζοντα.
      Κυρίες και κύριοι συνάδελφοι, συζητάμε ένα φορολογικό νομοσχέδιο σύγχρονο, προσαρμοσμένο στη σημερινή πραγματικότητα, εξαιρετικά κοινωνικό, με μέριμνα για την περιφέρεια, βασισμένο στις πραγματικές ανάγκες του πολίτη, αλλά και εξ ανάγκης στις συγκεκριμένες δυνατότητες που παρέχονται από την οικονομική κατάσταση της χώρας μας.
      Μετά από μια σειρά φορολογικών νομοσχεδίων, επτά τον αριθμό τα τελευταία χρόνια, που ήλθαν στην Αίθουσα αυτή, φορτωμένα με νέους φόρους, άμεσους ή έμμεσους, μέσα σε μια προσπάθεια ήπιας προσαρμογής πια, το παρόν νομοσχέδιο, έρχεται χωρίς να επιβάλλει ούτε ένα νέο φόρο. Και είναι αυτό το νομοσχέδιο που θα συμβάλει αφ΄ενός μεν στο νοικοκύρεμα των δημοσιονομικών μας, αφ΄ετέρου θα οδηγήσει σε τροχιά ανάπτυξης την ήδη εκτροχιασμένη οικονομία μας. 
      Στα άρθρα του, που θα συζητήσουμε αργότερα αναλυτικά, σαφώς ορίζονται η αύξηση των αφορολογήτων ορίων, η περαιτέρω ελάφρυνση για τις διαρκείς ιατρικές ανάγκες, για ενοίκιο πρώτης κατοικίας, για τα φροντιστήρια, για τόκους δανείων, η μέριμνα για τις ανάγκες των διαζευγμένων γονέων, το ενδιαφέρον για τις παραμεθόριες περιοχές και όλη την περιφέρεια, η παροχή κινήτρων για επιστήμονες και εργατικό δυναμικό για μετοίκηση στην περιφέρεια και αποφόρτιση έτσι του αστικού πια κέντρου. 
Επίσης ορίζεται η μείωση των συντελεστών προσδιορισμού κερδών των εταιρειών, η απόδοση της φορολογικής δικαιοσύνης με τη μείωση του ετήσιου τεκμαρτού μισθώματος ειδικών κατηγοριών φορολογουμένων, η τόνωση της επιχειρηματικότητας και η δυνατότητα πραγματοποίησης επενδύσεων με απαλλαγές από συγκεκριμένα τεκμήρια δαπανών ατομικών, εμπορικών ή γεωργικών επιχειρήσεων ή ελευθέρων επαγγελματιών.
      Το κοινωνικό πρόσωπο του κράτους φαίνεται προς τους πολίτες με κινητικές ανάγκες με απαλλαγές από το τεκμήριο απόκτησης επιβατηγών αυτοκινήτων Ι.Χ.  
      Είναι ακόμη η αντικειμενική και κυρίως –είναι σημαντικό αυτό- προαιρετική περαίωση των υποθέσεων, η σύσταση ενός σύγχρονου, ευέλικτου, αποτελεσματικού και διαφανούς ελεγκτικού μηχανισμού στη θέση του περιβόητου, διαβόητου –όπως θέλετε, πείτε το- ΣΔΟΕ. Η παροχή κινήτρων για συγχωνεύσεις επιχειρήσεων είναι βασική προϋπόθεση για την προώθηση της ανάπτυξης.
      Κυρίες και κύριοι συνάδελφοι, αξίζει όμως να αναφερθούμε στις θέσεις της ΟΚΕ και των φορέων, όπως εκφράστηκαν αυτές στην αρμόδια επιτροπή της Βουλής. Η γνώμη της ΟΚΕ για το παρόν νομοσχέδιο είναι γεμάτη από θετικές κρίσεις κι έχει ελάχιστες αρνητικές. Η ΓΣΕΕ, συνεπής στο συνδικαλιστικό και διεκδικητικό της ρόλο, είναι λογικό και αναμενόμενο να το αντιμετωπίζει με αρνητική διάθεση, με δυσπιστία. Εξάλλου, το αντίθετο θα ήταν ανησυχητικό για την ίδια τη ΓΣΕΕ. 
      Αξιοσημείωτη, όμως, είναι η θέση του ΣΕΒ. Με την αρνητική του τοποθέτηση αποδεικνύει ότι η νέα οικονομική πολιτική δεν υπαγορεύεται από τα συμφέροντα των μεγαλοεπιχειρηματιών, όπως απεγνωσμένα θέλει να μας πείσει η Αξιωματική Αντιπολίτευση, αλλά στόχο έχει την ανάγκη ενίσχυσης των χαμηλότερων εισοδημάτων μισθωτών και συνταξιούχων. Και αν μη τι άλλο, κυρίες και κύριοι συνάδελφοι, γι’ αυτούς που τόσα χρόνια επικαλέστηκε το ΠΑΣΟΚ, ας ψηφίσει αυτό το νομοσχέδιο που θα τους ανακουφίσει από τα βάρη, με τα οποία η κακή διαχείριση της οικονομίας από αυτούς τους ίδιους, τους επιβάρυνε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε. 
      Κύριε Πρόεδρε, νομίζω ότι αυτό το φορολογικό νομοσχέδιο είναι το τέταρτο κατά σειρά που έφερε η Κυβέρνηση. Το πρώτο ήταν για την αύξηση των εμμέσων φόρων. Το δεύτερο ήταν για τις χαριστικές διατάξεις, που είναι γνωστές σε όλους, να μην τις επαναλάβουμε, το τρίτο ήταν για την αύξηση των τελών κυκλοφορίας και τελικά ερχόμαστε σ΄ ένα τέταρτο φορολογικό νομοσχέδιο που συζητούμε σήμερα. 
      Κύριε Πρόεδρε, είναι συνηθισμένες οι υπερβολές όταν κάνουμε κριτική, όμως εδώ δεν είμαστε εμείς που την ασκούμε. Όταν συζητούσαμε στην Επιτροπή Οικονομικών Υποθέσεων, όλοι σχεδόν όσοι συμμετείχαν ως φορείς διεπίστωσαν, κατήγγειλαν και ονομάτισαν το νομοσχέδιο ως μη αποτελεσματικό, ατελέσφορο, ένα νομοσχέδιο που δεν έκανε τίποτα που να δικαιώνει αυτά που είχε εξαγγείλει προηγουμένως ως Κυβέρνηση η Νέα Δημοκρατία. Περιμέναμε ένα εύχρηστο και απλοποιημένο νομοσχέδιο, ένα εργαλείο για το κράτος και τους φορολογούμενους και δεν είδαμε κάτι τέτοιο. 
      Υπάρχει το πρόβλημα της  ανάπτυξης, κύριε Πρόεδρε, το οποίο είναι πολύ σοβαρό για την πατρίδα μας και ασφαλώς κανείς πρέπει να βλέπει τις επιπτώσεις, που μπορεί να έχει η μείωση της φορολογίας στις μεγάλες επιχειρήσεις στον αναπτυξιακό τομέα. Προσωπικά εγώ δεν έχω αντίρρηση στο να μειώσουμε τη φορολογία στις ανώνυμες εταιρείες, με την προϋπόθεση βεβαίως ότι θα τις προσανατολίσουμε να κάνουν επενδύσεις με ειδικές διατάξεις μέσα από το νομοσχέδιο. Όμως εκείνο στο οποίο έχω μεγάλη αντίρρηση είναι ότι δεν μπορείς με το φορολογικό νόμο να επιχειρείς αναδιανομή του πλούτου και να αυξάνεις τις διαφορές υπέρ των ισχυρών. 
      Κι εδώ είναι το μεγάλο πολιτικό πρόβλημα, που δημιουργείται, που από μόνο του δεν μας επιτρέπει να το ψηφίσουμε, αφού προβλέπεται μείωση των φόρων Α.Ε. και στην ουσία αύξηση των φόρων των υπόλοιπων φυσικών προσώπων. Αυτό κάνει το νόμο εκτός από αντικοινωνικό και αντιαναπτυξιακό. Ακόμη κι ο Πρόεδρος του ΣΕΒ, όταν συζητούσαμε στην επιτροπή, είπε: «Αυτό που κάνατε δεν είναι σωστό, διότι δεν μπορεί να επιχειρείτε ανάπτυξη και με  υποβάθμιση του εισοδήματος των εργαζομένων». 
      ΝΙΚΟΛΑΟΣ ΓΚΑΤΖΗΣ:…(Δεν ακούστηκε)
      ΠΡΟΕΔΡΕΥΩΝ (Παναγιώτης Κοσιώνης): Όχι διακοπές, κύριε συνάδελφε, σας παρακαλώ.
      ΚΩΝΣΤΑΝΤΙΝΟΣ ΒΡΕΤΤΟΣ: Λέω τι λένε από τη μεριά τη δική τους. Απλώς το φέρνω σαν παράδειγμα, για να δείξω ότι αν το λένε αυτοί, πολύ περισσότερο το λέμε εμείς. Και δεν είναι αυτό που είπαν οι φίλοι μας από τη Νέα Δημοκρατία, ότι είμαστε εκείνοι –λέει- που ακολουθούμε τους βιομήχανους. Κάτι τέτοια παράλογα πράγματα λέγονται. Αν λένε σωστά πράγματα, τα υιοθετούμε. Κι εδώ υπάρχει κάτι σωστό, ότι δηλαδή εσείς έπρεπε να μειώσετε το φόρο και των άλλων φυσικών προσώπων.
      Κύριε Πρόεδρε, ο κύριος Υπουργός, όταν ήμαστε στην επιτροπή, είχε πει ότι για τα υπόλοιπα φυσικά πρόσωπα, όταν δημιουργηθούν πλεονάσματα -γιατί τώρα έχουμε ελλείμματα στον προϋπολογισμό- τότε θα σκεφθούμε να μειώσουμε τους συντελεστές. Δηλαδή τι είπε; Ότι το πρόβλημα που δημιουργήθηκε από την απογραφή, που αυτοί το δημιούργησαν, εάν το λύσουν, όποτε το λύσουν, τότε θα σκεφθούν να μειώσουν τους φόρους των φυσικών προσώπων. 
      Εδώ δεν μπορώ να μην κάνω μια παρένθεση, κύριε Πρόεδρε και να σας πω ότι άκουσα με πολύ μεγάλη απορία δηλώσεις και του κυρίου Υπουργού, αλλά κι άλλων Βουλευτών της Νέας Δημοκρατίας, όταν θέλησαν να σχολιάσουν τον κ. Δημητρακόπουλο, τον Ευρωβουλευτή και τέως Αντιπρόεδρο του Ευρωκοινοβουλίου. Εγώ τον ξέρω πολύ καλά, διότι ως Πρόεδρος της Επιτροπής Ευρωπαϊκών Υποθέσεων έχω συνεργαστεί μαζί του. Και δεν είναι μόνο η άριστη συνεργασία που είχα μαζί του, αλλά και το ότι διεπίστωσα τότε ότι είχε αποκτήσει μια μεγάλη υπόληψη ο άνθρωπος αυτός, στο Ευρωκοινοβούλιο αλλά και σε άλλα όργανα της Ε.Ε.. Δεν μπορούμε να λέμε γι’ αυτόν τον άνθρωπο ότι δεν τον ξέρουμε. 
      Εγώ να σας πω ότι ίσως από κομματική άποψη να μην ήταν εντάξει -αυτό θα το κρίνετε εσείς- αλλά από ουσιαστική άποψη ήταν ό,τι πιο σημαντικό ειπώθηκε από πρόσωπα που ξέρουν τι συμβαίνει στην Ευρωπαϊκή Ένωση. Αυτός ο άνθρωπος, από ό,τι φαίνεται, έχει υποστεί μεγάλους εξευτελισμούς γι’ αυτό που συνέβη εδώ με την απογραφή και γι’ αυτό και αντέδρασε έτσι και καλά έκανε. Φαίνεται ότι δεν άντεξε ο άνθρωπος στην πίεση που υπέστη από πολλά άτομα και όργανα της Ευρωπαϊκής Ένωσης. 
      Εγώ προσωπικά και άλλοι, όταν πήγαμε στο Συμβούλιο της Ευρώπης πριν από ένα μήνα περίπου, σε μια σύνοδο, μας είπαν: «Μα, τι κάνετε εκεί; Κοροϊδέψατε τους εταίρους μας, κοροϊδέψατε την Ευρώπη»; Και μας το είπαν άνθρωποι, δυστυχώς, που οι χώρες τους έχουν κοροϊδέψει πολύ περισσότερο την Ευρώπη από ό,τι υποτίθεται ότι την κοροϊδέψαμε -αν την κοροϊδέψαμε- εμείς. Καταλαβαίνετε τι λάθος, τι ζημιά κάνατε, τι ολέθριο ήταν αυτό που κάνατε για την πατρίδα μας, για σας τους ίδιους.
      Και να συνεχίσουμε με το φορολογικό. Οι συνέπειες για τους μισθωτούς είναι σοβαρές. Με έναν υπολογισμό που έκανα είδα ότι ένας φορολογούμενος που παίρνει χίλια (1.000) ευρώ το μήνα και με ετήσια λογική αύξηση γύρω στο 3,5%, για το έτος 2003 έχει εξακόσια δέκα πέντε (615) ευρώ φορολογία. Για το έτος 2004 έχει επτακόσια εξήντα πέντε (765) ευρώ φορολογία και για το έτος 2005, που υποτίθεται ότι κάνετε σοβαρές παρεμβάσεις, έχει εννιακόσια (900) ευρώ, δηλαδή του φεύγει το 30% από το εισόδημά του σαν φόρος. Δηλαδή επιδεινώνεται -και επιδεινώνεται στα πράγματα και με υπολογισμούς- η κατάσταση του απλού φορολογούμενου.
      Κύριε Πρόεδρε, υπάρχουν συνέπειες και για τους μικρομεσαίους. Η Κυβέρνηση λέει ότι κατάργησε τη συνάφεια, αλλά επανέρχεται με μιας χειρότερης μορφής συνάφεια, την οποία αποκαλεί περαίωση. Γιατί η συνάφεια που υπήρχε μέχρι πριν από μερικούς μήνες, ήταν για τρία χρόνια. Τώρα γίνεται για ένα χρόνο, τώρα γίνεται δυσκολότερη για τους μικρομεσαίους και βεβαίως όλοι είναι έρμαια των κακών εφοριακών και ξέρετε πολύ καλά, κύριε Υπουργέ,  ότι δυστυχώς έχουμε πολλούς κακούς σ΄ αυτό το είδος των υπαλλήλων.
     Κύριε Πρόεδρε, το φορολογικό νομοσχέδιο προϋπήρξε ένας ουσιαστικός διάλογος. Διάφοροι φορείς είχαν συμβάλει σ’ αυτό το διάλογο και είχαν πει τις προτάσεις τους. Εσείς δεν τις ακούσατε. Καταλαβαίνω ότι όταν ανέλαβε η Κυβέρνηση, δεν ήξερε, στη συνέχεια δεν έμαθε –και αυτό το καταλαβαίνω- αλλά φαίνεται ότι δεν θέλει να μάθει και αυτό αποτελεί μια πολύ δυσοίωνη προοπτική για την ίδια και για τη χώρα. 
     Υπάρχει, μια συνολική απογοήτευση και στην εξωτερική πολιτική και στην οικονομία και στο κοινωνικό κράτος και στη διοίκηση. Η Κυβέρνηση αντιδρά με τρόπο που μοιάζει από νωχελικός μέχρι απερίγραπτος. Κάνει λάθη. Το θέμα είναι ότι ο κόσμος που την ψήφισε, περιμένει τη δικαίωσή του. Αλλά ως πότε θα περιμένει; Αυτό σκεφτείτε το σοβαρά.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Κοσιώνης): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, διαπιστώνουμε καθημερινά -και όχι μόνο με την ευκαιρία της συζήτησης του παρόντος νομοσχεδίου, που είναι καθοριστικής σημασίας, σύμφωνα δε και με τις δεσμεύσεις της Κυβέρνησης, θα άλλαζε εντελώς το σκηνικό στο οικονομικό πεδίο- ότι η Κυβέρνηση προσπαθεί να κυβερνήσει χρησιμοποιώντας τερτίπια επιδιώκοντας πάντα να είναι στα πλαίσια της επικοινωνιακής της τακτικής, εκτιμώντας ίσως ότι μ΄ αυτόν τον τρόπο μπορεί να διαμορφώσει θετικό κλίμα προς αυτή και να ξεγελάσει τον ελληνικό λαό για άλλη μια φορά, όπως το είδαμε και προεκλογικά. Ίσως υπάρχει και μια εκτίμηση ότι οι άνθρωποι δεν αντιλαμβάνονται, ότι είναι βλάκες και ότι μπορεί συνεχώς να τους κοροϊδεύει. 
     Αυτό το διαπιστώνουμε και σ΄ αυτήν την Αίθουσα. Η συζήτηση και οι ομιλίες όλων των Βουλευτών της Συμπολίτευσης ήθελαν κατά βάση να αναδείξουν ότι έπρεπε να τους χειροκροτήσουμε, γιατί κανένας νέος φόρος δεν μπαίνει, γιατί όλα ορθολογικοποιούνται, γιατί όλα φτιάχνονται σωστά, γιατί όλα διαμορφώνονται, όπως ακριβώς τα είχαν εξαγγείλει προεκλογικά. Όμως αν παρατηρήσει κανείς με προσοχή τους αριθμούς, θα διαπιστώσει ότι οι αριθμοί τούς διαψεύδουν. Θέλω, λοιπόν, να επισημάνω δύο-τρεις αντιφάσεις από τις οποίες προκύπτει αυτό που θέλω να τονίσω ιδιαίτερα. 
     Από τη μια μέσω της απογραφής διατείνονται ότι δήθεν παρέλαβαν χάος, ότι δεν υπάρχει τίποτα όρθιο, ότι τα ελλείμματα είναι τριπλάσια από αυτά που υπολόγιζαν και ότι τέλος πάντων θα πρέπει να ασκήσουν μια σφικτή πολιτική, προκειμένου να αντιμετωπίσουν αυτήν τη δυσμενή κατάσταση, η οποία τους υποχρεώνει, μαζί με τα υπόλοιπα που επικαλούνται, να μην υλοποιήσουν τις προεκλογικές τους δεσμεύσεις. 
     Από την άλλη έρχονται εδώ και μας λένε ότι δεν χρειάζονται φόροι, ότι δεν βάζουν φόρους και ότι -εν πάση περιπτώσει- το φορολογικό νομοσχέδιο είναι εκείνο το οποίο διαμορφώνει μια ευνοϊκότερη κατάσταση για την οικονομία της χώρας μας. 
     Αυτό σημαίνει ότι αυτά τα δύο πράγματα είναι σε αντίφαση: Ή η οικονομία δεν πάει καλά και πρέπει να δούμε πώς ακριβώς θα την αντιμετωπίσουμε με τον καλύτερο τρόπο για να πάει καλά ή πάει καλά και κάνουμε αυτές τις παροχές.
     Όμως εδώ, αν δει κανείς τους αριθμούς και τις λεπτομέρειές τους, θα διαπιστώσει τη φιλοσοφία της Κυβέρνησης και της παράταξης που κυβερνά σήμερα, ότι δηλαδή από τη μια πλευρά έρχονται και μας βάζουν με προηγούμενα νομοσχέδια -και ιδιαίτερα με τροπολογίες- νέους φόρους, παράδειγμα τα τέλη κυκλοφορίας των αυτοκινήτων που αύξησαν τα έσοδα κατά εβδομήντα οκτώ εκατομμύρια (78.000.000) ευρώ και από την άλλη μας λένε ότι δεν βάζουν άλλους φόρους. Είχαν προβλέψει να βάλουν κάποιους φόρους λίγο πριν έρθει αυτό το νομοσχέδιο, για να ακολουθήσουν αυτήν την επικοινωνιακή τακτική. Νομίζω ότι αυτό είναι ένα ζήτημα, που το αντιλαμβάνεται ο καθένας από εμάς.
     Ερχόμαστε, όμως, στο νομοσχέδιο και στα νούμερα του νομοσχεδίου. Το νομοσχέδιο αναφέρει ότι υπάρχει μια μείωση εσόδων της τάξης περίπου των επτακοσίων ενενήντα τριών εκατομμυρίων (793.000.000) ευρώ. Όμως αν διαβάσει κανείς την ειδική έκθεση που υπογράφεται από τον Υπουργό Οικονομίας και Οικονομικών διαπιστώνει ότι αναφέρει ότι μέρος της ανωτέρω απώλειας των επτακοσίων ενενήντα τριών εκατομμυρίων (793.000.000) ευρώ θα αναπληρωθεί από τα προβλεπόμενα έσοδα -που είναι διακόσια πενήντα δύο εκατομμύρια (252.00.000) ευρώ και αναφέρονται κατά βάση στους μισθωτούς και στους συνταξιούχους και αυτό είναι το λεπτό σημείο που νομίζω ότι πρέπει να προσέξει ο ελληνικός λαός, γιατί επιβαρύνονται οι μισθωτοί και οι συνταξιούχοι, δηλαδή οι χαμηλών εισοδημάτων συμπολίτες μας- με το υπό ψήφιση νομοσχέδιο και το υπόλοιπο προκύπτει άλλες πηγές του κρατικού προϋπολογισμού. 
     Αυτό στην πράξη σημαίνει ότι σε όσες περιπτώσεις προσπαθούμε να δώσουμε χρήματα, ουσιαστικά τα αναπληρώνουμε και αναφέρει το νομοσχέδιο συγκεκριμένες πηγές. Αναφέρει, για παράδειγμα, την έκπτωση για την εφάπαξ εξόφληση που μειώνεται, τον περιορισμό της έκπτωσης στον παρακρατούμενο φόρο των μισθωτών, τον περιορισμό της έκπτωσης σε περίπτωση εφάπαξ καταβολής και την εφάπαξ εξόφληση των οφειλομένων φόρων. Αναφέρονται αναλυτικά τα ποσά, για να μη μιλάω για συγκεκριμένους αριθμούς. 
     Όλα αυτά, όμως, δείχνουν ότι εδώ υπάρχει μια φιλοσοφία, την οποία βέβαια έχουμε επισημάνει και σε προηγούμενες περιπτώσεις, σε προηγούμενα νομοσχέδια που έχει φέρει η Κυβέρνηση. Αυτή η φιλοσοφία λέει ότι εδώ πάμε να πάρουμε από τους μικρούς και να δώσουμε όσα γίνεται περισσότερα στους μεγάλους. 
     Κανείς δεν θα είχε αντίρρηση να δώσει περισσότερα στους μεγάλους, εάν υπήρχε κάποιο αποτέλεσμα. Εδώ, όμως, γίνονται παροχές και δεν υπάρχει καμία πρόβλεψη -παραδείγματος χάρη- για την καταπολέμηση της ανεργίας, για τη δημιουργία νέων θέσεων εργασίας, όταν γνωρίζουμε όλοι μας ότι το πρώτο σε προτεραιότητα θέμα που απασχολεί την κοινή γνώμη, είναι το θέμα της ανεργίας. Άρα, λοιπόν, δεν υπάρχει καμία πρόβλεψη για την επίλυση των ζοφερών προβλημάτων που απασχολούν την ελληνική κοινωνία και τους πολίτες αυτής της χώρας.
     Αυτά είναι ζητήματα, που μολονότι η Νέα Δημοκρατία θέλει να τα εντάξει στις προεκλογικές της δεσμεύσεις και συγκεκριμένα στις προγραμματικές δηλώσεις, εν τούτοις και αυτό δεν μπορεί να το κάνει ή το κάνει με κάποια φειδώ. Βλέπουμε, για παράδειγμα, ότι αντί να ακολουθήσει τη δέσμευσή της στη μείωση από το 35% στο 25% για τους συνεταιρισμούς, εταιρείες κλπ., δεν το κάνει και το κατεβάζει μόνο μέχρι το 29%. 
     Επίσης δεν κάνει καμία νύξη για τις ατομικές επιχειρήσεις, που είναι το μεγάλο ποσοστό των επιχειρήσεων της πατρίδας μας. Αυτό δεν το λέμε μόνο εμείς, επισημαίνεται και από την έκθεση της Οικονομικής και Νομισματικής Επιτροπής, επισημαίνεται από κάθε πλευρά. Εκεί, δηλαδή, που είναι ο μεγάλος αριθμός των επιχειρήσεων και θα έπρεπε πράγματι να δοθεί η δέουσα προσοχή, γι’ αυτές τις επιχειρήσεις δεν γίνεται καμία νύξη στο νομοσχέδιο.
     Ταυτόχρονα, πέραν αυτού, θέλω να πω ότι η Οικονομική και Κοινωνική Επιτροπή επισημαίνει ότι πολλά σημεία και ζητήματα της φορολογίας εισοδήματος δεν θίγονται καν με το παρόν νομοσχέδιο, ένα σχέδιο νόμου που υποτίθεται ότι ήρθε στη Βουλή μετά από μελέτη οκτώ χρόνων στην Αντιπολίτευση από την Κυβέρνηση, μετά από προεκλογικές εξαγγελίες, μετά από ένα σωρό δεσμεύσεις και υποσχέσεις, από τις οποίες δεν τηρείται καμία.
     Χαρακτηριστική είναι η παράγραφος της έκθεσης της Οικονομικής και Νομισματικής Επιτροπής με την οποία επισημαίνεται ότι πάρα πολλά ζητήματα δεν θίγονται καν με το νομοσχέδιο, ενώ στην ουσία θα έπρεπε ένα τέτοιο πλήρες και μελετημένο σχέδιο να τα προβλέπει και να τα συμπεριλαμβάνει όλα αυτά. Κάνει μάλιστα μια ενδεικτική αναφορά, στην οποία αναφέρεται ότι δεν υπάρχει καμία σύνδεση της φορολογίας εισοδήματος με τη δημογραφική πολιτική της χώρας και ιδιαίτερα με τη φορολόγηση των οικογενειών με τρία τέκνα, όταν γνωρίζουμε όλοι μας ότι η Κυβέρνηση της Νέας Δημοκρατίας σ΄ αυτό το ζήτημα είπε πάρα πολλά. Στην πράξη, όμως, δεν κάνει τίποτα και αυτό είναι ένα σημείο, που νομίζω ότι πρέπει να επισημανθεί ιδιαιτέρως. 
     (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Υπάρχει ένα άλλο ζήτημα, που νομίζω ότι είναι καθοριστικής σημασίας και αφορά την περαίωση, για την οποία εμείς εκτιμούμε ότι είναι η συνάφεια από το παράθυρο και μάλιστα η κατ’ έτος συνάφεια, όχι μετά από μια δεκαετία όπως το κάναμε εμείς, που μπορεί να μας ζημίωσε προεκλογικά, αλλά το κάναμε γιατί έπρεπε να ξεκαθαριστούν κάποια πράγματα σε σχέση με τις επιχειρήσεις και με την οικονομία. 
     Η Κυβέρνηση το φέρνει από το «παράθυρο» και μάλιστα για να ισχύει κατ’ έτος. Η έκθεση της Διεύθυνσης Επιστημονικών Μελετών επισημαίνει -στα άρθρα 13 και 17, με τα οποία περαιώνονται δηλώσεις φορολογίας εισοδήματος και ΦΠΑ επιχειρήσεων μέχρι τριακόσιες χιλιάδες (300.000) ευρώ και ελευθέρων επαγγελματιών μέχρι εκατόν πενήντα χιλιάδες (150.000) ευρώ, υπό τον όρο ότι είχε δηλωθεί το μεγαλύτερο κέρδος κλπ.- ότι προς αποφυγή κινδύνου από τη σχετική ασάφεια των προβλέψεων για τις εξουσίες των ελεγκτικών φορολογικών αρχών προς έλεγχο των επιχειρήσεων, που υπάγονται στο πεδίο αυτό προτείνει διάφορα πράγματα. 
     Αυτό στην πράξη αποδεικνύει ότι εδώ μ΄ αυτό το ζήτημα θα υπάρξουν πολλές ανωμαλίες. Θα υπάρξει πολύ χαράτσι, θα διαμορφωθεί νέο σύστημα πελατειακών σχέσεων, θα υπάρξει μια λογική που το μόνο που θα κάνει, είναι να λειτουργήσει σε βάρος της οικονομίας, σε βάρος των επιχειρήσεων.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Αντώνιος Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κύριε Πρόεδρε και κύριοι συνάδελφοι, η οικονομική επιβάρυνση κάθε πολίτη, αλλά και η πορεία της οικονομίας εξαρτάται από το φορολογικό νομοσχέδιο για το οποίο εμείς ως εκπρόσωποι του λαού καλούμαστε να αποφασίσουμε. Μέσα από λογική σκέψη εξετάζοντας όλες τις παραμέτρους και τις δυνατότητες της οικονομίας μετά από συζήτηση και κατάθεση θέσεων και επιχειρημάτων πρέπει να ψηφίσουμε για την πορεία της οικονομίας.
      Το φορολογικό νομοσχέδιο, μαζί με τον αναπτυξιακό νόμο που κατατέθηκε προς συζήτηση και τον προϋπολογισμό συνθέτουν τη συνισταμένη της οικονομίας και της ανάπτυξης. Γι’ αυτό, κύριοι συνάδελφοι, θα πρέπει οτιδήποτε λέγεται, να έχει το στοιχείο της σύνεσης. Να είμαστε προσεκτικοί στις κρίσεις, κάτι που δυστυχώς δεν παρατηρείται από τους συναδέλφους της Αξιωματικής Αντιπολίτευσης.
      Η αντίδραση και η νευρικότητα που επικρατεί στους κόλπους της Αξιωματικής Αντιπολίτευσης, είναι συνεχής. Η Αξιωματική Αντιπολίτευση εφαρμόζει την τακτική της επίθεσης και θέλει να αμυνθεί, για να δικαιολογήσει τα αδικαιολόγητα που έπραξε τόσα χρόνια. Θέλει να δώσει προς τα έξω την εικόνα του αδικημένου. Να εξαπατήσει και από τη θέση της Αντιπολίτευσης τον ελληνικό λαό. 
      Η αποκάλυψη της αλήθειας είναι για σας, κύριοι συνάδελφοι του ΠΑΣΟΚ, ο μεγαλύτερος εχθρός. Η απογραφή για σας έγινε εφιάλτης. Όμως είναι μια πραγματικότητα γιατί είναι νούμερα και αριθμοί αδιάψευστοι. 
      Συνηθίσατε στο συμβιβασμό και το κουκούλωμα, που εσείς ονομάζετε κανόνα λειτουργίας κατηγορώντας μας ότι εκτραπήκαμε από αυτόν. Κανόνας για μας, κύριοι συνάδελφοι, είναι η αλήθεια, η διαφάνεια, η χρηστή διοίκηση και η τίμια διαχείριση του δημόσιου χρήματος. 
      Σήμερα η Κυβέρνηση της Νέας Δημοκρατίας, πιστή στο πρόγραμμά της και τις προεκλογικές εξαγγελίες της, συζητάει το φορολογικό νομοσχέδιο, που βεβαίως δεν είναι αυτό που θα λύσει όλα τα προβλήματα, αλλά κατά κοινή ομολογία όλων των παραγωγικών τάξεων έχει πάρα πολλά θετικά στοιχεία. 
      Στοχεύει στη στήριξη των χαμηλόμισθων και συνταξιούχων. Παράλληλα και σταδιακά δίνει στους μικρομεσαίους και τις επιχειρήσεις φοροαπαλλαγές και κίνητρα ανάπτυξης. Για πρώτη φορά μετά από πολλά χρόνια μέσα από αυτό το νομοσχέδιο ο επιχειρηματίας, ο νοικοκύρης που επενδύει, ρισκάρει, δίνει θέσεις εργασίας και στηρίζει την εθνική οικονομία, αντιμετωπίζεται με σεβασμό και υπευθυνότητα. 
      Το κέρδος που εσείς ονομάζατε αμάρτημα, παίρνει τη θέση του. Μέσα από μια σειρά νομοσχεδίων, έγινε η ρύθμιση ληξιπρόθεσμων χρεών, η τακτοποίηση εκκρεμών φορολογικών υποθέσεων, η τακτοποίηση των χρεών στις τράπεζες με τα πανωτόκια, ο επαναπατρισμός κεφαλαίων. 
      Έτσι ερχόμαστε σήμερα με το υπό συζήτηση φορολογικό νομοσχέδιο, που λαμβάνει υπόψη την πραγματική κατάσταση της οικονομίας και τις ανάγκες των πολιτών. Οι ωφέλειες που έχουν όλες οι κοινωνικές ομάδες αλλά και οι παραγωγικές τάξεις, αναφέρονται αναλυτικά στα άρθρα του νομοσχεδίου και ως εκ τούτου θα ήταν περιττό να αναφερθώ σ΄ αυτά ταλαιπωρώντας το Σώμα.
      Είναι γεγονός, κύριοι Βουλευτές, ότι στα πλαίσια της πραγματικής κατάστασης της οικονομίας της χώρας μας η Κυβέρνηση προσπαθεί να είναι συνεπής. Πέρα από τους αδιάψευστους αριθμούς, τις θέσεις και τις αντιπαραθέσεις, ιδιαίτερη σημασία έχει η κοινή γνώμη, ο ανώνυμος πολίτης που γνωρίζει καλά το χρέος και το έλλειμμα, αλλά και το έλλειμμα πολιτικής της σημερινής Αντιπολίτευσης ως κυβέρνησης, που υπήρχε τόσα χρόνια.
      Η απουσία φορολογικού αξιόπιστου νόμου με χρονικό ορίζοντα που θα επέτρεπε τον προγραμματισμό ελληνικών και ξένων επιχειρήσεων να επενδύσουν, να δημιουργήσουν και να παράγουν, οδήγησε την οικονομία μας σε αδιέξοδο, αυξάνοντας παράλληλα την ανεργία. 
      Δεν υπήρξε προσαρμογή της χώρας μας με τις οικονομίες των ευρωπαϊκών χωρών ούτε σύγκλιση των φορολογικών συστημάτων σε ευρωπαϊκό επίπεδο. Υπήρξε μόνο διαχείριση οικονομικών στα πλαίσια της λογιστικής και χωρίς όραμα. 
      Κύριοι συνάδελφοι της Αξιωματικής Αντιπολίτευσης, σταματήστε να ικανοποιείσθε ακούγοντας σχόλια και κριτικές που ηχούν ευχάριστα στα αυτιά σας. Ξέρετε πολύ καλά ότι έχουν μέσα τους μεγάλη δόση πικρίας και αντιπαλότητας. 
      Ο κ. Στρατάκης αναφέρθηκε σε τερτίπια. Ποια τερτίπια, κύριε συνάδελφε; Αυτά που εφαρμόσατε προεκλογικά μοιράζοντας υποσχέσεις; Ο κ. Πρωτόπαπας αναφέρθηκε σε κομματικό νομοσχέδιο. Σε ποιο κομματικό νομοσχέδιο αναφέρεσθε, κύριε συνάδελφε; Τελικά, όλα τα ονοματίζετε και τα αναθεματίζετε, γιατί κρίνετε εξ ιδίων τα αλλότρια. Όπου δημιουργήσατε νέους μηχανισμούς, σε οποιονδήποτε τομέα της διοίκησης, τον στελεχώσατε δεόντως, ελεγχόμενο κατά 95% και πάνω από δικούς σας ανθρώπους. Ούτε καν σκεφθήκατε τη συνυπευθυνότητα σαν άλλοθι, γιατί δεν δίνατε λογαριασμό σε κανένα. Εμείς ζητάμε από εσάς να κάνετε την κριτική σας αλλά και την αυτοκριτική σας, που είναι απαραίτητη και χρήσιμη για τη σωστή λειτουργία του δημοκρατικού διαλόγου. Να καταθέσετε τις δικές σας προτάσεις, να αξιοποιήσουμε τις εμπειρίες σας, να μην κάνουμε τα λάθη που εσείς κάνατε, αλλά δεν θέλετε να αναγνωρίσετε. 
      Κύριε Πρόεδρε, εδώ θα ήθελα να τοποθετηθώ για ένα δημοσίευμα εφημερίδων σχετικά με την τροπολογία που συνυπέγραψα με συναδέλφους και την οποία καταθέσαμε. Αφορούσε την απαλλαγή φόρου από τη μεταβίβαση επιχείρησης ή επαγγέλματος ή εταιρικών μεριδίων που ανήκουν σε Βουλευτή, κατά την εφαρμογή του Συντάγματος, λόγω του ασυμβίβαστου με την άσκηση του επαγγέλματός του. 
      Κάποιες εφημερίδες, λοιπόν, πολύ σωστά τοποθετήθηκαν δίνοντας τις πραγματικές πολιτικές διαστάσεις που προκύπτουν από αυτήν την ενέργεια αναλύοντας και τονίζοντας την πραγματικότητα.
      Σαν νεοεκλεγείς Βουλευτής απέκτησα την εμπειρία της άδικης δημοσιογραφικής επίθεσης και της μομφής, όταν είναι γεμάτη δογματισμό και κακία. Δηλώνω ότι η απόσυρση της υπογραφής μου δεν χαρακτηρίζεται από δειλία ούτε από εκφοβισμό. Προσωπικά από την ψήφιση της τροπολογίας δεν θα είχα κανένα όφελος, καθ΄ ότι δεν έχω ούτε είχα να μεταβιβάσω τίποτα απολύτως. Άλλωστε η εικοσιοκτάχρονη επαγγελματική μου παρουσία χαρακτηρίζεται από συνέπεια, εργατικότητα, τιμιότητα και δημιουργία. Με τον ίδιο τρόπο θα συνεχίσω την κοινοβουλευτική μου δραστηριότητα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής κ. Παναγιώτης Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριοι συνάδελφοι, πολλοί θα αναρωτηθούν ποιος ήταν ο λόγος που ήρθε αυτό το νομοσχέδιο, ενώ είχε δημιουργηθεί μια ατμόσφαιρα από το καλοκαίρι, ότι επρόκειτο να έρθει ένα φορολογικό νομοσχέδιο μεγάλης πολιτικής σημασίας και μεγάλης συμμετοχής στην ανάπτυξη της χώρας. Η Κυβέρνηση ώδινεν όρος και έτεκεν μυν και σ΄ αυτόν τον τομέα. Εκεί, λοιπόν, που είχε προετοιμάσει την κοινωνία μας και την αγορά ότι θα υπάρξουν ρηξικέλευθες πρωτοβουλίες και ότι εν πάση περιπτώσει όλο αυτό το κακό σύστημα του ΠΑΣΟΚ, που είχε δημιουργηθεί όλα αυτά τα χρόνια, κατά τα λεγόμενά της θα εξυγιαίνετο, αντ’ αυτού βλέπουμε μετατροπές 0,5%, 1%, οι οποίες αξιοποιούνται ποιοτικά. Μιλάμε για αυξήσεις και το 0,1% αριθμητικά αύξηση είναι, αλλά δεν συνιστά ποιοτική αλλαγή. 
      Άρα προσχηματικό είναι το νομοσχέδιο και κάτι άλλο εξυπηρετεί. Εξάλλου το ομολογούν όλοι οι κοινωνικοί εταίροι. Δεν είναι μόνο οι βιομήχανοι που ομολογούν ότι αυτό το νομοσχέδιο δεν ανταποκρίνεται σ’ αυτά που είχε υποσχεθεί η Κυβέρνηση και πιθανόν να είχε υποσχεθεί σ΄ αυτούς -αλλά το καταγγέλλει και η ΓΣΕΕ, οι δυνάμεις της εργασίας. Επομένως είναι ένα νομοσχέδιο, το οποίο δεν εκφράζει στοιχειωδώς τις ανάγκες της κοινωνίας και βέβαια από επιστημονική προσέγγιση η ΟΚΕ στέκεται επιφυλακτικά απέναντί του.
      Ποια είναι τα στοιχεία, που εισάγει αυτό το νομοσχέδιο; Ουσιαστικά μεγάλες φοροαπαλλαγές στους μεγάλους επιχειρηματίες, δηλαδή ενισχύει τους ισχυρότερους και στο χώρο των επιχειρήσεων δημιουργεί νέα φορτία στις μικρομεσαίες επιχειρήσεις. Όπως επίσης δημιουργεί νέα φορτία και δυσανάλογα επιμερίζει το φορολογικό βάρος στα μεσαία και στα μέτρια εισοδήματα, όπως αυτό είναι αποδεδειγμένο από την ανάλυση που κάνει η Επιστημονική Επιτροπή, αλλά και η ΟΚΕ.
      Βέβαια η αλλαγή της κλίμακας από δέκα χιλιάδες (10.000) το αφορολόγητο σε έντεκα χιλιάδες (11.000) ευρώ συνιστά και αυτό έναν εμπαιγμό στους φορολογούμενους. Ουσιαστικά δυόμισι εκατομμύρια Έλληνες είναι κάτω από τις δέκα χιλιάδες (10.000) το αφορολόγητο εισόδημα, διότι υπάρχουν πολλά μέτρα της πολιτείας, ούτως ώστε να προστατεύονται οι εισοδηματίες που είναι κάτω από αυτό το όριο.
     Όμως σε ποιο περιβάλλον έρχονται αυτά τα μέτρα; Γιατί η Κυβέρνηση για να στηρίξει το εισόδημα έχει τη φορολογική πολιτική, την εισοδηματική πολιτική και την πολιτική στο ασφαλιστικό και βέβαια και τη γενικότερη αναπτυξιακή πολιτική στη χώρα. Αν, λοιπόν, δει κάποιος τι συμβαίνει, οι συνθήκες είναι τραγικές για τα λεγόμενα χαμηλά εισοδηματικά στρώματα, με δεδομένο ότι αυτά φορτίζονται με νέες εισφορές φορολογικού χαρακτήρα, θα έλεγα, αλλά δεν περνούν μέσα από το νομοσχέδιο. Όπως είναι βεβαίως τα τέλη κυκλοφορίας, στα οποία γνωρίζετε ότι το 15% είναι μια ουσιαστική επιβάρυνση, όπως είναι η αφαίρεση του επιδόματος θέρμανσης, που ήταν ένα υπολογίσιμο εισόδημα, όπως είναι η στρέβλωση των κριτηρίων για την ενίσχυση των νοικοκυριών στις ημιορεινές και ορεινές περιοχές, μετά τις αλλαγές των ορίων που έχουν προκύψει από την πρόσθεση εισοδήματος, από το κοινωνικό πακέτο και πρέπει να το δούμε αυτό. Όπως βεβαίως είναι η μείωση 15% του προγράμματος δημοσίων επενδύσεων, που μέσα από αυτό έχουμε εισόδημα στους εργαζόμενους και γενικότερα και στην ελληνική περιφέρεια κυρίως. Βέβαια ποιες είναι οι αυξήσεις μισθών; Το ΕΚΑΣ προβλέπεται να αυξηθεί μόνο 10% σε σχέση με πέρυσι, ενώ το 2004 αυξήθηκε 33% σε σχέση με την προηγούμενη χρονιά. Μέσα, λοιπόν, σ΄ αυτό το πλαίσιο έρχεται ένα νέο φορολογικό σύστημα, το οποίο ανακυκλώνει το τίποτα με κέντρο το πουθενά επί της ουσίας. 
     Και όσον αφορά τον αναπτυξιακό νόμο, και αυτός βεβαίως δεν συμβάλλει, διότι στη μάζα, στον κορμό των επιχειρήσεων που είναι οι μικρομεσαίες επιχειρήσεις, δεν δίνει τίποτα επί της ουσίας, διότι στέκεται στο χαρακτηρισμό «μικρομεσαίες επιχειρήσεις», με βάση το όριο των πενήντα εργαζομένων. Επιπλέον δίνει κίνητρα κυρίως στους μεταπράτες, δηλαδή στο εμπόριο και βέβαια στον τουρισμό. Αλλά ο κορμός των ελληνικών μικρομεσαίων επιχειρήσεων δεν είναι εμπορικές. Οι βιοτεχνίες ουσιαστικά που θίγονται και μέσα από το άνοιγμα των αγορών με δεδομένο ότι το 2005 καταργείται και η ποσόστωση στα προϊόντα από την Κίνα και τις άλλες ανατολικές χώρες, καταλαβαίνετε τι έχει να γίνει στην ελληνική αγορά.
     Επίσης, ένα μεγάλο ατόπημα της Κυβέρνησης είναι η διάλυση των ελεγκτικών υπηρεσιών. Αυτό το ΣΔΟΕ, το οποίο έχετε χιλιοκατηγορήσει, απέδιδε πάνω από 200 δισεκατομμύρια το χρόνο στα έσοδα του κράτους και έρχεσθε τώρα, επειδή είσθε εγκλωβισμένοι από την προεκλογική διακήρυξη περί καταργήσεως, νομίζετε ότι θα το καταργήσετε αλλάζοντας το όνομα. Αλλά η διάλυση του ΣΔΟΕ εξυπηρετεί στο να κάνετε εξ υπαρχής τη σύστασή του με πρόσωπα που εσείς θέλετε. Μα ούτως ή άλλως υπήρχαν διαδικασίες να προχωρήσετε στη στελέχωσή του και να έχετε τον πρώτο λόγο. Αλλά επειδή πράγματι δεν θέλετε να τηρήσετε ούτε αυτήν την πεπατημένη, που είχε στο παρελθόν αυτό το όργανο στη σύνθεσή του και μπορούν να σας πουν οι συνδικαλιστές της παράταξής σας ποιοι ήταν οι όροι και οι προϋποθέσεις και δεν το κάνετε αυτό, θέλετε να πάτε στο 100% της σύνθεσής του. Και επιπλέον έχετε τους λόγους που θέλετε να το ελέγξετε στο 100%. Γιατί φέτος το καλοκαίρι γνωρίζετε πολύ καλά ότι δεν μπορέσατε να ελέγξετε όλη την κατευθυνόμενη χαλάρωση στους ελέγχους που θέλατε. Και πράγματι εκεί που θέλατε το κάνατε, στην εισαγωγή αγροτικών προϊόντων, διότι είναι υπαρκτή η ομολογία και η καταγγελία του προέδρου της ΚΣΟΕ, που είναι η Κεντρική Συνεταιριστική Οργάνωση Οίνου, όπου τελικά με πάρα πολλή επιμονή τους κατόρθωσαν να σας αναγκάσουν να ζητήσετε τα έγγραφα διακίνησης εισαγόμενου γλεύκους από την Πάτρα και από άλλες περιοχές. Διότι δεν λειτούργησαν οι ελεγκτικοί μηχανισμοί προς χάριν των αεριτζήδων. Αυτό βεβαίως έχει οδηγήσει επιπλέον σε μια απομείωση περαιτέρω του 30% του αγροτικού εισοδήματος.
     Αυτή, λοιπόν, η φορολογική πολιτική τι έρχεται να πει; Έχετε φροντίσει με διάφορους τρόπου να χάνουν εισόδημα μεγάλες παραγωγικές τάξεις, να επιβραβεύετε απατεώνες που έρχονται από το παρελθόν μέχρι σήμερα, δίνοντας κίνητρα να δημιουργηθεί μια νέα γενιά απατεώνων, όσον αφορά τη χρήση πλαστών και εικονικών τιμολογίων. Επιβραβεύετε αυτούς τους μαυραγορίτες, που έστειλαν τα χρήματά τους στο εξωτερικό να τα επαναφέρουν νομιμοποιώντας τα με 3% στις τράπεζες, εξυπηρετώντας και το τραπεζικό σύστημα, δίνοντας κίνητρα σε κάποιους νέους να τα πάνε έξω. Και βέβαια φτάσαμε στο τραγελαφικό να στέλνουν οι υπηρεσίες σας έγγραφα για περαίωση σε ήδη περαιωμένες υποθέσεις, διότι πράγματι τα έσοδα έχουν καταρρεύσει και δεν θα μπορέσετε να ανταποκριθείτε στην εκτέλεση του προϋπολογισμού, διότι ανά μήνα θα έχετε έλεγχο από τις υπηρεσίες της Ευρωπαϊκής Ένωσης, διότι αυτοχειριαστήκατε πολιτικά, θέλοντας να εκδικηθείτε το ΠΑΣΟΚ, νομίζοντας ότι η απογραφή θα δώσει πόντους πολιτικούς και άλλοθι απέναντι στο καλάθι των υποσχέσεων, που είχατε γεμίσει προεκλογικά για την ελληνική κοινωνία. Ε, λοιπόν, με αυτές τις αδέξιες δεξιές κινήσεις, που έχετε κάνει και στην οικονομία, είσθε εγκλωβισμένοι. Βεβαίως θα προχωρήσετε σε αυτόν το Γολγοθά, που οι ίδιοι στρώσατε με αγκάθια, αλλά να είστε σίγουροι ότι αυτά τα αγκάθια δεν θα τα πατήσει η ελληνική κοινωνία. Θα τα χρεωθείτε όλα εσείς και πολύ ευχαρίστως θα έρθει στις επόμενες εκλογές να σας απαλλάξει.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Κυρία και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους τους κτήριου της Βουλής είκοσι οκτώ μαθήτριες και μαθητές και πέντε συνοδοί καθηγητές από το Α΄ ΤΕΕ Λαυρίου. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συναδέλφισσες και συνάδελφοι, θα περίμενε κανείς μετά την πομπώδη διακήρυξη για την ψήφιση μιας φορολογικής μεταρρύθμισης, να δει κάτι μεταρρυθμιστικό σ΄ αυτό το νομοσχέδιο. Αυτό το οποίο κάποιος βλέπει, κύριοι συνάδελφοι, είναι απλά μια συρραφή επί μέρους ρυθμίσεων φορολογικών, που ούτως ή άλλως -πέρα από τη διαφωνία μου στην ουσία τους- λύνουν επί μέρους τρέχοντα ζητήματα. Οφείλω όμως να ομολογήσω ότι ο επιδιωκόμενος σκοπός επιτυγχάνεται με το συγκεκριμένο νομοσχέδιο, αφού υπάρχουν φοροελαφρύνσεις για τις επιχειρήσεις και επιβαρύνσεις για όλους ανεξαίρετα τους εργαζόμενους, σε μια περίοδο κατά την οποία η Νέα Δημοκρατία επικαλούμενη τη δήθεν απογραφή και την κακή κατάσταση της οικονομίας αποποιείται των ευθυνών της και των δεσμεύσεών της να υλοποιήσει όλες τις προεκλογικές της δεσμεύσεις. 
     Έτσι, λοιπόν, για τους εργαζόμενους υπάρχουν επιβαρύνσεις γιατί  η οικονομία είναι κακή, για τους επιχειρηματίες υπάρχουν φοροελαφρύνσεις, γιατί η οικονομία φαίνεται ότι αντέχει. Και το τραγελαφικό της υπόθεσης είναι ότι η Κυβέρνηση και το Υπουργείο Οικονομικών ντρέπεται να πει την ακριβή επιβάρυνση του προϋπολογισμού για τις επιχειρήσεις. Αναφέρει τετρακόσια εκατομμύρια (400.000.000) δραχμές. Όμως μια απλή, θα έλεγα, αναφορά ότι τα 10/35, που είναι η μείωση φορολογίας των δέκα μονάδων, σε σύνολο εσόδων 5,2 δισεκατομμυρίων ευρώ, όπως ο προϋπολογισμός που κατατέθηκε από την Κυβέρνηση τη δική σας, κύριε Υπουργέ, δεν αντιστοιχούν σε τετρακόσια (400), αλλά σε 1.500 δισεκατομμύρια ευρώ ελάφρυνση των επιχειρήσεων στην τελική εφαρμογή της συγκεκριμένης ρύθμισης. Αντ΄ αυτού, πάλι από τον προϋπολογισμό από τα στοιχεία που αντλούνται έχουμε μια επιβάρυνση των φυσικών προσώπων, δηλαδή κυρίως των μισθωτών και των συνταξιούχων, της τάξης των επτακοσίων εκατομμυρίων (700.000.000) ευρώ για το 2005. Εσείς λέτε ότι θα αυξηθούν 9% -8,9% για την ακρίβεια, για να μη σας αδικώ- τα έσοδα από τα φυσικά πρόσωπα. Επομένως η ομολογία είναι ρητή και ξεκάθαρη. 
     Και δεν φτάνει μόνο αυτό. Ταυτόχρονα έρχεστε  με μια σειρά από διατάξεις, οι οποίες έχουν, θα έλεγα, και έναν αστείο χαρακτήρα, να αυξήσετε το φορολογητέο εισόδημα των εργαζομένων. Τι κάνετε; Λέτε στο φορολογητέο εισόδημα των εργαζομένων θα συμπεριληφθούν και όλες σε είδος παροχές. Να το κάνω και λίγο πιο απλά. Το γάλα που δίνει η επιχείρηση, η οποία είναι υποχρεωμένη να το δώσει μετά από συλλογική σύμβαση εργασίας, θα είναι φορολογήσιμη παροχή. Αν τολμήσει κανένας επιχειρηματίας να δώσει καμιά γαλοπούλα τα Χριστούγεννα ή κάποιο ταξίδι για τους εργαζόμενους ή παροχές κάθε είδους, θα συνυπολογίζονται στο φορολογητέο εισόδημα και θα αυξάνουν βέβαια τη φορολογία.
      Δεν υπάρχει, κύριοι συνάδελφοι, ούτε ένας εργαζόμενος που να μην πληρώσει περισσότερους φόρους. Ακόμα και σε αυτούς που καλόπιστα λένε ότι στα εισοδήματα που κινούνται γύρω από το αφορολόγητο πιθανότατα να υπάρχει ένα μικρό όφελος θα έλεγα ότι αυτό δεν ευσταθεί, για τον απλούστατο λόγο ότι η αύξηση κατά χίλια (1.000) ευρώ του αφορολόγητου εξανεμίζεται από τη μία με την ξεκάθαρη τοποθέτηση ότι πεντακόσια (500) ευρώ οικογενειακών δαπανών καταργούνται και αμέσως τα χίλια (1.000) ευρώ γίνονται πεντακόσια (500) και από την άλλη με βάση την πενιχρή αύξηση, λόγω εισοδηματικής πολιτικής της Κυβέρνησης, ακόμα και οι χαμηλόμισθοι θα πάρουν το 3% στο δημόσιο τομέα ή το 4% στον ιδιωτικό τομέα. Άρα τα εισοδήματά τους θα είναι αυξημένα και το όφελος θα είναι μηδενικό για τα πολύ χαμηλά εισοδήματα, αλλά και για τα μεσαία εισοδήματα δεν θα είναι ιδιαίτερα σημαντικό.
      Δεν είναι δυνατόν από τη μία να μιλάτε για δυσκολίες της οικονομίας και από την άλλη με όλες τις πράξεις και τις ρυθμίσεις σας να χαρίζετε φόρους στο μεγάλο κεφάλαιο. Από τη μια καταργείτε την έκπτωση των οικογενειακών δαπανών για τους εργαζόμενους, περιορίζετε την έκπτωση των παρακρατούμενων φόρων των μισθωτών υπηρεσιών και την έκπτωση εφάπαξ καταβολής των εισφορών. Αυξάνετε το φορολογητέο εισόδημα με τις πρόσθετες παροχές, αυξάνετε τα τέλη κυκλοφορίας κατά 15% και από το ΦΠΑ του πετρελαίου, λόγω της αύξησης, απομυζάτε το εισόδημα του εργαζόμενου. Από την άλλη πλευρά έχετε μείωση της φορολογίας των ανωνύμων εταιρειών κατά 10% και μάλιστα χωρίς καμία εγγύηση ότι αυτό το ποσοστό θα διοχετευθεί σε επενδύσεις. 
      Εμείς είμαστε υπέρ της μείωσης της φορολογίας των επιχειρήσεων, με την προϋπόθεση όμως ότι το όφελος από τη μείωση θα πάει αποκλειστικά και μόνο σε επενδύσεις. Αν δεν πραγματοποιήσουν επενδύσεις, οι επιχειρήσεις θα πρέπει να φορολογηθούν και μάλιστα αναδρομικά και με όλες τις επιπτώσεις μιας καθυστερημένης καταβολής φόρου. 
      Νομιμοποιήσατε τα εισοδήματα από παράνομες πράξεις. Ήταν η πρώτη φορολογική ρύθμιση που κάνατε. Βιαστήκατε και φέρατε νομοσχέδιο πριν από μήνες και δώσατε τη δυνατότητα σε όλους τους παρανομούντες -είτε αυτή η παρανομία είναι λαθρεμπόριο είτε ναρκωτικά είτε φοροδιαφυγή- να παίρνουν άφεση αμαρτιών. Μάλιστα με μία πρωτόγνωρη βιασύνη παίρνουν το συγχωροχάρτι, προκειμένου να νομιμοποιήσουν τα παράνομα χρήματά τους.
      Κλείσατε τις υποθέσεις των μεγάλων επιχειρήσεων με ιδιαίτερα ευνοϊκό τρόπο. Αναφέρομαι στις επιχειρήσεις με τζίρο μέχρι 3 δισεκατομμύρια δραχμές ή 9 εκατομμύρια περίπου ευρώ. Ταυτόχρονα το κλείσιμο των υποθέσεων των μικρών επιχειρήσεων γίνεται με δυσμενέστερους όρους, αφού αναγκάζονται να πληρώσουν περίπου τριπλάσια από την προηγούμενη ρύθμιση.
      Δώσατε συγχωροχάρτι σε όλους τους μεγάλους παρανομούντες. Εννοώ τους μεγαλοφοροφυγάδες, τους φοροκλέφτες, τους εκδότες πλαστών και εικονικών τιμολογίων, ακόμα και αυτούς των οποίων οι παραβάσεις βεβαιώθηκαν με αποφάσεις των διοικητικών εφετείων. 
      Με το νομοσχέδιο αυτό δεν λαμβάνετε ειδικά μέτρα για τη διασφάλιση των συμφερόντων του ελληνικού δημοσίου. Πάλι στους εκδότες των εικονικών τιμολογίων μέχρι τριακόσιες χιλιάδες (300.000) ευρώ δηλαδή εκατό εκατομμύρια (100.000.000) δραχμές στέλνετε το μήνυμα: κλέψατε, καλώς φοροκλέψατε. Εξακολουθήστε να κλέβετε και εμείς δεν πρόκειται να πάρουμε κανένα απολύτως μέτρο εναντίον σας, αρκεί βέβαια να είναι μέχρι εκατό εκατομμύρια (100.000.000) δραχμές. Μέχρι αυτό το ποσό δηλαδή υπάρχει η άφεση των αμαρτιών.
      Καταργείτε την υποχρέωση τήρησης βιβλίων για μια σειρά από μεγάλες τεχνικές εταιρείες και σούπερ μάρκετ. Στο άρθρο 25 φέρνετε ρύθμιση σκανδαλωδώς και δίνετε άφεση αμαρτιών στους γιατρούς και φαρμακοποιούς που αποδεδειγμένα έκλεβαν φόρους, αλλά στερήθηκαν της δυνατότητας να συνάπτουν συμβάσεις. Καταργήσατε δήθεν το ΣΔΟΕ και το επαναφέρετε με άλλη ονομασία, γιατί τίποτε απολύτως δεν άλλαξε ούτε στην ουσία του ούτε στις αρμοδιότητές του ούτε στα όργανά του. Απλώς και μόνο άλλαξε όνομα, ώστε για μια ακόμη φορά να εξαπατήσετε τον Έλληνα πολίτη φορολογούμενο.
      Καταργήσατε την καταργηθείσα ήδη συνάφεια από το καλοκαίρι του 2003 της τριετίας και επαναφέρατε πανηγυρικά και με τον πλέον δυσμενή τρόπο τη συνάφεια του ενός έτους. Ουσιαστικά, βέβαια, καταργήσατε το λογιστικό προσδιορισμό των εισοδημάτων, κάτι το οποίο αποτελούσε αίτημα πολλών δεκαετιών και ικανοποιήθηκε.
      Τελειώνοντας θα ήθελα να πω ότι δεν λάβατε υπ΄ όψιν σας τις προτάσεις της ΟΚΕ. Είναι, βέβαια, θετικό ότι μετά από διαμαρτυρία της ΟΚΕ αποστείλατε το παρόν νομοσχέδιο ενώ μέχρι τώρα δεν το πράττατε. Απαξιώσατε τη λειτουργία του ύπατου οργάνου κοινωνικού ελέγχου με την μη παρουσία κανενός πολιτικού προσώπου. Στείλατε έναν εξωυπηρεσιακό παράγοντα, τον πρόεδρο της επιτροπής, ο οποίος δεν ήταν εξουσιοδοτημένος να συζητήσει παρά μόνο να ακούσει τις απόψεις των μελών της ΟΚΕ, χωρίς τη δυνατότητα, βέβαια, να παρέμβει ή να αποδεχθεί κάποια από αυτές. Εν τέλει, φέρατε ένα νομοσχέδιο το οποίο ζημιώνει τους πολλούς και ωφελεί τους ελάχιστους.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής κ. Γιάννος Παπαντωνίου.
      ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, κατ’ αρχάς χαίρομαι που μιλάω για ένα φορολογικό νομοσχέδιο όχι από τη θέση του Υπουργού αλλά ως Βουλευτής της Αντιπολίτευσης, γιατί αυτό μου δίνει την ευκαιρία να αναπτύξω και κάποιες γενικότερες σκέψεις πάνω στην οικονομική πολιτική της Κυβέρνησης, όπως διαμορφώνεται μετά από εννέα μήνες διακυβέρνησης μετά τις εκλογές της 7ης Μαρτίου.
      Ένα πρώτο σχόλιο για το φορολογικό νομοσχέδιο είναι ότι δεν πρόκειται για μία μείζονα παρέμβαση στο φορολογικό σύστημα, αλλά για μία μικρή παρέμβαση τρέχουσας, ρουτινιάρικης σημασίας.
      Ένα φορολογικό νομοσχέδιο αξιολογείται με πολλές παραμέτρους και πολλά κριτήρια. Βασικό κριτήριο αξιολόγησης είναι προφανώς το θέμα της φορολογικής δικαιοσύνης. Και εκεί, επίσης, είναι προφανές ότι το νομοσχέδιο αυτό υστερεί πολύ, διότι αυτό το οποίο κάνει είναι ότι με τη μικρή αύξηση του αφορολογήτου πράγματι προκαλεί μία μικρή βελτίωση για τα πολύ χαμηλά εισοδήματα, αλλά ο συνδυασμός τριών άλλων παραγόντων και συγκεκριμένα το θέμα της μη τιμαριθμοποίησης της φορολογικής κλίμακας, το θέμα της κατάργησης της έκπτωσης για καταναλωτικές δαπάνες και, βεβαίως, η αύξηση του ποσοστού παρακράτησης οδηγεί σε μεγάλη επιβάρυνση των χαμηλών και των μεσαίων εισοδημάτων. Είναι προφανές ότι σε αντίθεση με τα αριθμητικά παραδείγματα τα οποία δίνετε –και μπορώ να πω ότι έχω μακρά εμπειρία από φορολογικά νομοσχέδια- η αύξηση των εισοδημάτων, έστω κατά 3%-4%, στη διάρκεια του 2005 θα προκαλέσει μια αφαίμαξη φορολογική σε συνδυασμό με τους τρεις παράγοντες που ανέφερα. Αυτό εξηγεί σε μεγάλο βαθμό το γεγονός ότι ο προϋπολογισμός του 2005, όπως όλοι βλέπουμε και όπως θα τον συζητήσουμε στη Βουλή στο τέλος του Δεκεμβρίου, προβλέπει μια μεγάλη αύξηση στο σύνολο των φορολογικών εσόδων –κοντά στο 8%- η οποία ακριβώς προκύπτει από αυτές τις στρεβλωτικές διατάξεις που περιλαμβάνει το παρόν φορολογικό νομοσχέδιο. 
      Πάμε το 2005 σε νέο έτος λιτότητας για τον ελληνικό λαό, που σημαίνει πολύ μικρές αυξήσεις στα εισοδήματα, που ίσως οδηγήσουν, σε συνδυασμό με τις χαμηλές ονομαστικές αυξήσεις και την ενίσχυση των πληθωριστικών και των τάσεων που ήδη διαγράφονται, σε πτώση των πραγματικών εισοδημάτων. Πράγματι μετά από μια ολόκληρη δεκαετία σταθερών αυξήσεων στα πραγματικά εισοδήματα των εργαζομένων, το 2005 αλλά και το 2006, στο πλαίσιο αυτής της διετούς λιτότητας, πάμε σε μια φάση μείωσης των πραγματικών εισοδημάτων των εργαζομένων. Φέρνει μια πλήρη αναστροφή της πορείας που έχουμε εδραιώσει μετά από δέκα χρόνια ισχυρής οικονομικής ανάπτυξης και κοινωνικής πολιτικής που συνδέθηκε με τα χρόνια του ΠΑΣΟΚ. Και αυτό, επίσης, θέλω να προσθέσω ότι είναι μια πλήρης αντιστροφή των προσδοκιών που είχαν οικοδομηθεί προεκλογικά από τη Νέα Δημοκρατία σε ό,τι αφορά τις «καλύτερες μέρες». Ο λόγος που έχασε το ΠΑΣΟΚ είναι ότι πέτυχε προπαγανδιστικά η Νέα Δημοκρατία να περάσει στο λαό την αντίληψη ότι μαζί της θα είχε μια καλύτερη  κοινωνική πολιτική, μια καλύτερη εισοδηματική πολιτική. 
      Το ακριβώς αντίθετο συμβαίνει. Το 2005 και το 2006 –για να μη μιλήσω για τα επόμενα χρόνια- είναι βέβαιον ότι πάμε σε χειρότερες μέρες σε ό,τι αφορά τις εισοδηματικές εξελίξεις και σε ό,τι αφορά τους βασικούς άξονες της κοινωνικής πολιτικής.
      Ένα δεύτερο κριτήριο για το φορολογικό νομοσχέδιο είναι το θέμα της φορολογίας των επιχειρήσεων και κατά πόσον οι ρυθμίσεις είναι αναπτυξιακές ή επενδυτικές. Θέλω να θυμίσω εδώ ότι το ΠΑΣΟΚ μείωσε δραστικά τους συντελεστές φορολογίας των ελληνικών επιχειρήσεων και των ανωνύμων εταιρειών αλλά και βεβαίως των μικρομεσαίων επιχειρήσεων, καταργώντας, για παράδειγμα το 35% που είχε εισαγάγει η προηγούμενη κυβέρνηση της Νέας Δημοκρατίας. Και, επίσης, προώθησε μια σειρά από άλλες ρυθμίσεις που διευκόλυναν τις επιχειρήσεις.
      Τώρα προχωρείτε σε μια νέα μείωση, η οποία όμως έχει δύο βασικά χαρακτηριστικά: το πρώτο είναι ότι είναι πολύ περιορισμένη και πάρα πολύ αργή στους ρυθμούς. Βλέπουμε πολύ μικρά ποσοστά σε μια περίοδο ετών. Και το δεύτερο είναι ότι αφορά το σύνολο των κερδών και όχι τα προς επένδυση κέρδη, το οποίο περιορίζει την αποτελεσματικότητα των ρυθμίσεων σαν κίνητρο για ενίσχυση των επενδύσεων. Θέλω να το σημειώσω αυτό, γιατί είχε κι εκεί διαφημιστεί μια γενναιόδωρη δική σας πολιτική για τις επιχειρήσεις, η οποία όμως δεν επαληθεύεται από τις ρυθμίσεις αυτού του νομοσχεδίου.
      Ένα τρίτο θέμα, το οποίο είναι και αυτό ένα κριτήριο αξιολόγησης του παρόντος νομοσχεδίου και κάθε φορολογικού νομοσχεδίου, είναι το θέμα της συμβολής στην πάταξη της φοροδιαφυγής. Εδώ έχω να κάνω τα εξής σχόλια: το πρώτο είναι ότι η αυτόματη περαίωση των φορολογικών υποθέσεων από ένα εξαιρετικό μέτρο, όπως είχε εφαρμοστεί, για παράδειγμα το 1994, σε μια περίοδο κατάρρευσης των φορολογικών εσόδων, παγιώνεται σαν σταθερό στοιχείο του συστήματος. Αυτό, κύριε Υπουργέ, να γνωρίζετε ότι υποσκάπτει με τρόπο βάναυσο την αξιοπιστία των φορολογικών ελέγχων.
      Και θέλω εδώ να θυμίσω επειδή διετέλεσα Υπουργός Οικονομίας και Οικονομικών για οκτώ χρόνια, ότι σε μια περίοδο πάρα πολύ δύσκολη για την ελληνική οικονομία, την περίοδο σύγκλισης στην Οικονομική και Νομισματική Ένωση της Ευρώπης, όπου υπήρχε και μεγάλη πίεση για αύξηση των εσόδων και για εύκολα μέτρα αύξησης των εσόδων, και ενώ είχα δεχθεί πολλές πιέσεις και από εφοριακούς –οι οποίοι είχαν μια πάγια αντίληψη για το θέμα αυτό- αλλά και από άλλους παράγοντες να προχωρήσω σε τέτοιες ρυθμίσεις και τέτοιες περαιώσεις, αρνήθηκα. Και η οκταετία, κατά την οποία είχα την τιμή να προΐσταμαι του Υπουργείου Οικονομικών και του Υπουργείου Εθνικής Οικονομίας, είναι η μόνη οκταετία σε όλη τη Μεταπολίτευση, θα έλεγα σε όλη τη μεταπολεμική περίοδο, από το 1945 και μετά, όπου δεν έγινε καμία ρύθμιση. Γιατί υπήρξε μια πολιτική ηγεσία στο Υπουργείο Οικονομικών που αντιστάθηκε στις πιέσεις.
      Εσείς υποκύψατε, υποκύπτετε και υποσκάπτετε την αξιοπιστία του συστήματος και κυρίως τιμωρείτε τους έντιμους φορολογουμένους, οι οποίοι βλέπουν ότι αδίκως εντίμως δηλώνουν τα εισοδήματά τους και ότι κάποιοι άλλοι, οι οποίοι αρνούνται να πληρώσουν, υπάγονται στις ευνοϊκές αυτές ρυθμίσεις αυτόματων περαιώσεων.
      Το μέγα ζήτημα για το φορολογικό σύστημα, κύριε Υπουργέ, είναι η απλοποίηση των διαδικασιών και ο παραπέρα εκσυγχρονισμός των φορολογικών ελέγχων. Αν ρωτήσετε τις επιχειρήσεις -και τις ελληνικές και τις ξένες- θα σας πουν ότι το πρόβλημα του φορολογικού συστήματος δεν είναι οι συντελεστές ούτε το ύψος της φορολογίας, το οποίο είναι λογικό και κοντά στα μέσα ευρωπαϊκά επίπεδα. Είναι η σχέση με την εφορία. Στο πλαίσιο αυτό υπάρχει ακόμα έδαφος για βελτίωση.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα ήθελα μια μικρή ανοχή, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Έχετε ήδη ένα λεπτό ακόμη, κύριε Παπαντωνίου.
      ΓΙΑΝΝΟΣ ΠΑΠΑΝΤΩΝΙΟΥ: Δεν θα ήθελα να καταχραστώ της προηγούμενης θέσης μου. Αλλά θα ήθελα μια μικρή ανοχή.
      ΠΡΟΕΔΡΕΥΩΝ (Φίλιππος Πετσάλνικος): Έχετε ήδη ένα λεπτό ούτως ή άλλως.
      ΓΙΑΝΝΟΣ ΠΑΠΑΝΤΩΝΙΟΥ: Ευχαριστώ, κύριε Πρόεδρε.
      Εμείς κάναμε πάρα πολλά στην κατεύθυνση αυτή και θέλω απλώς επιγραμματικά να τονίσω τους τρεις άξονες της μεγάλης εκσυγχρονιστικής προσπάθειας που ακολουθήσαμε τα προηγούμενα χρόνια. Το πρώτο είναι η εισαγωγή της μηχανοργάνωσης, μια επανάσταση στο Υπουργείο Οικονομικών. Και όσοι έχουν εργαστεί στο Υπουργείο Οικονομικών, όπως ο φίλος εισηγητής της Μειοψηφίας, γνωρίζει τι σημαίνει το TAXIS για το Υπουργείο Οικονομικών. Το δεύτερο είναι ότι συγκροτήσαμε μια πυραμίδα ελεγκτικών κέντρων, από το ΕΘΕΚ, τα ΠΕΚ και τα τοπικά ελεγκτικά κέντρα. Και βεβαίως το τρίτο ήταν η δημιουργία του ΣΔΟΕ. Με το πλέγμα αυτών των ελέγχων και της μηχανοργάνωσης προωθήσαμε και τη διοικητική απλοποίηση και την αποτελεσματικότητα του συστήματος.
      Σήμερα, κύριε Υπουργέ, έχουν ωριμάσει οι συνθήκες για το επόμενο στάδιο. Ποιοι είναι το επόμενο στάδιο; Να γίνει η Ελλάδα όπως η Σκανδιναβία, όπως η Αμερική. Και ποια είναι οι βασικοί πυλώνες των φορολογικών ελέγχων σε αυτά τα συστήματα; Το πρώτο είναι η εισαγωγή θεσμικά των δειγματοληπτικών ελέγχων. Δηλαδή, πιάνεις το 5% και το ξετινάζεις κυριολεκτικά και αυτό παραδειγματίζει το 95%, το οποίο δεν ελέγχεται. Και το δεύτερο είναι το ολοκληρωμένο σύστημα ηλεκτρονικών διασταυρώσεων μέσα από το TAXIS, το οποίο πλέον είναι ώριμο να αναλάβει επιχειρήσεις τέτοιας εμβέλειας.
      Οι τομές αυτές δυστυχώς λείπουν από το νομοσχέδιό σας. Είναι όμως η μεγάλη πρόκληση για το μέλλον και για το θέμα των καθυστερήσεων και για το θέμα της αναποτελεσματικότητας και κυρίως για την αντιμετώπιση της διαφθοράς.
      Τέλος, όσον αφορά το ΣΔΟΕ, άλλαξε «ο Μανωλιός και έβαλε τα ρούχα του αλλιώς». Δεν θέλω να αναφερθώ, κύριε Υπουργέ, σε ιδιωτικές συζητήσεις που έχουμε κάνει, αλλά γνωρίζω ότι κάθε λογικός άνθρωπος –και είστε λογικός άνθρωπος- ήταν αντίθετος με αυτήν την αφελή διακήρυξη του Πρωθυπουργού σας ότι καταργείται το ΣΔΟΕ. Δεν καταργείται το ΣΔΟΕ. Το ΣΔΟΕ παραμένει ακριβώς το ίδιο, με τις ίδιες αρμοδιότητες. Αυτό αναφέρουν, όσοι διάβασαν το νομοσχέδιο αυτό. Απλώς μετονομάζεται. Τι έχει συμβεί όμως; Αυτή η εξαγγελία περί καταργήσεως του ΣΔΟΕ υπέσκαψε την αξιοπιστία του ΣΔΟΕ για δώδεκα ολόκληρους μήνες, με αποτέλεσμα πλέον η αγορά να μη φοβάται τους ελέγχους. Υπάρχει τεράστια υστέρηση των εσόδων στη διάρκεια του 2004, η οποία προκάλεσε και την εκτίναξη των ελλειμμάτων μαζί με τους απαράδεκτους και άθλιους χειρισμούς της δήθεν απογραφής.
      Η εκτίναξη όμως των ελλειμμάτων πού οδηγεί; Οδηγεί σε μία πολύ περιοριστική πολιτική για το 2005 και το 2006, κάτω από την πίεση της Ευρωπαϊκής Επιτροπής και της Ευρωπαϊκής Ένωσης και σημαίνει για το λαό μας –και αυτό είναι το τίμημα της ανευθυνότητας με την οποία χειρίζεστε μείζονα θέματα, όπως είναι η οικονομική πολιτική, αλλά και η εικόνα της χώρας στο εξωτερικό- πολύ απλά δύο χρόνια λιτότητας και ύφεσης, που αναστρέφουν τη θετική αναπτυξιακή πορεία της τελευταίας δεκαετίας.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Κωνσταντίνος Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, συζητούμε το φορολογικό νομοσχέδιο της Κυβερνήσεως μέσα σε ένα περιβάλλον, το οποίο περιλαμβάνει επίσης πληροφορίες και γνώσεις και θεσμική διαδικασία, που ξεκίνησε, για τον προϋπολογισμό του επομένου έτους και για τον αναπτυξιακό νόμο. Και δεν μπορεί κανείς να δει αυτό το νομοσχέδιο ξέχωρα από το προϋπολογισμό, ξέχωρα από τον αναπτυξιακό νόμο, αλλά και ξέχωρα από άλλες προσπάθειες που κάνει η Κυβέρνηση για να διορθώσει πολλά απ’ αυτά τα οποία παρέλαβε και τα οποία έχουν κάνουν και με την κατάσταση του δημόσιου τομέα, τη γραφειοκρατία και με την κατάσταση στην εκπαίδευση.
      Είναι πολύ το να αξιώνει κάποιος να συμφωνήσουμε στο ότι αυτό που παρελήφθη στις 7 Μαρτίου ήταν μια ισχυρή οικονομία, η οποία βάδιζε ολοταχώς προς τα πεπρωμένα της, τα οποία ήταν το να βελτιωθεί ακόμη περισσότερο η κατάσταση. Αυτό που στην πραγματικότητα παρελήφθη στις 7 Μαρτίου είναι διαφορετικό. Και είναι πράγματι σωστό αυτό που ελέχθη, ότι αν κάτι αξίζει να κακίζει κανείς στην απογραφή που έγινε, δεν είναι ότι δεν έγινε όσο διακριτικά έπρεπε. Λες και έπρεπε να γίνει ως παρακολούθημα μιας υποδείξεως ότι «μεταξύ κατεργαραίων ειλικρίνεια». Δεν είναι δηλαδή η έλλειψη διακριτικότητας των αποτελεσμάτων που εξέπεμψε η απογραφή. Αλλά αν κάτι άξιζε κανείς να καταλογίσει στην απογραφή είναι μόνο ότι τα πράγματα στην πραγματικότητα είναι πολύ χειρότερα απ’ αυτά τα οποία παρουσίασε η απογραφή, η οποία περιορίστηκε σε αριθμούς και δεν προχώρησε σε αξιολογικές κρίσεις αντικειμενικές για τη δεινή κατάσταση της οικονομίας και του επιπέδου ζωής των Ελλήνων, που παρέλαβε η νεοεκλεγείσα Κυβέρνηση της Νέας Δημοκρατίας.
      Προκειμένου να αντιμετωπιστεί αυτή η κατάσταση επελέγη η οδός της ήπιας προσαρμογής. Και η ήπια προσαρμογή, η οποία αποτελεί πολιτική και όχι υπεκφυγή, είναι ένας τρόπος ο οποίος, λαμβάνοντας υπ΄ όψιν τις δυσκολίες, τις αγκυλώσεις, τις τροχοπέδες, τις υπονομεύσεις και τις δυνατότητες υπονομεύσεων που αντιμετωπίζει ακόμη μια νέα κυβέρνηση, λαμβάνοντας υπ΄ όψιν όλα αυτά, προχωρεί στο να εφαρμόσει το πρόγραμμά της σταδιακά, με την πεποίθηση ότι σύντομα θα μπορέσει να πάρει πολύ πιο αποφασιστικά μέτρα και ότι σύντομα αυτά τα οποία ανακοινώνουμε και ψηφίζουμε σήμερα θα αρχίσουν να καρποφορούν.
      Διότι είναι σημαντικό ότι με το παρόν φορολογικό νομοσχέδιο, το οποίο διαδέχεται μία πολιτική ενιαύσιων φορολογικών νομοσχεδίων που ακολούθησε η προηγούμενη κυβέρνηση –κάθε χρόνο είχαμε και νέο φορολογικό νομοσχέδιο- επιχειρείται για πρώτη φορά μετά από χρόνια να δημιουργηθεί ένα σταθερό και προβλέψιμο για την επόμενη τετραετία φορολογικό πλαίσιο.
      Μειώνεται, επιτέλους, ο φόρος των επιχειρήσεων και των κεφαλαιουχικών πιο γενναία κατά 10% και των προσωπικών κατά 5%. Αυτό είναι μία καινοτομία που μπορεί να μην έχει το αποτέλεσμα της μειώσεως της φορολογίας που γίνεται στη Βουλγαρία ή μπορεί να μη μας συγκρίνει και να μας κάνει ισοπαλείς στη μείωση με τη Βουλγαρία, αλλά στην Ελλάδα ένας ξένος επιχειρηματίας θα λάβει υπ΄ όψιν όχι μόνο το ότι θα πληρώσει φόρο εάν κάνει ομόρρυθμη εταιρεία σύντομα μόνο 20%, θα λάβει υπ΄ όψιν και το περιβάλλον ασφαλείας που υπάρχει και το γεγονός ότι είναι μία χώρα η οποία κινείται μέσα στο πλαίσιο της ευρωπαϊκής ενώσεως δεκαετίες. Και αυτό θα ισορροπήσει τη διαφορά φόρου που έχει από άλλες χώρες, που δεν έχει νόημα να τις ονοματίσει κανείς, αλλά στις οποίες δεν υπάρχει αυτή η ασφάλεια και αυτό το αίσθημα και το περιβάλλον εμπιστοσύνης που υπάρχει στην Ελλάδα.
      Δεν είναι δηλαδή μόνο το γεγονός ότι συγκρίνεται το 15% με το 20% και μαθηματικά καταλήγουμε στο συμπέρασμα ότι το 15% είναι προτιμότερο από το 20%, αλλά και σε τι ευρύτερο περιβάλλον υπάρχει το 20% και τι άλλα προνόμια σου παρέχει.
      Είναι η πρώτη φορά που στο πλαίσιο πατάξεως και της διαφθοράς και της διευκολύνσεως της προσφυγής στη δικαιοσύνη, μειώνεται δραστικά η προκαταβολή της διαφοράς επί του φόρου και του προστίμου, που ο φορολογούμενος πρέπει να πληρώσει για να καταφύγει στα διοικητικά φορολογικά δικαστήρια. Το 25% γίνεται 10%. Και αν αυτό μπορεί κανείς να καταλογίσει ότι δεν γίνεται 5% ή δεν μηδενίζεται, εν τούτοις δεν μπορεί να αρνηθεί ότι είναι μία αισθητή διαφορά με το χθες.
      Η θέσπιση φορολογικών κινήτρων για χρήση νέων τεχνολογιών, η απαλλαγή για δαπάνες εκπαίδευσης του προσωπικού, η θέσπιση κινήτρων για συγχωνεύσεις μικρομεσαίων επιχειρήσεων, η ενίσχυση της δημιουργίας νέων επιχειρήσεων με τη μείωση κατά 50% της προκαταβολής φόρου, η αναγνώριση των φόρων που καταβάλλουν ελληνικές εταιρείες που δραστηριοποιούνται στο εξωτερικό, όλα αυτά είναι μέτρα τα οποία δεν υπήρχαν πριν. Και όποιος επικαλείται την ανάγκη να είναι γενναιότερα, δεν έχει παρά να κάνει κριτική στον εαυτό του που ούτε καν αυτά επί τόσα χρόνια δεν τα είχε θεσπίσει.
      Έχουμε συνεπώς ένα νέο πλαίσιο, το οποίο σε συνδυασμό, επαναλαμβάνω, με τον αναπτυξιακό νόμο και με ένα νέο πνεύμα -το οποίο δεν αντιμετωπίζει τους επιχειρηματίες ως δυνητικούς φύσει ή θέσει φοροκλέφτες, απατεώνες, εκδότες πλαστών τιμολογίων, όπως με μεγάλη ικανοποίηση αρέσκονται κάποιοι να χαρακτηρίζουν συλλήβδην τους επιχειρηματίες- φιλικό προς το επιχειρείν, θα επιτρέψει στη χώρα να ξεφύγει από τη δεινή οικονομική κατάσταση στην οποία την είχε φέρει η πολιτική του ΠΑΣΟΚ.
      Θα ήθελα με την ευκαιρία αυτή, κύριε Υπουργέ, να επαναφέρω στο πλαίσιο της συζητήσεως αυτού του νομοσχεδίου -το οποίο είναι θετικό και κινείται σαφώς προς θετική κατεύθυνση- ένα θέμα που έχει να κάνει με τη μεταχείριση των κοινωφελών ιδρυμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τα κοινωφελή ιδρύματα, όπως ξέρετε, λειτουργούν και επιτελούν πολιτειακούς σκοπούς. Γι’ αυτό και με βασιλικά ή προεδρικά διατάγματα τους έχει απονεμηθεί η ιδιότητα του κοινωφελούς. 
      Η Κυβέρνηση στο παρόν νομοσχέδιο σταδιακά μειώνει τη φορολογία των κοινωφελών ιδρυμάτων με στόχο να την καταργήσει το 2008 –και σωστά- καταργώντας το νόμο του 1997, ο οποίος επέβαλε φορολογία στο εισόδημα των κοινωφελών ιδρυμάτων.
      Θα ήθελα να προτείνω να είναι γενναιότερη η φορολογική συμπεριφορά της πολιτείας προς τα κοινωφελή ιδρύματα, διότι στην πραγματικότητα ούτε δημοσιονομικό κόστος έχει η απαλλαγή των κοινωφελών ιδρυμάτων από το φόρο. Διότι αν, λόγου χάρη, το Ίδρυμα Ριζάρη, το οποίο πληρώνει περί τα διακόσια εκατομμύρια (200.000.000) δραχμές φόρο το χρόνο, γλιτώσει αυτά τα χρήματα, τότε θα γίνουν αναστηλώσεις βυζαντινών εκκλησιών στο Ζαγόρι, τις οποίες έχει υποχρέωση σήμερα να κάνει η 8η Εφορεία Βυζαντινών Αρχαιοτήτων που εδρεύει στο Νομό Ιωαννίνων. 
      Τα κοινωφελή ιδρύματα, τα οποία έγιναν από δωρεές επιχειρηματιών, οι οποίοι χωρίς να τους το υπαγορεύσει κανείς πολιτικός είχαν κοινωνικό αίσθημα και αίσθημα συμπαραστάσεως προς την κοινωνία, αυτά τα ιδρύματα χρήζουν μεγάλης προστασίας, πρέπει να οδηγηθούν το συντομότερο σε φορολογική απαλλαγή και με κίνητρο να έχουμε νέους δωρητές, νέους χορηγούς…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τασούλα, ολοκληρώστε σας παρακαλώ.
      ΚΩΝΣΤΑΝΤΙΝΟΣ ΤΑΣΟΥΛΑΣ: …και με κίνητρο να υποκαταστήσουν το κράτος, το οποίο σήμερα χωλαίνει στο να επιτελέσει τους ίδιους στόχους, που αυτά επιτελούν πολύ πιο αποτελεσματικά, πολύ πιο γρήγορα και πολύ πιο αποδοτικά.
      Συνεπώς είναι ένα νομοσχέδιο προς την πολύ θετική κατεύθυνση. Διορθώνει τη δεινή οικονομική κατάσταση των συμπατριωτών μας. Και τολμώ να πω ότι, σε συνδυασμό με τον αναπτυξιακό νόμο, θα αλλάξει τις εξελίξεις στην Ελλάδα.
      Και αν, κύριε Υπουργέ, υπήρχε και ένας φόρος επί των αποτυχημένων προβλέψεων…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τασούλα, σας παρακαλώ ολοκληρώστε. Ήδη έχετε υπερβεί κατά ενάμισι λεπτό το χρόνο σας.
      ΚΩΝΣΤΑΝΤΙΝΟΣ ΤΑΣΟΥΛΑΣ: …τότε αυτός ο φόρος, ο οποίος θα ενέπιπτε επί των αποτυχημένων προβλέψεων του ΠΑΣΟΚ, θα βελτίωνε συντομότερα τα δεινά οικονομικά της Ελλάδος.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Δημήτριος Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ακούγοντας χθες εδώ τον Υπουργό Οικονομικών, κ. Αλογοσκούφη να λέει ότι με το νομοσχέδιο αυτό γίνεται η μεγάλη φορολογική μεταρρύθμιση, που έχει ως στόχο την αναζωογόνηση της οικονομίας μέσα από την ανάπτυξη του ιδιωτικού τομέα για τον εξορθολογισμό των δημοσίων δαπανών και άλλα τέτοια ηχηρά, για αναπτυξιακό άλμα της χώρας, για δημιουργία νέων θέσεων εργασίας, για ενθάρρυνση των επενδύσεων από ιδιώτες και ιδιαίτερα για ενίσχυση της περιφέρειας, θα νόμιζα ότι κάποιο άλλο νομοσχέδιο εισηγείται και όχι το παρόν νομοσχέδιο.
      Και για να μη μακρηγορώ, μπαίνω αμέσως στο θέμα.
      Το νομοσχέδιο αυτό είναι η πλήρης αναντιστοιχία λόγων και έργων με τα όσα έχει πει η Νέα Δημοκρατία μέχρι σήμερα. Δεν πρόκειται για καμία αναμόρφωση του φορολογικού συστήματος με στόχο την κοινωνική δικαιοσύνη και την ανάπτυξη -όπως είχε υποσχεθεί και προεκλογικά και μετεκλογικά η Νέα Δημοκρατία- αλλά αντιστρατεύεται όλους τους στόχους, τους οποίους έβαλε η Κυβέρνηση της Νέας Δημοκρατίας και όλα όσα είπε χθες εδώ ο Υπουργός κ. Αλογοσκούφης.
      (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Για τον ταξικό του χαρακτήρα δεν χρειάζεται να πω πολλά. Η μείωση του φόρου αυτών που αποκτούν εισοδήματα από κέρδη κατά δέκα ποσοστιαίες μονάδες ή κατά 30% και η ταυτόχρονη αύξηση της φορολογίας μισθωτών και μικρών επιχειρήσεων, είναι προφανής. Δεν χρειάζεται τίποτα παραπέρα.
      Με το νομοσχέδιο αυτό δεν μειώνεται η φορολογία των επιχειρήσεων, κύριοι συνάδελφοι, γιατί η φορολογία των επιχειρήσεων είναι μηδενική. Το 30% που οι επιχειρήσεις βάζουν στις επενδύσεις, δεν φορολογείται. Μειώνεται η φορολογία από τα μερίσματα, η φορολογία εισοδήματος των μερισματούχων. Αυτή μειώνεται και όχι η φορολογία των επιχειρήσεων, γιατί είναι μηδενικός ο συντελεστής φορολογίας των επιχειρήσεων. 
      Ξέρετε πολλές ελληνικές επιχειρήσεις που να επενδύουν πάνω από το 30% με 35% ετησίως και να φορολογούνται, κύριε Υπουργέ; Να μας τις πείτε, αν ξέρετε. Δεν υπάρχουν τέτοιες ελληνικές επιχειρήσεις. 
      Άρα στο σύνολο σχεδόν των διανεμομένων κερδών αυτά αποφορολογούνται. Αυτό σημαίνει ότι γίνεται μία αποφορολόγηση του κεφαλαίου σε βάρος της μισθωτής εργασίας.
      Πρόκειται για μια ταξική επιλογή που δεν έχει σχέση ούτε με την οικονομία ούτε με την ανάπτυξη. Γι΄ αυτό ο πρόεδρος του ΣΕΒ είπε αυτά που είπε στην επιτροπή. Είναι γνωστό ότι το ύψος του φορολογικού συντελεστή δεν είναι ο καθοριστικός παράγοντας για τη χωροθέτηση των επενδύσεων στο παγκόσμιο οικονομικό περιβάλλον και το ξέρετε πάρα πολύ καλά.
       Άλλοι είναι οι παράγοντες που καθορίζουν αυτήν την παράμετρο: Είναι η σταθερότητα, οι προοπτικές της οικονομίας, το επίπεδο κατάρτισης των εργαζομένων, οι υποδομές, η τεχνολογία, οι οποίοι είναι απείρως σημαντικότεροι παράγοντες από το συντελεστή φορολογίας. Το φορολογικό σύστημα οφείλει να εξασφαλίζει ουδετερότητα σχετικά με τις αμοιβές του κεφαλαίου και της εργασίας, προκειμένου να βελτιωθούν οι παραπάνω σημαντικοί παράγοντες ανάπτυξης και σταθερότητας, κύριε Υπουργέ. 
      Το νομοσχέδιο αυτό κάνει ακριβώς το αντίθετο. Καθιστά την εργασία πιο ακριβή και δημιουργεί προϋποθέσεις μείωσης, όχι αύξησης, της απασχόλησης, παρά τα όσα έλεγε χθες ο Υπουργός. Στο σημείο αυτό αξίζει να αναφερθώ σε δύο αριθμούς. Σύμφωνα με την έκθεση της Ευρωπαϊκής Επιτροπής, η οποία δημοσιεύτηκε τον Ιούλιο του 2004 και αναφέρεται σε στοιχεία του 2002 και μιλάει για τα φορολογικά συστήματα των ευρωπαϊκών χωρών, για τη δομή των φορολογικών συστημάτων. Εκεί λέει ότι η φορολογία κεφαλαίου στην Ελλάδα ανέρχεται το 2002 στο 18%, όταν ο μέσος όρος των άλλων ευρωπαϊκών χωρών είναι 35%, δηλαδή είναι περίπου στο μισό. Αντίθετα η φορολογία της εργασίας είναι στο μέσο όρο της Ευρωπαϊκής Ένωσης, το ίδιο με τις υπόλοιπες χώρες της Ευρωπαϊκής Ένωσης. Το μισό στο κεφάλαιο, το ίδιο για τη φορολογία της εργασίας. 
      Αν υπάρχει, επομένως, ανάγκη μείωσης του φορολογικού βάρους κάποιας κατηγορίας, αφορά μόνο την εργασία και όχι το κεφάλαιο. Εκεί έπρεπε να δώσετε το βάρος και όχι να αποφορολογήσετε το κεφάλαιο. Αν έχετε τη δυνατότητα να μειώνετε τα φορολογικά έσοδα κατά τετρακόσια εκατομμύρια (400.000.000) ευρώ, προκειμένου να στηρίξετε την ανάπτυξη και την απασχόληση, οφείλετε να μειώσετε, κύριε Υπουργέ, το έμμεσο μισθολογικό κόστος των επιχειρήσεων και όχι το φόρο των κερδών και μάλιστα των διανεμομένων κερδών, δηλαδή τη μείωση των εισφορών στα ασφαλιστικά ταμεία. 
      Έτσι, θα μπορούσατε να ενισχύσετε τις επιχειρήσεις μέσα από αυτά τα τετρακόσια εκατομμύρια (400.000.000). Κέρδος των επιχειρήσεων θα ήταν τα τετρακόσια εκατομμύρια (400.000.000) ευρώ, αλλά θα ήταν παράλληλα και ενίσχυση της απασχόλησης. Μια τέτοια πολιτική θα καθιστούσε λιγότερο ακριβή την εργασία, αυξάνοντας μάλιστα τις καθαρές αμοιβές των εργαζομένων. Θα βελτίωνε την ανταγωνιστικότητα των επιχειρήσεων, θα διευκόλυνε τις προσλήψεις και θα αύξανε με ταχύτερους ρυθμούς την απασχόληση. Αυτό που κάνετε θα έχει ακριβώς τα αντίθετα αποτελέσματα. Θα μειώσει την απασχόληση, θα αυξήσει την ανεργία. 
      Πρέπει να καταλάβετε ότι τη μείωση της φορολογίας των κερδών δεν την επωφελούνται όλοι. Οι ξένοι π.χ. επενδυτές δεν φορολογούνται με τους συντελεστές που λέτε εσείς εδώ. Γιατί; Γιατί φορολογούνται με τους συντελεστές στη χώρα τους. Όταν μεταφέρουν τα κέρδη τους στις χώρες τους –και γι΄ αυτό ξέρετε ότι έχουν ψηφιστεί τα περισσότερα, για αποφυγή της διπλής φορολογίας- φορολογούνται με τους συντελεστές της χώρας τους. Τι κάνουμε; Απλώς μετά αυξάνουμε τα ελλείμματα της Ελλάδος και μειώνουμε τα ελλείμματα των άλλων χωρών, γιατί μεταφέρουμε τα κέρδη στα άλλα κράτη-μέλη. 
     Ας δούμε τώρα τις συνέπειες της πολιτικής σας για την ανάπτυξη της περιφέρειας. Είναι λοιπόν τόσο δύσκολο να καταλάβετε ότι όσο μειώνεται ο συντελεστής φορολογίας των κερδών τόσο αδυνατίζετε το φορολογικό κίνητρο για επενδύσεις στην περιφέρεια; Αν ο φόρος που πληρώνει κάποιος που εγκαθίσταται στην Αθήνα και την Θεσσαλονίκη είναι ίσος με αυτόν το φόρο που πληρώνει για να πάει στην Κοζάνη, τη Λάρισα, στα νησιά, γιατί να πάει να επενδύσει εκεί και να μην πάει να επενδύσει στην Αθήνα; 
     Ποιος είναι ο λόγος; Το σωστό ποιο θα ήταν; Να μειωθεί ο συντελεστής στην επαρχία και να μείνει το 35% στην Αθήνα. Και να είναι εσαεί, όχι για δύο, τρία χρόνια. Έτσι θα δίναμε κίνητρο στις επιχειρήσεις να πάνε να επενδύσουν στην επαρχία. Φοβάμαι όμως ότι ο νόμος αυτός επιταχύνει την ερήμωση της περιφέρειας, θα ενισχύσει τη ροή των επενδύσεων στα αστικά κέντρα με καταστροφικές συνέπειες για τη χώρα.
      Δικαιούμαι, λοιπόν, να αναρωτηθώ: Τι σας εμπόδισε να κάνετε αυτήν την επιλογή; Ο κ. Καραμανλής πήγε προχθες στην Ήπειρο και είπε ότι θα αναπτύξουμε την περιφέρεια και θα δώσουμε μεγάλη έμφαση στην απασχόληση. Πώς; Με τι κίνητρα; Με τα κίνητρα αυτά που ανακοινώσατε χθες, τα οποία και εκεί πράγματι παραγνωρίζεται το θέμα της απασχόλησης εντελώς; Μήπως με αυτά τα κίνητρα; Ή νομίζετε ότι η φιλοπατρία των επιχειρήσεων ή επειδή το είπε ο κ. Καραμανλής, θα σπεύσουν όλες οι επιχειρήσεις να πάνε στην περιφέρεια; Απλά και μόνο…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Είναι δεκαεπτά να μιλήσουν…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, αφήστε με να ολοκληρώσω. Όπως είδατε, κάνω μια άλλη οπτική ανάγνωση του νομοσχεδίου. 
     ΠΡΟΕΔΡΕΥΩΝ (Γεώργιος Σούρλας): Αναμφισβήτητα κάνετε καλή ανάγνωση και παρουσίαση, αλλά όμως ο χρόνος μάς πιέζει όλους. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα μου επιτρέψετε να πω δύο λόγια. Πάνω από ενάμισι λεπτό δεν πρόκειται απασχολήσω την Αίθουσα. 
     ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, σας παρακαλώ θερμά να συντομεύσετε. Θα τελειώσουμε τη συνεδρίαση στις 16.30’ το απόγευμα και θα υποχρεωθούμε να συντομεύσουμε τις ομιλίες των άλλων. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μου φάγατε όλο το χρόνο. Με αδικείτε σε σχέση με τους προηγούμενους συναδέλφους. 
     ΠΡΟΕΔΡΕΥΩΝ (Γεώργιος Σούρλας): Όχι, όχι. Είστε και ειδικός στα θέματα αυτά, αλλά σας παρακαλώ συντομεύστε. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα είχα ήδη τελειώσει, αν μου επιτρέπατε…
     ΠΡΟΕΔΡΕΥΩΝ (Γεώργιος Σούρλας): Αυτό δεν το λέω μόνο για εσάς. Το λέω για τους επόμενους να το ακούσουν. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τώρα πρέπει να ξαναβρώ τη ροή των σκέψεών μου. 
     Το νομοσχέδιο λοιπόν δεν αποτελεί φορολογική μεταρρύθμιση, με στόχο την ανάπτυξη και την απασχόληση. Αντίθετα αντιστρατεύεται όλους τους στόχους που κατά καιρούς έχει διακηρύξει η Κυβέρνηση. Πρόκειται λοιπόν για μια ανικανότητα, την οποία έχει η Κυβέρνηση ή για μια τύφλωση των υπευθύνων της οικονομίας; Πιστεύω όμως, κύριοι συνάδελφοι, ότι πρόκειται και γα τα δύο. 
     Κατά τα λοιπά, ετήσιο χαράτσι στις μικρές επιχειρήσεις. Αυτό που είπατε ότι καταργείτε τη συνάφεια, δεν καταργείται. Έρχεται από την πίσω πόρτα και μάλιστα όχι με την τριετία, αλλά σε ετήσια βάση αναγνωρίζετε. Μετά λέτε ότι αναγνωρίζετε τις δαπάνες. Αναγνωρίζετε το είδος των δαπανών, όχι το ύψος των δαπανών, που αυτό θα είναι στη διακριτική ευχέρεια του εφόρου πάλι για συναλλαγή. 
     Δεν θα αναφερθώ σε άλλες ρυθμίσεις, γιατί όλες οι άλλες είναι άνευ ουσίας. Είναι αυτά που κατά καιρούς έχει η γραφειοκρατία στο συρτάρι της, το ιερατείο του Υπουργείου Οικονομικών. Τα βγάζει από το συρτάρι, τα καταθέτει στην πολιτική ηγεσία και αυτή επιλέγει ποιες από αυτές θέλει. 
     Αν θέλετε πραγματικά να κάνετε μεταρρύθμιση, θα πρέπει να δείτε αυτούς τους στόχους, οι οποίοι επιτυγχάνουν ανάπτυξη στην περιφέρεια και ανάπτυξη της απασχόλησης. Ούτε ανάπτυξη στην περιφέρεια κάνετε ούτε την απασχόληση θα αυξήσετε. Αντίθετα θα οδηγήσετε σε μείωση της απασχόλησης και όχι ανάπτυξη της περιφέρειας. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Κουσελάς έχει το λόγο. 
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Αγαπητές κυρίες και κύριοι συνάδελφοι, η Νέα Δημοκρατία τόσο με το προεκλογικό της πρόγραμμα όσο και με τις υποσχέσεις και τις δεσμεύσεις που ανέλαβε απέναντι στο μέσο φορολογούμενο πολίτη, αλλά ιδιαίτερα στις ασθενέστερες οικονομικά τάξεις, δημιούργησε ισχυρές προσδοκίες για πραγματικές τομές στο φορολογικό σύστημα. 
     Μιλήσατε, κύριε Υπουργέ, για ένα απλό, σταθερό και δίκαιο φορολογικό σύστημα, όπου ο φορολογούμενος θα θεωρείται ειλικρινής και όχι φοροφυγάς. Μιλήσατε για αποτελεσματική οργάνωση του φοροσυλλεκτικού μηχανισμού, για πάταξη της παραοικονομίας και της φοροδιαφυγής. Μιλήσατε, τέλος, για αναδιανομή και πραγματική σύγκλιση. 
     Και το μεγάλο ερώτημα που υπάρχει σε όλους σ΄ αυτήν την Αίθουσα, είναι: Αλήθεια ποια από όλα αυτά γίνονται πράξη με το παρόν νομοσχέδιο; Όλα αυτά, όλα τα παραπάνω αλλά και μια σειρά από άλλα, αποδεικνύονται ακάλυπτες επιταγές. Αποδεικνύονται λόγια χωρίς αντίκρισμα. Έχουμε αναμφισβήτητα ένα νομοσχέδιο το οποίο είναι πολύ κατώτερο των περιστάσεων, ένα νομοσχέδιο που απογοήτευσε και απογοητεύει όχι μόνο τις ασθενέστερες οικονομικά τάξεις, αλλά απογοητεύει και τους ίδιους τους οπαδούς της Νέας Δημοκρατίας. 
     Και αυτό γιατί; Μιλήσατε για φορολογικές μεταρρυθμίσεις. Αντί για φορολογικές μεταρρυθμίσεις, έχουμε φορομπηχτικές ρυθμίσεις. Αντί για φορολογικές ελαφρύνσεις στις ασθενέστερες οικονομικά τάξεις και στρώματα, έχουμε φορολογικές επιβαρύνσεις. Μειώνετε από το 2,5% στο 1,5% την έκπτωση φόρου λόγω παρακράτησης και, από ό,τι λέει το ίδιο το Γενικό Λογιστήριο του Κράτους στην έκθεσή του, από αυτό θα χάσουν τριάντα πέντε εκατομμύρια (35.000.000) ευρώ μέσα στο χρόνο οι μισθωτοί. 
     Δεν τιμαριθμοποιείτε τη φορολογική κλίμακα. Καταργείτε την έκπτωση των οικογενειακών δαπανών. Άλλα εξήντα εκατομμύρια (60.000.000) ευρώ, πάλι με βάση την έκθεση του Γενικού Λογιστηρίου του Κράτους, θα χαθούν από το μέσο φορολογούμενο. Με ονομαστικές αυξήσεις το 2005, ονομαστικές αυξήσεις 3,5% ο παρακρατούμενος φόρος θα αυξηθεί από 5,37% μέχρι και 10,24% και αυτό θα το νιώσουν στην τσέπη τους οι φορολογούμενοι από την 1η Ιανουαρίου του καινούργιου χρόνου. 
     Αντί για ανατροπή της σχέσης άμεσων και έμμεσων φόρων, όπως είχατε υποσχεθεί και διακηρύξει και ανατροπή σε βάρος των έμμεσων φόρων, με αύξηση δηλαδή των άμεσων φόρων, αυτό που κάνατε είναι ότι αυξάνετε ακόμη περισσότερο τους έμμεσους φόρους και ήδη προϋπολογίζετε εισπράξεις της τάξης των 3,2 δισεκατομμυρίων ευρώ από την αύξηση των έμμεσων φόρων, που ήδη επιβάλατε, όπως είναι η αύξηση στα τέλη κυκλοφορίας, η αύξηση στον καπνό, στα ποτά, που είναι έμμεσοι φόροι και επιβαρύνουν τα λαϊκά εισοδήματα. 
      Ποιοι όμως ωφελούνται μέσα από αυτήν τη διαδικασία; Και αυτό προκύπτει από την έκθεση του Γενικού Λογιστηρίου. Το Γενικό Λογιστήριο του Κράτους λοιπόν λέει ότι 30% θα είναι η μείωση των φόρων στην τριετία στις ανώνυμες επιχειρήσεις, ήτοι πεντακόσια οκτώ (508) ευρώ κατ’ έτος για τις ανώνυμες επιχειρήσεις. Και βέβαια την ίδια στιγμή μηδέν ελαφρύνσεις για τις μικρομεσαίες επιχειρήσεις που ισχυρίζεστε ότι αποτελούν τη «ραχοκοκαλιά» της ελληνικής οικονομίας κλπ. Οι μικρομεσαίες επιχειρήσεις αυτό που θα εισπράξουν είναι η ρετσινιά του «συνήθους υπόπτου». Εξάλλου, όπως και άλλοι συνάδελφοι είπαν, η συνάφεια επανέρχεται από το «παράθυρο» και μάλιστα σε ετήσια βάση. 
     Όλα αυτά λοιπόν απέχουν έτη φωτός, θα έλεγα, από την αναγκαία ριζική μεταρρύθμιση του φορολογικού συστήματος της χώρας μας. Απέχουν έτη φωτός από την απαιτούμενη αναπτυξιακή και κοινωνική διάσταση που έπρεπε να έχει ένα φορολογικό νομοσχέδιο, κοινωνική διάσταση που να χορηγεί ουσιαστικά κίνητρα στην πραγματική, υγιή και σύγχρονη επιχειρηματικότητα και ιδιαίτερα σε εκείνη που, όπως είπε ο προηγούμενος συνάδελφος, θέλει να επενδύσει στην περιφέρεια, σ’ αυτή που επενδύει στην ποιότητα και δημιουργεί ευκαιρίες απασχόλησης. Απέχουν έτη φωτός από την εξάλειψη της άνισης ανακατανομής του συνολικού φορολογικού βάρους, που πέφτει σήμερα μέσα από τους έμμεσους φόρους στα πλατιά λαϊκά στρώματα. Απέχουν έτη φωτός από την απαραίτητη τιμαριθμοποίηση της φορολογικής κλίμακας και από τη διαμόρφωση ενός ελάχιστου αφορολόγητου ορίου όλων των φορολογούμενων σε ρεαλιστικά επίπεδα, ανάλογα με το ελάχιστο απαραίτητο εισόδημα του καθενός και της οικογένειάς του. 
     Ακόμη μια φορά δυστυχώς, κύριε Υπουργέ, όχι μόνο κωφεύετε στις ανάγκες της κοινωνίας, αλλά εμπαίζετε τους φορολογούμενους πολίτες. Το ίδιο εμπαίζετε βέβαια και τη νοημοσύνη μας μετονομάζοντας το ΣΔΟΕ, αφού πρώτα το συκοφαντήσατε και το διαλύσατε με τις γνωστές συνέπειες που είχε αυτό για την πορεία των δημοσίων εσόδων, με πρωτοφανή βέβαια στόχο να το χειραγωγήσετε και να τοποθετήσετε -όπως κάνατε- σε όλες τις εφορίες κομματικά σας στελέχη, με αποτέλεσμα την προφανή δυσλειτουργία τους, που είναι μια θυσία στο βωμό της επανίδρυσης του κομματικού σας κράτους.
     Αποδείξατε ακόμη μια φορά ότι όχι μόνο δεν εκπροσωπείτε το κοινωνικό κέντρο αλλά και ότι, παρά τα προεκλογικά ωραία και μεγάλα λόγια σας, υιοθετείτε συντηρητικές και φορομπηχτικές πολιτικές, πολιτικές οι οποίες δεν αφορούν το μέλλον αλλά έρχονται από το παρελθόν. 
     Κύριε Πρόεδρε, για όλα τα παραπάνω και για όλα όσα ήδη εξέθεσαν οι συνάδελφοί μου της Αξιωματικής Αντιπολίτευσης για το φορολογικό νομοσχέδιο, θεωρώ χρέος μου να το καταψηφίσω στο σύνολό του.
     Σας ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Και το Προεδρείο θεωρεί χρέος του να σας ευχαριστήσει, γιατί ήσασταν πάρα πολύ σύντομος. 
     Το λόγο έχει ο κ. Στέφανος Μάνος.
     ΣΤΕΦΑΝΟΣ ΜΑΝΟΣ: Κύριοι συνάδελφοι, το πρώτο ερώτημα που έθεσα στον εαυτό μου είναι αν το νομοσχέδιο που συζητούμε συμβάλλει στη βελτίωση της ανταγωνιστικότητας ή όχι. Η απάντησή μου είναι ότι, μολονότι οι περισσότερες διατάξεις μάλλον κινούνται προς τη σωστή κατεύθυνση, η καθεμιά από αυτές είναι τόσο μικρή, ασήμαντη και  άτολμη, ώστε ούτε όλες μαζί ούτε καθεμιά χωριστά θα έχουν οποιαδήποτε επίδραση στην καθοδική φορά της ανταγωνιστικότητας. Εδώ και τουλάχιστον τέσσερα χρόνια κινούμαστε προς τη λάθος κατεύθυνση και μετά την ψήφιση του  νομοσχεδίου θα εξακολουθήσουμε να κινούμεθα προς τη λάθος κατεύθυνση. 
     Θα σταθώ σ’ ένα ζήτημα που συγκέντρωσε την προσοχή της κοινής γνώμης αλλά και της Βουλής τις τελευταίες μέρες, τη φορολόγηση των επιχειρήσεων. Το νομοσχέδιο προβλέπει τη σταδιακή μείωση μέσα σε μια τριετία, αρχίζοντας όμως από το οικονομικό έτος 2006, του συντελεστή 35% στο 25%. Η εισηγητική έκθεση για το νομοσχέδιο ορθώς παρατηρεί ότι ο συντελεστής 35% είναι ο υψηλότερος στην Ευρώπη.
     Η επιχείρηση, κυρίες και κύριοι συνάδελφοι, μικρή ή μεγάλη, είναι ο βασικός μοχλός της ανάπτυξης, διότι η επιχείρηση δημιουργεί πλούτο, η επιχείρηση δημιουργεί ευημερία, η επιχείρηση δημιουργεί θέσεις εργασίας. Η επιχείρηση και όσοι εργάζονται στις επιχειρήσεις είναι εκείνοι που συνεισφέρουν τους φόρους για να πληρώνονται οι εκατοντάδες χιλιάδες δημόσιοι υπάλληλοι, συμβασιούχοι ή μόνιμοι. Είναι εκείνοι που δίνουν τα λεφτά για να ψηφοθηρούν οι πολιτικοί. Η επιχείρηση ως θεσμός -ιδίως η ανώνυμη εταιρεία έχει ζωή κάπου διακόσια χρόνια- είναι ο σχετικά νέος θεσμός στον οποίο οφείλεται ο πλούτος του δυτικού κόσμου.
     Η Σοβιετική Ένωση πίστεψε ανοήτως ότι θα μπορούσε να προκόψει χωρίς επιχειρήσεις και κατέρρευσε. Η κομμουνιστική Κίνα αντιθέτως δεν έκανε το ίδιο λάθος ή δεν το έκανε για τόσο μακρύ διάστημα. Στηρίζει σήμερα τις επιχειρήσεις και εξελίσσεται γρήγορα σ’ έναν από τους μεγαλύτερους οικονομικούς παίκτες της υφηλίου, σκορπίζοντας ταυτόχρονα ευημερία σε εκατοντάδες εκατομμύρια Κινέζους. 
     Κάνω μια παρένθεση. Το όργανο του ΚΚΕ, «Ο ΡΙΖΟΣΠΑΣΤΗΣ», μου επιτίθεται σήμερα γι’ αυτά τα οποία λέω -διότι είχα γράψει κάτι παρόμοιο- λέγοντας: «Τι είναι αυτά που λέει ο Μάνος; Οι εργαζόμενοι δημιουργούν τον πλούτο». Δεν υπάρχει αμφιβολία ότι συμμετέχουν οι εργαζόμενοι στη δημιουργία του πλούτου. Το θέμα είναι πώς οργανώνονται οι εργαζόμενοι: Σε κολχόζ σοβιετικού τύπου ή σε «επιχειρήσεις» σοβιετικού τύπου ή σε επιχειρήσεις που στηρίζονται στη λογική του κεφαλαίου και της αγοράς, όπως κάνει η Κίνα που είναι επίσης κομμουνιστική χώρα.
     Αυτό το οποίο λέω λοιπόν είναι ότι η επιχείρηση ως θεσμός είναι εκείνη που συμβάλλει στην ανάπτυξη.
     Να έχετε υπ΄ όψιν σας το εξής: Η Κίνα σήμερα φορολογεί τις ξένες επιχειρήσεις –δηλαδή μια ξένη επιχείρηση που εγκαθίσταται στην Κίνα- με ποσοστό 20%, -και εμείς τώρα είμαστε στο 35%- τις δε κινέζικες σε 33%,  εκτός αν εγκατασταθούν σε ορισμένες παράλιες περιοχές της Κίνας, περιοχές ανάπτυξης, οπότε η φορολογία κατεβαίνει στο 15%. 
     Αυτά κάνουν οι κομμουνιστές. Έτσι, ενώ καταλαβαίνω βέβαια την έχθρα προς την επιχείρηση του σοβιετικά ορθόδοξου ΚΚΕ, ομολογώ ότι δεν καταλαβαίνω την έχθρα προς την επιχείρηση στελεχών του ΠΑΣΟΚ ή της Νέας Δημοκρατίας. Υπάρχει μια διαδεδομένη, αλλά ασφαλώς λανθασμένη αντίληψη ταύτισης επιχειρηματία και επιχείρησης. 
     Η μείωση της φορολογίας στις επιχειρήσεις, κύριοι συνάδελφοι, δεν σημαίνει απαραίτητα μείωση της φορολογίας των πλουσίων και των επιχειρηματιών. Η «Μέκκα» του  δημοκρατικού σοσιαλισμού, η «Μέκκα» της υψηλής φορολογίας, η Σουηδία, φορολογεί λιγότερο τις επιχειρήσεις από εμάς με 28% -εμείς είμαστε στο 35%- αλλά φορολογεί τους επιχειρηματίες και τους πλουσίους πολύ περισσότερο από εμάς, διότι έχουν καταλάβει ότι άλλο το ένα και άλλο το άλλο. 
     Εγώ προτείνω την άμεση μείωση της φορολογίας των κάθε είδους επιχειρήσεων στο 15%. Αυτό το ποσοστό, κύριοι συνάδελφοι, θα είναι από τα χαμηλότερα στην Ευρώπη, όχι όμως το χαμηλότερο. Η Ιρλανδία και η Κύπρος έχουν χαμηλότερα ποσοστά φορολόγησης. Πάντως με 15% η Ελλάδα ξαναμπαίνει στο παιχνίδι για ξένες επενδύσεις και έχει επιτέλους κάτι να πει, έχει ένα συγκριτικό πλεονέκτημα. 
     Αυτή η πρότασή μου έχει ασφαλώς κόστος, θα χαθούν έσοδα. Στον τόπο μας, δέσμιοι του λαϊκισμού, έχουμε επιτύχει το εξής φορολογικό παράδοξο: ‘Ο,τι είναι κακό είτε για την υγεία μας είτε για το περιβάλλον το ευνοούμε φορολογικά σε σχέση με την υπόλοιπη Ευρώπη. Αντιθέτως, ό,τι είναι καλό και μπορεί να αυξήσει την ευημερία του λαού, μπορεί να δώσει θέσεις εργασίας, το φορολογούμε περισσότερο από την Ευρώπη.  ‘Οπως σας είπα, έχουμε μια από τις υψηλότερες φορολογίες των επιχειρήσεων στην Ευρώπη, ταυτόχρονα όμως σε ό,τι βλάπτει το περιβάλλον -τα καύσιμα- σε ό,τι βλάπτει την υγεία -ο καπνός και το οινόπνευμα- είμαστε φορολογικά οι φθηνότεροι στην Ευρώπη. 
     Αυτό που λέω είναι να εξορθολογιστούμε και να κάνουμε αυτά που κάνουν οι υπόλοιποι Ευρωπαίοι, να μειώσουμε δηλαδή το φόρο σε αυτό που είναι καλό –στις επιχειρήσεις- και να αυξήσουμε -για να ισορροπήσουμε την απώλεια- τη φορολογία σ’ αυτό που κάνει κακό στο περιβάλλον και την υγεία. 
     Το μήνυμά μου για τους νέους ανθρώπους είναι πάρα πολύ απλό. Καλύτερα να έχεις δουλειά και να πληρώσεις το «Marlboro» και το ουίσκυ ακριβότερα, παρά να μην έχεις για να μην ακριβύνουν τα τσιγάρα και τα ποτά. Συγκεκριμένα θεωρώ ότι μπορούν να επιβαρυνθούν τα καύσιμα κίνησης, παραμένοντας όμως ακόμα φθηνότερα από τα ευρωπαϊκά επίπεδα και να ακριβύνουν τα τσιγάρα και το οινόπνευμα τόσο ώστε να καλυφθεί βραχυπρόθεσμα η μείωση των συντελεστών στις επιχειρήσεις.
     Θα προτιμούσα βέβαια να καλυφθεί η μείωση και με μείωση των κρατικών δαπανών, αλλά με τη μέχρι σήμερα συμπεριφορά της Κυβέρνησης, δεν νομίζω ότι κάτι τέτοιο είναι ρεαλιστικό. 
     Υπάρχουν δύο ακόμα σχετικά θέματα που πρέπει να τα αναφέρω: τα μερίσματα. Κατά τη γνώμη μου σωστό είναι τα μερίσματα να φορολογούνται στην κλίμακα, δηλαδή να προστίθενται στη φορολογική κλίμακα και να φορολογούνται. ‘Ομως, αυτό σήμερα στην Ελλάδα με τη διοικητική μηχανή έτσι όπως είναι, νομίζω ότι είναι απολύτως ανέφικτο, χώρια ότι προσκρούει στην απαίτηση της Κυβέρνησης να τα κάνει όλα με ήπιο τρόπο.
     Κατόπιν τούτου και με τα σημερινά δεδομένα νομίζω ότι ο καλύτερος τρόπος είναι να φορολογούνται τα μερίσματα με 10% όπως φορολογούνται σύμφωνα με το νομοσχέδιο ρέπος, ομόλογα και τόκοι. ‘Αρα όλα τα κέρδη της επιχείρησης θα φορολογούνται με 15%, τα δε μερίσματα με ένα επιπλέον 10%. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μια μικρή ανοχή χρόνου, κύριε Πρόεδρε.
     Προτείνω επίσης, την ολοσχερή κατάργηση –προσέξτε το αυτό- των αφορολόγητων αποθεματικών που σήμερα μειώνουν τη φορολογική επιβάρυνση μερικών επιλεγμένων επιχειρήσεων. Με το να προχωρήσουμε στην κατάργηση των αφορολογήτων αποθεματικών μειώνεται σημαντικά η επιβάρυνση από τη μείωση του φόρου στο 15% και έτσι η διόρθωση που θα χρειαστεί με τους έμμεσους φόρους που είπα θα είναι σχετικά μικρή. 
     Ταυτόχρονα όμως, κύριοι συνάδελφοι, με την κατάργηση των αφορολόγητων αποθεματικών, καταργούνται ή περιορίζονται σημαντικά οι προστριβές φορολογουμένων και εφορίας, περιορίζονται οι ευκαιρίες χρηματισμού, απλοποιείται το φορολογικό σύστημα. 
     Σας περιέγραψα, κύριοι συνάδελφοι, μια διαφορετική στρατηγική. Θα αυξήσουμε ορισμένους εμμέσους φόρους λίγο και έτσι θα παραμείνουν χαμηλότεροι από την υπόλοιπη Ευρώπη, αλλά θα μειώσουμε το φορολογικό συντελεστή της επιχείρησης ώστε να είναι μεταξύ των χαμηλοτέρων στην Ευρώπη. 
     Απ’ αυτήν την αλλαγή νομίζω ότι μπορεί να αλλάξει το σκηνικό, αν εξηγηθεί σωστά, και η αλλαγή να θεωρηθεί ήπια και συνεπώς να ανταποκρίνεται στην προδιαγραφή της Κυβέρνησης που θέλει να κάνει μόνο ήπιες προσαρμογές. Λέμε, κύριε Υπουργέ, να είναι ήπιες οι προσαρμογές, αλλά τουλάχιστον αποτελεσματικές. Οι προσαρμογές του νομοσχεδίου καλύπτουν το κριτήριο της ηπιότητας αλλά όχι της αποτελεσματικότητας. 
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Ιωάννης Μανώλης.
     ΙΩΑΝΝΗΣ ΜΑΝΩΛΗΣ:  Κύριε Πρόεδρε, κυρίες και κύριοι συνάδελφοι, από τις τοποθετήσεις των συναδέλφων της Αντιπολίτευσης του ΠΑΣΟΚ για μένα προκύπτουν και κάποια θετικά σημεία. Υπάρχει ένα πολύ θετικό σημείο που πρέπει να το πω, ότι ξαφνικά, μετά από είκοσι χρόνια έχοντας την ευθύνη της διακυβέρνησης του τόπου, ανακάλυψαν τα ασθενέστερα λαϊκά στρώματα. 
     Αυτό είναι πολύ θετικό βήμα. Μπορεί να είναι αργά, μπορεί αυτά τα ασθενέστερα λαϊκά στρώματα να τους έστειλαν στην Αντιπολίτευση, αλλά είναι πολύ θετικό  που δείχνουν ότι το αντιλαμβάνονται, τα ξαναθυμούνται και αρχίζουν να μιλάνε υπέρ τους. Αυτό είναι θετικό και για μας. Είκοσι χρόνια τους είχαν ξεχάσει, είκοσι χρόνια φορομπηχτική πολιτική, είκοσι χρόνια είχαν οδηγήσει το 20% των συμπολιτών μας στα όρια της φτώχειας, είκοσι χρόνια είχαν καθηλώσει μισθούς και συντάξεις. 
     ‘Αλλωστε η κριτική που γίνεται σήμερα και από το ΠΑΣΟΚ και από τη Νέα Δημοκρατία για το επίπεδο των συντάξεων και των χαμηλών μισθών είναι ακριβώς αποτέλεσμα αυτής της πολιτικής που εφαρμόστηκε όλα αυτά τα χρόνια. Χρειάστηκε να πάτε λοιπόν στην Αντιπολίτευση για να θυμηθείτε και αυτό είναι πολύ θετικό.
     Το δεύτερο είναι ότι ξαφνικά ξαναβγάζετε από το χρονοντούλαπο της ιστορίας το σοσιαλισμό σας και τον θυμηθήκατε. Για πολλά χρόνια υπηρετήσατε -και θα έλεγα με πολύ μεγάλη συνέπεια- τα ισχυρά οικονομικά συμφέροντα του τόπου. Δεν μιλάω για τις υγιείς επιχειρήσεις. Μιλάω για τα ισχυρά οικονομικά συμφέροντα, τα λίγα, τα οποία τα ενισχύσατε, τα στηρίξατε, τους κάνατε πιο δυνατούς. Έρχεσθε και κάνετε σήμερα κριτική σε μια Κυβέρνηση οκτώ μηνών, κριτική ότι δήθεν και αυτή η Κυβέρνηση υπηρετεί τα οικονομικά συμφέροντα.
     Σε όσους το ξεχνάνε να σας θυμίσω -και το θυμίζω τελευταία πολλές φορές- ότι μόλις λίγο πριν εγκαταλείψετε τη διακυβέρνηση του τόπου χαρίσατε με χαριστική ρύθμιση διακόσια δισεκατομμύρια (200.000.000.000) δραχμές σε μεγάλη ιδιωτική τράπεζα. Δεν τα δώσατε από την τσέπη σας, τα φορτώσατε στο ΙΚΑ, τα φορτώσατε στα ασφαλιστικά ταμεία, τα φορτώσατε δηλαδή στον κόσμο που πληρώνει αυτές τις εισφορές. Μέσω του χρηματιστηρίου κάνατε τη μεγαλύτερη αναδιανομή του εισοδήματος σε βάρος των πολλών, των ασθενέστερων οικονομικά τάξεων και υπέρ των ολίγων. 
     Σήμερα προσπαθείτε να ξεχάσετε την ιστορία σας και καλά κάνετε που πάτε να την ξεχάσετε, αλλά ξεχνώντας εσείς την ιστορία σας, δεν την ξεχνάει –και ευτυχώς που δεν την ξεχνά- ο ελληνικός λαός, γιατί την έζησε και βίωσε την πολιτική σας τόσα χρόνια. Ξέρει ποιοι είσθε, ξέρει ότι δεν αλλάζετε από τη μια μέρα στην άλλη όσο και αν προσπαθείτε φραστικά να πείτε ότι αλλάζετε. Δεν αλλάζετε! Ο λύκος δεν γίνεται πρόβατο τόσο εύκολα!
     Χρειάζεται να περάσουν πολλά χρόνια. Θα σας κάνει καλό να κάνετε την αυτοκριτική σας και να αρχίσετε σιγά-σιγά όχι απλά να μιλάτε για τα ασθενέστερα λαϊκά στρώματα, τους εργαζόμενους, τους συνταξιούχους, τους μικρομεσαίους, αλλά και να τους υποστηρίζετε στην πράξη και όχι στα λόγια. 
     Εσείς που για χρόνια εφαρμόσατε μια φορομπηχτική πολιτική, που φθάσατε στα όρια της κατάρρευσης την ελληνική οικονομία, μάς κάνετε κριτική για το φορολογικό νομοσχέδιο. 
     Εγώ σας λέω ότι δεν είναι αυτό που εμείς θέλουμε. Θα θέλαμε ένα άλλο φορολογικό νομοσχέδιο, αλλά βρήκαμε μια κατάσταση στην οικονομία που την κρύβατε τόσα χρόνια, είχατε φτιάξει μια εικονική πραγματικότητα. Τα πράγματα είναι πολύ χειρότερα. Παρ’ όλα αυτά επιχειρείται μία ήπια προσαρμογή και προσπαθούμε να μη φέρουμε νέους φόρους και να μη φορτώσουμε τα ασθενέστερα λαϊκά στρώματα. 
     Αν δείτε την έκθεση του Γενικού Λογιστηρίου του Κράτους, θα διαπιστώσετε --γιατί όπως θέλετε τα ερμηνεύετε μερικές φορές- ότι έχουμε ετήσια αύξηση εσόδων διακόσια πενήντα δύο εκατομμύρια (252.000.000) ευρώ και απ’ τους μισθωτούς, τους συνταξιούχους και τους εργαζόμενους είναι πενήντα εκατομμύρια (50.000.000) ευρώ. Την ίδια στιγμή φαίνεται ότι έχουμε ετήσια απώλεια εσόδων τριακόσια εκατομμύρια (300.000.000) ευρώ είτε από την αλλαγή της φορολογικής κλίμακας είτε από τις δαπάνες περίθαλψης, φροντιστήρια, στεγαστικά δάνεια, παραμεθόριες περιοχές κλπ. Προκύπτει ένα όφελος για τα κατώτερα στρώματα, τους οικονομικά ασθενέστερους τριακόσια εκατομμύρια (300.000.000) ευρώ. Ρωτάω, αυτό δεν το βλέπετε;
     Κάποιοι από σας επικαλείστε την κριτική του ΣΕΒ. Αυτό νομίζω είναι καλό για μας γιατί ο ΣΕΒ μπορεί να μην ήθελε πράγματι να πληρώνουν οι επιχειρήσεις ούτε μία δραχμή φόρο. Όμως αυτό δεν γίνεται και δείχνει ότι είμαστε σε καλό δρόμο. 
     Μας κατηγορείτε για το ΣΔΟΕ. Επειδή το είχα ζήσει σαν συνδικαλιστής και ήξερα τι ακριβώς συνέβαινε, είχατε παραδεχθεί ότι το κάνατε γιατί το 98% των υπηρετούντων στο ΣΔΟΕ προέρχονταν από το ΠΑΣΟΚ. Δεν είναι μόνο αυτό. Εκεί δεν ήταν απλά ένας ψηφοφόρος που ψήφισε ΠΑΣΟΚ, ήταν επιλεγμένα στελέχη της κλαδικής σας που κάποιοι από εσάς τους χρησιμοποιήσατε. Τους στέλνατε σε μικρές επιχειρήσεις, για έλεγχο, για τρομοκρατία. Αυτό δεν μπορεί να γίνεται και στο μέλλον, θα αλλάξει λογική, θα χτυπηθεί η παράνομη διακίνηση αλλά δεν θα κυνηγάμε τη μικρή επιχείρηση, το μικρομάγαζο της γειτονιάς. Αυτό πρέπει να το καταλάβετε. Τώρα αν σας ενοχλεί ότι κάποιοι απ’ αυτούς μπορεί να αλλάξουν, δεν είναι δυνατόν να μείνουν όσοι λειτουργούν με αυτόν τον τρόπο. θα μείνουν όσοι υπηρετήσουν σωστά την πολιτική που σας είπα προηγουμένως. 
     Κύριε Υπουργέ, θέλω να μείνω λίγο στο θέμα του περιφερειακού Τύπου. Ξέρετε πολύ καλά ότι αυτός ο Τύπος δίνει ζωή στην περιφέρεια και έχει πολλά και σοβαρά προβλήματα, προβλήματα που δημιούργησε η πολιτική του ΠΑΣΟΚ στο φορολογικό. Άλλωστε δεν είναι επιχειρήσεις που ζουν από την κρατική διαφήμιση. Αυτό το προνόμιο το έχουν κάποιες μεγάλες εφημερίδες και μεγάλα περιοδικά. Αυτόν τον Τύπο δεν πρέπει να τον αφήσουμε να κλείσει. Πρέπει να τον στηρίξουμε, πρέπει κάτι να κάνουμε να αλλάξουμε τα πράγματα. Δεν υπάρχει η δυνατότητα αυτήν τη στιγμή, μιας τροπολογίας. Όμως έρχεται το αναπτυξιακό νομοσχέδιο και σας δηλώνω από τώρα ότι θα καταθέσω μαζί με άλλους συναδέλφους τροπολογία, γιατί θεωρώ ότι πρέπει να στηριχθεί ο περιφερειακός και τοπικός Τύπος. Οι μεγάλες εφημερίδες είναι χρήσιμες, αλλά όταν η δύναμη συγκεντρώνεται στα χέρια ολίγων δεν είναι σωστό. Πρέπει να υπάρχει έλεγχος της εξουσίας και στην περιφέρεια. Πρέπει να στηριχθούν, λοιπόν, κύριε Υπουργέ, και θα επανέλθω στο θέμα. 
     ΠΡΟΕΔΡΕΥΩΝ (Γεώργιος Σούρλας): Ο κ. Εμμανουήλ Όθωνας έχει το λόγο.
     ΕΜΜΑΝΟΥΗΛ ΟΘΩΝΑΣ: Κυρίες και κύριοι συνάδελφοι, ένα τόσο σημαντικό θέμα, ένα θέμα που επηρεάζει τα δημόσια έσοδα, τη διανομή, θα μπορούσε ίσως με ρυθμίσεις, στην κατεύθυνση της αναδιανομής του εθνικού εισοδήματος και εν τέλει σε μικρό ή μεγάλο βαθμό το μέσο οικογενειακό βαλάντιο, η νομοθετική πρωτοβουλία της Κυβέρνησης, για μια ακόμη φορά είναι κατώτερη τόσο των αναγκών όσο και των απαιτήσεων της εθνικής οικονομίας και ακόμη των προσδοκιών που η ίδια η Κυβέρνηση καλλιέργησε στις κοινωνικές τάξεις και παραγωγικούς φορείς αλλά και στον καθέναν από τους μέσους Έλληνες πολίτες προεκλογικά. Σε ό,τι αφορά τις ανάγκες της σύγχρονης οικονομίας και της ελληνικής κοινωνίας σήμερα, ενώ το αίτημα είναι μια ολοκληρωμένη και ουσιαστική μεταρρύθμιση του φορολογικού συστήματος με συγκεκριμένες στοχεύσεις που θα δημιουργεί ένα φορολογικό περιβάλλον σταθερότητας με αίσθηση προοπτικής σε βάθος χρόνου, εδώ έχουμε να κάνουμε με μερικές επί μέρους φορολογικές διευθετήσεις. Και είναι επίσης κατώτερο των προσδοκιών που η Νέα Δημοκρατία καλλιέργησε προεκλογικά γιατί διαψεύδονται και μέσα από τις ρυθμίσεις αυτού του νομοσχεδίου όσοι από τα χαμηλά ή μεσαία εισοδήματα αφελώς ίσως προσδοκούσαν φορολογικές ρυθμίσεις που θα στήριζαν το πανταχόθεν βαλλόμενο οικογενειακό βαλάντιο του μέσου ελληνικού νοικοκυριού, βαλλόμενο από την ανεξέλεγκτη εξελισσόμενη ακρίβεια, από τις ανατιμήσεις των τιμολογίων των ΔΕΚΟ, από μια σειρά επιβαρυντικές αναπροσαρμογές όπως η πρόσφατη η κατά 15% αύξηση των τελών κυκλοφορίας και βέβαια είναι σίγουρο επακόλουθες οσονούπω αυξήσεις στην έμμεση φορολογία. 
     Τι συμβαίνει επί της ουσίας με το συγκεκριμένο νομοσχέδιο που συζητάμε; Έρχεται η Κυβέρνηση και εμφανίζει δήθεν το φιλολαϊκό της προεκλογικό της πρόσωπο θεσπίζοντας ορισμένες ρυθμίσεις και δευτερεύουσες διευθετήσεις, όπως είπα, στην κατεύθυνση υποτίθεται ελάφρυνσης φορολογικών βαρών για τα χαμηλά και μεσαία εισοδήματα, αλλά ταυτόχρονα αποκαλύπτει και το πραγματικά σκληρό και αντιλαϊκό πρόσωπό της, αφού κυρίως με τέσσερις ρυθμίσεις-παγίδες, με τέσσερα τρικ ουσιαστικά αφυδατώνει τη συντριπτική πλειοψηφία των οφελών που προκύπτουν απ’ αυτές τις ρυθμίσεις για τη μεγάλη κατηγορία των χαμηλών και μεσαίων εισοδημάτων. Αυτά τα τέσσερα τρικ, οι τέσσερις παγίδες που το νομοσχέδιο περιλαμβάνει είναι η μη τιμαριθμοποίηση της φορολογικής κλίμακας, η κατάργηση της φοροαπαλλαγής λόγω καταναλωτικών δαπανών, η αλλαγή κλίμακας σε βάρος των φορολογουμένων και η αύξηση παρακράτησης φόρου για μισθωτούς και συνταξιούχους από 1.1.2005 κατά 1%. 
     Θα ήθελα όμως να σταθώ λίγο παραπάνω επειδή παρατήρησα στις ομιλίες των συναδέλφων της Συμπολιτεύσεως ότι υπάρχει μια εμμονή να επιχειρηματολογούν ότι με ένα ακόμη νομοσχέδιο η Κυβέρνηση έρχεται να υλοποιήσει προεκλογικές υποσχέσεις. 
     Θα είχε ενδιαφέρον να δούμε ενδεικτικά και επιγραμματικά τη συνάφεια του συζητούμενου νομοσχεδίου με αντίστοιχες προγραμματικές διακηρύξεις της Νέας Δημοκρατίας. Υποσχέθηκε η Νέα Δημοκρατία στο προεκλογικό της πρόγραμμα, διαβάζω κατά λέξει «Τη δημιουργία ενός απλού, σταθερού και δίκαιου φορολογικού πλαισίου και την αποτελεσματική οργάνωση του φοροσυλλεκτικού μηχανισμού για να μειωθεί δραστικά η εκτεταμένη φοροδιαφυγή και διαφθορά. Ποιες είναι οι αντίστοιχες ρυθμίσεις που περιλαμβάνονται στο νομοσχέδιο, είναι στην κρίση σας. Υποσχέθηκε η Νέα Δημοκρατία στο πρόγραμμά της τη συνολική αναδιοργάνωση των υπηρεσιών του Υπουργείου Οικονομικών, τη δημιουργία κεντρικού επιτελικού οργάνου που θα παρακολουθεί την εφαρμογή της φορολογικής νομοθεσίας, τις διεθνείς τάσεις και κατευθύνσεις στον τομέα της φορολογίας, την επιμόρφωση των εργαζομένων στις Δ.Ο.Υ., τη θέσπιση ενιαίου κώδικα φορολογικής διαδικασίας. 
     Τι περιλαμβάνεται απ’ όλα αυτά στο συζητούμενο νομοσχέδιο; Απολύτως τίποτε. Υποσχέθηκε η Νέα Δημοκρατία προεκλογικά την αναβάθμιση του συστήματος TAXIS, ώστε να επιτρέπει την ηλεκτρονική υποβολή και επεξεργασία όλων των δηλώσεων, την αυτόματη καταχώριση όλων των εισοδημάτων και συναλλαγών, την απλοποίηση των φορολογικών στοιχείων ώστε ο φορολογούμενος να συμπληρώνει μόνο τα φορολογικά στοιχεία που μεταβλήθηκαν κατά τη διάρκεια του προηγούμενου έτους. Επ’ αυτών, ελάχιστα ή ουδέν. Ακόμη όμως και οι υποσχέσεις εκείνες που υποτίθεται υλοποιούνται στο συγκεκριμένο νομοσχέδιο που συζητάμε σήμερα, έχουν ανακολουθίες που ουσιαστικά ακυρώνουν ή στρεβλώνουν την υλοποίηση αυτών των υποσχέσεων.
     Ας δούμε δύο σημεία. Η μείωση του συντελεστή φορολόγησης των επιχειρήσεων στο 25%, υλοποιείται με την πολύ κρίσιμη διαφορά ότι η μείωση αφορά το σύνολο των κερδών και όχι των αδιανεμήτων, όπως ρητά και επί λέξει αναφέρεται στο προεκλογικό φυλλάδιο της Νέας Δημοκρατίας και που θα αποτελούσε ίσως ένα ουσιαστικό κίνητρο για ενίσχυση των επενδύσεων και της απασχόλησης. Η προεκλογική δε υπόσχεση για κατάργηση του ΣΔΟΕ μετατρέπεται σε μια προκλητική εξαπάτηση και επιχείρηση υποτίμησης της νοημοσύνης των πολιτών, αφού αλλάζει μόνο κατ΄ όνομα για να υπάρχει το άλλοθι για τις αλλαγές όλου του στελεχικού δυναμικού με μόνο κριτήριο την κομματική ένταξη και τοποθέτηση, όπως γίνεται στο σύνολο του δημόσιου και του ευρύτερου δημόσιου τομέα τους τελευταίους μήνες. 
     Αποτέλεσμα αυτής της ερασιτεχνικής πολιτικής σε σχέση με τους ελέγχους και το ΣΔΟΕ αποτελεί η υστέρηση εσόδων του πρώτου εννιάμηνου του έτους 2004 κατά 1,3 δισεκατομμύρια ευρώ, με αποτέλεσμα την αύξηση του ελλείμματος του προϋπολογισμού του 2004 κατά 50%. 
     Υπήρξε όμως και μια άλλη υπόσχεση για την επανεξέταση των όποιων προνομίων –λέει το πρόγραμμα- και απαλλαγών που αποτελούν έμμεση επιδότηση του κοινωνικού συνόλου υπέρ των ολίγων και ενίοτε εισοδηματικά ισχυροτέρων. Και ποιες καταργούνται από αυτές τις ρυθμίσεις; Δύο, από τις οποίες και οι δύο αναφέρονται και ωφελούσαν τα χαμηλά εισοδήματα. Η μείωση του φόρου των καταναλωτικών δαπανών και η κατάργηση της έκπτωσης από το φόρο εισοδήματος 15% της δαπάνης για τα ενοίκια φοιτητών.
     Κυρίες και κύριοι συνάδελφοι, επειδή το θέμα που συζητάμε –και θα κλείσω με αυτό- άπτεται και αφορά του συνόλου της πορείας της οικονομίας, θα ήθελα να επισημάνω ότι παραλάβατε, κύριε Υπουργέ και κύριοι συνάδελφοι της Νέας Δημοκρατίας, μια εθνική οικονομία που εξακολουθούσε βέβαια να έχει προβλήματα και αδυναμίες, ήταν, όμως, στο ξέφωτο των ανοικτών ευρωπαϊκών και διεθνών οριζόντων και την οδηγείτε με επιπολαιότητες και ερασιτεχνισμούς σ΄ ένα σκοτεινό και αδιέξοδο τούνελ. Και συντελείται αυτό το έγκλημα για την πρόοδο και την προοπτική της χώρας και της κοινωνίας μας, για να μπορεί ο Πρωθυπουργός να καταφεύγει σε εύκολες παρομοιώσεις για δήθεν προβλήματα που κρύβονταν κάτω από ένα χαλί και που ούτως ή άλλως αργά ή γρήγορα θα αποκαλύπτονταν. 
     Πράγματι, υπάρχει ένα τεράστιο εξόγκωμα στο χαλί της εθνικής οικονομίας τώρα τελευταία. Μόνο που αυτό το εξόγκωμα δημιουργείται από τις υποσχέσεις του Πρωθυπουργού και της Νέας Δημοκρατίας που συσσωρεύονται καθημερινά και που τις σπρώχνει κάτω από αυτό το χαλί ο ίδιος όσο και οι μαθητευόμενοι ταχυδακτυλουργοί του. Και είναι ολοφάνερο και κοινά διαπιστωμένο πια με φωνές και από την παράταξή σας, κύριε Υπουργέ, ότι η περιβόητη απογραφή έγινε μόνο για τη διαγραφή των προεκλογικών υποσχέσεων της Κυβέρνησης και αποτελεί ένα έγκλημα για τη χώρα που δεν θα έχει παραγραφή. Και αν στη βιτρίνα αυτής της χώρας, κυρίες και κύριοι συνάδελφοι, κρεμάσετε εν τέλει εκείνη την παλιά επιγραφή που θα γράφει «Ψωροκώσταινα», αυτή η επιγραφή θα έχει και πάλι υπογραφή «Κωνσταντίνος Καραμανλής». 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Αντώνιος Μπέζας έχει το λόγο. 
     ΑΝΤΩΝΙΟΣ ΜΠΕΖΑΣ: Κυρία και κύριοι συνάδελφοι, η μεταρρύθμιση του φορολογικού συστήματος είναι ένα ζήτημα το οποίο συζητείται έντονα τα τελευταία χρόνια και αυτήν ακριβώς την ανάγκη της ελληνικής κοινωνίας, την ανάγκη της ελληνικής οικονομίας, έρχεται να καλύψει η συγκεκριμένη νομοθετική πρωτοβουλία της Κυβέρνησης. 
     Το φορολογικό σύστημα, όπως ακριβώς είχαμε εξαγγείλει και είχαμε υποσχεθεί προς τον ελληνικό λαό, τίθεται πλέον σε σύγχρονες βάσεις, απλοποιείται διασφαλίζεται η διαφάνεια, γίνεται λειτουργικό, έχει αναπτυξιακή κατεύθυνση και επιπλέον έχει και κάτι άλλο πολύ σημαντικό, διακρίνεται από κοινωνική δικαιοσύνη. Γίνεται μια σημαντική, μια μεγάλη τομή. 
     Και επειδή μίλησε πριν ο συνάδελφος ο οποίος κατέβηκε από το Βήμα για το τι παραλάβαμε, θέλω να πω ότι βλέπω από τη μεριά της Αξιωματικής Αντιπολίτευσης μια μεγάλη αντίδραση στη φορολογική μεταρρύθμιση της Κυβέρνησης και γενικότερα μια μεγάλη αντίδραση στην οικονομική πολιτική της Κυβέρνησης, δεν διαπιστώνω, όμως, ούτε ίχνος αυτοκριτικής για το απαράδεκτο φορολογικό σύστημα που παραλάβαμε, για το απαράδεκτο φορολογικό σύστημα που υπάρχει σήμερα στη χώρα μας, σε μια εποχή μάλιστα που οι εξελίξεις είναι ραγδαίες και οι νέες τεχνολογίες αλλάζουν τα πάντα και αλλάζουν επομένως και τη μορφή της επιχειρηματικής δραστηριότητας. 
     Μήπως δεν είναι αλήθεια ότι το φορολογικό σύστημα που έχουμε είναι ένα φορολογικό σύστημα δυσλειτουργικό το οποίο περιλαμβάνει σωρεία φόρων και επιβαρύνσεων; Μήπως δεν είναι αλήθεια ότι η φορολογική νομοθεσία στο παρελθόν άλλαζε συνεχώς, ότι το σημερινό φορολογικό σύστημα έχει δημιουργήσει στρεβλώσεις στην οικονομία και έχει πλήξει ιδιαίτερα την ανταγωνιστικότητα των επιχειρήσεων; Ότι η φοροδιαφυγή είναι μεγάλη και ότι με το ισχύον φορολογικό σύστημα δεν υπάρχει δίκαια κατανομή των φορολογικών βαρών;
     Όλα αυτά, λοιπόν, είναι τρωτά σημεία ενός φορολογικού συστήματος που έχουμε παραλάβει και όλα αυτά τα τρωτά σημεία, τα αντιμετωπίζει με τη συγκεκριμένη νομοθετική ρύθμιση η Κυβέρνηση. 
     Υπάρχει, όμως, και κάτι άλλο πολύ σημαντικό, το οποίο αποσιωπάται τελικά από τους συναδέλφους της Αξιωματικής Αντιπολίτευσης. Η φορολογική επιβάρυνση στη χώρα μας αυξήθηκε κατακόρυφα τα προηγούμενα χρόνια επί κυβερνήσεων ΠΑΣΟΚ. Το σύνολο της φορολογίας, άμεσοι και έμμεσοι φόροι σαν ποσοστό του ΑΕΠ, αυξήθηκε από το 21,2% που ήταν το 1993 στο 26,6% το 2000. Αυτή η φορολογική σκληρότητα άρχισε να εντείνεται ιδιαίτερα από το 1996 και κορυφώθηκε το 2000 και το 2002. Τα στοιχεία αυτά είναι αδιαμφισβήτητα. 
     Η σκληρή οικονομική πολιτική η οποία εφαρμόστηκε τα τελευταία χρόνια σε βάρος των χαμηλόμισθων, των χαμηλοσυνταξιούχων και σε βάρος των μικρών και των μεσαίων επιχειρήσεων, δεν αφήνει κανένα περιθώριο για την επιβολή νέων φόρων ή για την αύξηση των παλιών. Ακόμη και αν θέλαμε δηλαδή να επιβάλλουμε νέους φόρους ή να αυξήσουμε τους παλιούς, δεν υπάρχουν πλέον άλλα περιθώρια αντοχής στην ελληνική οικονομία. Δεν υπάρχουν άλλα περιθώρια αντοχής, αν λάβει μάλιστα κανείς υπόψη και τη χαμηλή ανταγωνιστικότητα της ελληνικής οικονομίας. Γι αυτόν ακριβώς το λόγο και ο νέος κρατικός προϋπολογισμός, ο οποίος έχει καταρτιστεί σ΄ ένα περιβάλλον διεθνές, ιδιαίτερα δυσμενές προβλέπει για τα φορολογικά έσοδα να συγκρατούνται ως ποσοστό του ΑΕΠ το 2005 στα ίδια περίπου επίπεδα με το 2004. Σε κάθε περίπτωση βέβαια τα φορολογικά έσοδα του 2005 θα είναι πολύ χαμηλότερα από εκείνα του 1999 του 2000 του 2001 και του 2002, ένα 2002 που αποτελεί χρονιά κατά την οποία σημειώθηκε από την κυβέρνηση Σημίτη ρεκόρ φορολογικής σκληρότητας.  
     Και επειδή ακούστηκε χθες σε αυτήν την Αίθουσα ότι αυξάνονται οι έμμεσοι φόροι θα πρέπει να τονίσουμε ότι με το νέο προϋπολογισμό, σε σχέση με τους έμμεσους φόρους, υπάρχει μια σημαντική άμβλυνση της φορολογικής σκληρότητας.
     Η Νέα Δημοκρατία θα παραμείνει συνεπής στις προγραμματικές της δεσμεύσεις. Διαπιστώνω από τη συζήτηση σε αυτήν την Αίθουσα αλλά και από τα τηλεοπτικά παράθυρα τις τελευταίες μέρες, πολλούς συναδέλφους οι οποίοι ως Κασσάνδρες επιδίδονται σε προβλέψεις καταστροφολογίας και μιλούν για περίοδο σκληρής λιτότητας που έρχεται.
     Ε, λοιπόν, κύριοι της Αξιωματικής Αντιπολίτευσης, θα διαψευστείτε και αυτήν τη φορά όπως έχετε διαψευστεί πολλές φορές στο παρελθόν. Εμείς προχωρούμε με την ήπια προσαρμογή. Και η ήπια προσαρμογή δεν είναι μία τακτικίστικη εφεύρεση της τελευταίας στιγμής, δεν είναι κάτι που ανακαλύψαμε τώρα, είναι μια κεντρική και κορυφαία στρατηγική μας επιλογή, την οποία η Νέα Δημοκρατία έχει επεξεργαστεί στο παρελθόν και έχει παρουσιάσει ξεκάθαρα στον ελληνικό λαό από την εποχή ακόμη που ήταν στην Αντιπολίτευση. Ήπια προσαρμογή σημαίνει δημοσιονομική εξυγίανση, χωρίς νέους φόρους, χωρίς να ακρωτηριαστούν οι μισθοί και τα ημερομίσθια όπως κάνατε εσείς. Δημοσιονομική εξυγίανση με λαϊκή συναίνεση. Ήπια προσαρμογή σημαίνει νοικοκύρεμα στις δημόσιες δαπάνες και επιτάχυνση της ανάπτυξης μέσα από διαρθρωτικές αλλαγές τις οποίες εσείς εγκαταλείψατε παταγωδώς την περίοδο από το 1996 έως το 2004. 
     Το νέο φορολογικό πλαίσιο το οποίο συζητούμε σήμερα είναι ένα από τα σημαντικά βήματα που έχουμε υποσχεθεί και υλοποιούμε: Με φορολογική ελάφρυνση των χαμηλότερων στρωμάτων της κοινωνίας -υπάρχει η έννοια μας για τα χαμηλότερα οικονομικά στρώματα της κοινωνίας- με σταδιακή μείωση των φορολογικών συντελεστών, με στήριξη των μικρών επιχειρήσεων που αποτελούν τη ραχοκοκαλιά της επιχειρηματικής δραστηριότητας στην ελληνική περιφέρεια, με απλοποίηση του συστήματος, με μείωση των φόρων γι΄ αυτούς που κατοικούν στις παραμεθόριες περιοχές και στα νησιά, με κίνητρα στους νέους επιστήμονες και στους εργαζόμενους γενικά για να εγκαταλείψουν τα μεγάλα αστικά κέντρα και να πάνε προς την περιφέρεια. 
     Αλλά υπάρχουν και άλλα βήματα στα οποία προχωρούμε. Μας κατηγορήσατε ότι δεν έχουμε καταθέσει τον αναπτυξιακό νόμο. Χτες, όμως, παρουσιάστηκε ο νέος αναπτυξιακός νόμος με επίκεντρο την ελληνική περιφέρεια και με τόνωση συνολικά όλων των κλάδων της ελληνικής οικονομίας. 
     Άκουσα στην επιτροπή από τον πρώην Υπουργό κ. Χριστοδουλάκη, ότι δεν έχουμε φέρει ακόμα το νόμο για τα αυτοχρηματοδοτούμενα έργα. Ο νόμος αυτός ετοιμάζεται, αλλά μας κατηγορείτε εσείς οι οποίοι χρειάστηκε να περάσουν τέσσερα ολόκληρα χρόνια για να ξεκαθαρίσετε ανάμεσα στο ΥΠΕΧΩΔΕ και στο Υπουργείο Οικονομίας και Οικονομικών, αν χρειάζεται ή όχι νόμος για τα αυτοχρηματοδοτούμενα έργα.
     Προχωρούμε σε νέες αποκρατικοποιήσεις. Προχωρούμε στην αξιοποίηση της ακίνητης περιουσίας του δημοσίου και προχωρούμε, επίσης, στην απορρόφηση των πόρων του Γ΄ Κοινοτικού Πλαισίου Στήριξης. Παραλάβαμε ένα ΠΕΠ Ηπείρου με απορρόφηση 8% και ήδη η απορρόφηση έχει φθάσει στο 14% και στο τέλος του χρόνου θα ξεπεράσει το 17%.
     Όλα αυτά δεν είναι τυχαία βήματα. Όλα αυτά είναι ενδιάμεσοι στόχοι μιας συνολικής εθνικής στρατηγικής για την ανόρθωση της οικονομίας, για την πραγματική οικονομική ανάπτυξη, για τη σύγκλιση της χώρας μας. 
     Έρχομαι τέλος στο θέμα της δημοσιονομικής απογραφής. Εκείνο το οποίο εγώ θα πω πολύ απλά, μη μπαίνοντας σε τεχνικές λεπτομέρειες, είναι ότι η δημοσιονομική απογραφή ήταν αναγκαία. Και όχι μόνο ήταν αναγκαία, αλλά η δημοσιονομική απογραφή είναι ταυτόχρονα η χρυσή ευκαιρία για την οικονομία μας. Γιατί καμιά οικονομική πολιτική δεν μπορεί να πετύχει, αν δεν βασίζεται σε πραγματικά στοιχεία. Και η αλήθεια είναι, κύριοι συνάδελφοι, ότι όλη αυτή η αντιπολιτευτική φασαρία η οποία γίνεται γύρω από την απογραφή έχει έναν και μοναδικό στόχο: να μη συνειδητοποιηθεί από τους πολίτες ότι υπάρχουν τεράστιες ευθύνες από τις προηγούμενες κυβερνήσεις του ΠΑΣΟΚ που δημιούργησαν ελλείμματα και χρέη και τελικά ο ελληνικός λαός καλείται να πληρώσει τις συνέπειες μιας πολιτικής που τι έκανε; Το μόνο πού έκανε είναι να κρύβει τα σκουπίδια κάτω από το χαλί.
     Όμως, υπάρχει και κάτι άλλο. Το θέμα δεν είναι η απογραφή ούτε οι δείκτες του δημοσιονομικού ελλείμματος και του δημόσιου χρέους. Το θέμα είναι η πραγματική κατάσταση της οικονομίας. Υπάρχει δημοσιονομική ισορροπία σήμερα στη χώρα μας; Υπάρχει ισορροπία γενικότερα στην οικονομία; Η απάντηση που βγαίνει και από τους δείκτες του ελλείμματος και του χρέους, αλλά και από ένα σωρό άλλους δείκτες που μπορούμε να λάβουμε υπόψη μας, δείκτες της πραγματικής οικονομίας, όπως η ανεργία ή η εισροή ξένων επενδύσεων, είναι ότι ασφαλώς δεν υπάρχει σήμερα δημοσιονομική ισορροπία και γενικότερη ισορροπία στην οικονομία της χώρα μας και αυτό βαρύνει αποκλειστικά εσάς, κύριοι της Αξιωματικής Αντιπολίτευσης. Αυτήν την οικονομία παραλάβαμε και αυτήν την κατάσταση αντιμετωπίζουμε με τα συγκεκριμένα βήματα στα οποία προχωρούμε.
     Το νέο φορολογικό σχέδιο της Κυβέρνησης είναι μια μεγάλη τομή. Βέβαια το φορολογικό σύστημα δεν μπορεί να λύσει από μόνο του τα προβλήματα της οικονομίας. Τώρα, όμως, αλλάζουν πολλά πράγματα. Η Νέα Δημοκρατία θεσπίζει ένα απλό και λειτουργικό φορολογικό σύστημα, ένα σύστημα που εξυπηρετεί καλύτερα από ποτέ τους στόχους της ανάπτυξης και της κοινωνικής δικαιοσύνης. Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μιχάλης Γιαννάκης. 
     ΜΙΧΑΛΗΣ ΓΙΑΝΝΑΚΗΣ: Ευχαριστώ, κύριε Πρόεδρε.
     Κύριε Υπουργέ, κυρία και κύριοι συνάδελφοι, το φορολογικό νομοσχέδιο που σήμερα συζητάμε έρχεται να υλοποιήσει το προεκλογικό πρόγραμμα της παράταξής μας, σε μια στιγμή που η δημοσιονομική κατάσταση της πατρίδας μας δεν είναι η καλύτερη δυνατή. Ένα νομοσχέδιο που έχει ως κύριο στόχο την κοινωνική συνοχή, την ενίσχυση των επενδύσεων και της επιχειρηματικότητας, τη φορολογική ελάφρυνση των ασθενέστερων εισοδηματικά στρωμάτων της κοινωνίας μας, την απλοποίηση του φορολογικού συστήματος, την αντικειμενικοποίηση των φορολογικών ελέγχων, καθώς και τη διασφάλιση ενός σταθερού πλαισίου φορολογίας. 
     Δύο ήταν οι επιλογές της νέας διακυβέρνησης απέναντι στην τραγική εικόνα της ελληνικής οικονομίας που βίωνε και βιώνει καθημερινά ο Έλληνας πολίτης ιδιαίτερα στην περιφέρεια:
     Πρώτον, η αυστηρή δημοσιονομική πολιτική με λιτότητα, μηδενικές αυξήσεις σε συντάξεις, μισθούς και σε κάθε είδους περιοριστικά μέτρα και δεύτερον, η φυγή προς τα εμπρός, με ώθηση στην ανάπτυξη, στις επενδύσεις, στις φοροελαφρύνσεις, η δραστική μείωση της σπατάλης του δημόσιου τομέα, το χτύπημα της διαφθοράς, για να μπορέσει να αναπτύξει παράλληλα μια κοινωνικότερη οικονομική πολιτική. 
     Το παρόν νομοσχέδιο μαζί με τον προϋπολογισμό και τον αναπτυξιακό νόμο που χθες καταθέσαμε δείχνει ξεκάθαρα ότι η δεύτερη επιλογή είναι και η κύρια στρατηγική επιλογή της Κυβέρνησης για την οικονομία. Αυτό πετυχαίνεται μέσα από το νομοσχέδιο. Είχαμε την ευκαιρία όλες αυτές τις μέρες και στην επιτροπή, αλλά και χθες εδώ να δούμε πού ακριβώς εστιάζει η Κυβέρνηση τα μέτρα που παίρνουμε για τη φοροελάφρυνση για την ανακούφιση των χαμηλότερων εισοδηματικά στρωμάτων. 
     Πρώτον, με αύξηση του αφορολογήτου ορίου από δέκα χιλιάδες (10.000) σε έντεκα χιλιάδες (11.000) ευρώ για τους μισθωτούς και από οκτώ χιλιάδες τετρακόσιες (8.400) σε εννέα χιλιάδες πεντακόσιες (9.500) ευρώ για τις υπόλοιπες κατηγορίες φορολογουμένων.
     Δεύτερον αυξάνεται από 15% σε 20% το ποσοστό μείωσης φόρου για ιατρικές δαπάνες, ενοίκιο κύριας κατοικίας, φροντιστηρίων και τόκων στεγαστικών δανείων.
     Τρίτον αντιμετωπίζει δικαιότερα τα έξοδα των διαζευγμένων γονέων καθιερώνοντας έκπτωση σε ποσοστό 20% της δαπάνης των τέκνων τους που δεν συγκατοικούν, καθώς και της διατροφής που καταβάλλει ο ένας σύζυγος στον άλλο.
     Τέταρτον καθιερώνεται έκπτωση από το εισόδημα έως και πεντακόσια (500) ευρώ για εγκατάσταση φυσικού αερίου.
     Πέμπτον δίνει κίνητρα και φοροελαφρύνσεις σε νέους επιστήμονες και εργαζόμενους για εγκατάστασή τους στην περιφέρεια με ό,τι αυτό συνεπάγεται για την περιφερειακή ανάπτυξη. 
     Έκτον αυξάνει το όριο των εκπιπτομένων δαπανών για ατομικές και ομαδικές ασφάλειες.
     Έβδομον καταργείται η παρακράτηση φόρου εισοδήματος σε κάθε είδους επιδοτήσεις για γεωργούς και κτηνοτρόφους. Καταλαβαίνετε τι σημαίνει αυτό για εμάς που εκλεγόμαστε στην περιφέρεια, πόσο μπορεί ένα τέτοιο μέτρο να ανακουφίσει τον Έλληνα κτηνοτρόφο και παραγωγό. 
     Παράλληλα με τη σταδιακή μείωση του συντελεστή προσδιορισμού των καθαρών κερδών για τις ομόρρυθμες και ετερόρρυθμες εταιρείες από το 25% στο 20% μέχρι το 2007, καθώς και τη μείωση από 35% σε 25% στις ανώνυμες εταιρείες δίνουμε ανάσα στις μικρομεσαίες επιχειρήσεις. Ενισχύουμε τις επενδύσεις, την επιχειρηματικότητα και την ανταγωνιστικότητά τους. 
     Ταυτόχρονα με μια σειρά μέτρων που προβλέπονται στο παρόν νομοσχέδιο δίνουμε κίνητρα για ενίσχυση της τεχνολογίας, της επιμόρφωσης του προσωπικού και των συγχωνεύσεων των επιχειρήσεων.
     Καταργείται, επίσης, το τέλος χαρτοσήμου στα καθαρά κέρδη των επιχειρήσεων και μειώνεται στο μισό ο φόρος στις χρηματιστηριακές συναλλαγές. Έτσι ενισχύουμε και την προσπάθειά μας να σταθούμε δίπλα στο Χρηματιστήριο και να αναπτυχθούν οι χρηματιστηριακές συναλλαγές. 
     Κυρίες και κύριοι συνάδελφοι, έχουμε στα χέρια μας ένα νομοσχέδιο που ταυτίζεται απόλυτα με την ιδεολογία μας και τις προεκλογικές μας δεσμεύσεις, ένα νομοσχέδιο ριζοσπαστικό, φιλελεύθερο, κοινωνικό, κεντρώας πολιτικής αντίληψης και κατεύθυνσης που στοχεύει στην κοινωνική συνοχή και στη γρήγορη οικονομική ανάπτυξη του τόπου μας.
     Πολλοί συνάδελφοι της Αντιπολίτευσης άσκησαν σκληρή κριτική χωρίς να συνοδεύεται η κριτική τους από συγκεκριμένες προτάσεις. Ένα, όμως, είναι σίγουρο: Κανένας Έλληνας φορολογούμενος δεν θα πληρώσει ούτε ένα ευρώ περισσότερο φόρο με το παρόν νομοσχέδιο. Αντίθετα, όλοι οι φορολογούμενοι και οι επιχειρήσεις έχουν μικρότερο ή μεγαλύτερο κέρδος με το σχέδιο νόμου που σήμερα συζητάμε.
     Θέλω δε από την Αντιπολίτευση που αγωνιωδώς προσπαθεί να διαστρεβλώσει τα πολλά θετικά στοιχεία για την οικονομία που φέρνει το παρόν νομοσχέδιο να μας δώσει, έστω ένα παράδειγμα οικογένειας, φορολογούμενου πολίτη ή επιχείρησης που θα κληθεί να πληρώσει περισσότερο φόρο. Φέρτε μας, κύριοι της Αντιπολίτευσης, έστω ένα τέτοιο παράδειγμα. Δεν υπάρχει! 
     Επειδή πολλά ακούστηκαν για την απογραφή και στη συζήτηση του φορολογικού νομοσχεδίου θα ήθελα να τονίσω τη μεγάλη επιτυχία της Κυβέρνησης στο τελευταίο ECOFIN. Διαψεύστηκαν έτσι με τον πλέον πανηγυρικό τρόπο οι κινδυνολογίες των συναδέλφων του ΠΑΣΟΚ που μιλούσαν για ποινές, πρόστιμα, αυστηρή επιτήρηση, διασυρμό και λιτότητα. Αντίθετα η Κυβέρνηση αναγνωρίζεται πλέον ως αξιόπιστος συνομιλητής. Ξεκαθαρίζεται οριστικά το θέμα με τα δημοσιονομικά στοιχεία της χώρας μας. Αναγνωρίζεται η ειλικρινής πρόθεση της ελληνικής Κυβέρνησης για διαφάνεια στα δημόσια οικονομικά. Αποκαθίσταται η αξιοπιστία της χώρας. Επιβεβαιώνεται η κυβερνητική πολιτική της ήπιας προσαρμογής και δίνεται περιθώριο ενός ακόμη χρόνου για μείωση του ελλείμματος κάτω του 3%. Είναι σημαντικό αυτό. Το ECOFIN αναγνωρίζει την ειλικρινή προσπάθεια της Κυβέρνησης και μας δίνει ακόμη ένα χρόνο, ώστε να μπορέσουμε να ρίξουμε το έλλειμμα κάτω από το 3%. Αυτό, βέβαια, δεν σημαίνει ότι δεν παλεύουμε για μείωση στο φιλόδοξο στόχο του 2,8% μέσα στο 2005. 
     Δυστυχώς για τη χώρα μας, τους συμπολίτες μας, την εγκαταλελειμμένη ελληνική περιφέρεια η οικονομική πολιτική των κυβερνήσεων Σημίτη απέτυχε τραγικά. Δεν χρειαζόταν η δημοσιονομική απογραφή για να αποκαλυφθεί η αλήθεια. Η ελληνική κοινωνία, ιδιαίτερα στην περιφέρεια, βίωνε καθημερινά τη σκληρή πραγματικότητα της υπανάπτυξης, της ανεργίας, της ερήμωσης, της δραματικής μείωσης των εισοδημάτων. Δεν είναι άλλωστε τυχαίο ότι ο σημερινός Πρόεδρος του ΠΑΣΟΚ ελάχιστα προσπαθεί να υπερασπιστεί την πολιτική των προηγούμενων κυβερνήσεων κάνοντας ό,τι είναι δυνατόν γρήγορα να ξεχαστεί το πρόσφατο παρελθόν.
     Είχαμε μόλις σήμερα μια νέα δημοσκόπηση που αξίζει να αναφερθεί σε αυτήν την Αίθουσα και να τονιστεί, γιατί πραγματικά δείχνει πώς η ελληνική κοινωνία, οι Έλληνες πολίτες αγκαλιάζουν και χειροκροτούν τη σημερινή κυβερνητική πολιτική. Το 62% των ερωτηθέντων στη δημοσκόπηση αυτή είναι υπέρ της δημοσιονομικής απογραφής.
      Και δεν φτάνει αυτό. Το 50% των ψηφοφόρων του ΠΑΣΟΚ μέσα από τη δημοσκόπηση φαίνεται ότι επικροτούν την κυβερνητική πολιτική. Αυτό πιστεύω ότι είναι το πιο ηχηρό χαστούκι σε όλους αυτούς που το τελευταίο διάστημα βάλλουν κατά της απογραφής. Επίσης το περιοδικό ECONOMIST πρόσφατα προέβλεψε ότι το 2005 η Ελλάδα θα έχει υψηλούς ρυθμούς ανάπτυξης και μάλιστα θα είναι δεύτερη μετά την Ιρλανδία σε ολόκληρη την Ευρώπη. Αυτό δείχνει ότι βρισκόμαστε στο σωστό δρόμο, ότι η πολιτική μας πείθει τους Ευρωπαίους εταίρους μας και πείθει, πάνω απ’ όλα, την ελληνική κοινωνία.
      Κυρίες και κύριοι συνάδελφοι, τελειώνοντας, πιστεύω ότι έχουμε όλοι χρέος να σταθούμε θετικά στη μεγάλη προσπάθεια της πολιτικής ηγεσίας του Υπουργείου Οικονομίας και Οικονομικών για εξυγίανση των δημοσιονομικών, για ανάπτυξη, για κοινωνική συνοχή και με τις θετικές μας προτάσεις να στηρίξουμε το παρόν νομοσχέδιο, που δίνει ανάσα στον Έλληνα φορολογούμενο, στη μικρομεσαία επιχείρηση, στην ελληνική οικονομία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ιωάννης Τσακλίδης.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, άκουσα μόλις από τον κύριο συνάδελφο, που μίλησε για δημοσκοπήσεις, για επιβράβευση της κυβερνητικής πολιτικής. Εγώ είμαι από επαρχία, από περιφέρεια. Άκουσα πολλά για την επαρχία, την περιφέρεια και για τους αγρότες. Ας πάνε να τα πούνε αυτά στους αγρότες, οι οποίοι φέτος έχουν εισοδήματα κατά 30% έως 50% περίπου λιγότερο απ’ ό,τι είχαν πέρσι. Τα προηγούμενα χρόνια η πολιτική η δική μας για τους αγρότες δεχόταν φοβερή κριτική. Φέτος έχουν μείωση εισοδημάτων. Νομίζει ο κύριος συνάδελφος ότι είναι ευχαριστημένοι οι πολίτες; Ασφαλώς όχι.
      Κοιτάξτε: και το 1989 και το 1990, κύριοι συνάδελφοι, κερδίσατε τρεις εκλογές μέσα σε δέκα μήνες. Όταν, όμως, κληθήκατε πραγματικά να κριθείτε μετά από τρία τριάμισι (3-3,5) χρόνια διακυβέρνησης, θυμάστε πού πήγατε. Τα ίδια θα πάθετε και τώρα. Μπορεί ακόμα ο κόσμος να είναι σε σύγχυση ή, αν θέλετε, να κρατάει ακόμα την αποδοκιμασία των πολιτικών του ΠΑΣΟΚ μετά από τόσα χρόνια, αλλά να είστε βέβαιοι ότι θα είστε και πάλι παρένθεση, όπως ήσασταν το 1990-1993.
      Πείτε μου, τι προσδοκίες καλλιεργήσατε στον ελληνικό λαό; Μήπως τα μέτρα που υλοποιείτε τώρα, το φορολογικό νομοσχέδιο ή η εισοδηματική σας πολιτική ανταποκρίνονται στις προσδοκίες που δημιουργήσατε στον κόσμο; Τα ίδια κάνατε και το 1989. Τότε εμείς δίναμε αυξήσεις με την εισοδηματική πολιτική τον πληθωρισμό, την ΑΤΑ. Και τότε λέγατε ότι με την ΑΤΑ μειώνονται τα εισοδήματα των εργαζομένων. Και τότε λέγατε ότι μόλις έρθετε εσείς, θα δώσετε πολύ περισσότερα. Και ήρθατε και με την εισοδηματική πολιτική και με τα φορολογικά νομοσχέδια -αν θυμάστε την τεράστια αύξηση των έμμεσων φόρων, η οποία επιβαρύνει τα λαϊκά στρώματα- μειώσατε κατακόρυφα τα εισοδήματα μισθωτών και εργαζομένων, παρά τα όσα λέγατε προεκλογικά. Τα ίδια κάνετε και τώρα.
      Και τότε λέγατε ότι θα αυξήσετε το ΑΕΠ, θα οδηγήσετε τη χώρα σε ανάπτυξη μεγαλύτερη αυτής που παραλάβατε. Και θυμίζω ότι και τότε το ΑΕΠ -κατά το 1988 και 1989- με το «κακό» ΠΑΣΟΚ αυξανόταν κατά 3,5% και 4%. Και εσείς το 1990-1993 το πήγατε στο 0%, το -0,5%, στο 0,5% και στο 1%. Και τότε λέγατε ότι θα το πάτε στο 5%, όπως λέτε και τώρα.
      Μήπως τώρα δεν συμβαίνουν τα ίδια; Τα ίδια δεν λέγατε; Η ιστορία επαναλαμβάνεται. Ό,τι λέγατε το 1989, τα λέτε και τώρα. Λέτε δηλαδή ότι οι αυξήσεις στα εισοδήματα, στους μισθούς, στις συντάξεις, που έδινε το ΠΑΣΟΚ ήταν τέτοιες που οδηγούσαν σε φτώχεια, ότι εσείς θα δίνατε πολύ περισσότερα. Και ήρθατε και δίνετε πολύ λιγότερα. Μην μου πείτε ότι η εισοδηματική πολιτική του 3,2% περίπου σε μισθούς και συντάξεις είναι ικανοποιητική. Είναι βέβαιο ότι καλύπτει μόνο τον πληθωρισμό. Η δε ακρίβεια που υπάρχει πλήττει κυρίως τα χαμηλά στρώματα. Και η ακρίβεια, για την οποία τόσο μας κατηγορούσατε, είναι βέβαιο ότι πήρε μεγάλη έκταση το τελευταίο οκτάμηνο, που εσείς κυβερνάτε.
      Τώρα, για το φορολογικό νομοσχέδιο: είναι βέβαιο ότι ένα φορολογικό νομοσχέδιο πρέπει να είναι απλό. Κατ’ αρχάς δεν πρόκειται για καμία μεταρρύθμιση. Είναι συρραφή διάφορων διατάξεων. Δεν πρόκειται για καμία μεταρρύθμιση. Δεν πρόκειται για ένα απλό και κατανοητό από τους πολίτες φορολογικό νομοσχέδιο. Το αντίθετο, είναι δαιδαλώδες.
      Επιφέρει ουσιαστική μείωση στη φορολογία των μισθωτών, της εργασίας; Η απάντηση είναι: ουσιαστικά όχι. Κάποιες μικρές κατηγορίες ευνοούνται. Από τους υπολογισμούς που έχουμε κάνει -και υπάρχουν και έγγραφα και δημοσιεύσεις σε εφημερίδες από οικονομολόγους- φαίνεται ότι, επειδή δεν τιμαριθμοποιείται η φορολογική κλίμακα, με τις αλλαγές στα κλιμάκια που γίνονται, επειδή αυξάνει η παρακράτηση, επειδή καταργούνται οι οικογενειακές δαπάνες, το αποτέλεσμα είναι ότι όσοι υπάγονται στο εισοδηματικό κλιμάκιο από έντεκα χιλιάδες (11.000) ευρώ μέχρι δεκατρείς χιλιάδες (13.000) ευρώ θα έχουν ένα κέρδος περίπου έξι-επτά (6-7-) ευρώ το μήνα. Αστεία πράγματα. Μόνο το πετρέλαιο αν βάλουμε πόσο αυξήθηκε και πόσο επιβαρύνονται οι εργαζόμενοι μισθωτοί, συνταξιούχοι, όχι απλώς εξανεμίζονται αυτά, αλλά πρέπει να πληρώσουν και πολλαπλάσια από το κέρδος αυτό. Τα κερδίζει αυτά που χάνει, λοιπόν, από την ακρίβεια μέσω της εισοδηματικής πολιτικής; Ούτε μέσω αυτής. Άρα και αυτοί ακόμα που ωφελούνται λίγο, στην ουσία χάνουν. Όσοι δε βγάζουν πάνω από δεκατρείς χιλιάδες (13.000)-δεκατέσσερα χιλιάδες (14.000) ευρώ, είναι βέβαιο ότι σταδιακά, κλιμακωτά επιβαρύνονται. Άρα και οι μισθωτοί και οι συνταξιούχοι στην ουσία από το φορολογικό νομοσχέδιο δεν κερδίζουν τίποτε και σε σχέση με την άλλη πολιτική που ακολουθείτε, είναι βέβαιο ότι όλοι χάνουν.
      Από κει και πέρα, ενώ ισχυρίζεστε ότι καταργείτε το ΣΔΟΕ, το επαναφέρετε. Ενώ ισχυρίζεστε ότι καταργείτε τη συνάφεια, κατά ένα τρόπο την επαναφέρετε. Λέτε ότι η οικονομία, την οποία σας παραδώσαμε, έχει τα χάλια της. Κύριοι συνάδελφοι, η αλήθεια είναι ότι ξέρατε τι ακριβώς παραλαμβάνατε. Πέραν αυτού, όμως, εμείς δεν υποστηρίζουμε ότι παραδώσαμε μια οικονομία που δεν είχε καθόλου προβλήματα. Αλλά τα τελευταία χρόνια έγιναν πάρα πολλά μεγάλα βήματα προς τα μπρος στην οικονομία. Κι ας υπήρχαν προβλήματα.
      Το έλλειμμα, το οποίο με την απογραφή σας αλλάξατε, για τα τελευταία χρόνια, ας πούμε ότι κινείται γύρω στο 3%, παρ’ ότι είναι και λιγότερο. Πόσο ήταν το 1993; Ήταν 13,7% το έλλειμμα το 1993. Αυτό παραδώσατε εσείς. 13,7% του ΑΕΠ! Αυτό το έλλειμμα, λοιπόν, εμείς το μειώσαμε σταδιακά κάτω από το 3%. Βεβαίως εσείς κάνατε την απογραφή αυθαίρετα, το ανεβάσατε πάνω από το 3%-3,5% και φέτος το ανεβάζετε πολύ περισσότερο. Επικαλείσθε, λοιπόν, την οικονομία, την οποία εσείς απογράψατε όπως θέλετε και την οποία εσείς παρουσιάζετε όπως θέλετε: αυθαίρετα.
      Και επειδή ο πολίτης δεν καταλαβαίνει μέχρι τώρα, σας ερωτώ το εξής: εμείς υπολογίζαμε τις εξοπλιστικές δαπάνες με την εθνικολογιστική μέθοδο. Βάζαμε δηλαδή τις δαπάνες με την παραγγελία στο χρέος και στα ελλείμματα βάζαμε τις εξοπλιστικές δαπάνες, όταν κάναμε την παραλαβή. Σας ερωτώ: αυτή η μέθοδος είναι αποδεκτή από τη EUROSTAT ναι ή όχι; Η απάντηση είναι ότι είναι η κύρια αποδεκτή μέθοδος από την Ευρωπαϊκή Ένωση. Άρα, το ότι τα αλλάξατε, είναι αλλαγή λογιστικής μεθόδου, δεν είναι κάτι που έχει ουσία. Ποιος λέει ψέματα, λοιπόν; Εσείς, το Μάιο, όταν κληθήκατε από τη EUROSTAT να δώσετε τα στοιχεία των εξοπλισμών για το 2003 με βάση τις παραλαβές, αφού αφήσατε να περάσει ένα διάστημα, είπατε ότι δεν μπορούμε και αναγκάσατε τη EUROSTAT –ήταν δικαίωμά σας να το κάνετε, δεν μπορούσε να αντισταθεί η EUROSTAT- να δεχθεί την πρότασή σας να καταγράφονται στα ελλείμματα με ταμειακή βάση. Επομένως, εμείς λέγαμε ψέματα; Οι περισσότερες χώρες ακολουθούσαν αυτήν τη διαδικασία.
      Και βεβαίως, υπήρχε και το θέμα της «άσπρης τρύπας» των ασφαλιστικών ταμείων, των Οργανισμών Τοπικής Αυτοδιοίκησης, των πανεπιστημίων κλπ. Εκεί δεν υπάρχει ουσιαστικά μέθοδος ορθολογιστική να εκτιμήσουμε τα ελλείμματα. Και πράγματι, κάναμε μια προσαρμογή ως προς αυτό το 2001 -νομίζω- και ήμασταν σε συμφωνία με EUROSTAT και με την Κομισιόν να κάνουμε και τώρα μια νέα προσαρμογή, αλλά με διαφανείς διαδικασίες και με αξιόπιστες διαδικασίες. Εσείς τα κάνατε όλα αυθαίρετα. Γιατί στο μυαλό σας είχατε πώς θα θίξετε την προηγούμενη πολιτική του ΠΑΣΟΚ, πώς θα συκοφαντήσετε το ΠΑΣΟΚ.
      Και βεβαίως αυτό δημιούργησε, κύριοι συνάδελφοι, σοβαρά προβλήματα στην εικόνα της χώρας. Κανείς δεν μπορεί να το αμφισβητήσει και εγώ θέλω να το βλέπω πάρα πολύ αντικειμενικά. Τα τελευταία χρόνια κι εγώ έκανα ταξίδια στο εξωτερικό και μιλούσα με συναδέλφους, με Έλληνες που ζούσαν στο εξωτερικό. Υπήρχαν και τα δημοσιεύματα των εφημερίδων και το όλο κλίμα. Είναι βέβαιο ότι τα τελευταία χρόνια αναβαθμίστηκε η αξιοπιστία, το κύρος της χώρας. Και αυτό έγινε βήμα-βήμα, με σκληρή προσπάθεια. Και η αξιοπιστία και το κύρος της χώρας έχουν σχέση και με την οικονομία και με το χειρισμό των εξωτερικών θεμάτων και με τη διαπραγματευτική θέση της Ελλάδας στην Ευρωπαϊκή Ένωση. Έτσι πετύχαμε το Γ΄ Κοινοτικό Πλαίσιο Στήριξης στο ύψος αυτό, όταν τότε –αν θυμάστε- όλοι λέγατε ότι θα είναι πολύ μικρότερο.
      Λοιπόν, αυτά όλα τα καταστρέψατε. Και δυστυχώς αυτό θα επιβαρύνει πολύ την οικονομία. Και εγώ -μ’ αυτό τελειώνω, κύριε Πρόεδρε- φοβούμαι ότι με το νομοσχέδιο, κύριε Υπουργέ, είναι βέβαιο ότι τα φυσικά πρόσωπα και την εργασία τα αντιμετωπίζετε περίπου με μια ισορροπία. Δεν αυξάνεται η φορολογία αλλά ούτε και μειώνεται. Μειώνετε τη φορολογία στα μερίσματα. Στις μεγάλες επιχειρήσεις, στις ανώνυμες εταιρείες, σταδιακά. Είναι βέβαιο -και εδώ είμαστε να το θυμηθούμε στο εγγύς μέλλον-…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Τσακλίδη.
      ΙΩΑΝΝΗΣ ΤΣΑΚΛΙΔΗΣ: …ότι είστε υπό επιτήρηση. Είναι βέβαιο ότι ο προϋπολογισμός του 2005 δεν θα σας βγει. Θα τιναχθεί στον αέρα. Εδώ είμαστε. Και θα αναγκαστείτε ούτως ή άλλως να πάρετε μέτρα. Θα αυξήσετε τους έμμεσους φόρους.
      ΠΡΟΕΔΡΕΥΩΝ (Γεώργιος Σούρλας): Κύριε Τσακλίδη, τελειώστε.
      ΙΩΑΝΝΗΣ ΤΣΑΚΛΙΔΗΣ: Άρα θα αυξήσετε και πάλι τη φορολογία, εις βάρος των μικρών και μεσαίων. Σας ερωτώ. Αν χρειαστεί να πάρετε πρόσθετα μέτρα, να αυξήσετε τα έσοδα, τι θα κάνετε; Θα σταματήσετε τα όσα εξαγγέλλετε  με το φορολογικό νομοσχέδιο, μείωσης των συντελεστών των μερισμάτων ή των μεγάλων επιχειρήσεων; Όχι. Πάλι θα κληθούν να πληρώσουν οι μικροί, οι μεσαίοι, οι συνταξιούχοι, οι μισθωτοί.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Καράογλου έχει τον λόγο.
      ΘΕΟΔΩΡΟΣ ΚΑΡΑΟΓΛΟΥ: Είμαι βέβαιος, κύριε Πρόεδρε, μια που μείναμε στο τέλος με ακόμα δυο-τρεις συνομιλητές που ακολουθούν, ότι αν χρειαστώ ένα-δυο λεπτά θα έχω την ανοχή σας. Το λέω προκαταβολικά. 
      ΠΡΟΕΔΡΕΥΩΝ (Γεώργιος Σούρλας): Δεν είναι δυο-τρεις. Είναι να δευτερολογήσουν οι εισηγητές, να μιλήσει ο Υφυπουργός και αντιλαμβάνεστε ότι θα πάμε στις πέντε το απόγευμα. Θερμή παράκληση να συντομεύετε. 
      ΘΕΟΔΩΡΟΣ ΚΑΡΑΟΓΛΟΥ: Παρ’ όλα αυτά εξακολουθώ να αισιοδοξώ και να πιστεύω ότι θα έχω την ανοχή σας αν χρειαστώ ένα - δύο λεπτά. 
      Κύριε Πρόεδρε, αγαπητοί συνάδελφοι, αγαπητή συναδέλφισσα, το τρίπτυχο «παιδεία, ανάπτυξη, απασχόληση» πρέπει να διέπει την στρατηγική πολιτική οικονομικής ανάπτυξης της χώρας για τα επόμενα χρόνια, ώστε μεσομακροπρόθεσμα να επιτευχθούν πραγματικοί όροι ευημερίας και σύγκλησης με το μέσο βιοτικό επίπεδο των δεκαπέντε κρατών-μελών της Ευρωπαϊκής Ένωσης. Των είκοσι πέντε από πολύ πρόσφατα. 
      Σήμερα το διεθνοποιημένο οικονομικό περιβάλλον είναι ιδιαίτερα ανταγωνιστικό και μεταλλάσσεται συνεχώς. Κρίσιμο χρέος της πολιτείας είναι να διαμορφώσει εκείνες τις συνθήκες που θα επιτρέπουν τη δημιουργία ενός ευνοϊκού, σταθερού φορολογικού πλαισίου σ’ ένα βάθος χρόνου, τουλάχιστον μιας τριετίας. Το σταθερό ευνοϊκό φορολογικό πλαίσιο, μαζί με μια σειρά από άλλους παράγοντες, όπως είναι για παράδειγμα η ελαχιστοποίηση της γραφειοκρατίας, το νομικό πλαίσιο, η εκπαίδευση και η διαθεσιμότητα εξειδικευμένου εργατικού δυναμικού, μπορούν να αποτελέσουν τη βασική κινητήρια δύναμη οικονομικής ανάπτυξης της χώρας.
      Πρωταρχικός στόχος της κυβερνητικής πολιτικής είναι η νέα αναπτυξιακή πορεία της χώρας να βασιστεί κυρίως στις ιδιωτικές επενδύσεις και στην ανάπτυξη μιας βιώσιμης, ανταγωνιστικής επιχειρηματικότητας των ελληνικών επιχειρήσεων. Το νέο φορολογικό νομοσχέδιο εκτιμώ ότι θέτει τις κατάλληλες προϋποθέσεις για την εκπλήρωση αυτής της αναπτυξιακής πολιτικής, δίνοντας ώθηση στις επιχειρήσεις και στην ιδιωτική πρωτοβουλία, καθιερώνοντας σταθερούς φορολογικούς κανόνες για την επόμενη τριετία. 
      Είναι γνωστό σε όλους ότι η Ελλάδα, η χώρα μας, διατηρούσε από τους υψηλότερους συντελεστές φορολογίας μεταξύ των χωρών μελών της Ευρωπαϊκής Ένωσης, τόσο μεταξύ των κρατών συνοχής όσο και μεταξύ των κρατών της διεύρυνσης. Η χώρα μας έχει ανάγκη από επενδύσεις οι οποίες θα βελτιώσουν την παραγωγική δομή της. Ως μεμονωμένο μέτρο, η μείωση των φορολογικών συντελεστών από μόνο του, δεν επαρκεί για την εισροή ξένων κεφαλαίων σε παραγωγικές επενδύσεις και όχι μόνο σε χρηματιστηριακές τοποθετήσεις, όπως γινόταν όλα τα προηγούμενα χρόνια. Υπάρχουν εμπειρικά στοιχεία που δείχνουν ότι ο συνδυασμός μέτρων μείωσης φορολογικών συντελεστών, αύξησης της παραγωγικότητας, έλλειψης γραφειοκρατίας, δημιουργίας υποδομών και τεχνογνωσίας για την ανάπτυξη προϊόντων υψηλής τεχνολογίας, διαμορφώνουν το κατάλληλο επιχειρηματικό περιβάλλον για την πραγματοποίηση επενδύσεων σε μια χώρα. 
      Η εφαρμογή της οικονομικής κυβερνητικής πολιτικής και η υλοποίηση των προεκλογικών εξαγγελιών της Κυβέρνησης απλώνεται σε όλες τις διατάξεις του συζητούμενου φορολογικού νομοσχεδίου, στοχεύοντας στην ενίσχυση της οικονομικής ανάπτυξης με κοινωνική συνοχή και αύξηση της απασχόλησης. Αυτός ο τριπλός και αδιαίρετος στόχος επιτυγχάνεται και υλοποιείται μέσα στην τριετία που ακολουθεί που είναι και ο ορίζοντας εφαρμογής των διατάξεων του νομοσχεδίου.
      Δεν έχω, δυστυχώς, τον απαραίτητο χρόνο για να αναφερθώ αναλυτικά σε όσα το φορολογικό νομοσχέδιο για τα φυσικά πρόσωπα ή για τις επιχειρήσεις προβλέπει. Αυτό θα προϋπόθετε πολύ περισσότερο χρόνο, αλλά είναι και κάτι που άλλωστε ο εκλεκτός συνάδελφος εισηγητής της Πλειοψηφίας έχει κάνει. Εξ’ ανάγκης, λοιπόν, και επιγραμματικά θα αναφερθώ σε χαρακτηριστικά σημεία που κρίνω ιδιαιτέρως σημαντικά και θετικά για το συζητούμενο φορολογικό νομοσχέδιο. 
      Υπό τις παρούσες διεθνείς οικονομικές συνθήκες, αλλά και με δεδομένη και αναμφισβήτητη την άσχημη οικονομική κατάσταση της ελληνικής οικονομίας, κάτι που οφείλεται στις, επί σειρά ετών, λανθασμένες πολιτικές της κυβέρνησης του ΠΑΣΟΚ, η Κυβέρνηση ήταν υποχρεωμένη να κινηθεί σε συγκεκριμένα σφιχτά δημοσιονομικά πλαίσια. Έτσι, αυτό που σ’ αυτήν την φάση τουλάχιστον για τα φυσικά πρόσωπα και ειδικότερα για τους μισθωτούς και τους συνταξιούχους κατοχυρώνει είναι, αφ’ ενός μεν να μην υπάρξει καμιά απολύτως φορολογική επιβάρυνση των φυσικών προσώπων -κάτι που κατά κόρον με τις προηγούμενες κυβερνήσεις του ΠΑΣΟΚ γινόταν- και αφ’ ετέρου να καλύψει ή και να βελτιώσει έστω για λίγο τις αποδοχές των μισθωτών και των συνταξιούχων από τις πληθωριστικές πιέσεις.
      Έτσι, η εισοδηματική πολιτική σε ό,τι αφορά τους μισθωτούς προβλέπει αυξήσεις περίπου 3,5%, κάτι που σίγουρα καλύπτει τον πληθωρισμό του 2005 που εκτιμάται περίπου σε 2,8%-2,9% ενώ οι αυξήσεις για τους συνταξιούχους κυμαίνονται σε ποσοστό 5% κάτι που σίγουρα δίνει μια μικρή έστω ανάσα στους συνταξιούχους. Τα παραπάνω, σε συνδυασμό με την αύξηση των αφορολόγητων ορίων από δέκα χιλιάδες (10.000) ευρώ σε έντεκα χιλιάδες (11.000) ευρώ σε ό,τι αφορά μισθωτούς και συνταξιούχους, από οκτώ χιλιάδες τετρακόσια (8.400) ευρώ σε εννέα χιλιάδες πεντακόσια (9.500) ευρώ σε ό,τι αφορά τους ελεύθερους επαγγελματίες, με την αύξηση από 15% σε 20% του ποσοστού έκπτωσης απ’ το φόρο των ιατρικών δαπανών, την αύξηση από 15% σε 20% της έκπτωσης τόκων στεγαστικών δανείων για αγορά πρώτης κατοικίας και μια σειρά άλλων ευνοϊκών ρυθμίσεων που προβλέπονται στο φορολογικό νομοσχέδιο, όλα αυτά δίνουν το στίγμα της θετικής αντιμετώπισης των φυσικών προσώπων τουλάχιστον σε ό,τι αφορά το φορολογικό μέρος.
      Βεβαίως να τονίσω ότι παραμένει σταθερή η εκφρασμένη πολιτική βούληση της Κυβέρνησης να αντιμετωπίσει το θέμα της μείωσης των φορολογικών συντελεστών και της αύξησης των αφορολόγητων ορίων, κάτι που θα γίνει εφόσον επιτευχθεί η βελτίωση της δύσκολης οικονομικής κατάστασης την οποία, όπως είπα και προηγουμένως κληρονομήσαμε απ’ την προηγούμενη κυβέρνηση του ΠΑΣΟΚ και αυτό είναι κάτι, που εφόσον υπάρξει βελτίωση θα γίνει πραγματικότητα. 
      Εκεί, όμως, που η Κυβέρνηση μπορεί να αισθάνεται υπερήφανη, είναι σε ό,τι αφορά τη φορολογική αντιμετώπιση των επιχειρήσεων και ειδικότερα των μικρομεσαίων επιχειρήσεων. Ήταν πολιτική απόφαση της Κυβέρνησης να κάνει κάτι τέτοιο, γιατί το τέλμα της ελληνικής οικονομίας χρειαζόταν και χρειάζεται ουσιαστικά μέτρα φορολογικής και αναπτυξιακής πολιτικής για να ταρακουνηθεί. Για να ξυπνήσει επιτέλους το δαιμόνιο της ελληνικής φυλής, δηλαδή η επιχειρηματικότητα, για να αρχίσει κάτι επιτέλους να γίνεται στον τομέα των επενδύσεων -όπου να θυμίσω η χώρα μας κοσμεί τις τελευταίες  θέσεις του σχετικού διεθνή πίνακα προσέλκυσης επενδύσεων- για να πάρει  μπροστά η ατμομηχανή της ελληνικής οικονομίας που όλοι μας γνωρίζουμε είναι οι μικρομεσαίες επιχειρήσεις.
      Επιγραμματικά και εδώ να σταθώ σε συγκεκριμένα σημεία που νομίζω αξίζουν τον κόπο να αναφερθούν ιδιαιτέρως. 
      Πρώτα-πρώτα, η κατοχύρωση σταθερού φορολογικού πλαισίου για τα επόμενα τέσσερα χρόνια. Να θυμίσω λίγο τι γινόταν με την προηγούμενη κυβέρνηση του ΠΑΣΟΚ όπου δεκάδες τροποποιήσεις φορολογικών νόμων γινόταν κατ’ έτος, με αποτέλεσμα την πλήρη φορολογική αβεβαιότητα. 
      Δεύτερον η έστω σταδιακή και κατ’ έτος μείωση των φορολογικών συντελεστών των επιχειρήσεων από 25% σε 20% σε ότι αφορά τις προσωπικές επιχειρήσεις, ΟΕ και ΕΕ, και από 35% στο 25% -όλα αυτά θα γίνουν ως το 2007- σε ό,τι αφορά τις κεφαλαιουχικές επιχειρήσεις, δηλαδή, τις ανώνυμες εταιρείες και τις Ε.Π.Ε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τρίτον η μείωση στο μισό της προκαταβολής φόρου για τις νέες επιχειρήσεις, ουσιαστική φορολογική ανάσα στις νέες επιχειρήσεις στην προσπάθεια που κάνουν για να σταθούν στα πόδια τους.
      Τέταρτον η δημιουργία ισχυρών κινήτρων για τις συγχωνεύσεις επιχειρήσεων, κάτι που θα δυναμώσει τις επιχειρήσεις αλλά παράλληλα, με τη μείωση του κόστους παραγωγής που θα επέλθει, θα βελτιώσει και την ανταγωνιστικότητά τους.
      Πέμπτον η σημαντικότατη διευκόλυνση προσφυγής στη δικαιοσύνη με την γενναία μείωση του ποσοστού προκαταβολής που απαιτείται από το 25% στο 10% για την απόκτηση του δικαιώματος προσφυγής.
      Έκτον την πλήρη καταγραφή των εκπιπτομένων δαπανών, γεγονός που οδηγεί στην πλήρη διαφάνεια του τοπίου και σταματά οποιαδήποτε υπόνοια άνομης ενέργειας από τα ελεγκτικά όργανα στο συγκεκριμένο τομέα.
      Έβδομον η αύξηση των ετών συμψηφισμού ζημιών του εισοδήματος από τρία σε πέντε χρόνια για τις επιχειρήσεις με ακριβή και επαρκή βιβλία, που έχουν βιβλία Β΄ κατηγορίας, δηλαδή βιβλία εσόδων - εξόδων.
      Κύριε Πρόεδρε, αγαπητοί συνάδελφοι, δυστυχώς ο χρόνος δεν επαρκεί για να αναφερθώ αναλυτικά και σε άλλες ευνοϊκές διατάξεις του συζητούμενου φορολογικού νομοσχεδίου και για πολλές άλλες κατηγορίες, όπως για παράδειγμα τις μειώσεις από 3%ο σε ενάμισι 1,5%ο στο φόρο χρηματιστηριακών συναλλαγών, τις μειώσεις σε πρόσθετους φόρους για εκπρόθεσμες ή ανακριβείς δηλώσεις, τις ευνοϊκές ρυθμίσεις για οφειλές έως τριακόσιες χιλιάδες (300.000) και πολλές άλλες ευνοϊκές ρυθμίσεις.
      Θα κλείσω επισημαίνοντας ότι η Κυβέρνηση χωρίς να θίξει κατ’ ελάχιστον τους μισθωτούς και τους συνταξιούχους –το αντίθετο, μάλιστα, θα έλεγα- «ρίχνει το γάντι» -με την καλή έννοια του όρου- στους επιχειρηματίες και τις επιχειρήσεις. Τους καλεί, δίνοντάς τους σταθερό φορολογικό πλαίσιο, ευνοϊκό φορολογικό περιβάλλον, αναπτυξιακά κίνητρα τόσο με το παρόν φορολογικό νομοσχέδιο όσο και με τον πραγματικά αναπτυξιακό νόμο, που χθες κατατέθηκε, να καταστούν ουσιαστικοί αρωγοί στην προσπάθεια ενίσχυσης των ρυθμών ανάπτυξης της οικονομίας και της ενίσχυσης της απασχόλησης.
      Σας ευχαριστώ πολύ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι έξι μαθητές και μαθήτριες και τρεις καθηγητές από το Γυμνάσιο Μαγούλας Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θέλω να σας πληροφορήσω ότι παρακολουθείτε συνεδρίαση νομοθετικού περιεχομένου. Συγκεκριμένα παρακολουθείτε τη συζήτηση νομοσχεδίου του Υπουργείου Οικονομίας και Οικονομικών για τη φορολογία. Η Βουλή συνεδριάζει από τη δεκάτη πρωινή και βρίσκονται στην Αίθουσα οι Βουλευτές οι οποίοι πρόκειται στη συνέχεια να πάρουν το λόγο.
      Το λόγο έχει ο κ. Χρήστος Χάιδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, στις ημέρες των κοινοβουλευτικών συστημάτων δημοκρατικής διακυβέρνησης, στην εποχή της παγκοσμιοποίησης, σε καιρούς που η συμμετοχή σε υπερεθνικά σχήματα υποχρεώνει το σεβασμό των κανόνων που απορρέουν από αυτή, ο κυριότερος τρόπος αναδιανομής του παραγομένου εθνικού πλούτου στα πλαίσια του δίκαιου καταμερισμού του είναι η φορολόγηση. Έτσι η πολιτεία μπορεί να ασκήσει την όποια κοινωνική πολιτική, να κατασκευάσει έργα υποδομής, να βοηθήσει τις αναγκαίες κοινωνικές και εθνικές δραστηριότητες και να ενισχύσει την ανάπτυξη. Εξάλλου από τα κλασικά χρόνια ήταν γνωστή η ρήση, ότι δίδει χρημάτων και άνευ τούτου ουδέν.
      Υπό αυτήν την έννοια η φορολογική πολιτική είναι ένα σημαντικό μέρος της συνολικής πολιτικής δράσης. Ένα φορολογικό νομοσχέδιο αποτελεί ένα σημαντικό εργαλείο για κάθε κυβέρνηση να εφαρμόσει την πολιτική της, να εκπληρώσει τις υποσχέσεις της, να υλοποιήσει τις δεσμεύσεις της. Είναι μία ευκαιρία να πράξει, γιατί οι πολιτικοί, όπως είπε και ο Ευριπίδης, δεν πρέπει να επιδεικνύονται με τα λόγια που λένε, αλλά να αναδεικνύονται από τις πράξεις που κάνουν.
      Όταν, όμως, έρχεται η ώρα των πράξεων διαπιστώνεται πόσο εύκολο και απλό είναι να καταγγέλλεις και να υπόσχεσαι, αλλά πόσο δύσκολο γίνεται όταν πρέπει να υλοποιήσεις τις υποσχέσεις και να παράγεις το ανάλογο έργο. Και τότε αποκαλύπτονται οι πραγματικές προθέσεις, έρχεται η ώρα της αλήθειας. Και αν οι προσδοκίες στηρίζονται σε ψεύτικα λόγια και μεγάλα, τότε αυτά διαψεύδονται παταγωδώς και δεν υπάρχουν καρποί να δρέψεις, γιατί όπως είπε και ο Ουγκώ «το ψέμα φέρνει λουλούδια αλλά ποτέ καρπούς».
      Δυστυχώς και σε αυτό το νομοσχέδιο η Κυβέρνηση πράττει διαφορετικά και αντίθετα από τις διακηρύξεις, τις υποσχέσεις και τις δεσμεύσεις, τις οποίες βέβαια καμία απογραφή δεν μπορεί να παραγράψει αφού ο λαός έχει και μνήμη και κρίση.
      Αυτές, λοιπόν, οι διακηρύξεις επαναλαμβάνονται για άλλη μία φορά στο εισαγωγικό μέρος του νομοσχεδίου, τα άρθρα του, όμως, στην πράξη τις ακυρώνουν. Συγκεκριμένα, αναφέρεται ότι βασικός στόχος είναι η φορολογική ελάφρυνση των χαμηλότερων εισοδηματικών στρωμάτων της ελληνικής κοινωνίας. Η μη τιμαριθμοποίηση, όμως, της κλίμακας, οι ονομαστικές αυξήσεις στους μισθούς και η αύξηση της παρακράτησης φόρου για τους μισθωτούς, ακυρώνει αυτόν τον ισχυρισμό ενώ αντίθετα επιβαρύνει φορολογικά τα χαμηλά και κυρίως τα μεσαία εισοδήματα. 
      Αυτό τονίζεται και στη γενική αξιολόγηση της Οικονομικής και Κοινωνικής Επιτροπής, που υπενθυμίζει ότι έρχεται σε αντίθεση με την κοινά αποδεκτή συνταγματική αρχή της δίκαιης κατανομής των φορολογικών βαρών. Χαρακτηριστικά σχολιάζει τη φορολόγηση των διατακτικών, που δίνονται στους εργαζόμενους τα Χριστούγεννα και το Πάσχα, θεωρώντας ότι πρέπει να διαγραφεί αυτή η παράγραφος.
      Ταυτόχρονα, αυξάνονται οι έμμεσοι φόροι, όπως τα τέλη κυκλοφορίας των αυτοκινήτων κατά 15%, επιδεινώνοντας έτσι τη συνολική φορολογική επιβάρυνση για την πλειοψηφία των Ελλήνων.
      Αναφέρεται σαν στόχος η ενίσχυση των επενδύσεων και της επιχειρηματικότητας, αλλά μετά το ΣΕΒ, τη ΓΕΣΕΒΕ και τη ΓΣΕΕ, που εκφράζουν επιφυλάξεις για την αποτελεσματικότητα των διατάξεων του νομοσχεδίου, έρχεται και ο Σύνδεσμος Βιομηχάνων Αττικής που θεωρεί ότι το νομοσχέδιο δεν έχει αναπτυξιακά χαρακτηριστικά και προκαλεί σύγχυση.
      Αναφέρεται σαν στόχος η απλοποίηση του φορολογικού συστήματος και η διασφάλιση της σταθερότητας, αλλά οι μεμονωμένες αποσπασματικές διατάξεις και οι ατάκτως ερριμμένες ρυθμίσεις με διαρκείς αναφορές σε παλαιότερες, δημιουργούν ένα δαιδαλώδη λαβύρινθο που δύσκολα οδηγεί σε διεξόδους.
      Αυτή η πραγματικότητα, σε συνδυασμό με το ότι συντάξατε και καταθέσατε αυτό το νομοσχέδιο χωρίς ουσιαστικό και εποικοδομητικό διάλογο με τις παραγωγικές τάξεις και τους φορείς, όχι μόνο δεν διασφαλίζει τη σταθερότητα του φορολογικού συστήματος, αλλά αντίθετα τη διασαλεύει.
      Διατηρείται στο νομοσχέδιο αυτό η συνάφεια που προεκλογικά χαρακτηρίζεται σαν φορολογική επιδρομή και αντικαθίσταται ο όρος με τη λέξη «περαίωση». 
      Μετά τις πρόσφατες σκανδαλώδεις τροπολογίες και ρυθμίσεις προκύπτει το ερώτημα, γιατί όλα αυτά δεν περιλαμβάνονται στο σημερινό νομοσχέδιο στα πλαίσια ενός συνολικού σχεδιασμού και μιας ενιαίας στρατηγικής για τη φορολόγηση. Έτσι θα επιτευχθεί η απλοποίηση και η σταθερότητα στο φορολογικό σύστημα;
      Επιτρέψτε μου εδώ να θίξω και το θέμα της φορολογικής αντιμετώπισης των ημερησίων επαρχιακών εφημερίδων και να ρωτήσω γιατί εξαιρούνται από τον εξωλογιστικό προσδιορισμό.
      Καταργείται με το νομοσχέδιο το ΣΔΟΕ και συστήνεται νέα υπηρεσία, η Υπηρεσία Ειδικών Ελέγχων, με σκοπό την προστασία των εθνικών και κοινοτικών πόρων, την επιχειρηματικότητα και την προστασία του κοινωνικού συνόλου. Αυτή, όμως, η κατάργηση είναι εικονική, αφού αλλάζει μόνο το όνομα, ενώ το πλαίσιο και οι αρμοδιότητες διατηρούνται οι ίδιες.
      Όπως επισημαίνει και η Οικονομική και Κοινωνική Επιτροπή σημασία δεν έχει η αλλαγή της επωνυμίας, αλλά η διασφάλιση αξιοκρατικής και αποτελεσματικής στελέχωσης.
      Έως τώρα, όμως, κατά τη διάρκεια της σχεδόν εννιάμηνης παραμονής στην εξουσία, είδαμε τα αντίθετα από αυτά που είχε ανάγκη ο τόπος και ο δημόσιος τομέας, από αυτά που υποσχεθήκατε και που διακηρύττετε υποκριτικά.
      Είναι πλέον γεγονός η εν μία νυκτί κατάργηση όλων των προϊσταμένων των υπηρεσιών και η αντικατάστασή τους με δικά σας παιδιά, χωρίς πλαίσιο κριτηρίων, χωρίς απαραίτητα ελάχιστα προσόντα, αλλά απλά και μόνο με το «διορίζει ο Υπουργός».
      Έτσι εξηγείται και ο εκτροχιασμός των δημοσιονομικών με τη μεγάλη υστέρηση των εσόδων.
      Προβλέπεται στον προϋπολογισμό του επόμενου έτους ανάπτυξη και ελλείμματα χειρότερα από αυτά που είχατε υποσχεθεί, ενώ ξένοι, αξιόπιστοι και έγκυροι οίκοι προβαίνουν σε πιο δυσοίωνες προβλέψεις.
      Χαρακτηριστικά αναφέρεται η ανάπτυξη 3,9% στον επόμενο προϋπολογισμό, ενώ κάποιοι οίκοι την κατεβάζουν στο 2,7%.
      Αυτό, λοιπόν, το νομοσχέδιο διαψεύδει τις προσδοκίες, δεν υλοποιεί τις δεσμεύσεις και δεν ανταποκρίνεται στις σημερινές και μελλοντικές ανάγκες για ένα δίκαιο, σταθερό και σύγχρονο φορολογικό σύστημα.
      Σας υπενθυμίζω τις υποσχέσεις και τις προσδοκίες της συμπαθούς τάξης των ταξιτζήδων και των ιδιοκτητών φορτηγών για λιγότερο φόρο, που με το παρόν νομοσχέδιο θα πληρώσουν σχεδόν το διπλάσιο. 
      Σας επισημαίνω τη διαμαρτυρία των ιδιοκτητών ημερησίων εφημερίδων επαρχιακού Τύπου για την αθέτηση της υπόσχεσης.
      Καταθέτω για τα Πρακτικά την έγγραφη διαμαρτυρία.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για τη διαφύλαξη και την ενίσχυση του κύρους της λειτουργίας του δημοκρατικού πολιτεύματος, κοινοβουλευτικού πολιτεύματος αναλάβετε τις ευθύνες του νέου ρόλου ως Κυβέρνηση και μην αναζητάτε μέσω απογραφών και διαρκούς αντιπολίτευσης του ΠΑΣΟΚ άλλοθι για τις δικές σας ανακολουθίες, λάθη, αποτυχίες και εγκατάλειψη των υπησχεμένων.
      Ισχυρίζεστε ότι έχετε νέες ιδέες. Όπως είπε, όμως, και ο Κέινς, η δυσκολία δεν έγκειται στις νέες ιδέες, αλλά πώς να ξεφύγεις από τις παλιές. Και εσείς δείχνετε ότι δεν μπορείτε να ξεφύγετε από τις παλιές νοοτροπίες της τακτοποίησης των δικών σας παιδιών και της άσκησης πίεσης με οποιονδήποτε τρόπο σε αυτούς που διαφωνούν με την πολιτική σας. Φέρνετε έτσι αναστάτωση στις οικονομικές υπηρεσίες και δημιουργείτε ανασφάλεια στους εργαζόμενους.
      Για να αποδείξω του λόγου το αληθές, αναφέρω εγκύκλιο της 8ης Ιουνίου του 2004 με την οποία καλούνται οι εργαζόμενοι στις ΔΟΥ να δηλώσουν δύο έως τρεις υπηρεσίες προτίμησης, στις οποίες επιθυμούν να μετατεθούν. Και έγινε αυτό λίγο πριν από τις ευρωεκλογές, ενώ είναι γνωστό ότι στον εφοριακό κλάδο ισχύει το μοριακό σύστημα μεταθέσεων, το οποίο κατά τη γνώμη της Πανελλήνιας Ομοσπονδίας Εργαζομένων στις Δημόσιες Οικονομικές Υπηρεσίες με αυτήν την εγκύκλιο καταστρατηγείται.
      Καταθέτω, λοιπόν, για τα Πρακτικά την εγκύκλιο και την ανακοίνωση της Πανελλήνιας Ομοσπονδίας Εργαζομένων στις Δημόσιες Οικονομικές Υπηρεσίες.
      Ευχαριστώ.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, μετά από ένα οκτάμηνο κατάρρευσης των δημοσίων εσόδων και υπερβάσεων στις δαπάνες του προϋπολογισμού, μετά από ένα οκτάμηνο νομιμοποίησης των φοροφυγάδων, των φοροκλεφτών και των ανθρώπων που εκδίδουν εικονικά τιμολόγια, μετά από ένα οκτάμηνο αύξησης των τελών και των έμμεσων φόρων, μετά από ένα οκτάμηνο πρωτοφανών διώξεων στο Υπουργείο Οικονομικών και στο δημόσιο, μετά από ένα οκτάμηνο -είναι πρωτοφανές αυτό- έλλειψης αναπτυξιακού νόμου στη χώρα μας, ήρθαν τα πρώτα κακά μηνύματα από την ψευδοαπογραφή που έκανε η νέα διακυβέρνηση.
      Μετά από ένα οκτάμηνο ήρθε η ώρα της κατάθεσης του νομοσχεδίου για τη φορολογία, ενός νομοσχεδίου πολυδιαφημισμένου, ενός νομοσχεδίου πολυδιατυμπανιζόμενου ως μεταρρύθμιση, ως μεταρρυθμιστική προσέγγιση και εγχείρημα στα δημόσια πράγματα της χώρας. Αντί αυτού, όμως, έχουμε ένα νομοσχέδιο το οποίο στην ουσία κάνει λίφτινγκ σε παλιούς νόμους, ένα νομοσχέδιο, κυρίες και κύριοι συνάδελφοι, το οποίο είναι οριακή βελτίωση σε μερικά άρθρα παλιών νομοθετημάτων (ως έχει) αλλά οπισθοδρόμηση σε πάρα πολλά σημεία των παλιών νόμων.
      Είναι ένα νομοσχέδιο, όπως χαρακτηρίστηκε από πάρα πολλούς συναδέλφους, έγινε διά χειρός και με ευθύνη και πολιτική ευθύνη και πρωτοβουλία των υπαλλήλων αντί της Κυβέρνησης. Ποιο είναι το συμπέρασμα από τη συζήτηση αυτών των ημερών; Ότι όχι μόνο μεταρρυθμιστική πολιτική δεν είχε η Νέα Δημοκρατία, η νέα διακυβέρνηση, αλλά ούτε καν ήταν αποτελεσματικά διαχειριστική.
      Με το συγκεκριμένο νομοσχέδιο καταγράφεται αυτό με ηχηρό τρόπο. Όμως, το σημαντικότερο όλων είναι ότι η νέα διακυβέρνηση, κυρίες και κύριοι, μπορούμε να πούμε ότι έκανε όλον αυτόν το θόρυβο που στο τέλος-τέλος «ώδινεν όρος και έτεκεν μυν». Αυτή είναι η πραγματικότητα του νέου νομοσχεδίου.
      Όμως, πηγαίνοντας στα χαρακτηριστικά αυτού του νομοσχεδίου, θα ήθελα να πω ότι τρία είναι τα βασικά σημεία όπου θα επικεντρώσω την προσέγγισή μου. Το ένα είναι πως το κυρίαρχο ζήτημα του νομοσχεδίου είναι ο ετεροχρονισμός, η αναβολή, η μετάθεση όλων των υποσχέσεων, όλων των δεσμεύσεων του προηγούμενου χρονικού διαστήματος από την κυβέρνηση.
      Δεν είναι τυχαίο ότι στην ουσία με το νομοσχέδιο συζητάμε για το 2006 τη φορολόγηση των εισοδημάτων του 2005. Φαίνεται ότι η Κυβέρνηση για μία ακόμη φορά ακολουθεί αυτήν τη μέθοδο της αγοράς χρόνου. Αγοράζει χρόνο για να αναβιώνει τις προσδοκίες, για να αναζωπυρώνει τις ελπίδες των Ελλήνων πολιτών αναφορικά με την αποτελεσματικότητα, τη λαϊκότητα, την κοινωνικότητα της πολιτικής της.
      Το δεύτερο χαρακτηριστικό είναι ότι με αυτό το νομοσχέδιο, κύριε Υπουργέ,  μοιράζονται άνισα τα βάρη. Είναι ετεροβαρές αυτό το νομοσχέδιο σε σχέση με τους πολίτες, τις επιχειρήσεις, το σύνολο του ελληνικού λαού. Η Κυβέρνηση αρνείται σε αυτό το νομοσχέδιο να δώσει απαλλαγές στους μικρούς και φαίνεται ότι μερικά ικανοποιεί -και επιμένω μερικά- και είναι γαλαντόμα προς τους μεγάλους. Κοροϊδεύει όμως -είπα, μερικά- και τους επιχειρηματίες γιατί θεωρεί ότι η μείωση των φορολογικών συντελεστών στα κέρδη των επιχειρήσεων είναι σοβαρή υπόθεση.
      Μα, και αυτά ετεροχρονίζονται, κύριε Υπουργέ. Μα, είναι τόσο μικρές οι απαλλαγές που στο τέλος-τέλος κανένα όφελος δεν θα έχουν και αυτές οι επιχειρήσεις. Αυτό δεν άρει την πρώτη μας διαπίστωση ότι είναι άνισο και ετεροβαρές. Θα έπρεπε ηθικά, πολιτικά, κύριε Υπουργέ, να κρατήσετε ίσες αποστάσεις ή να πάρετε μέτρα τα οποία είναι ισομερή, ισοβαρή σε σχέση και με τα φυσικά πρόσωπα, τους μισθωτούς, τους συνταξιούχους και τις επιχειρήσεις.
      Δεν ευνοούνται προφανώς από την πρωτοβουλία της Κυβέρνησης τα φυσικά πρόσωπα, οι συνταξιούχοι, οι μισθωτοί, τα μεσαία και μικρά εισοδήματα. Και αυτό καταφαίνεται, κυρίες και κύριοι, από πολλά σημεία των άρθρων, αλλά πάνω απ’ όλα από το γεγονός ότι καταργούνται οι εκπτώσεις για τις οικογενειακές δαπάνες. Ή θα αναφέρω ένα άλλο, καταργείται η έκπτωση για το ενοίκιο. Θα μπορούσα να επισημάνω και άλλα, αλλά ο χρόνος δεν  μου το επιτρέπει. 
      Θα ήθελα να κάνω ένα σχόλιο για το περίφημο αφορολόγητο. Η κυβέρνηση του ΠΑΣΟΚ είχε πάει το αφορολόγητο από επτά χιλιάδες πεντακόσια (7.500) σε δέκα χιλιάδες (10.000) ευρώ. Το πάει ένδεκα χιλιάδες (11.000) ευρώ η σημερινή Κυβέρνηση. Μα, ξέρετε ποιους περιλαμβάνει; Τα τρία εκατομμύρια (3.000.000) αφορολόγητου που είχαμε εμείς θεσμοθετήσει στην προηγούμενη κυβέρνηση, δεδομένου ότι αυτός που είχε εννιά χιλιάδες πεντακόσια (9.500) ευρώ, με την αύξηση πέρσι πήγε στα ένδεκα χιλιάδες (11.000) ευρώ. Πολύ λίγοι είναι αυτοί που θα ικανοποιηθούν από τη διεύρυνση του αφορολογήτου, για να μην κοροϊδεύουμε και τους πολίτες.
      Συμπέρασμα, κυρίες και κύριοι, από αυτό που θεωρώ ότι είναι τα τρία κρίσιμα χαρακτηριστικά, είναι ότι με το φορολογικό νομοσχέδιο γίνεται άνιση κατανομή των βαρών, επιβαρύνονται οι μικροί, οι μισθωτοί, οι συνταξιούχοι και εμπαίζονται κατά τη γνώμη μου οι επιχειρηματίες με τις μικρές παροχές που τους δίνονται από τη μείωση των φορολογικών συντελεστών.
      Φυσικά, θα ήθελα να σταθώ σε δύο ακόμα ζητήματα. Είναι δυνατόν, κύριε Υπουργέ, να λέτε όλο αυτό το χρονικό διάστημα ότι θα καταργήσετε τη συνάφεια και με ηχηρό τρόπο να την επαναφέρετε από το παράθυρο; Πόσο αξιόπιστη μπορεί να είναι η πολιτική, αλλά πόσο αξιόπιστοι μπορεί να είμαστε όλοι εμείς οι πολιτικοί και το πολιτικό σύστημα της χώρας μας; Διότι επαναφέρετε τη συνάφεια, κύριε Υπουργέ, με την περαίωση χωρίς έλεγχο, κάθε έτος όπως λέτε.
      Θεωρώ ότι αυτό πλήρωσε σαν τίμημα η κυβέρνηση του ΠΑΣΟΚ, με τις βάρβαρες επιδρομές των φορολογικών οργάνων, με τις συνάφειες. Εμείς έχουμε αποκτήσει συνείδηση, ιδιαίτερα οι νέοι Βουλευτές, ότι ένα ζήτημα που οδήγησε το ΠΑΣΟΚ σε ήττα ήταν η κακή μεταχείριση των πολιτών και των επιχειρήσεων, που γινόταν με τη φορολογική περαίωση. Έρχεσθε, όμως, εσείς, που επικαλείσθε την κατάργηση αυτών των διατάξεων και επαναφέρετε με τον ηχηρότερο τρόπο τη συνάφεια στο νέο φορολογικό νομοσχέδιο.
      Φυσικά θα ήθελα να κλείσω με αυτήν την περίφημη κατάργηση του ΣΔΟΕ. Μου έκανε ειλικρινά εντύπωση, κυρίες και κύριοι συνάδελφοι, η δήλωση του Υπουργού κ. Αλογοσκούφη, την ημέρα που ανακοίνωνε το φορολογικό νομοσχέδιο. Είπε ακριβώς ότι καταργείται το ΣΔΟΕ, αλλά με το καινούργιο όργανο που προβλέπετε έχει ακριβώς -το «ακριβώς» τονίζω, κύριε Υπουργέ- τις ίδιες αρμοδιότητες και μάλιστα προσέθεσε και μερικές άλλες αρμοδιότητες.
      Μα, είναι δυνατόν σ’ αυτήν τη χώρα να εξαπατούμε με αυτόν τον τρόπο τους πολίτες; Είναι δυνατόν, κύριε Υπουργέ…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τι θα μπορούσε να πει;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …είναι δυνατόν, κύριε Υπουργέ, όλο το χρονικό διάστημα προεκλογικά να καταγγέλλετε τη μισητή πλευρά του ΣΔΟΕ, τις υπερβολές του ΣΔΟΕ -και καλώς γινόταν- και με βάση αυτό να οδηγείσθε σε μία ακραία προσέγγιση, ότι θα καταργήσετε το ΣΔΟΕ; Και μετά από λίγο, αφού δημιουργήσατε μεγάλες προσδοκίες, να έρχεσθε και να κάνετε ένα σύγχρονο ΣΔΟΕ και να μην απολογείσθε γι’ αυτό; Και να εγκαλείτε εμάς να απολογηθούμε για τη συμπεριφορά του ΣΔΟΕ το προηγούμενο χρονικό διάστημα; Υπάρχει ευνομούμενη πολιτεία χωρίς ελεγκτικά όργανα, ΣΔΟΕ ή όπως τα μετονομάζετε σήμερα ή όπως μεταμορφώνονται σήμερα κατά την πολιτική σας;
      Θεωρώ, λοιπόν, ότι τα δύο ζητήματα, το ζήτημα της συνάφειας και το ζήτημα της διατήρησης και της ενίσχυσης των δραστηριοτήτων του παλιού ΣΔΟΕ είναι μεγάλης ηθικής τάξης ζητήματα για την πολιτική σας και δεν μπορεί, κύριε Υπουργέ, να μην έχετε να πείτε μία κουβέντα στους φορολογούμενους γι’ αυτήν την ασυνέπεια, γι’ αυτήν την εξαπάτηση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δημοσθένης Τσιαμάκης.
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κύριε Υπουργέ, κυρία και κύριοι συνάδελφοι, όπως όλοι γνωρίζετε η Νέα Δημοκρατία και προεκλογικά και στις προγραμματικές της δηλώσεις, αλλά και πρόσφατα κατά τη συζήτηση και ψήφιση του νομοσχεδίου αναφορικά με την περαίωση των εκκρεμών φορολογικών υποθέσεων, είχε δεσμευθεί κατηγορηματικά ότι σύντομα θα έφερνε προς ψήφιση στη Βουλή σχέδιο νόμου διά του οποίου θα γίνεται αναμόρφωση του φορολογικού μας συστήματος.
      Συνεπής η Κυβέρνηση στη δέσμευση και την υπόσχεσή της προς τον ελληνικό λαό και ειδικότερα προς τους φορολογούμενους, κατέθεσε σήμερα το παρόν σχέδιο νόμου, επιδιώκοντας δι’ αυτού, αλλά και με άλλα δραστικά μέτρα και αποφάσεις, όπως για παράδειγμα την τροποποίηση του υφιστάμενου αναπτυξιακού ν. 2601/1998, να επιτύχει τα εξής:
      Πρώτον, οικονομική ανάπτυξη.
      Δεύτερον, κοινωνική συνοχή και
      Τρίτον, αύξηση της απασχόλησης.
      Κύρια χαρακτηριστικά του παρόντος νομοσχεδίου είναι η απλότητα, η διαφάνεια και η αποτελεσματικότητα.
      Πέντε είναι οι βασικότεροι στόχοι του. Η όλη φιλοσοφία και οι συγκεκριμένες ρυθμίσεις του στοχεύουν:
      Πρώτον, στη φορολογική ελάφρυνση των χαμηλότερων εισοδηματικών στρωμάτων της ελληνικής κοινωνίας. 
      Δεύτερον, στην ενίσχυση των επενδύσεων και της επιχειρηματικότητας, περνώντας μέσα από τη σταδιακή μείωση των φορολογικών συντελεστών, αλλά και την παροχή άλλων κινήτρων, κυρίως και πρώτιστα στις μικρές και μεσαίες επιχειρήσεις. 
      Τρίτον, στην απλοποίηση του φορολογικού συστήματος, κάτι το οποίο θα ανακουφίσει τους φορολογούμενους.
      Τέταρτον, καθιερώνει αντικειμενικό τρόπο φορολογικών ελέγχων επιτυγχάνοντας με αυτόν τον τρόπο να μειωθεί η αβεβαιότητα των επιχειρήσεων κι ελαχιστοποιεί τις προστριβές και αμφισβητήσεις μεταξύ των φορολογουμένων και των ελεγκτικών αρχών.
      Πέμπτον, επιτυγχάνεται η διασφάλιση της σταθερότητας του συστήματος σε βάθος χρόνου.
      Επιγραμματικά θα αναφέρω τις βασικότερες διατάξεις του νομοσχεδίου:
      Πρώτον, καθόσον αφορά τις ελαφρύνσεις στα φυσικά πρόσωπα: αυξάνεται το αφορολόγητο ποσό από δέκα χιλιάδες (10.000) σε ένδεκα χιλιάδες (11.000) ευρώ, δηλαδή κατά ποσοστό 10% για τους μισθωτούς και από οκτώ χιλιάδες τετρακόσια (8.400) σε εννέα χιλιάδες πεντακόσια (9.500) ευρώ για τις άλλες κατηγορίες. Στόχος αυτού του μέτρου, κύριοι συνάδελφοι, είναι η ανακούφιση των ασθενέστερων εισοδηματικών στρωμάτων.
      Δεύτερον, αυξάνεται από 15% σε 20% το ποσοστό μείωσης του φόρου δαπανών στις εξής περιπτώσεις:
      -στην ιατρική και νοσοκομειακή περίθαλψη
      -στο ενοίκιο κύριας κατοικίας
      -στην καταβολή ενοικίου των παιδιών που σπουδάζουν σε αναγνωρισμένες σχολές του εσωτερικού και
      -πέραν τούτων για τα έξοδα φροντιστηρίων και τους τόκους στεγαστικών δανείων.
      Τρίτον, αναγνωρίζεται και εκπίπτει ποσοστό 20% της δαπάνης που καταβάλλεται για νοσήλια και φροντιστήρια τέκνων που οι γονείς τους είναι διαζευγμένοι, καθώς και η διατροφή που καταβάλλεται στον άλλο σύζυγο. 
      Διπλασιάζεται από τριάντα (300) σε εξήντα (60) ευρώ η μείωση του φόρου για κάθε παιδί για όσους εργάζονται στην παραμεθόριο περιοχή.
      Στους νέους επιστήμονες και γενικότερα στο εργατικό δυναμικό της χώρας δίνονται κίνητρα για μετακίνηση  και εγκατάσταση στην περιφέρεια και αφαιρούνται από το εισόδημα:
      α) το ποσό του ενοικίου για μίσθωση εγκαταστάσεων
      β) το ποσό του μισθώματος που καταβάλλει για κύρια κατοικία ο υπάλληλος που μετατίθεται και εφόσον εκμισθώνει ιδιόκτητη κατοικία σε άλλο τόπο.
      Έκτον, το ανώτατο όριο εκπιπτόμενων δαπανών ασφαλίστρων για ατομικές ασφάλειες αυξάνεται από χίλια (1.000) σε χίλια εκατό (1.100) ευρώ και για ομαδικές ασφάλειες από χίλια (1.000) σε χίλια πεντακόσια (1.500) ευρώ. 
      Υπάρχουν κι άλλες περιπτώσεις για τα φυσικά πρόσωπα, αλλά ο χρόνος είναι περιορισμένος και θα πω μόνο λίγα λόγια επιγραμματικά για τη φορολογία των επιχειρήσεων.
      Πρώτον, για τις ομόρρυθμες και ετερόρρυθμες εταιρείες και τις εταιρείες Αστικού Δικαίου μειώνεται σταδιακά ο συντελεστής φορολογίας από το 25% στο 20%, κάτι το οποίο θα γίνει σταδιακά από το 2005 μέχρι το 2007.
      Δεύτερον, προκειμένου να τονωθεί η επιχειρηματικότητα και να υπάρξει προσέλκυση επενδύσεων γίνεται σταδιακή μείωση του  φορολογικού συντελεστή για τα κέρδη των ημεδαπών ανωνύμων εταιρειών, ΕΠΕ, συνεταιρισμών, δημοσίων και δημοτικών επιχειρήσεων, καθώς και αλλοδαπών επιχειρήσεων στο 25% από 35% που ίσχυε μέχρι σήμερα, ήτοι 32% το 2005, το 29% το 2006 και 25%  το 2007.
      Άκουσα με πολλή προσοχή πάρα πολλούς από εσάς, συνάδελφοι της Αξιωματικής Αντιπολίτευσης, να ομιλείτε απαξιωτικά για το νομοσχέδιο που σήμερα συζητάμε, έχοντας προφανώς ασθενική μνήμη και ξεχάσατε απότομα τόσο τους φορομπηχτικούς νόμους, που κατά το μακρόχρονο παρελθόν σας ψηφίσατε, αλλά και την οικονομική κατάσταση που μας παραδώσατε με ψεύτικα οικονομικά στοιχεία, τα οποία δείχνουν ότι οι Έλληνες ευημερούν κατά τους αριθμούς και μόνον.
      Η μεγαλύτερη τομή που επιχειρείται με το φορολογικό νομοσχέδιο είναι το γεγονός ότι δεν επιβαρύνονται τα φυσικά πρόσωπα, την ίδια ώρα που παρέχονται κίνητρα για την ανάπτυξη της επιχειρηματικότητας.
      Κύριοι συνάδελφοι, το σχέδιο που συζητάμε σε συνδυασμό με την κατάθεση στη Βουλή του νομοσχεδίου που αφορά την τροποποίηση του υφιστάμενου αναπτυξιακού νόμου, βρίσκεται στη σωστή κατεύθυνση και συμβάλλει θετικότατα στην αναθέρμανση της οικονομίας μας σε όλη τη χώρα και ειδικότερα στην περιφέρεια, η οποία, κύριοι συνάδελφοι του ΠΑΣΟΚ, με την πολιτική που ασκήσατε κατά το παρελθόν, κινδυνεύει να ερημώσει.
      Γι’ αυτόν το λόγο και για  πολλούς άλλους ψηφίζω το παρόν νομοσχέδιο και κατ’ αρχήν και κατά την αυριανή συζήτηση κατ’ άρθρον.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      Πιστεύω, κύριε Πρόεδρε, ότι ήμουν εντός του χρόνου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ γιατί ήσασταν πάρα πολύ σύντομος. Το χρειαζόμαστε γιατί έχουμε πολλές ώρες συνεδρίασης και πιστεύω ότι το ίδιο θα κάνουν και οι δύο επόμενοι συνάδελφοι, όπως ο κ. Βασίλειος Κεγκέρογλου, ο οποίος έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η πολυδιαφημισμένη αναμόρφωση του φορολογικού συστήματος, που αποτελούσε σημαντική προεκλογική υπόσχεση της Κυβέρνησης, αποδεικνύεται τελικά ότι κινείται σε νεοφιλελεύθερη κατεύθυνση με τρία κύρια χαρακτηριστικά:
      Πρώτον, την εικονική φορολογική ελάφρυνση ορισμένων, λίγων κοινωνικών ομάδων, προκειμένου να εξυπηρετηθεί το προπαγανδιστικό σχέδιο της Κυβέρνησης.
      Δεύτερον, την ευνοϊκή φορολογική αντιμετώπιση των ισχυρών οικονομικά, των μεγάλων και των πολύ μεγάλων επιχειρήσεων.
      Τρίτον, την επιβάρυνση των εργαζομένων. Την επιβάρυνση των μικρών, πολύ μικρών και μεσαίων επιχειρήσεων. 
      Οι λογιστικές αλχημείες που περιλαμβάνει το φορολογικό νομοσχέδιο επιβεβαιώνουν την άποψη των πολιτών ότι η Κυβέρνηση ασκεί μια πολιτική «βλέποντας και κάνοντας», μια πολιτική χωρίς στρατηγικό σχέδιο για την οικονομία, όπως αποδείχθηκε και με το φιάσκο της απογραφής, με αποτέλεσμα την απαξίωση και κατεδάφιση των όποιων επιτευγμάτων της χώρας μας, την ύφεση στην οικονομία, τη δημιουργία αρνητικού οικονομικού περιβάλλοντος, τη διακύβευση των κεκτημένων των εργαζομένων, των αγροτών και των μικρομεσαίων.
      Το νομοσχέδιο αυτό έρχεται να επιβεβαιώσει την πολιτική της Νέας Δημοκρατίας που ουσιαστικά παραπλανά το λαό και του πουλά «φύκια για μεταξωτές κορδέλες». Αποτυγχάνει να δημιουργήσει τις προϋποθέσεις ούτως ώστε το φορολογικό σύστημα να αποτελέσει ένα μοχλό για την ανάπτυξη, ένα μέσο αποτελεσματικό για την καταπολέμηση της ανεργίας κι ένα νόμο φορολογικής και κοινωνικής δικαιοσύνης. Καταφεύγει στην εύκολη λύση της ανακατανομής των φόρων εις βάρος των ασθενέστερων οικονομικά στρωμάτων, των μικρών και των πολύ μικρών επιχειρήσεων.
      Τα τελικά βέβαια αποτελέσματα αυτής της πολιτικής από την εφαρμογή του νομοσχεδίου θα τα υποστούν και θα τα διαπιστώσουν όλοι οι εργαζόμενοι, οι άνθρωποι του μόχθου και της εργασίας όταν θα παραλάβουν το εκκαθαριστικό τους και τότε θα γίνουν οι πιο αξιόπιστοι κριτές κι επικριτές της κυβερνητικής πολιτικής.
      Όμως για να διαπιστώσει από σήμερα κανείς την αλήθεια μπορεί να ανατρέξει μόνο σε δυο σελίδες της έκθεσης του Γενικού Λογιστηρίου του  Κράτους, όπου αναφέρονται οι μεταβολές που θα επέλθουν στα έσοδα του κρατικού προϋπολογισμού, ποιοι δηλαδή θα πληρώσουν περισσότερα και ποιοι θα πληρώσουν λιγότερα, προκειμένου να δει την κατεύθυνση και το στόχο αυτού του νομοσχεδίου.
      Συγκεκριμένα η έκθεση του Γενικού Λογιστηρίου του Κράτους αναφέρει ότι:
      Η ετήσια αύξηση των εσόδων κατά διακόσια πενήντα δύο εκατομμύρια (252.000.000) ευρώ θα προέλθει από την κατάργηση της έκπτωσης των οικογενειακών δαπανών, από τον περιορισμό της έκπτωσης σε περίπτωση εφάπαξ εξόφλησης, από τον περιορισμό της έκπτωσης επί του παρακρατούμενου φόρου, από τον περιορισμό της έκπτωσης και μια σειρά περιορισμούς εκτυπώσεων στις μικρές επιχειρήσεις και στους εργαζόμενους.
      Όπως εύκολα συμπεραίνει κανείς, η αύξηση των εσόδων του κράτους σημαίνει απώλεια εισοδήματος για κάθε οικογένεια μισθωτών, για κάθε οικογένεια συνταξιούχων.
      Η ετήσια απώλεια των εσόδων του κρατικού προϋπολογισμού που ανέρχεται -σύμφωνα με την έκθεση- στα επτακόσια ενενήντα τρία εκατομμύρια (793.000.000) ευρώ αφορά κατά κύριο λόγο -κατά τετρακόσια εκατομμύρια (400.000) ευρώ- τις επιχειρήσεις. Για τις υπόλοιπες μειώσεις εσόδων του προϋπολογισμού με τις οποίες υποτίθεται ότι θα επωφεληθούν οι εργαζόμενοι και οι συνταξιούχοι, θέλω να πω ότι όχι μόνο αυτές οι ελαφρύνσεις εξανεμίζονται, αν λάβουμε υπόψη μας τις μέσες αυξήσεις στους μισθούς και στις συντάξεις από 3% έως 5% για το 2005, αλλά μετατρέπονται και σε επιβαρύνσεις!
      Η μείωση των εσόδων του Προϋπολογισμού, όπως ανάφερα, κατά τετρακόσια εκατομμύρια (400.000.000) ευρώ που θα ωφελήσει εικονικά τις επιχειρήσεις -και θα εξηγήσω τι εννοώ με τον όρο «εικονικά»- είναι ένα οριζόντιο μέτρο και αφορά όλων των βαθμίδων τις επιχειρήσεις, με αποτέλεσμα να φαίνεται ότι ωφελούνται πολύ περισσότερο οι μεγάλες επιχειρήσεις εις βάρος των μικρών και των μεσαίων.
      Όμως, και αυτό είναι εικονικό, γιατί τελικά αυτοί που ελαφρύνονται δεν είναι οι επιχειρήσεις, αλλά οι επιχειρηματίες, επειδή αναφέρεται στο σύνολο των κερδών και όχι μόνο στα αδιανέμητα κέρδη και προφανώς ο στόχος που θα μπορούσε να επιτευχθεί μέσα από την ενίσχυση της ανταγωνιστικότητας των επιχειρήσεων ούτε και αυτός επιτυγχάνεται.
      Μια και αναφέρθηκα στην ανταγωνιστικότητα, πιστεύω ότι κανείς σ’ αυτήν την Αίθουσα και καμία πολιτική παράταξη δεν διαφωνεί με την ενίσχυση της ανταγωνιστικότητας των επιχειρήσεων. Όμως, δεν μπορεί αυτή η ανταγωνιστικότητα να ενισχύεται και μάλιστα στρεβλά εις βάρος των εργαζομένων. Δεν μπορεί να γίνει από τη μείωση του εισοδήματός τους. Για να ενισχύσουμε την ανταγωνιστικότητα των πολύ μικρών, των μικρών και των μεσαίων επιχειρήσεων, χρειάζεται να έχουμε σχέδιο, να έχουμε στόχους και πάνω απ’ όλα να έχουμε βούληση. Και η Κυβέρνηση δεν φαίνεται να έχει αυτή τη βούληση. Δεν έχει παρουσιάσει μέχρι σήμερα κανένα αξιόπιστο σχέδιο που να αφορά την ενίσχυση της ανταγωνιστικότητας.
      Το προηγούμενο διάστημα παρουσιάστηκε το νομοσχέδιο που αφορά το Συμβούλιο Ανταγωνιστικότητας. Κανένα ουσιαστικό μέτρο δεν περιλαμβάνεται μέσα σε αυτό το νομοσχέδιο για την ενίσχυση της ανταγωνιστικότητας. Όλα τα μέτρα αφορούν οριζόντιες δράσεις, χωρίς να λαμβάνουν την ιδιαίτερη μέριμνα για τις μικρές και πολύ μικρές επιχειρήσεις.
      Παρουσιάστηκε χθες το αναπτυξιακό νομοσχέδιο. Μέχρι αυτό, αγαπητοί συνάδελφοι, να ψηφιστεί, μέχρι να ενεργοποιηθεί, θα έχει περάσει ουσιαστικά ένας χρόνος από την 7η Μαρτίου. Αυτό σημαίνει ότι η Κυβέρνηση άπρακτη για ένα χρόνο άφησε τη χώρα χωρίς αναπτυξιακό νόμο, άπρακτη άφησε να περάσει αυτός ο κρίσιμος χρόνος, αν και γνώριζε ότι σε δυο-δυόμισι χρόνια θα ισχύουν ενιαία κίνητρα για όλα τα κράτη-μέλη της Ευρωπαϊκής Ένωσης με ενιαία παρέμβαση της Ευρωπαϊκής Ένωσης. Έτσι χάσαμε το 40% του διαθέσιμου χρόνου για να έχουμε εθνική πολιτική στο ζήτημα των κινήτρων και της ανάπτυξης.
      Μήπως όμως αυτή η καθυστέρηση άξιζε τον κόπο; Μήπως η Κυβέρνηση μάς έφερε ένα σημαντικό νομοθέτημα; Μήπως είναι πιο αποτελεσματικό; Η πολυδιαφημισμένη ένταξη των εμπορικών επιχειρήσεων, που είναι αλήθεια ότι την περιμένει πολύς κόσμος, πολύ φοβούμαι ότι δεν θα καταλήξει πουθενά αλλού, παρά στην ενίσχυση των εμπορικών δικτύων διανομής των πολυεθνικών εταιρειών, για να μας πουλάνε αυτές οι μεγάλες επιχειρήσεις τα ξένα προϊόντα εις βάρος της ντόπιας παραγωγής και των μικρομεσαίων επιχειρήσεων, εις βάρος των εργαζομένων στη χώρα μας.
      Το δεύτερο στοιχείο του αναπτυξιακού νόμου είναι ότι δεν συνδέεται η επιδότηση και η ενίσχυση με την αύξηση των θέσεων εργασίας. Σε αυτήν τη γενικότερη αδιαφορία της Κυβέρνησης για τη δημιουργία νέων θέσεων εργασίας έχουμε μια αντίθετη πολιτική που αφορά τη θεσμοθέτηση ειδικών θέσεων σε θεσμούς και σε Υπουργεία. Βλέπουμε να δημιουργούνται εικοσιπέντε θέσεις στην ΥΠΕ -στην Υπηρεσία Ειδικών Ελέγχων- εικοσιπέντε θέσεις στο νέο θεσμό στο Συνήγορο του Καταναλωτή. Βλέπουμε στο ΤΕΝΠΕ να εισηγείται η Κυβέρνηση την πρόσληψη για τέσσερα χρόνια εκτός ΑΣΕΠ. Θα ήθελα πολύ να γνωρίζω τι απαντούν οι κύριοι συνάδελφοι σε αυτούς που ψάχνουν δουλειά, στους πολιτικούς τους φίλους που έχουν ανάγκη από δουλειά.
      Τελειώνω αναφερόμενος στο ΣΔΟΕ. Θεσμοθετείτε, κύριε Υπουργέ, την ΥΠΕ καταργώντας όπως λέτε το ΣΔΟΕ. Δεν καταργείται κανένα ΣΔΟΕ. Προφανώς προεκλογικά δεν είπατε την αλήθεια στους επιχειρηματίες. Αυτό φαίνεται και από το γεγονός ότι τις προηγούμενες μέρες φροντίσατε ούτως ώστε να γίνουν προϊστάμενοι και διευθυντές όλα τα κομματικά στελέχη της ΔΑΚΕ. Το δεύτερο είναι ότι ενισχύετε το ΣΔΟΕ αλλάζοντας την ταμπέλα του με αυτούς τους εικοσιπέντε κομματικούς συμβούλους.
      Νομίζω, κυρίες και κύριοι συνάδελφοι, ότι η Κυβέρνηση με την οικονομική πολιτική που ακολουθεί δεν ανταποκρίνεται ούτε κατ’ ελάχιστο στις προσδοκίες τις οποίες η ίδια καλλιέργησε προεκλογικά στο λαό. Με το φορολογικό νομοσχέδιο θεσμοθετεί την αρχή ότι οι μικροί πληρώνουν για τους μεγάλους. Με τον Προϋπολογισμό των ανέφικτων στόχων και της αθέτησης των υποσχέσεων και με τον τζούφιο αναπτυξιακό νόμο που καταθέσατε επιβεβαιώνετε, κύριοι συνάδελφοι της Συμπολίτευσης, την εξαπάτηση του ελληνικού λαού προεκλογικά.
      Γι’ αυτό δεν μπορούμε να ψηφίσουμε το συγκεκριμένο νομοσχέδιο για τη φορολόγηση των φυσικών και νομικών προσώπων.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει, ο κ. Βασίλειος Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, επειδή είμαι και ο τελευταίος ομιλητής, θα προσπαθήσω να μην σας ταλαιπωρήσω πάρα πολύ. Ούτως ή άλλως, έχουν ειπωθεί πάρα πολλά και γνωρίζετε ότι τρέφω συμπάθεια και εκτίμηση προς το πρόσωπό σας.
      Εδώ, όμως, είναι θέμα της Κυβέρνησης και είναι θέμα πολιτικό και υπ’ αυτήν την έννοια θα πρέπει να είμαστε και εμείς συγκεκριμένοι τουλάχιστον πολιτικά –γιατί και ο Έλληνας πολίτης μας ακούει- αλλά πρώτα απ’ όλα πρέπει να είμαστε συνεπείς απέναντι στη συνείδησή μας.
      Το προηγούμενο διάστημα είχαν έρθει δυο νομοθετικές απόπειρες που κάνατε. Η μία αφορούσε στη ρύθμιση πλαστών και εικονικών τιμολογίων και η άλλη ήταν ο επαναπατρισμός των κεφαλαίων. Τον Οκτώβριο κάνατε άλλη μια εκκαθάριση και διευθέτηση των θεμάτων των πλαστών τιμολογίων.
      Τέλος πάντως, αν ενθυμείσθε, εμείς κάναμε κριτική στις δύο περιπτώσεις και είπαμε ότι ήταν δύο αποσπασματικά νομοσχέδια και τουλάχιστον περίεργα τα οποία δεν έδειχναν το πνεύμα και την εικόνα για την οικονομική και την κοινωνική πολιτική που σκοπεύει να εφαρμόσει η Κυβέρνηση. Μας είπατε ότι ετοιμάζετε και φέρνετε ένα φορολογικό νομοσχέδιο το οποίο και θα μεταρρυθμίσει τα περί φορολογικών, θα ανακουφίσει τα ευρύτερα λαϊκά στρώματα και θα έχει μια αντανάκλαση στο προεκλογικό σας πρόγραμμα.
      Περιμέναμε, λοιπόν -τουλάχιστον εμείς που δεν είμαστε και στην Επιτροπή Οικονομικών Υποθέσεων- και σήμερα μετά από οκτώ-εννιά μήνες ερχόμενοι στην Ολομέλεια διαβάσαμε το νομοσχέδιο και είπαμε ότι προφανώς η Κυβέρνηση θα μας έφερνε κάτι άλλο εντυπωσιακό, ζουμερό και ουσιώδες. 
      Αν αυτό, κύριε Υπουργέ, είναι τελικά το αποτέλεσμα δέκα ετών προετοιμασίας σας ως αντιπολίτευση και οκτώ μηνών προετοιμασίας σας ως Κυβέρνηση, επιτρέψτε μου να σας πω ότι είναι πολύ κατώτερο των προσδοκιών. Θα έλεγα ότι ο θησαυρός είναι άνθραξ! Δεν είναι ένα αποτέλεσμα ρηξικέλευθης και νέας πολιτικής, νέων αντιλήψεων για τα οικονομικά και τα φορολογικά.
      Εγώ θα έλεγα ότι είναι ένα συνονθύλευμα διατάξεων. Υπάρχουν και καλές και ευνοϊκές διατάξεις και κάποιες ρυθμίσεις μπορούμε να πούμε ότι θα ευνοήσουν ομάδες κοινωνικές ή πρόσωπα, όμως όταν η Κυβέρνηση επιχειρεί την πρώτη της ουσιαστική παρέμβαση στα φορολογικά -και μάλιστα έχοντας προετοιμάσει την κοινή γνώμη και εμάς ότι θα έλθει κάτι σημαντικό και εντυπωσιακό- και τελικά έρχονται αυτές εδώ οι διατάξεις, τότε το συμπέρασμα είναι το εξής. Άνθραξ ο θησαυρός και πλήρης απογοήτευση!
      Τέλος πάντων από εμάς δεν υπάρχει ο φόβος για σας αν απογοητευτούμε και αν μειδιάσουμε απέναντι σε αυτά που φέρνετε. Να προσέξετε εσείς, όμως, γιατί οι πολίτες οι οποίοι άκουσαν τα ψεύτικα τα λόγια τα μεγάλα προεκλογικά, προφανώς όταν θα τα αναλύσουμε κι εμείς στις περιφέρειές μας και ο Τύπος και ο καθείς θα ανοίξει δημόσια συζήτηση στη γειτονιά, στο καφενείο, στο σπίτι, τι ουσιαστικά επιφέρουν αυτά σε κάθε οικογένεια και σε κάθε πολίτη, εκεί θα γίνουν τα αποκαλυπτήρια της πολιτικής σας.
      Να πω κάποια παραδείγματα. Φέρνετε εδώ πέρα το ζήτημα για το αφορολόγητο στα έντεκα χιλιάδες (11.000) ευρώ. Σπουδαίο κατόρθωμα, κύριε Υπουργέ μου! Δηλαδή, οι Βουλευτές της Νέας Δημοκρατίας, όταν το ΠΑΣΟΚ έφτασε το αφορολόγητο στα δέκα χιλιάδες (10.000) ευρώ, δεν είπαν μια καλή κουβέντα, δεν σχολίασαν θετικά ούτε μια φορά εκείνη τη ρύθμιση. Και εσείς το αφορολόγητο το κάνετε έντεκα χιλιάδες (11.000) ευρώ από δέκα χιλιάδες (10.000) ευρώ και θα πρέπει εδώ να πανηγυρίζουμε και με τα δυο χέρια να χτυπάμε παλαμάκια; 
      Τι είναι το σπουδαίο που φέρατε; Μπορείτε να μου πείτε; Γιατί η εκτίμηση που υπάρχει είναι ότι είναι ελάχιστοι οι Έλληνες πολίτες που «αγκαλιάζονται» από αυτό το ευνοϊκό δικό σας μέτρο πέραν των τριών εκατομμυρίων πολιτών που το ΠΑΣΟΚ είχε εξασφαλίσει. Το ξέρετε, κύριε Υπουργέ μου, ότι τρία εκατομμύρια πολίτες δεν πλήρωναν φόρο μέχρι τα δέκα χιλιάδες (10.000) ευρώ; Είναι αλήθεια ή όχι; Είναι αλήθεια και ουδείς μπορεί να το αμφισβητήσει, απλά δεν είχαν τη γενναιότητα οι συνάδελφοι της Νέας Δημοκρατίας να το πουν μέχρι και τις 7 Νοεμβρίου. Και σήμερα έρχεστε και μας λέτε «συν χίλια (1.000) ευρώ» αφορολόγητο; Δηλαδή, τα τρία εκατομμύρια πολιτών τα κάνετε τρία εκατομμύρια δέκα χιλιάδες;
     Αυτή είναι η μεγάλη επιτυχία σας; Μήπως όμως η ευνοϊκή μεταχείριση δέκα χιλιάδων (10.000) ανθρώπων τους οποίους θα πιάσει το έντεκα χιλιάδες (11.000) ευρώ το αφορολόγητο είναι τελείως αντίστροφο κόβοντας το οικογενειακό επίδομα; Μπορείτε να μου πείτε πόσες χιλιάδες, αν όχι τη συντριπτική πλειοψηφία, ακουμπάει αυτό το κόψιμο που κάνετε; Πόσους ευνοεί το ασφαλιστικό, ιατρικό, ή το φροντιστηριακό ή του ενοικίου όφελος που έχετε μέσα στις ελαφρύνσεις. Κάποιους. Το οικογενειακό επίδομα που κόβεται, όμως, επιβαρύνει τους πάντες.
     Αν λοιπόν τα βάλουμε στη ζυγαριά κύριε Υπουργέ, γέρνει εναντίον των λαϊκών στρωμάτων, των χαμηλομισθωτών και των μεσαίων εισοδημάτων. Η ζυγαριά γέρνει σε βάρος τους. Θέλετε να πάμε και παρακάτω; Μειώνετε την έκπτωση του φόρου από το 2,5% στο 1,5% για εφάπαξ καταβολή. Είναι υπέρ του κόσμου αυτό, όποιος θέλει να πληρώσει άμεσα το φόρο του; Εναντίον του κόσμου είναι αυτό. 
     Αλλάζετε επίσης τα κλιμάκια και η επιβάρυνση είναι τετρακόσια (400) ευρώ μέσα από την κλίμακα της φορολόγησης. Και βέβαια μ’ αυτές τις ρυθμίσεις δεν καλύπτεται ούτε ο πληθωρισμός ούτε η αύξηση των μισθών σε ονομαστικό επίπεδο. Εμείς λέμε το εξής: Δεν κάνετε ουσιαστικά ρυθμίσεις ευνοϊκές για τα φυσικά πρόσωπα, για τον κάθε εργαζόμενο και τον κάθε πολίτη. Κάνετε καλές ρυθμίσεις για τις Α.Ε. και Ε.Π.Ε. Θα σας έλεγα μπράβο, αν αυτό  συνοδευόταν από ρυθμίσεις επενδυτικού χαρακτήρα. Δηλαδή τα τετρακόσια εκατομμύρια (400.000.000) ευρώ που είναι όφελος στο γενικότερο προϋπολογισμό υπέρ των Α.Ε. και Ε.Π.Ε., αυτά θα πάνε σε δουλειές; Το διασφαλίζετε με αυτό το νομοσχέδιο; Όχι. Θα πάνε στις τσέπες του κάθε επιχειρηματία και θα πει, ωραία που ήρθε η Νέα Δημοκρατία και μας έμεινε κάτι. Του ΣΕΒ βέβαια δεν του φτάνουν τα τετρακόσια εκατομμύρια (400.000.000) και θέλει άλλα τόσα. Ή θα πείτε στη ΓΣΕΕ ότι τα τετρακόσια εκατομμύρια (400.000.000) που ευνοούνται οι Α.Ε. και Ε.Π.Ε. από τον προϋπολογισμό μ’ αυτές τις εκπτώσεις από 35% σε 25% και το 5% στις άλλες εταιρείες αυτό θα πάει για επενδύσεις. Αν δεν πάει; Θα τραβήξουμε το αφτί του κυρίου επιχειρηματία; Όχι. Επαφιέμεθα στην καλή του διάθεση και την καλή του καρδιά. Αυτό είναι καλό και αφορά τους καλούς χριστιανούς και αυτούς που είναι θεοσεβούμενοι. Τους πολιτικούς αφορά η πράξη και αφορά το σχέδιο και ο προγραμματισμός. Δεν βλέπω τίποτε εδώ. Βλέπω ότι τα φυσικά πρόσωπα που σας είπα προηγουμένως, δηλαδή, τον καθένα μας δεν τον ακουμπάνε αυτές οι ρυθμίσεις.
     Θα μιλήσω και για τη συνάφεια. Πηγαίνοντας στις εκλογές του Μαρτίου ο κόσμος φώναζε και τα στελέχη σας έκαναν προπαγάνδα και έλεγαν ότι σας τα «παίρνουν» είτε με το ΣΔΟΥ είτε από το Υπουργείο Οικονομικών με τις συνάφειες και θα έρθουμε εμείς και θα τελειώσουμε τις υποθέσεις. Νάστε σίγουροι ότι με την περαίωση που φέρνετε από την πίσω πόρτα για τη συνάφεια, ανά έτος πλέον, θα πέσει πολύ γέλιο εδώ με τους επαγγελματίες, με τους  εμπόρους, με τους μικρούς επιχειρηματίες. Θα πάμε εμείς τώρα πλέον και θα τους πούμε ότι τα τρία χρόνια που δεν τους άρεσαν, να δούμε τώρα αν θα τους αρέσει η συνάφεια του έτους που εσείς φέρνετε και εκεί θα δούμε αν θα γίνουν αποκαλυπτήρια ή όχι. Στον κόσμο όμως όλα αυτά γιατί εδώ μέσα δεν έχει και μεγάλη σημασία. Τα λέμε ή δεν λέμε καμιά φορά είναι το ίδιο και το αυτό. Όμως, για το ΣΔΟΕ είσθε συνεπείς τουλάχιστον στο ότι καθαρίσατε με το κομματικό ΣΔΟΕ και έφυγαν οι ΠΑΣΟΚοι του ΣΔΟΕ. Χαϊδέψατε τα αφτιά των επιχειρηματιών, τους βάλατε στο απυρόβλητο και τους υποσχεθήκατε ότι δεν θα γίνει τίποτα. Το βρήκατε βέβαια μπροστά σας, 1,3 δισεκατομμύρια ευρώ μείον ο προϋπολογισμός στο πρώτο 9μηνο, το 8% είναι 4%, και 50% κάτω τα έσοδα. Ψάχνετε τώρα με τα πλαστά και εικονικά και με τους επαναπατρισμούς των κεφαλαίων να καλύψετε τις τρύπες τις τεράστιες. Δε νομίζω να είναι αυτό έργο ή πρόβλημα ΠΑΣΟΚ είναι δικό σας κατόρθωμα! Αυτό, όμως, που σίγουρα θα έχετε πρόβλημα μπροστά σας είναι πώς θα αποκατασταθεί η αξιοπιστία του κάθε ελεγκτικού οργάνου στην αγορά. Πώς θα πάνε αυτά τα όργανα να ελέγξουν τους επιχειρηματίες, ή τη φοροδιαφυγή ή το λαθρεμπόριο όταν εσείς έχετε δημιουργήσει το πλαίσιο και το κλίμα ότι αυτοί είναι και λίγο απατεώνες ή είναι κομματικοί εγκάθετοι. Θεωρώ ότι έχετε δυναμιτίσει εν τη γενέσει του το θέμα.
     Θα τελειώσω με δύο σχόλια μόνο, όσον αφορά κάποιες κοινωνικές ομάδες και θα φανεί ότι στην ουσία δεν έχετε κάνει ευνοϊκό νομοσχέδιο, έχετε κάνει ένα πολύ βαρύ νομοσχέδιο για τα λαϊκά στρώματα. Θα αναφερθώ στους αυτοκινητιστές. Έχετε καταλάβει ότι μ’ αυτά που φέρνετε επιβάλετε φορολογία 60% πάνω, ανεβαίνει η φορολογία για τον οδηγό και ιδιοκτήτη ταξί; Εμένα επειδή η οικογένειά μου μεγάλωσε από ένα ταξί και τιμώ απεριόριστα αυτούς τους ανθρώπους οι οποιοι είναι στο τιμόνι τριάντα και σαράντα χρόνια και βγάζουν μεροκάματο και ζουν την οικογένειά τους, δεν μπορεί να έρχεσθε εδώ και να λέτε 60% πάνω στο αντικειμενικό κριτήριο που βάζετε φόρο. Τι άλλαξε σε μια χρονιά για να έχουμε 60% πάνω τη φορολογία που τους βάζετε. Επίσης, έχουμε τα  λεωφορεία του ΚΤΕΛ και τα βιβλιοπωλεία. Παράπονα πολλά παίρνουμε συνέχεια.
     Και ένα τελευταίο, το ζήτημα του επαρχιακού Τύπου. Κάντε μια κίνηση, μη μου πείτε η προηγούμενη κυβέρνηση, να στηρίξουμε τον ημερήσιο επαρχιακό Τύπο που είναι για την περιφέρεια πηγή ενημέρωσης μη διαπλεκόμενη,πολλές φορές, είναι αυθεντική πηγή πληροφόρησης. Να στηρίξουμε τις επαρχιακές εφημερίδες ειδικά τις ημερήσιες, αλλά και τις εβδομαδιαίες.
     Εγώ δεν μπορώ να ψηφίσω αυτό το νομοσχέδιο, γιατί νομίζω ότι δεν βοηθάει, είναι σε αρνητική κατεύθυνση και θα δημιουργήσει τεράστιο πρόβλημα και θα το διαπιστώσει ο κόσμος εντός ολίγων εβδομάδων. 
     ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο κατάλογος των ομιλητών Βουλευτών, θέλω να σημειωθεί ότι είναι πολύ θετικό το ότι ο Υφυπουργός θέλει να παρέμβει αφού άκουσε όλους τους Βουλευτές. Αυτό είναι το καλύτερο που πρέπει να γίνεται στη Βουλή.
     Ο  Υφυπουργός  Οικονομίας και Οικονομικών κ. Ρεγκούζας έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρία και κύριοι συνάδελφοι, άκουσα με πολύ μεγάλη προσοχή όλους τους συναδέλφους. Τι διαπίστωσα; Πολλοί οικονομολογούντες, πολλοί καταστραφολογούντες, ελάχιστοι οι προτείνοντες και τελικά πολλές και Κασσανδρινές προβλέψεις, για αποτυχίες, αλλά ταυτόχρονα απώλεια μνήμης από πολλούς. Πιστεύω, όμως, ότι ο ελληνικός δεν μας παρακολουθεί στην απώλεια μνήμης. Έχει και μνήμη και κρίση. Μπορεί να καταλάβει και αυτά που λέμε εμείς και αυτά που λέτε εσείς και βγάζει τα συμπεράσματά του γιατί η κοινωνία μας είναι ώριμη Δεν παρασύρεται, δεν μαζοποιείται, δεν ανατρέχει στις μεθόδους του παρελθόντος που οδηγούσαν στην παραπλάνηση και μαζοποίηση.
     Μια διάγνωση. Για να προχωρήσει κανείς όταν ασχολείται με την πολιτική και ασχολείται ιδιαίτερα με την οικονομία πριν ξεκινήσει να κάνει οτιδήποτε πρέπει να διαγνώσει το πεδίο στο οποίο θα κινείται. Πρέπει να δει το οικονομικό περιβάλλον, όπως το διεθνές, το ευρωπαϊκό, το ελληνικό. Υπάρχουν πληθωριστικές πιέσεις και από πού έρχονται, ποιές είναι οι αιτίες; Υπάρχουν προβληματα και πιέσεις στο εσωτερικό; Από πού έρχονται. Με βάση αυτές τις διαπιστώσεις στη συνέχεια με βάση και το μίγμα και τη φιλοσοφία της πολιτικής του να δρομολογήσει συγκεκριμένες πολιτικές που οδηγούν κατά τη γνώμη του στη λύση. 
     Το οικονομικό περιβάλλον δεν είναι ιδιαίτερα καλό, το ξέρουμε όλοι μας. Οι τιμές του πετρελαίου δεν ευνοούν και η ισοτιμία ευρώ-δολαρίου  δημιουργεί προβλήματα στην ευρωπαϊκή και ελληνική οικονομία. Ξέρετε ότι υπάρχει πρόβλημα χαμηλής ανταγωνιστικότητας στη χώρα μας που είναι μια από τις παθογένειες της ελληνικής οικονομίας και ταυτόχρονα όσο και να θέλουμε να το κρύψουμε ή να το ωραιοποιήσουμε ή να το διαφοροποιήσουμε υπάρχει δημοσιονομικό πρόβλημα. Και όταν εμείς λέμε δημοσιονομική απογραφή, επειδή οι πολίτες μπορεί να μη ξέρουν αυτές τις λέξεις, είναι η απλή καταγραφή των δικαιωμάτων και από την άλλη μεριά των υποχρεώσεων του κράτους. Και βαραίνει το καράβι από τη μεριά των υποχρεώσεων. Και αυτές οι υποχρεώσεις πρέπει να αντιμετωπιστούν για να μη δημιουργήσουν πρόσθετες παρενέργειες και προβλήματα στους πολίτες. 
     Θεωρούμε λοιπόν ότι το δημοσιονομικό πρόβλημα πρέπει να το αντιμετωπίσουμε με ήπια δημοσιονομική προσαρμογή. Τι σημαίνει αυτό; Ότι πρέπει να το αντιμετωπίσουμε χωρίς ξαφνικές κινήσεις, χωρίς επιβαρύνσεις, χωρίς «θα», χωρίς υποσχέσεις, αλλά ταυτόχρονα και χωρίς λιτότητα. Η λιτότητα έχει σκληρά μέτρα και συγκεκριμένη πολιτική. Το άλλο σκέλος, η χαμηλή ανταγωνιστικότητα πρέπει να την αντιμετωπίσουμε με συγκεκριμένες πολιτικές. Χρειάζονται παράλληλες δράσεις και μερικές απ’ αυτές τις πολιτικές αναδύονται μέσα απ’ αυτό το νομοσχέδιο. Τι διαπιστώσαμε από την αρχή;
      Υπάρχει πρόβλημα στην επιχειρηματικότητα αυτήν την ώρα και όποιος θέλει να παραγνωρίσει αυτήν την πραγματικότητα είναι ουτοπιστής. Τι πρέπει λοιπόν να κάνουμε; Δεν σηκώνει άλλα βάρη η επιχειρηματικότητα και κυρίως δεν σηκώνουν ούτε οι πολίτες, γιατί εξαντλήθηκαν τα όρια της αντοχής. Άρα, λοιπόν, δεν πρέπει να προχωρήσουμε σε τέτοιες επιβαρύνσεις. 
      Από την άλλη πλευρά, η επιχειρηματική δραστηριότητα που είναι ταυτισμένη με τον πολιτικό στόχο της ανάπτυξης και της ενίσχυσης της ανταγωνιστικότητας -πρέπει να πάρουμε τέτοια μέτρα που να την διευκολύνουμε- να μην πάρουμε μέτρα δηλαδή που να ακυρώνουμε αυτή την προσπάθεια. 
      Αυτόν, λοιπόν, το συλλογισμό εμείς  τον είχαμε -και τον έχουμε- πολύ καλά μέσα στο μυαλό μας. Θεωρούμε, λοιπόν, ότι οι πληθωριστικές πιέσεις που ασκούνται από το εσωτερικό της χώρας -και δεν είναι δική μας διαπίστωση, είναι και οικονομολόγων και διεθνών οργανισμών- είναι η καθυστέρηση στις μεταρρυθμίσεις. Το πρόβλημα που έχει η ελληνική οικονομία είναι πενία ουσιαστικά επενδύσεων. Τι πρέπει να κάνουμε; Να κάνουμε μία πολιτική επενδύσεων, δηλαδή προσέλκυσης νέων επενδύσεων στη χώρα. Και βέβαια, μέσω των επενδύσεων, να βελτιώσουμε τον εξαγωγικό τομέα της οικονομίας, δηλαδή να διευρύνουμε προς τις έξω αγορές τα ελληνικά προϊόντα. Αυτό είναι το πρώτο σε επίπεδο διαγνωστικό.
      Ποιοι λόγοι επέβαλαν τώρα τη νομοθετική πρωτοβουλία αυτή εδώ πέραν του φορολογικού νομοσχεδίου;
      Πρώτον, οι πληθωριστικές πιέσεις που σας είπα και η εγρήγορση στο πρόβλημα των μεταρρυθμίσεων που έχει ανάγκη ο τόπος. Το λέγαμε και προεκλογικά, το λέμε και σήμερα, το κάνουμε πράξη με τις πολιτικές αυτές που φέρνουμε εδώ στην Βουλή.
      Το δεύτερο είναι η ανάγκη διαμόρφωσης σταθερών κανόνων στην επιχειρηματικότητα. Η επιχειρηματικότητα θέλει να γνωρίζει και εκ των προτέρων τη διαδικασία της πολιτικής κόστους των προϊόντων και τη διαδικασία της πώλησης των προϊόντων. Η ελληνική οικονομία χρειάζεται να είναι ανταγωνιστική. Άρα για να είναι ανταγωνιστική -δεν είμαστε μόνοι μας σε ένα οικονομικό περιβάλλον αποκομμένοι από τον υπόλοιπο κόσμο- τι πρέπει να κάνει; Να καταστήσει την οικονομία ανταγωνιστική. Παραδείγματος χάρη, και όσο και αν δεν μπορούν να το καταλάβουν κάποιοι ή όσο και αν κάποιοι προσπαθούν να απαξιώσουν αυτήν την πολιτική, ένα επιχείρημα είναι οι χαμηλοί φορολογικοί συντελεστές. Γιατί ο επιχειρηματίας που θέλει να κάνει επένδυση θα μας κάνει χάρη για να έρθει να πληρώσει πολλούς φόρους; Ασφαλώς χρειάζεται ένα οικονομικό περιβάλλον για να κάνει επενδύσεις με στόχο το κέρδος. Εκείνο που έχουμε να κάνουμε εμείς είναι να του δώσουμε και τις προϋποθέσεις για να έρθει και ταυτόχρονα να διασφαλίσουμε τον απλό πολίτη από την αισχροκέρδεια και προς αυτήν την κατεύθυνση θα πρέπει να είναι η προσοχή μας.
      Τι κάνουμε, λοιπόν, εμείς τώρα με το φορολογικό νομοσχέδιο αυτό; Δεν βάζουμε φόρους γιατί κάνουμε πράξη και την προεκλογική μας δέσμευση. Είναι έξω από την πραγματικότητα που λέχθηκε εδώ πέρα από κάποιους ομιλητές σήμερα, ότι εμείς δεν τηρούμε τις προεκλογικές μας υποσχέσεις. Ίσα-ίσα με χριστιανική ευλάβεια θα έλεγε κανείς τηρούμε αυτές τις προβλέψεις ακόμη και εκείνες τις προβλέψεις που είχαμε κάνει πριν έρθουμε στην Κυβέρνηση για να διαπιστώσουμε το μέγεθος του προβλήματος. Γιατί υπήρχε ένα είδος στεγανοποίησης στην πληροφόρηση πολλές φορές όταν εμείς βρισκόμαστε στην αντιπολίτευση και δεν είχαμε τη δυνατότητα να διαγνώσουμε στην έκτασή του όλο το πρόβλημα. Όταν, λοιπόν, ήρθαμε και διαπιστώσαμε αυτό το πρόβλημα ξεκινήσαμε με συγκεκριμένες προσεκτικές κινήσεις χωρίς απότομες κινήσεις για να μην διαμορφώσουμε νέες αναταράξεις στην οικονομία και ταυτόχρονα και πιθανές ανατροπές. Αυτό κάναμε. Ενοχλεί κάποιους η καταγραφή αυτής της πραγματικότητας που συντείνει σε τελευταία ανάλυση και στην ανάκτηση της χαμένης αξιοπιστίας και στο εσωτερικό της χώρας αλλά κυρίως στο εξωτερικό. Δεν είναι τυχαίο παραδείγματος χάρη, ο Γενικός Διευθυντής της EUROSTAT που είπε: «σήμερα εμπιστευόμαστε τα στοιχεία που μας δίνει η ελληνική Κυβέρνηση». Εμείς δεν το κάναμε για να απαξιώσουμε την πολιτική της προηγούμενης Κυβέρνησης ή να εκθέσουμε την προηγούμενη Κυβέρνηση. Αλλά, αυτό το χτίσιμο πάνω σε μια εικονική πραγματικότητα έχει τα όριά του. Κάποια στιγμή θα μας πάρουν χαμπάρι. Δεν είμαστε εμείς οι έξυπνοι και οι υπόλοιποι οι κουτόφραγκοι. Δεν είναι δυνατόν να αποκρύπτουμε τα στοιχεία και στη συνέχεια να λέμε ότι δεν το ξέραμε ή ήταν η λογιστική μέθοδος. Αυτά είναι εφευρήματα, τα ξέρουμε. Δεν είναι επιλογή αυτής της Κυβέρνησης τα εφευρήματα και η πολιτική των στρεβλώσεων ή των ωραιοποιήσεων.
      Η προώθηση του πολιτικοοικονομικού στόχου της ανάπτυξης έχει ένα και μοναδικό στόχο και κάποτε πρέπει να τον κατανοήσουμε όλοι μας. Εμείς στοχεύουμε να μεγεθύνουμε την οικονομία και μέσα από την μεγέθυνση της οικονομίας να αντλήσουμε βεβαίως και έσοδα. Και δεν μπορώ να καταλάβω γιατί δεν γίνετε αντιληπτό σ’ αυτό το νομοσχέδιο. Κυριαρχεί αυτός ο πολιτικός στόχος. Επενδύουμε πράγματι στην ανάπτυξη γιατί αν η ανάπτυξη δεν γίνει πραγματικότητα ή δεν μας αποδώσει σε συνδυασμό με την περιστολή των δαπανών, τον εξορθολογισμό των δαπανών του κράτους, τον περιορισμό της διαφθοράς τότε πράγματι ο στόχος ο πολιτικός μας δεν θα ικανοποιηθεί. Αλλά δεν θα έχουμε χάσει εμείς, θα έχει χάσει όλος ο ελληνικός λαός. Δεν είναι, λοιπόν, κρίμα εν ονόματι της όποιας πολιτικής διαφωνίας να ακυρώνουμε στην πράξη την επιτυχία μιας πολιτικής που είναι υπέρ των συμφερόντων του ελληνικού λαού; Η μία διάσταση, λοιπόν, είναι η αναπτυξιακή.
      Έρχεται και η κοινωνική διάσταση. Η κοινωνική διάσταση είναι να εξασφαλίζει κανείς τα μίνιμουμ αγαθά στους πολίτες εκείνους που δεν έχουν. Και πράγματι, δεν μπορούμε να το κάνουμε όπως θα θέλαμε και εμείς σε όλη του τη διάσταση. Όμως, δεν επιβαρύνουμε τους πολίτες. Αυτό έχει σημασία. Μπορεί να τους δίνουμε ψίχουλα, μπορεί να μην τους δημιουργούμε διαθέσιμο εισόδημα για καλύτερες ημέρες αλλά σε καμιά περίπτωση δεν τους επιβαρύνουμε. Και είναι ουτοπία να λέγεται ότι βάζουμε με αυτό το νομοσχέδιο φόρους. Μέχρι είκοσι οκτώ χιλιάδες (28.000) ευρώ ετήσιο εισόδημα δεν υπάρχει καμία απολύτως επιβάρυνση. Υπάρχει μια μικρή βελτίωση ασήμαντη. Από τα είκοσι οκτώ χιλιάδες (28.000) ευρώ και πάνω, στη συνέχεια έχει ένα σβήσιμο, δηλαδή δεν έχει επιβάρυνση ούτε ελάφρυνση. Αυτά, όμως, δεν μπορεί να απαξιώνονται κατ’ αυτόν τον τρόπο. Γιατί όταν έρχεται παραδείγματος χάριν ο Σύνδεσμος Βιομηχάνων και δηλώνει ότι δεν είναι ικανοποιημένος αν δήλωνε ικανοποιημένος τότε είχαμε αποτύχει εμείς στην πολιτική μας. Γιατί θα είχαμε ικανοποιήσει τον ένα πυλώνα της πολιτικής μας δηλαδή μόνον το στόχο της ανάπτυξης αλλά με στυγνό τρόπο και ταυτόχρονα με έναν τρόπο που δικαιολογημένα θα έλεγε η Αριστερά ότι είναι ένας τρόπος παραχώρησης. Εμείς, λοιπόν, είμαστε ικανοποιημένοι για το γεγονός ότι ο Σύνδεσμος Βιομηχάνων δεν είναι απολύτως ικανοποιημένος γιατί επιβεβαιώνεται η ορθότητα της πολιτικής που εφαρμόζουμε στον τομέα της οικονομίας κρατώντας σε ισορροπία δηλαδή και την ανάπτυξη και την κοινωνική διάσταση.
      Τι άλλο υπηρετεί αυτό το νομοσχέδιο. Εμείς έχουμε πει ότι οι βασικές αρχές αυτού του νομοσχεδίου είναι να μειώσουμε τους φόρους από τη μία πλευρά και από την άλλη μεριά να αντικειμενικοποιήσουμε τους φορολογικούς ελέγχους σε μια προσπάθεια να περιορίσουμε και την διαφθορά, αλλά ταυτόχρονα να κάνουμε πιο αξιόπιστο το σύστημα. Υπηρετεί τη σταθερότητα το σύστημα. Σε κάθε περίπτωση όσο και αν θέλει να μειωθεί αυτό δεν έχουμε μια τετραετία που ξέρουμε συγκεκριμένα τι θα μας συμβεί σε επίπεδο φορολογικού συστήματος; Και αυτό είναι δέσμευση της Νέας Δημοκρατίας προεκλογική.
      Δεν έχουμε παραδείγματος χάριν την αντικειμενικοποίηση των ελέγχων με την οποία δεν τελειώνουμε εδώ για να είμαστε εξηγημένοι; Δεν τελείωσε η αντικειμενικοποίηση των ελέγχων. Η ζωή η πολιτική δεν είναι στατική, έχει μια δυναμική. Διαμορφώνονται συνθήκες καινούργιες όπως διαμορφώνονται και στη διαπίστωση. Γιατί είπε ο τελευταίος ομιλητής ότι εμείς τι κάναμε τόσα χρόνια; Ετοιμάζαμε ένα φορολογικό νομοσχέδιο. Δεν μπορούσαμε να το έχουμε έτοιμο και τώρα ξαφνικά οκτώ μήνες παραγνωρίζοντας εκλογικές αναμετρήσεις, παραγνωρίζοντας τους Ολυμπιακούς Αγώνες, καλοκαιρινή περίοδο, μεταλλαγή πολιτικής στη λειτουργία της Δημόσιας Διοίκησης; Τίποτα. Αυτά είναι όλα στη σφαίρα του «ξέχασα». Αυτό κάνουν οι συνάδελφοι σε μια προσπάθεια να απαξιώσουν. Καλή είναι η αντιπολίτευση, καλή είναι η απαξίωση της πολιτικής, αλλά όταν, όμως, ξεπερνά τα όρια εκθέτει και την ίδια την πολιτική, αλλά και τους πολιτικούς που την επικαλούνται.
      Θεωρούμε, λοιπόν, εμείς ότι παραδείγματος χάριν η μετεξέλιξη στη λειτουργία του ΣΔΟΕ που όπως αναφέρθηκε πολλές φορές είναι ηθελημένη, είναι μια προσπάθεια ακύρωσης, μείωσης της σημασίας όπως γίνεται και με τη συνάφεια που θα πω παρακάτω. Είναι μια προσπάθεια ακύρωσης ουσιαστικά αυτού του μέτρου. Γιατί εμείς τι είπαμε; Είπε και ο Πρωθυπουργός και εμείς επανειλημμένα το έχουμε πει τα στελέχη, οι Υπουργοί με τη σημερινή του μορφή. Γιατί αποκόπτετε αυτή τη λέξη από το ΣΔΟΕ; Δεν είπαμε εμείς ότι θα καταργήσουμε τον προληπτικό έλεγχο. Θα ήταν ουτοπία να το πούμε και θα ήταν λάθος να καταργηθεί η εποπτεία της αγοράς. Γιατί οι πολίτες βεβαίως εκ προοιμίου δεν είναι φοροφυγάδες, αλλά πρέπει να τους δημιουργήσουμε και τις προϋποθέσεις να μην γίνουν φοροφυγάδες. Δεν είπαμε τίποτα άλλο εμείς. Εμείς λέμε ότι με αυτό το νομοσχέδιο παίρνουμε την εξουσιοδότηση να καθορίζουμε τις αρμοδιότητες της νέας υπηρεσίας ειδικών ελέγχων. Δεν είναι δυνατόν να μην τις καθορίσουμε νομοθετικά. Από εκεί και πέρα θα εκδώσουμε δύο προεδρικά διατάγματα με τα οποία θα καθορίζονται οι λεπτομέρειες.
      Εσείς βιάζεστε να ακυρώσετε ή να μειώσετε αυτό το μέτρο, επειδή δεν έχετε την υπομονή να περιμένετε και να δείτε τι λένε τα προεδρικά διατάγματα. Βεβαίως, χρόνος μηδέν δεν θα υπάρξει. Με την παύση της μιας υπηρεσίας θα λειτουργήσει η επόμενη. Δεν θα υπάρξει κενό στην εποπτεία της αγοράς και βέβαια ούτε και στον προληπτικό έλεγχο.
      Έρχομαι τώρα σ’ ένα άλλο θέμα, κυρίες και κύριοι, στις καινοτομίες αυτού του νομοσχεδίου. Όλοι μίλησαν για τα επουσιώδη και δεν άγγιξαν το μέγεθος και την καρδιά του προβλήματος.
      Πρώτον, η κινητροδότηση της οικονομίας. Σε συνδυασμό με τον αναπτυξιακό νόμο, ουσιαστικά γίνεται μια προσπάθεια να σπρώξουμε το όχημα της ανάπτυξης προς τα μπρος. Για μας είναι πολιτικός στόχος και μάλιστα κεντρικός. Για μας δεν μπαίνει στη λογική του παζαριού αυτή η πολιτική. Εμείς είμαστε ταυτισμένοι με την ανάπτυξη της οικονομίας, δηλαδή με την καλή πορεία των επιχειρήσεων, γιατί έτσι μέσω της μεγέθυνσης αυξάνεται το εθνικό προϊόν και με αυτό έχουμε τη δυνατότητα να ασκήσουμε και αποτελεσματικότερη κοινωνική πολιτική και να μειώσουμε και το κοινωνικό φαινόμενο της ανεργίας. Όποιος δεν το καταλαβαίνει αυτό μένει ασφυκτικά μόνος του.
      Δεύτερον, η κατάργηση της συνάφειας. Γιατί κύριοι συνάδελφοι δεν πάτε στο άρθρο 5 παράγραφος 17 να δείτε τι λέει; Η συνάφεια δεν καταργείται; Έχετε την εντύπωση ότι διακατεχόμαστε από σχιζοφρενική λογική ή συλλογιστική, όταν π.χ. στο ίδιο νομοσχέδιο καταργούμε τη συνάφεια και λέτε εσείς ότι την επαναφέρουμε; Η άλλη, λοιπόν, καινοτομία του νομοσχεδίου που την παραγνωρίζετε είναι ο αυτόματος τρόπος περαίωσης ορισμένου αριθμού υποθέσεων. Όσες δηλαδή υποθέσεις είναι μέχρι τριακόσιες χιλιάδες (300.000) ευρώ το χρόνο για τις εμπορικές επιχειρήσεις και εκατόν πενήντα χιλιάδες (150.000) ευρώ για τις παροχές υπηρεσιών, αυτομάτως πάνε στο αρχείο. Αφήστε τις συνάφειες που λέτε εσείς. Πηγαίνουν στο αρχείο χωρίς κανένα απολύτως έλεγχο και καμία απολύτως επιβάρυνση. Δεν είναι δυνατόν να μη βάλουμε κάποιες προϋποθέσεις που πρέπει να έχουν οι επιχειρήσεις για να πάνε στο αρχείο.
      Αυτό, λοιπόν, εσείς το λέτε επαναφορά της συνάφειας. Και ξέρετε γιατί το λέτε; Γιατί στο 2003, που ήταν έξω από τις προηγούμενες ρυθμίσεις, εμείς επειδή δεν μπορεί να μείνει κενό, πρέπει να αναγάγουμε τις προϋποθέσεις της απαλλαγής από έλεγχο, δηλαδή της αυτόματης περαίωσης. Αν υπάρχουν δηλαδή οι προϋποθέσεις που βάζουμε και για το 2003, η υπόθεση αυτή πάει στο αρχείο. Δεν καλείται ο φορολογούμενος να υποβάλει δελτία αυτοελέγχου, που ήταν η εφεύρεση και η μεγάλη λαθεμένη πολιτική της προηγούμενης κυβέρνησης η οποία οδήγησε στην απόσταξη της επιχειρηματικότητας. Εμείς την κατηγορούσαμε, την καταδικάζαμε, την καταργούμε στην πράξη και δεν την επαναφέρουμε.
      Όσο και αν εσείς θέλετε να ακυρώσετε αυτήν την καινοτομία της αυτόματης περαίωσης εμείς θα την μελετήσουμε σε πρώτη φάση μέχρι τριακόσιες χιλιάδες (300.000) ευρώ και ενδεχομένως να την επεκτείνουμε, γιατί το φορολογικό σύστημα δεν πρέπει να λειτουργεί με τους παραδοσιακούς τρόπους ελέγχων. Το φορολογικό σύστημα δεν πρέπει να λειτουργεί με τη σημερινή διαφθορά ή εν πάση περιπτώσει να μην αφήνουμε ανοικτούς τους δρόμους για να αναπτύσσεται αυτή η διαφθορά. Θέλουμε να φτάσουμε στην ηλεκτρονική διακυβέρνηση. Θέλουμε να κάνουμε τους ελέγχους πίσω από τα μηχανήματα, αξιοποιώντας πληροφορίες και, βέβαια, θέλουμε να κάνουμε τους ελεγκτικούς μηχανισμούς πιο φιλικούς με την αγορά, όσο και να επιχειρείτε, κυρίες και κύριοι συνάδελφοι, να ακυρώσετε αυτήν τη σημαντική παρέμβαση που κάνουμε στην οικονομία, που μπορεί να μην αποτελεί το 100% μιας μεταρρύθμισης που θα θέλαμε και εμείς. Γιατί ο οραματικός μας στόχος ασφαλώς και δεν ικανοποιείται, όμως, για να ικανοποιηθεί ο οραματικός στόχος, θα πρέπει να συνυπάρχουν τρία πράγματα για τα οποία και η προηγούμενη κυβέρνηση έχει ευθύνη.
      Η νέα τεχνολογία, που βρίσκεται πολύ πίσω, δεν μας δίνει τις δυνατότητες να κάνουμε αυτό που θέλουμε. Αρχίσαμε εκεί μια πολύ μεγάλη προσπάθεια. Όμως, δεν μας δίδεται η δυνατότητα να προσαρμόσουμε το νομοθετικό πλαίσιο σε αυτήν την εξέλιξη. 
      Οι νέες μέθοδοι εργασίας και οι διοικητικές διαρθρώσεις των υπηρεσιών του Υπουργείου Οικονομικών είναι άμεσα συνυφασμένες με τη λειτουργία και τις δυνατότητες που έχει η νέα τεχνολογία. Όταν, λοιπόν, ωριμάσουν όλα αυτά, βεβαίως θα κάνουμε και νέες παρεμβάσεις που θα ολοκληρώνουν τη μεταρρύθμιση. Όμως, σε κάθε περίπτωση η ανάγκη μεταρρυθμίσεων που χρειάζεται η οικονομία και για να αμβλυνθούν οι πληθωριστικές πιέσεις, πρέπει να ξεκινήσουμε απ’ αυτά, έστω και αν δεν τα κάνουμε 100% σωστά. Σημασία έχει ότι τολμάμε. Και τολμάμε με ευθύνη, αποτελεσματικότητα και αποφασιστικότητα. Αυτό ίσως να μην αρέσει σε κάποιους εμείς όμως θα προχωρήσουμε. 
      Ευχαριστώ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, αν και η συνεχής παρουσία των εισηγητών καθ’ όλη τη διάρκεια της πολύωρης συνεδρίασης και η προσεκτική παρακολούθηση των ομιλητών θα δικαιολογούσε περισσότερο χρόνο, ωστόσο θα εφαρμόσουμε τον Κανονισμό και θα σας παρακαλέσουμε να περιοριστείτε στα πέντε λεπτά, γιατί κάνατε χρήση χρόνου δευτερολογίας στην πρωτολογία σας. 
      Το λόγο έχει ο εισηγητής της Νέας Δημοκρατίας κ. Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε. 
      Κύριε Πρόεδρε, αν και έχω να κάνω πέντε παρατηρήσεις, πιστεύω ότι με την τοποθέτησή μου δεν θα πείσω τους συναδέλφους του ΠΑΣΟΚ να ψηφίσουν το νομοσχέδιο, γιατί προκαταβολικά έχουν καταθέσει την απόφασή τους με το αιτιολογικό ότι επειδή η Νέα Δημοκρατία δεν ψήφιζε κανένα νομοσχέδιο, δεν ψηφίζουν και αυτοί. Αν αυτό είναι πολιτικό επιχείρημα, το αφήνω στην κρίση και του ελληνικού λαού.
      Θέλω να παρατηρήσω, κύριε Πρόεδρε, κάτι πολύ σημαντικό για τη φορολογική κλίμακα. Από τα στατιστικά στοιχεία του Υπουργείου Οικονομικών, τα οποία είναι οριστικά, για το οικονομικό έτος 2003 προκύπτει ότι: 
      Υπέβαλλαν φορολογική δήλωση πέντε εκατομμύρια εκατόν είκοσι επτά χιλιάδες φορολογούμενοι. Απ’ αυτούς τρία εκατομμύρια οκτακόσιες τριάντα δύο χιλιάδες  δηλώνουν εισοδήματα από μηδέν (0) ευρώ έως δεκατρείς χιλιάδες τετρακόσια (13.400) ευρώ. Ήδη, λοιπόν, τρία εκατομμύρια οκτακόσιες χιλιάδες τριάντα δύο φορολογούμενοι δεν επιβαρύνονται με κανέναν απολύτως φόρο. Στο ενδιάμεσο κλιμάκιο από τα οκτώ χιλιάδες τετρακόσια (8.400)ευρώ  έως τα δεκατρείς χιλιάδες (13.000) ευρώ είναι ένα εκατομμύριο φορολογούμενοι. Με την αύξηση του αφορολογήτου που έγινε πάλι δεν επιβαρύνεται κανένας. 
      Για να είμαστε απόλυτα ειλικρινείς, θα καταθέσω στα Πρακτικά ένα παράδειγμα παρακράτησης φόρου για μισθωτό και συνταξιούχο με δύο παιδιά από το οποίο προκύπτει ότι μέχρι δεκατρείς (13.000) ευρώ με τη νέα τροποποίηση δηλαδή με την καινούργια κλίμακα έχει όφελος εκατόν σαράντα έξι (146) ευρώ. Επίσης, μέχρι είκοσι τρεις χιλιάδες εκατό (23.100) ευρώ έχει όφελος εξήντα ένα (61) ευρώ και μέχρι είκοσι εννέα χιλιάδες τριακόσια (29.300) δεν επιβαρύνεται με κανένα ευρώ. Καταθέτω αυτό τον πίνακα στα Πρακτικά, διότι ακούγονται πράγματα τα οποία δεν έχουν καμία σχέση με την πραγματικότητα.
      (Στο σημείο αυτό ο Βουλευτής κ. Απόστολος Κωστόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το δεύτερο θέμα, κύριε Πρόεδρε, αφορά στη συνάφεια. Αγαπητοί συνάδελφοι του ΠΑΣΟΚ είστε υπέρ ή κατά της συνάφειας; Ομολογώ ότι δεν έχω καταλάβει ακόμα πού είστε. Το σπουδαιότερο, την εξορκίζετε τη συνάφεια; Διότι οι συνάφειες του ΠΑΣΟΚ -δύο είναι οι συνάφειες: αυτή της 3ετίας ’99 έως ’01 και αυτή της 6ετίας ’92 έως ’98- επέβαλαν σωρευτική φορολογία για έντεκα ολόκληρες χρήσεις ένα τρισεκατομμύριο εξακόσια εβδομήντα οκτώ εκατομμύρια διακόσιες τριάντα τέσσερις χιλιάδες φόρους, πέραν του φόρου εισοδήματος και του ΦΠΑ που είχαν καταβάλει, με αποτέλεσμα στη 2ετία 2001-2002 να κλείσουν εκατόν σαράντα τρεις επιχειρήσεις. Αντιλαμβάνεστε ότι αυτό σας στοίχισε και πολιτικά.
     Κατά συνέπεια, κύριε Πρόεδρε, όχι μόνο δεν επανέρχεται η συνάφεια, αλλά και ρητώς καταργείται στο άρθρο 5. Θα πρέπει να γίνει ξεκάθαρο ότι εμείς νομοθετούμε για το μέλλον και όχι για το παρελθόν. Εσείς ήλθατε το 1999 και επιβάλατε αναδρομική φορολογία με τις συνάφειες, πράγμα που θα πρέπει να κριθεί, κύριε Πρόεδρε, και ως προς τη συνταγματικότητα. Γιατί, απ’ ό,τι γνωρίζουν όλοι, δεν επιβάλλεται ποτέ αναδρομικός φόρος και μάλιστα υποχρεωτικός.
     Πέραν αυτού, κύριε Πρόεδρε, επειδή διαβάστηκαν τα έγγραφα, το ΕΒΕΑ λέει για τη συγκεκριμένη διάταξη τα εξής: «H διάταξη κρίνεται πολύ θετική καθώς συμπεριλαμβάνει τα έτη 2003-2004 και θα απαλλάξει σημαντικό αριθμό επιχειρήσεων από το άγχος και τις καταχρήσεις των φορολογικών ελέγχων. Μάλιστα προτείνει, όπως είπε προηγουμένως ο Υφυπουργός, την αύξηση των ορίων.
      Επίσης, η γνωμοδότηση της ΟΚΕ, η οποία κατατέθηκε και την επικαλέσθηκαν εδώ οι συνάδελφοι, λέει ότι με τη νέα μέθοδο καταργούνται τα περιθώρια αδιαφανών διαδικασιών μεταξύ φορολογουμένων και φορολογικών αρχών, που λειτουργούν σε βάρος των φορολογουμένων. Αντιλαμβάνεσθε, κύριε Πρόεδρε, ότι η συντριπτική πλειονότητα των φορολογουμένων συνηγορεί υπέρ του νέου ειδικού τρόπου περαίωσης των φορολογικών δηλώσεων, ο οποίος είναι αντικειμενικότατος.
      Μιλάτε, κύριοι συνάδελφοι του ΠΑΣΟΚ, για χαριστικές πράξεις. Μιλάτε για νομιμοποίηση παράνομων εισοδημάτων. Μιλάτε για φοροφυγάδες. Δεν κατάλαβα πότε έγινε αυτό, με ποιες διαδικασίες, με ποιο νόμο και με ποια διάταξη έχουν νομιμοποιηθεί αυτοί οι φοροφυγάδες, όπως τους αποκαλείτε εσείς. Και εν πάση περιπτώσει, κύριοι συνάδελφοι, πείτε μας με ποιες διαδικασίες και με ποια νοοτροπία, που καλλιεργήθηκε τόσα χρόνια, έγιναν αυτοί οι φοροφυγάδες, τους οποίους δεν τολμάτε καν να κατονομάσετε.
      Το άλλο θέμα το οποίο θέλω να θίξω, κύριε Πρόεδρε, είναι το εξής. Μιλάνε οι συνάδελφοι για το ΣΔΟΕ. Και πραγματικά λένε ό,τι τους συμφέρει. Ο Πρωθυπουργός της χώρας, όταν εξάγγειλε και προεκλογικά και μετεκλογικά, είπε σαφέστατα ότι καταργείται το ΣΔΟΕ με τη σημερινή του μορφή. Εδώ οι συνάδελφοι του ΠΑΣΟΚ λένε ότι είπαμε ότι θα καταργήσουμε το ΣΔΟΕ. Το «υπό τη σημερινή του μορφή» δεν το λένε.
      ΒΑΣΙΛΕΙΟΣ ΟΙΚΟΝΟΜΟΥ: Το καλοκαίρι.
      ΑΠΟΣΤΟΛΟΣ ΚΩΣΤΟΠΟΥΛΟΣ: Το είπαμε και μετά, εκτός και αν δεν θέλετε να ακούσετε, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, κύριε συνάδελφε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κατ’ αρχήν και στη Διαρκή Επιτροπή Οικονομικών Υποθέσεων κανένας δεν αμφισβήτησε το πολύτιμο έργο του και κανένας δεν ζήτησε την κατάργησή του. Απεναντίας ζήτησαν την ενίσχυση. Ζήτησαν, όμως, και να αλλάξει ο τρόπος και η διαδικασία και η συμπεριφορά των ελεγκτικών οργάνων και η μεθοδολογία με την οποία γίνεται ο προληπτικός έλεγχος. Και προς αυτήν την κατεύθυνση κατατείνει και η νέα υπηρεσία η οποία συνίσταται στο Υπουργείο Οικονομικών.
      Σας ευχαριστώ πολύ για την ανοχή σας.
      ΠΡΟΕΔΡΕΥΩΝ (Γεώργιος Σούρλας): Κι εμείς ευχαριστούμε, γιατί ήσασταν στα χρονικά όρια που συμφωνήσαμε και που έπρεπε.
      Το λόγο έχει ο εισηγητής του ΠΑΣΟΚ κ. Κουτμερίδης.
      Και πιστεύω να μην σας διακόπτει ο κ. Οικονόμου, που είναι δίπλα σας.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, είναι γεγονός ότι όπως μας ακούσατε εσείς με ιδιαίτερη προσοχή, έτσι κι εμείς σας ακούσαμε με ιδιαίτερη προσοχή. Και επισημάναμε κάποια πράγματα που ειπώθηκαν. Θα έλεγα ότι η μισή αλήθεια ειπώθηκε. Δεν ειπώθηκε ολόκληρη η αλήθεια. Και θα ήθελα να δώσετε ορισμένες διευκρινίσεις.
      Κατ’ αρχάς, εμείς εκφράσαμε γενικότερα την αντίθεσή μας με αυτό το νομοσχέδιο, γιατί θεωρούμε ότι δεν αποτελεί φορολογική μεταρρύθμιση, δεν αποτελεί καμία τομή, καμία καινοτομία στο φορολογικό σύστημα της χώρας μας. Από κει και πέρα, όμως, κάναμε και κάποιες τοποθετήσεις, οι οποίες είχαν και το χαρακτήρα ότι συμφωνούμε με κάποιες διατάξεις, ότι είναι ευνοϊκές προς τον Έλληνα φορολογούμενο πολίτη και τον επιχειρηματία. Αλίμονο ένα συνολικά τόσο μεγάλο φορολογικό νομοσχέδιο να μην είχε και ορισμένες ευνοϊκές φορολογικές διατάξεις.
      Το γενικότερο συμπέρασμα, όμως, είναι ότι όσον αφορά στα φυσικά πρόσωπα, μέχρι του ποσού των δεκατριών χιλιάδων (13.000) ευρώ υπάρχει μια μικρή έως ελάχιστη ελάφρυνση. Από τα δεκατρία χιλιάδες (13.000) ευρώ και πάνω, στα μεσαία και στα μεγάλα εισοδήματα δεν υπάρχει καμία φορολογική ελάφρυνση.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πάντως υπάρχει ελάφρυνση.
      ΒΑΣΙΛΕΙΟΣ ΟΙΚΟΝΟΜΟΥ: Άλλα λέγατε για το ΙΚΑ, όμως.
      ΕΥΣΤΑΘΙΟΣ ΚΟΥΤΜΕΡΙΔΗΣ: Αυτό που προκύπτει, κύριε Υπουργέ, και από την έκθεση του Γενικού Λογιστηρίου του Κράτους που έχει κατατεθεί, είναι ότι η ελάφρυνση από τις ρυθμίσεις για τα φυσικά πρόσωπα είναι πάρα πολύ μικρή. Προκύπτει αυτό από την Έκθεση του Γενικού Λογιστηρίου του Κράτους.
      Όσον αφορά τις επιχειρήσεις, είναι γεγονός ότι υπάρχει μια ευνοϊκή διάταξη, μια ευνοϊκή φορολογική αντιμετώπιση σε βάθος τριετίας. Το αναγνωρίζουμε, είναι προς τη σωστή κατεύθυνση. Η αντίθεσή μας όμως είναι ότι δεν διασφαλίζονται με αυτόν τον τρόπο οι επενδύσεις. Η διαφορά μας είναι ότι εσείς ελαφρύνετε τον επιχειρηματία και δεν ελαφρύνετε τις επιχειρήσεις. Θα μπορούσατε κάλλιστα να βάλετε ασφαλιστικές δικλείδες ούτως, ώστε όλες αυτές οι ελαφρύνσεις να στραφούν προς την επένδυση και την ανάπτυξη.
      Και εδώ τονίζω ότι πολλές φορές επικαλείσθε ότι καταστροφολογούμε. Εμείς κάνουμε δομική Αντιπολίτευση. Εστιάζουμε στο πρόβλημα και δίνουμε τις προτάσεις μας.
      Όσον αφορά στην τεκμαρτή φορολογία, έγινε ένας αγώνας πολλών χρόνων να καταργηθεί η τεκμαρτή φορολογία. Γιατί όλοι γνωρίζουμε ότι η τεκμαρτή φορολογία καταργεί τα στοιχεία και τα βιβλία. Άρα γιατί ο επιχειρηματίας να έχει βιβλία και στοιχεία, τα οποία είναι πραγματικά, και να φορολογείται με τεκμαρτό τρόπο; Έρχεστε εσείς με αυτό το νομοσχέδιο και εισάγετε την τεκμαρτή φορολογία στα φορτηγά. Λογικό είναι να έρθουν μια σειρά από άλλες ομάδες επιχειρηματιών, να ζητήσουν και αυτοί την τεκμαρτή φορολόγηση. Όπως σας είπα, οι εφημερίδες επαρχιακού Τύπου, οι εκδότες, οι βιβλιοπώλες ζητούν και αυτοί, αφού εσείς εισάγετε την τεκμαρτή φορολόγηση, να την έχουν.
      ΒΑΣΙΛΕΙΟΣ ΟΙΚΟΝΟΜΟΥ: Και καλά κάνουν.
      ΕΥΣΤΑΘΙΟΣ ΚΟΥΤΜΕΡΙΔΗΣ: Μιλήσατε για τις δαπάνες των επιχειρήσεων. Δεν διαφωνούμε. Εμείς κάναμε ένα πολύ σημαντικό έργο τα προηγούμενα χρόνια. Το αναγνωρίσατε και στην Επιτροπή. Και είπατε, ναι, πήραμε τη δική σας τη δουλειά, την φέρνουμε εδώ. Αλλά η διαφορά μας είναι πάλι, κύριε Υπουργέ…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Την βελτιώσαμε, τη συμπληρώσαμε…
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, εμείς δεν διαφέρουμε όσον αφορά το είδος των δαπανών, αλλά όσον αφορά το ύψος των δαπανών. Και εδώ, να θέλετε, δίνουμε πάλι ένα δικαίωμα στον προϊστάμενο της ΔΟΥ να μεροληπτήσει όπως θέλει αυτός. Εμείς θέλουμε να κατοχυρώσουμε και το είδος, αλλά και το ύψος των δαπανών.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Όσον αφορά τη «ΣΥΝΑΦΕΙΑ» πολύς λόγος έγινε, κύριε Υπουργέ, και επειδή προερχόμαστε από τον ίδιο εργασιακό χώρο, θέλω να σας πω το εξής. Ονομάζετε τη «ΣΥΝΑΦΕΙΑ» μαθηματικό τύπο. Δεχόμαστε ότι είναι ένας μαθηματικός τύπος. Είναι, όμως, ένας αντικειμενικός τρόπος φορολόγησης; Δεν είναι ο λογιστικός τρόπος φορολόγησης.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κριτήριο αυτοελέγχου είναι. Με τη μέθοδο αυτόματης περαίωσης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κριτήριο αυτοελέγχου. Και τι τους λέτε…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κριτήριο, σας επαναλαμβάνω, αυτόματης περαίωσης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, τι τους λέτε, όμως; Τους λέτε: «αν τα ακαθάριστά σας έσοδα…».
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κριτήριο, σας λέω.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κριτήριο. Βεβαίως, κριτήριο. Με το φόβο ο επιχειρηματίας να μη μπει στον έλεγχο, για να μην ελεγχθεί από τους ελεγκτικούς μηχανισμούς, ίσως θα προτιμήσει αυτήν τη διαδικασία.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αυτό θα γίνεται με αυτόματο τρόπο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, είναι μια διαδικασία αντικειμενικού ελέγχου, η οποία ουσιαστικά καταργεί το λογιστικό προσδιορισμό. Ουσιαστικά ακυρώνει τα στοιχεία και βιβλία του φορολογούμενου επιχειρηματία.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πού το λέει αυτό;
      ΕΥΣΤΑΘΙΟΣ ΚΟΥΤΜΕΡΙΔΗΣ: Γιατί δεν θα θελήσει να πάει στον έλεγχο από τους ελεγκτές και θα επιδιώξει αυτόν τον τρόπο ελέγχου, που κατά την άποψή του θα είναι πιο ευνοϊκός. Αλλά σας λέω. Έχετε κάνει έστω και ένα παράδειγμα με τα ίδια οικονομικά μεγέθη, με τους ίδιους αριθμούς, με τον παλιό λογιστικό τρόπο προσδιορισμού και με αυτόν τον μαθηματικό -δεν τον ονομάζουμε «ΣΥΝΑΦΕΙΑ», μαθηματικό θέλετε, μαθηματικό θα τον πούμε- τρόπο; Έχω κάνει ένα παράδειγμα, με τα ίδια ακριβώς οικονομικά μεγέθη, με τα ίδια ακριβώς στοιχεία και βρίσκω ότι με αυτόν τον τρόπο που εισάγετε εσείς, τον μαθηματικό, προκύπτει τριπλάσιος φόρος. Και αν σκεφτείτε ότι εσείς τον φέρνετε σε ετήσια βάση για την νεοϊδρυθείσες επιχειρήσεις, είναι πάρα πολύ επιβαρυντικός.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Το γεγονός αυτό σημαίνει ότι δεν είναι «ΣΥΝΑΦΕΙΑ». Όταν έρχεται κάθε χρόνο, δεν είναι «ΣΥΝΑΦΕΙΑ».
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε σε λίγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Δεν διαφωνώ, είναι, όμως, πολύ σημαντικό το θέμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ναι, τελειώστε, όμως.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, θέλω να ξέρετε –και το γνωρίζετε πάρα πολύ καλά- ότι μια καινούργια επιχείρηση είναι λογικό να προβεί σε μια σειρά από μεγάλα επενδυτικά έξοδα και αυτή η επιχείρηση θα μπει σε αυτό το μαθηματικό τύπο και θα έχει πολύ υψηλούς φόρους. Είναι κάτι που σας το επεσήμανα. Δυστυχώς, δεν το λάβατε σοβαρά υπόψη σας.
      Όσον αφορά το άρθρο 25, δεν σας κάναμε την παρατήρηση και σας είπαμε ότι…
      ΠΡΟΕΔΡΕΥΩΝ (Γεώργιος Σούρλας): Κύριε Κουτμερίδη, να τα πούμε αύριο αυτά;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε…
      ΕΥΣΤΑΘΙΟΣ ΚΟΥΤΜΕΡΙΔΗΣ: Μα, εσείς συμφωνείτε και θέλετε…
      ΠΡΟΕΔΡΕΥΩΝ (Γεώργιος Σούρλας): Αύριο για τα θέματα αυτά των άρθρων έχουμε ειδική συνεδρίαση.
      ΕΥΣΤΑΘΙΟΣ ΚΟΥΤΜΕΡΙΔΗΣ: Μόνο μία λέξη.
      ΠΡΟΕΔΡΕΥΩΝ (Γεώργιος Σούρλας): Άλλωστε, απ’ ό,τι φαίνεται, συνεννοηθήκατε πολύ καλά μεταξύ σας με τους ειδικούς όρους που χρησιμοποιείτε και παρακαλώ να ολοκληρώσετε.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω, κύριε Πρόεδρε.
      Όσον αφορά το ΣΔΟΕ, είναι γεγονός, κύριε Υπουργέ, ότι είπατε ότι θα καταργήσετε το ΣΔΟΕ με τη σημερινή του μορφή. Τους επιχειρηματίες δεν ενδιαφέρει η μορφή της επιχείρησης, αλλά ενδιαφέρουν οι αρμοδιότητες που έχει η επιχείρηση και ο τρόπος με τον οποίο ασκεί αυτές τις αρμοδιότητες.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν είναι επιχείρηση το ΣΔΟΕ.
      ΒΑΣΙΛΕΙΟΣ ΟΙΚΟΝΟΜΟΥ: Δεν λέγατε αυτό το πράγμα.
      ΕΥΣΤΑΘΙΟΣ ΚΟΥΤΜΕΡΙΔΗΣ: Η Υπηρεσία Ειδικών Ελέγχων που ιδρύεται είναι μια υπηρεσία, η οποία θα έχει ίδιες ακριβώς αρμοδιότητες και ίδια διαδικασία ελέγχου. Αν θέλετε, οι επιχειρήσεις είχαν τους «ράμπο» του ΣΔΟΕ και σήμερα θα έχουν τους «ράμπο» της νέας υπηρεσίας. Καμία διαφορά.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε σε λίγο.
      Κύριε Κουτμερίδη, σας ευχαριστούμε.
      Το λόγο έχει η κ. Παντελάκη, ειδική αγορητής του Κομμουνιστικού Κόμματος Ελλάδας.
      ΕΛΠΙΔΑ ΠΑΝΤΕΛΑΚΗ: Αγαπητοί συνάδελφοι, τέλειωσε μία μεγάλη συζήτηση, που συμμετείχε πολύ μεγάλο κομμάτι από τους συναδέλφους, για το φορολογικό νομοσχέδιο. Επιβεβαιώνεται κατά τη γνώμη μου και από τη συζήτηση που έγινε, η άποψη που εκφράσαμε και επιχειρηματολογήσαμε πάνω σε αυτό, ότι το νομοσχέδιο είναι ταξική πολιτική επιλογή της Κυβέρνησης υπέρ του μεγάλου κεφαλαίου. Και αποδεικνύεται και από το τελευταίο κλείσιμο του Υφυπουργού.
      Το μίνιμουμ προσπαθεί να εξασφαλίσει η Κυβέρνηση για τους εργαζόμενους, γι’ αυτούς που έχουν απόλυτη ανάγκη. Εκτιμώ, όμως, εγώ και από τα στοιχεία, ότι το μάξιμουμ η Κυβέρνηση το δίνει στο μεγάλο κεφάλαιο.
      Αυτή τη λογική νομίζω ότι πρέπει να τη λάβουν υπόψη τους οι εργαζόμενοι και όσος κόσμος μας παρακολουθεί αυτήν τη στιγμή. Εμείς πιστεύουμε ότι αξίζουν τα καλύτερα σε όλους τους εργαζόμενους, γιατί αυτοί είναι όλα αυτά τα χρόνια που έχουν χάσει. Δεν έχουν καμία σχέση με τα ελλείμματα, καμία σχέση με τα προβλήματα της οικονομίας και αυτοί πρέπει να κερδίσουν.
      Αποδείχθηκε, όμως, και κάτι άλλο από τη συζήτηση, κατά τη γνώμη μου, για άλλη μία φορά, ότι το ΠΑΣΟΚ και η Νέα Δημοκρατία έχουν κοινό πρόγραμμα, κοινή φιλοσοφία, κοινή κατεύθυνση στην ενίσχυση της ανταγωνιστικότητας των επιχειρήσεων. Οι διαφορές είναι στα επιμέρους ζητήματα. Με το θόρυβο που σηκώθηκε τόσο πολύ από τη συζήτηση για την απογραφή θέλουν να ρίξουν σκιά και να αποπροσανατολίσουν τον κόσμο από το κύριο ζήτημα.
      Τελικά, αυτό που απασχολεί είναι ποιος θα είναι στην Κυβέρνηση, ποιος θα είναι στην καρέκλα του Πρωθυπουργού για να υπηρετήσει ακριβώς τα συμφέροντα του μεγάλου κεφαλαίου. Γι’ αυτό το πράγμα γίνεται ο καβγάς και σηκώνονται όσο το δυνατόν πιο υψηλοί τόνοι, για να κόψουν αυτήν την αγωνία του κόσμου, για να μη βγει η αγωνία και η αγανάκτησή τους στο δρόμο να αντιπαλέψει αυτήν την πολιτική.
      Μου είναι, όμως, αρκετό και το επιχείρημα που είπε ο συνάδελφος από τη Νέα Δημοκρατία, ο εισηγητής -και μάλιστα καυχιέται η Νέα Δημοκρατία γι’ αυτό- ότι τρία εκατομμύρια οκτακόσιες τριάντα δύο χιλιάδες εργαζόμενοι παίρνουν από μηδέν (0) μέχρι δεκατρείς χιλιάδες (13.000) ευρώ. Δεν φορολογούνται. Και είναι υπερήφανη η Κυβέρνηση γιατί παίρνουν μέχρι εννιακόσια οκτώ (908,00) ευρώ πάνω από το 70% του ελληνικού λαού. 
      Αυτά είναι τα αποτελέσματα της πολιτικής των προηγούμενων χρόνων.
      Όσο γι’ αυτό το επιχείρημα που ακούγεται, ότι ο ΣΕΒ επειδή κάνει κριτική στην Κυβέρνηση, αυτό ικανοποιεί την Κυβέρνηση και επιβεβαιώνει την πολιτική της, αυτό είναι μύθος. Διότι από το βιβλιαράκι που έχουμε εδώ όσα ζήτησε ο ΣΕΒ τα έχει. Τα κύρια ζητήματα τα έχει όλα. Απλώς αυτό που λέει ο ΣΕΒ είναι ότι τα θέλει όλα. Αυτό είναι το θέμα προκειμένου να κάνουν επενδύσεις για να κερδίσουν αυτοί. Δηλαδή να κάνουν επενδύσεις με τα λεφτά του ελληνικού λαού.
      Εμείς δεν είπαμε ποτέ ότι δεν πρέπει να γίνουν επενδύσεις στην Ελλάδα. Διότι έχει αναπτυχθεί ολόκληρη συζήτηση με τις επιχειρήσεις, ότι είμαστε κατά των επιχειρήσεων κλπ. Εμείς δεν είμαστε κατά των επιχειρήσεων. Εμείς έχουμε αντίληψη ότι πρέπει ακριβώς να υπάρχει μία άλλη πολιτική, μία άλλη ανάπτυξη στη χώρα μας  με έναν εθνικό σχεδιασμό, η οποία να στηρίζει τη ντόπια, την εγχώρια παραγωγή, να αναπτύσσεται η οικονομία και να ωφελούνται οι εργαζόμενοι.
      Το θέμα που θέτουμε εμείς -και είναι το κύριο αυτό- είναι ότι αν δεν θίξεις την κερδοφορία, που είναι η αιτία που γεννά τα προβλήματα της λαϊκής οικογένειας, δεν μπορούν να λυθούν τα προβλήματα του κόσμου. Και ούτε εμείς ζητήσαμε από την Κυβέρνηση να αλλάξει την πολιτική της και τη φιλοσοφία της, γιατί δεν θα ήταν αυτή που ήταν.
      Εμείς αυτό που ζητάμε από τη Νέα Δημοκρατία είναι να μην είναι τόσο προκλητική απέναντι στο μεγάλο κεφάλαιο και να μπορούσε να αντιμετωπίσει άμεσες ανάγκες των εργαζομένων. Εδώ ο κόσμος ξεπαγιάζει, ένα κομμάτι του πληθυσμού δεν μπορεί να αγοράσει καύσιμα και δεν έχουν το κουράγιο να δώσουν ούτε το επίδομα.
      Εμείς ήμασταν βέβαια σαφείς σε αυτό. Εμείς πάμε παραπέρα. Να καταργηθεί ο ΦΠΑ στον ειδικό φόρο κατανάλωσης στη βενζίνη, στα καύσιμα, στο πετρέλαιο. Να ωφεληθεί ο κόσμος και να φορολογηθούν οι εταιρείες. Δεν παίρνουν, όμως, αυτό το μέτρο γιατί είναι συγκεκριμένη η επιλογή που κάνουν την ίδια στιγμή που είναι τόσο γαλαντόμοι με φορολογικό νομοσχέδιο, αναπτυξιακό νόμο κλπ. Γι’ αυτό ακριβώς είναι συγκεκριμένη επιλογή. Πρέπει να ανατραπεί αυτή η λογική και στην πράξη από τον ίδιο τον κόσμο στην πορεία.
      Θα μου επιτρέψετε τώρα, συνάδελφοι, να πω πολύ σύντομα μία κουβέντα σε σχέση με την τοποθέτηση του κ. Μάνου. Δεν στρέφεται στο πρόσωπό του, αλλά στις απόψεις του. Και κακώς ο κ. Μάνος άνοιξε το ζήτημα ότι κάνει επίθεση ο «ΡΙΖΟΣΠΑΣΤΗΣ», το Κομμουνιστικό Κόμμα, στο πρόσωπό του. Κάνει στις απόψεις του. Και θα συνεχίσουμε και στις απόψεις του κ. Μάνου και σε όλες αυτές τις απόψεις και την πολιτική την κυρίαρχη η οποία έχει καταδικάσει τον κόσμο στη μιζέρια.
      Ο κ. Μάνος στην προσπάθεια της επιχειρηματολογίας του έβαλε το ζήτημα, για να ενισχύσει την άποψή του για την οικονομία της αγοράς, για τον καπιταλισμό, ότι είναι το μέλλον της ανθρωπότητας τέλος πάντων, ότι δείτε ας πούμε τα αποτελέσματα, κατέρρευσε αυτό που υπήρχε στη Σοβιετική Ένωση. Και ασχολήθηκε πάρα πολύ ώρα με τα ζητήματα της Κίνας και το πώς αναδεικνύονται τα ζητήματα της πολιτικής της στην οικονομία κλπ.
      Εμείς αυτό που έχουμε να πούμε -και επιμένουμε- είναι ότι η οικονομία της αγοράς -αυτή η εκδοχή της- πάει να λύσει τα προβλήματα του καπιταλιστικού συστήματος για να ζήσει, να αναπτυχθεί, να αναπαραχθεί, για να ενισχυθεί η κερδοφορία του. Και τα αποτελέσματα στην Ευρώπη και σε όλον τον κόσμο -η τάση διεθνώς- είναι αυτά. Ότι, ανταγωνιστικότητα σημαίνει ο κόσμος να φεύγει από τις δουλειές του και να κερδίζουν το μεγάλο κεφάλαιο και οι πολυεθνικές. Αυτό είναι.
      Ας δούμε, όμως, και τι συμπεράσματα βγάζουμε από τις χώρες που είχαν σοσιαλισμό και μετά την ανατροπή του σοσιαλισμού τι προβλήματα υπάρχουν. Να η οικονομία της αγοράς και ο καπιταλισμός, ο καπιταλιστικός τρόπος παραγωγής. Βγάζει ό,τι χειρότερο υπάρχει και να τα αποτελέσματα.
      Ας εξηγηθεί, λοιπόν, το τι έγινε τότε, όταν υπήρχε σοσιαλισμός. Ας εξηγηθεί, λοιπόν, γιατί δεν υπήρχε ανεργία, γιατί είχαν λυθεί προβλήματα, βασικά ζητήματα της υγείας, της παιδείας, της κοινωνικής πρόνοιας με δημόσιο δωρεάν τομέα και ας εξηγηθεί γιατί τόσα καραβάνια έφευγαν από διάφορες χώρες της Ευρώπης, αλλά και από την Ελλάδα, για να πάνε εκεί να γιατρευτούν.
      Όμως -και εδώ συνάδελφοι τελειώνω- εμείς μελετάμε και προσπαθούμε να βγάλουμε συμπεράσματα -και βγάζουμε συμπεράσματα- γι’ αυτό που συνέβη, για την ανατροπή του σοσιαλισμού και τις αρνητικές επιπτώσεις που είχε. Και ακριβώς τα συμπεράσματα που βγάζουμε είναι ότι πρέπει να κάνουμε ακόμα μεγαλύτερες προσπάθειες για να ενισχύσουμε ακριβώς τη δουλειά μας, την ικανότητά μας και να πείσουμε πλατιές μάζες των εργαζομένων ότι πραγματικά η απάντηση στο σύστημα αυτό που ζούμε, της βαρβαρότητας, είναι ο σοσιαλισμός. Αυτό είναι το μέλλον.
      Ο κ. Μάνος πραγματικά είναι από αυτούς τους πολιτικούς, τους θεωρητικούς του συστήματος, που γνωρίζει πολύ καλά ότι η ιστορία της κοινωνικής εξέλιξης έχει τη δυναμική της. Το επόμενο στάδιο είναι ο σοσιαλισμός. Και ακριβώς γι’ αυτό η απάντησή του για εμένα μετράει. Και είμαι πολύ ευχαριστημένη που μου έδωσε αυτήν την ευκαιρία σήμερα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Έχουν ζητήσει το λόγο για να δευτερολογήσουν ο κ. Οικονόμου και ο κ. Κεγκέρογλου.
      Κύριε Οικονόμου, να δευτερολογήσετε. Άλλωστε, αυτό μπορεί να γίνει και τιμής ένεκεν γιατί έχετε μείνει μέχρι τόσο αργά.
      Βέβαια, θέλω να σπεύσω να σημειώσω στον κ. Οικονόμου ότι την τροπολογία, όπου φαίνεται ότι έχετε ιδιαίτερο ενδιαφέρον, για τα επιβατικά αυτοκίνητα δημόσιας χρήσης, θα την συζητήσουμε αύριο. Το λέω απλά και μόνο για να μη ζητάτε χρόνο, πέρα από το δίλεπτο και για την τροπολογία.
      Ορίστε, κύριε Οικονόμου, έχετε το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Δεν θα αναφερθώ στην τροπολογία, κύριε Πρόεδρε.
      Θέλω το λόγο, κύριε Πρόεδρε, γιατί ο κύριος Υφυπουργός παρέφρασε αυτά που είπα.
      Εγώ, κύριε Υπουργέ, δεν είπα ότι δέκα χρόνια, από το 1994, που ξεκινήσατε την αντιπολιτευτική σας δραστηριότητα -όχι εσείς, η Νέα Δημοκρατία- μέχρι το 2004 θα προβλέπατε τα γεγονότα και τις συγκυρίες του 2004. Εγώ είπα ότι έντεκα χρόνια κάνατε μία προετοιμασία υποτίθεται. Ερχόσασταν στη Βουλή και λέγατε «είμαστε έτοιμοι», «είμαστε έτοιμοι». Είστε εννέα μήνες Κυβέρνηση και λέμε ότι αυτή η φορολογική μεταρρύθμιση –γιατί έτσι την εξαγγείλατε- θα είχε στοιχεία τα οποία θα άρμοζαν στον όρο «μεταρρύθμιση». Εδώ έχουμε απλά συρραφές επιμέρους ζητημάτων. Όλα αυτά τα βάλατε σε ένα νομοσχέδιο και το φέρατε σαν μεταρρύθμιση. Δεν είναι μεταρρύθμιση αυτό.
      Άρα, λοιπόν, το έργο δέκα ετών και οκτώ μηνών δεν είναι ανάλογο και αντίστοιχο αυτών που περιμέναμε και εμείς αλλά και η κοινή γνώμη.
      Όσον αφορά το ΣΔΟΕ λέτε: «Λέγαμε ότι θα αλλάξει το ΣΔΟΕ υπό τη σημερινή του μορφή». Το λέγατε, κύριε Υπουργέ. Το είπατε, όμως, μία φορά. Στα σοκάκια και στους δρόμους και στις γειτονιές λέγατε ότι θα καταργηθεί το ΣΔΟΕ.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ο Πρωθυπουργός το είπε τρεις φορές. Και στην Έκθεση της Θεσσαλονίκης πριν από τρεις μήνες.
      ΒΑΣΙΛΕΙΟΣ ΟΙΚΟΝΟΜΟΥ: Συγνώμη που θα το πω έτσι πολύ χοντρά, αλλά εκεί ήταν η πολιτική εξαπάτηση.
      ΑΠΟΣΤΟΛΟΣ ΚΩΣΤΟΠΟΥΛΟΣ: Δεν το είπαμε προεκλογικά. Το είπαμε και μετεκλογικά.
      ΒΑΣΙΛΕΙΟΣ ΟΙΚΟΝΟΜΟΥ: Προσέξτε. Η πολιτική εξαπάτηση της Νέας Δημοκρατίας ξέρετε ποια ήταν; Είπε: «Η κατάργηση του ΣΔΟΕ θα γίνει με τη σημερινή μορφή…». Το είπε ο κ. Καραμανλής σε μία στιγμή. Και μετά πλάκωσαν όλοι οι άλλοι και λένε «η κατάργηση του ΣΔΟΕ».
      Εγώ όπου πήγαινα στο υπόλοιπο Αττικής, ξέρετε τι μου έλεγαν; «Θα καταργηθεί το ΣΔΟΕ. Δεν θα έχουμε έλεγχο». Και τους λέω, παιδιά δεν υπάρχει περίπτωση ποτέ το ΣΔΟΕ να καταργηθεί. «Μα, το είπε ο Καραμανλής». Ο Καραμανλής βέβαια καλύπτεται στη σημερινή του μορφή…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Οικονόμου…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε συνολικά.
      ΒΑΣΙΛΕΙΟΣ ΟΙΚΟΝΟΜΟΥ: Επειδή πρέπει να υπάρχει ελεγκτικός μηχανισμός, φυσικά θυμηθήκατε τι είχε πει ο Καραμανλής προεκλογικά. Στη σημερινή του μορφή. Και όντως το είχε πει έτσι. Εγώ απλά αναδεικνύω την πολιτική εξαπάτηση του ελληνικού λαού και των επιχειρηματιών και των εμπόρων που πίστευαν ότι δεν θα υπάρχει ΣΔΟΕ έτσι όπως τα περισσότερα στελέχη σας διαχέανε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Είναι απάτη αυτό που κάνουμε τώρα;
      ΠΡΟΕΔΡΕΥΩΝ (Γεώργιος Σούρλας): Κύριε Κωστόπουλε, σας παρακαλώ μη διακόπτετε.
      ΒΑΣΙΛΕΙΟΣ ΟΙΚΟΝΟΜΟΥ: Όχι. Τώρα ξέρετε τι κάνετε. Φτιάξτε το ΥΠΕ, ξαμολήστε το ΥΠΕ με τους δικούς σας -γιατί αφού το ΣΔΟΕ ήταν κομματικό, οι εγκάθετοι του ΠΑΣΟΚ, στο ΥΠΕ είναι οι δικοί σας κομματικοί εγκάθετοι- στους εμπόρους. Και καλό βόλι και καλή ψήφο μετά.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Να τελειώσουμε ήρεμα.
      ΒΑΣΙΛΕΙΟΣ ΟΙΚΟΝΟΜΟΥ: Δεν θα υπάρχει άλλοθι, όμως, τώρα.
      Τελειώνοντας λέω ότι υπερηφανεύεται ο κύριος Υπουργός ότι δεν κάνουμε λιτότητα. Δηλαδή -σχολιάζοντας τον εισηγητή, τον κ. Κουτμερίδη- μας λέει ότι: «κοίταξε, δεν επιβαρύναμε».
     Μα εσείς άλλα τάξατε προεκλογικά. Αυτός είναι ο λόγος μας, ότι προεκλογικά τάξατε, είπατε για παροχές, τάξατε «λαγούς με πετραχήλια» στον κόσμο και σας ψήφισε. Δεν του είπατε ότι δεν θα κάνω λιτότητα. Μη μου λέτε τώρα ότι άλλα βρήκαμε και επειδή βρήκαμε άλλα, απλώς δεν θα κάνουμε λιτότητα και να είστε καλά έλληνες φορολογούμενοι και ευχαριστημένοι γιατί δεν σας πελεκάμε και δεν σας λιανίζουμε στους φόρους.
     ΑΠΟΣΤΟΛΟΣ ΚΩΣΤΟΠΟΥΛΟΣ: Εσείς το είπατε αυτό.
     ΒΑΣΙΛΕΙΟΣ ΟΙΚΟΝΟΜΟΥ: Δεν το είπατε αυτό προεκλογικά. Μιλάω έτσι απλά, γιατί μας ακούει και ο κόσμος και πρέπει να καταλάβει ότι δεν είπατε αυτά προεκλογικά. Σήμερα μιλάτε με αυτόν τον τρόπο. Θα γίνει σύγκριση από τον κόσμο Επειδή δεν ξεχνάει κανένας, όπως είπατε και σεις προηγουμένως στην ομιλία σας, θα έρθει η ώρα και θα κάνουν συγκρίσεις. Αυτό είπαμε, κύριε Υπουργέ.  
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Το Προεδρείο θέλει να σημειώσει ότι, για την κοινοβουλευτική και δημοκρατική τάξη, τις επίσημες και υπεύθυνες θέσεις των κομματικών οργανισμών τις εκφράζουν οι Πρόεδροι. Αυτό είναι γεγονός. Από εκεί και πέρα αν αναπαράγει ο υποψήφιος ή ο Βουλευτής ή το στέλεχος διαφορετικά πράγματα, εκείνος έχει την ευθύνη. 
     Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Είπε ο κύριος Υπουργός ότι δεν έφθαναν τα δέκα χρόνια ούτε οι οκτώ μήνες προκειμένου να είναι έτοιμα νομοσχέδια που είχε υποσχεθεί προεκλογικά η Κυβέρνηση, αναπτυξιακός νόμος, φορολογικό σύστημα. Και μπορεί να έχει δίκιο σε σχέση με το φορολογικό σύστημα. Όμως, πότε άλλαξαν τα πράγματα; Πότε ανακάλυψε η Κυβέρνηση ότι πλούτισαν ιδιοκτήτες των Ε.Δ.Χ. αυτοκινήτων για να έρθει όχι με το νομοσχέδιο των τελευταίων είκοσι ημερών, αλλά με τροπολογία πάνω σε αυτό, να θεσμοθετήσει ειδικό καθεστώς για τη φορολόγησή τους;
     Δεύτερον, η όλη επιχειρηματολογία της Κυβέρνησης και των συναδέλφων της Συμπολίτευσης εστιάζεται στο εξής: Μα, τα ίδια δεν κάνατε και εσείς σαν ΠΑΣΟΚ; Εάν ο ελληνικός λαός σας ψήφισε στις 7 Μαρτίου -και δεν ψήφισε το ΠΑΣΟΚ- ήταν γιατί ακριβώς πολλές πτυχές στις πολιτικές του ΠΑΣΟΚ δεν ήταν σύμφωνες με τις επιθυμίες του κόσμου. Δεν μπορείτε να επικαλείστε, λοιπόν, σήμερα τις κακές πτυχές αυτής της πολιτικής, αλλά θα πρέπει να υλοποιήσετε τις δεσμεύσεις σας, αυτά που είπατε στον ελληνικό λαό.
     Όσον αφορά για τη δήθεν απογραφή και για όλα τα άλλα σε σχέση με το οικονομικό περιβάλλον, φυσικά και θα έχετε ιστορικά τις ευθύνες. Όμως, δεν έχετε απαντήσει επί της ουσίας ούτε στον Ευρωβουλευτή σας τον κ. Δημητρακόπουλο και αυτό οφείλετε να το κάνετε. 
     Εμείς είπαμε όσα είχαμε να πούμε πάνω στην απογραφή σήμερα. Τα αποτελέσματα φαίνονται σε διεθνές, σε ευρωπαϊκό επίπεδο κάθε μέρα. Δεν χρειάζεται να πούμε άλλα. Όπως δεν χρειάζεται να πούμε τίποτα σε σχέση με τα αποτελέσματα του φορολογικού νομοσχεδίου, γιατί θα τα διαπιστώσουν οι ίδιοι οι φορολογούμενοι, όταν θα πάρουν το μπιλιετάκι. Δεν χρειάζεται σήμερα να πούμε άλλα. Εμείς επισημάναμε τις πτυχές που θα επιδράσουν και επιδρούν σε μια άνιση κατανομή των βαρών. Από εκεί και πέρα φέρνετε ακέραια την ευθύνη. 
     Αναφορικά με το ΣΔΟΕ, φυσικά και δεν καταργείται το ΣΔΟΕ. Ταμπέλα του αλλάζετε, σε κομματικό μαγαζί το μετατρέπετε, αλλά να είστε σίγουροι –και θα το κάνουμε αυτό- ότι θα παρακολουθούμε πολύ στενά τη δράση του και θα καταγγείλουμε και  θα ξεσκεπάσουμε κάθε κομματική παρέμβαση και μεροληπτική συμπεριφορά έναντι των επιχειρηματιών. Να είστε σίγουροι γι’ αυτό, κύριε Υπουργέ. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να κλείσουμε τη συνεδρίαση. 
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, ήθελα να κάνω μια διευκρίνιση κατ’ αρχήν αναφορικά με αυτό που ειπώθηκε για το θέμα του ΣΔΟΕ, επειδή έχει σχέση με τον Πρόεδρο του Κόμματος και Πρωθυπουργό. 
     Αναζητείστε, κύριε συνάδελφε, τα Πρακτικά της Βουλής όταν για πρώτη φορά το είπε ο κ. Καραμανλής και θα δείτε πώς το είπε. Αναζητείστε τα Πρακτικά από τη Διεθνή Έκθεση Θεσσαλονίκης της προηγούμενης χρονιάς και θα δείτε πώς ακριβώς το είπε.
     ΒΑΣΙΛΕΙΟΣ ΟΙΚΟΝΟΜΟΥ: Οι άλλοι τι έλεγαν;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εγώ σας προκαλώ και σε κάτι ακόμη. Βρέστε μου μια ομιλία του Πρωθυπουργού ή Υπουργών ή στελεχών που να μη συμπληρώνουν αυτήν τη φράση που σας είπα, «με τη σημερινή του μορφή».
     Η προπαγάνδα που ήθελε να ακυρώσει αυτήν την εξαγγελία περιέκοψε την ουρά, όπως λέω εγώ και αλλοίωσε ουσιαστικά το περιεχόμενο. Και συνεχίζεται σήμερα η πενία πολιτικών επιχειρημάτων. Ενδεχομένως σας οδηγεί στη διατήρηση τέτοιων επιχειρημάτων που δεν πείθουν όμως. Σας προσκαλώ να εγκαταλείψετε αυτήν τη λογική και να βρείτε άλλα επιχειρήματα πιο πειστικά.
     Είπε η κυρία συνάδελφος του Κομμουνιστικού Κόμματος για το μίνιμουμ. Το μίνιμουμ έχει την έννοια ότι εμείς δίνουμε αυξήσεις φέτος πάνω από τον πληθωρισμό. Αυτό είναι το μίνιμουμ που εννοούσα. Γιατί; Για να μην υπάρξουν άλλες παρεξηγήσεις. Εξασφαλίζουμε το 3,2% για τους εργαζόμενους φέτος, γιατί πιστεύουμε ότι ο πληθωρισμός θα κυμανθεί περίπου στο 3%. Άρα είναι πάνω από τον πληθωρισμό.
     Αυτό εννοούσα το μίνιμουμ. Θα θέλαμε και εμείς να δώσουμε περισσότερα. Σχεδιάζαμε να μειώσουμε και τους συντελεστές από το σαράντα που έχουν σχέση με τα φυσικά πρόσωπα και τους εργαζόμενους, αλλά είδαμε ότι οι δημοσιονομικές ανοχές δεν μας το επιτρέπουν. Γιατί όταν ασκείς διοίκηση και είσαι στην κυβέρνηση, πρέπει να υπολογίζεις τα πάντα, γιατί δεν δικαιούσαι να παίρνεις ανεύθυνες πολιτικές αποφάσεις που μπορεί να δημιουργήσουν πρόσθετα προβλήματα στην κοινωνία. Οφείλεις να τα ζυγίζεις όλα, να τα μετράς για να είσαι ρεαλιστής. Γιατί η πολιτική, όπως ξέρετε, όσο και αν λειτουργούμε πολλές φορές με την καρδιά μας, πρέπει να εφαρμόζεται και να ξεδιπλώνεται με το μυαλό μας.    
     Όσον αφορά στο θέμα της μεταρρύθμισης, κύριοι συνάδελφοι, μεταρρύθμιση είναι η μείωση των συντελεστών. Μεταρρύθμιση είναι και τα αφορολόγητα, μεταρρύθμιση είναι οι αλλαγές των ελέγχων. Δεν σας είπα εγώ ότι πετύχαμε τον οραματικό στόχο που είχαμε και εμείς και σας εξήγησα γιατί. Γιατί δεν υπάρχουν οι προϋποθέσεις. Όταν δημιουργηθούν, θα βελτιώσουμε τα πράγματα.
     Κάναμε, όμως, την αρχή. Είμαστε συνεπείς με αυτό που είπαμε. Δεν αλλάζουμε. Ταυτόχρονα αναλαμβάνουμε και ένα πρόσθετο κόστος και επενδύουμε και μια πολιτική επιτυχία στην ανάπτυξη της οικονομίας, γιατί πιστεύουμε ότι η ενίσχυση της ανταγωνιστικότητας -επειδή ειπώθηκε και από τη συνάδελφο του Κομμουνιστικού Κόμματος- οδηγεί στη μεγέθυνση του πλούτου της οικονομίας.
     Αν δεν μεγεθύνουμε τον πλούτο για να τον μοιράσουμε όλοι με απλόχερο τρόπο, κυρίως σε αυτούς που έχουν ανάγκη, δεν μπορούμε να οδηγηθούμε σε άλλη πολιτική. Οποιαδήποτε άλλη πολιτική που λέει «μόνο εργαζόμενοι και όχι επιχειρηματίες», οδηγεί στην χρεοκοπία. Γιατί χωρίς επιχειρηματίες δεν μπορεί να υπάρχουν εργαζόμενοι.
     ΕΛΠΙΔΑ ΠΑΝΤΕΛΑΚΗ: Επιχειρηματίες υπάρχουν χάρη στους εργαζόμενους. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Χωρίς επιχειρήσεις, κύριε Υπουργέ.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μας είπατε πως διασφαλίζονται οι επενδύσεις. Αν εννοείτε πως εμείς πρέπει να επιδοτούμε την εργασία για να κάνουμε επενδύσεις, θεωρούμε ότι είναι και αυτός ένας τρόπος -μόλις έλθει το αναπτυξιακό νομοσχέδιο θα δείτε και τέτοιες ρυθμίσεις- αλλά δεν είναι ο μοναδικός. Τις επενδύσεις δεν μπορεί να τις διασφαλίσεις με κανέναν άλλον τρόπο από το να τους δώσεις κίνητρα για να προσέλθουν ώστε να πραγματοποιήσουν επενδύσεις. Δεν διασφαλίζονται αλλιώς οι επενδύσεις. 
     Ασφαλώς είναι ένας στόχος τον οποίο εμείς κυνηγάμε με πολύ μεγάλη συνέπεια και, αν θέλετε, με πολύ μεγάλη ζέση. Γιατί επενδύουμε στην ανάπτυξη της οικονομίας, επαναλαμβάνω, γιατί θα βλέπετε ότι δεν προκύπτουν έσοδα απ’ αυτό το φορολογικό νομοσχέδιο. Και θα μπορούσε να αναρωτηθεί κανείς: «Αφού δεν εισπράττετε, πού θα τα δώσετε;».
     Εμείς επενδύουμε, λοιπόν, στη μεγέθυνση της οικονομίας. Από εκεί μέσα προσδοκούμε να εισπράξουμε νέους φόρους, όχι με την προσθήκη στους παλιούς ή με τη θεσμοθέτηση νέων φόρων, αλλά μέσω της διεύρυνσης της λειτουργίας του οικονομικού συστήματος, δηλαδή της ελληνικής αγοράς για να μπορέσουμε να είμαστε περισσότερο αποτελεσματικοί. 
     Σε κάθε περίπτωση, κύριοι συνάδελφοι, εγώ θεωρώ ότι έγινε μία εποικοδομητική συζήτηση. Κατατέθηκαν και προτάσεις. Είναι σεβαστές οι διαφορετικές θέσεις, αρκεί να μην οδηγούν σε ακραία σημεία την πολιτική αντιπαράθεση και να μη διαστρεβλώνουν ή να οδηγούν σε ασέβεια των θέσεων του ενός κόμματος από το άλλο.
     ΕΥΣΤΑΘΙΟΣ ΚΟΥΤΜΕΡΙΔΗΣ:  Να εισακουστούν και κάποιες.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εμείς σεβόμαστε τις θέσεις των κομμάτων, τις λαμβάνουμε υπόψη μας και ταυτόχρονα σχεδιάζουμε με βάση τη δική μας πολιτική, γιατί αυτήν την πολιτική μας εμπιστεύθηκε να εφαρμόσουμε ο ελληνικός λαός στις 7 Μαρτίου.
     ΠΡΟΕΔΡΕΥΩΝ (Γεώργιος Σούρλας): Η δεκάωρη μαραθώνια συνεδρίαση έφθασε στο τέλος της. 
     Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις» έγινε δεκτό επί της αρχής, κατά πλειοψηφία.
     Κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 10 Νοεμβρίου 2004 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τετάρτης 10 Νοεμβρίου 2004 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 17.09’ λύεται η συνεδρίαση για αύριο ημέρα Πέμπτη 25 Νοεμβρίου 2004 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις», σύμφωνα με την ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ



4

Συνεδρίαση 24-11-2004


