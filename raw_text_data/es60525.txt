ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΜΒ’
Πέμπτη 25 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας της Βουλευτού κ. Α. Γκερέκου, σελ.
2. Ανακοινώνεται ότι τη συνεδρίαση παρακολουθούν μαθητές από το 73ο Δημοτικό Σχολείο Αθηνών, το Δημοτικό Σχολείο Κορησσίου Κέας, το 7ο Δημοτικό Σχολείο Λαμίας, το Δημοτικό Σχολείο Ευξεινούπολης Μαγνησίας και άτομα από το  Χορευτικό Σύλλογο του Δήμου Σηπιάδο Μαγνησίας, σελ.
3. Ο Πρωθυπουργό κ. Κ. Καραμανλής και οι εκατόν εξήντα δύο Βουλευτές του κόμματος υπέβαλαν πρόταση για την αναθεώρηση του Συντάγματος, σελ.
4. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας σχετικά με τα προβλήματα στην ακτοπλοϊκή σύνδεση των Δυτικών Κυκλάδων, σελ.
β) Προς τον Υπουργό Απασχόλησης και Κοινωνικής Προστασίας:
i. σχετικά με το κλείσιμο του εργοστασίου της ΒΙΑΜΥΛ στη Θεσσαλονίκη κ.λπ., σελ.
ii. σχετικά με τη λήψη μέτρων για την υγιεινή και ασφάλεια στους εργασιακούς χώρους κ.λπ., σελ.
γ) Προς τον Υπουργό Δικαιοσύνης σχετικά με την επίλυση αιτημάτων των δικαστικών υπαλλήλων κ.λπ., σελ.

Γ.  ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
i. «Κύρωση της Συμφωνίας για την προώθηση, εγκατάσταση και χρήση των συστημάτων δορυφορικής πλοήγησης GALILEO και GPS και των συναφών εφαρμογών μετά του συνημμένου Παραρτήματος αυτής», σελ.
ii. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας και του Συμβουλίου Υπουργών της Βοσνίας-Ερζεγοβίνης επί των Διεθνών Οδικών Μεταφορών επιβατών και εμπορευμάτων», σελ.

2. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις», σελ.
3. Αίτηση ονομαστικής ψηφοφορίας Βουλευτών του ΠΑΣΟΚ επί των άρθρων 9 και 13 του σχεδίου νόμου του Υπουργείου Εθνικής Παιδείας και Θρησκευμάτων, σελ.

ΟΜΙΛΗΤΕΣ
Α. Επί της υποβολής πρότασης για την αναθεώρηση του Συντάγματος:
ΚΑΣΤΑΝΙΔΗΣ Χ.,  σελ.
ΜΑΓΓΙΝΑΣ Β., σελ.

Β. Επί Προσωπικού Θέματος:
ΛΕΒΕΝΤΗΣ Α., σελ.
ΟΙΚΟΝΟΜΟΥ Β., σελ.

Γ. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΚΑΝΕΛΛΗ Λ., σελ.
ΚΕΦΑΛΟΓΙΑΝΝΗΣ Ε., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΛΗΓΟΥΡΑΣ Α., σελ.
ΡΗΓΑΣ Π., σελ.

Δ. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΒΑΡΒΑΡΙΓΟΣ Δ., σελ.
ΒΕΡΕΛΗΣ Χ., σελ.
ΓΙΑΝΝΑΚΟΥ Μ., σελ.
ΓΚΙΟΥΛΕΚΑΣ Κ., σελ.
ΔΑΜΑΝΑΚΗ Μ., σελ.
ΚΑΚΛΑΜΑΝΗΣ Α., σελ.
ΚΕΓΚΕΡΟΓΛΟΥ Β., σελ.
ΚΟΣΙΩΝΗΣ Π., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΠΟΛΑΡΗΣ Μ., σελ.
ΟΘΩΝΑΣ Ε., σελ.
ΟΙΚΟΝΟΜΟΥ Β., σελ.
ΤΑΝΤΟΥΛΑΣ Μ., σελ.
ΡΑΠΤΗ Σ., σελ.
ΣΓΟΥΡΙΔΗΣ Π., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΑΛΙΑΔΟΥΡΟΣ Σ., σελ.
ΧΑΪΤΙΔΗΣ Ε., σελ.
ΧΑΛΚΙΔΗΣ Μ., σελ.
ΧΟΥΡΜΟΥΖΙΑΔΗΣ Γ., σελ.
      ΠΡΑΚΤΙΚΑ  ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΜΒ΄
      Πέμπτη 25 Μαΐου 2006
      Αθήνα, σήμερα στις 25 Μαΐου 2006, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχάλη Χαλκίδη, Βουλευτή Ημαθίας,τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί να λυθούν τα δίκαια και χρόνια αιτήματά τους, που έχουν σχέση με οικονομικά, φορολογικά, ασφαλιστικά και υγειονομικής περίθαλψης προβλήματα.
      2) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Πρόεδρος του Τ.Σ. του Δημοτικού Διαμερίσματος Αρχαγγέλου του Δήμου Εξαπλατάνου Πέλλας και Αγροτικοί Συνεταιρισμοί της περιοχής ζητούν την αποζημίωση των πληγέντων κερασοπαραγωγών των Δ.Δ. Αρχαγγέλου και Περίκλειας του Δήμου Εξαπλατάνου.
      3) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την κάλυψη της δαπάνης για αντικατάσταση τεχνητών μελών σε ασφαλισμένο του δημοσίου χωρίς ποσοστό συμμετοχής.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η κ. Κόγια Ελένη, κάτοικος του Δ.Δ. Ομβριακής του Δήμου Ξυνιάδας Φθιώτιδας ζητεί να ασφαλιστεί στον Ο.Γ.Α. για την απασχόλησή της σε αγροτικές εργασίες.
      5) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί να ενημερωθεί σχετικά με τη σκοπιμότητα και την αυτεπάγγελτη αναζήτηση πιστοποιητικών οικογενειακής κατάστασης για την πρόσληψη εποχικών πυροσβεστών.
      6) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Εποικιστικός – Εξωραϊστικός Σύλλογος του Δήμου Λάκκας Σουλίου Νομού Ιωαννίνων ζητεί τη στεγαστική αποκατάσταση των κατοίκων του πιο πάνω δημοτικού διαμερίσματος, που επλήγησαν από κατολισθήσεις.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Διοικητής του Γενικού Νοσοκομείου Αιγίου ζητεί τη δημιουργία κόμβου στη νέα εθνική οδό Κορίνθου – Πατρών για την άμεση πρόσβαση στο πιο πάνω νοσοκομείο.
      8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χριστομάνος Χριστόδουλος ζητεί να συνταξιοδοτηθεί από τον Ο.Γ.Α. ως αγωνιστής της Εθνικής Αντίστασης.
      9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Νικόλαος Σαββίδης ζητεί να δοθούν διευκρινίσεις από τον Ο.Γ.Α., για το ποσό της σύνταξής του.
      10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Πασίδης ζητεί την οριστική διαγραφή του αυτοκινήτου του.
      11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Αγιαννίδου ζητεί τη συνταξιοδότησή της από τον Ο.Γ.Α..
      12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να δοθεί παράταση στις επιχειρήσεις για την υποβολή δηλώσεων Α.Π.Δ..
      13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί τη σύνδεση με ADSL του Κέντρου Αγίου Δημητρίου που καλύπτει την ευρύτερη περιοχή του ανατολικού Πηλίου.
      14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιστημονική Εταιρεία Μελέτης Φερών – Βελεστίνου - Ρήγα ζητεί την έκδοση αναμνηστικής σειράς γραμματοσήμων για τα διακόσια πενήντα χρόνια από τη γέννηση του Ρήγα Βελεστινλή.
      15) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Κολινδρού Πιερίας ζητεί οικονομική ενίσχυση για τους παραγωγούς της περιοχής του, που οι καλλιέργειές τους παρουσίασαν ακαρπία.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Νομαρχιακό Συμβούλιο Κυκλάδων ζητεί τη συνέχιση της λειτουργίας των ειρηνοδικείων των μικρών νησιών.
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Νομαρχιακό Συμβούλιο Κυκλάδων ζητεί να χορηγηθεί έκπτωση 50% στους ναύλους των επιβατών μονίμων κατοίκων των νησιών με πληθυσμό μικρότερο των τριών χιλιάδων εκατό κατοίκων.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Αγροτικών Συνεταιρισμών Πάρου ζητεί τη διευθέτηση οικονομικών διαφορών της προς την Α.Τ.Ε..
      19) Οι Βουλευτές Λαρίσης και Β΄ Θεσσαλονίκης κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ, αντίστοιχα κατέθεσαν αναφορά με την οποία το Εργατοϋπαλληλικό Κέντρο Νομού Άρτας ζητεί την αύξηση των μισθών και συντάξεων.
      20) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Λάρισας ζητεί την οικονομική στήριξη των πρώην εργαζομένων της βιομηχανίας πλαστικών «ΕΛΛΗΝΙΚΗ».
      21) Οι Βουλευτές Β΄ Αθηνών και Α΄ Πειραιώς κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Πανελλήνια Ομοσπονδία Συνταξιούχων Τ.Ε.Β.Ε. – Ο.Α.Ε.Ε. εκθέτει απόψεις για το ασφαλιστικό.
      22) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι Ομοσπονδίες Γάλακτος – Τροφίμων – Ποτών και Κλωστοϋφαντουργών – Ιματισμού – Δέρματος, τα Εργατικά Κέντρα Λάρισας – Βέροιας – Έδεσσας – Νάουσας – Κατερίνης – Φλώρινας – Κοζάνης – Αλεξάνδρειας – Γιαννιτσών και τα Σωματεία Γάλακτος – Τροφίμων – Ποτών Νομού Λάρισας, Διαλογής και Ψύξης Νάουσας, Ειδών Διατροφής Λάρισας, Κλωστοϋφαντουργών – Ιματισμού – Δέρματος Νομού Λάρισας και Κλωστοϋφαντουργών – Ιματισμού – Δέρματος Νάουσας ζητούν να ενταχθούν οι εποχικοί εργάτες στις επιχειρήσεις επεξεργασίας αγροκτηνοτροφικών προϊόντων στο ν. 1836/89.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9970/3-4-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1515/10-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Στ. Ματζαπετάκης, για τα θέματα της αρμοδιότητάς μας, σας πληροφορούμε τα εξής:
      1. Ο έλεγχος για τα υπομεγέθη αλιεύματα από το στάδιο της αλιείας μέχρι και την πρώτη πώληση στις ιχθυόσκαλες αποτελεί αρμοδιότητα του Υπουργείου Εμπορικής Ναυτιλίας. Σε ότι αφορά τους ελέγχους μετά την πρώτη πώληση και μέχρι τη λιανική πώληση (ιχθυοπωλεία-λοιπά καταστήματα) αρμόδιες είναι οι Υπηρεσίες του Υπουργείου Ανάπτυξης σε εφαρμογή των ισχυουσών Αγορανομικών Διατάξεων. Επιπλέον, κτηνιατρικοί έλεγχοι διενεργούνται από τις Κτηνιατρικές Υπηρεσίες των Νομικών Αυτ/σεων.
      Πέραν των ανωτέρω, αρμοδιότητα του Υπουργείου Αγροτικής Ανάπτυξης & Τροφίμων αποτελεί η λειτουργία των Κλιμακίων Ελέγχου Αλιευτικών Προϊόντων που συνεπικουρούν στον έλεγχο μέχρι και το στάδιο της πρώτης πώλησης. Για την ενεργοποίηση αυτών των κλιμακίων ελέγχου έχει ξεκινήσει η διαδικασία τροποποίησης του θεσμικού πλαισίου, λόγω επικάλυψης με ΕΦΕΤ κ.λπ..
      2. Για την επιβολή ποινών και προστίμων στους παραβάτες αρμόδια είναι τα Υπουργεία Εμπορικής Ναυτιλίας και Ανάπτυξης.
      3. Σε ό,τι αφορά το Υπουργείο Αγροτικής Ανάπτυξης & Τροφίμων υπάρχει σαφώς ορισμένο νομοθετικό πλαίσιο (εθνικές και κοινοτικές διατάξεις) που περιλαμβάνουν ρυθμιστικά μέτρα αλιείας με σκοπό την προστασία των ιχθυαποθεμάτων και του θαλασσίου περιβάλλοντος γενικότερα από την αλιευτική δραστηριότητα. Η θέσπιση και νέων μέτρων, προϋποθέτει τεκμηριωμένα επιστημονικά δεδομένα, στα οποία θα στηρίζονται τα μέτρα. Σ' αυτή την κατεύθυνση το Υπουργείο Αγροτικής Ανάπτυξης και Τροφίμων συνεργάζεται με τα Εκπαιδευτικά Ιδρύματα και τους Αλιευτικούς Φορείς και τους συλλογικούς φορείς των αλιέων.
      Ο Υπουργός
      Ε. ΜΠΑΣΙΑΚΟΣ»
      2. Στην με αριθμό 10137/20-4-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1516/11-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Λεβέντης, για τα θέματα της αρμοδιότητάς μας, σας πληροφορούμε τα εξής:
      Για την καλλιέργεια και περαιτέρω προώθηση του ενδιαφέροντος που προκαλεί η παρατήρηση των πουλιών στην Ελλάδα σε ξένους και σε έλληνες φυσιολάτρες, η Γενική Δ/νση Δασών του Υπουργείου Αγροτικής Ανάπτυξης και Τροφίμων έχει εκδόσει, τα τελευταία χρόνια, αρκετά ενημερωτικά φυλλάδια, έντυπα κ.ά. για τα πουλιά της Ελλάδας, τους υγρότοπους κ.ά., που διανέμονται δωρεάν σε σχολεία, δασκάλους και κάθε ενδιαφερόμενο πολίτη. Παράλληλα, η ως άνω αρμόδια Υπηρεσία έχει εκπονήσει ή συμμετέχει ενεργά στην υλοποίηση αρκετών προγραμμάτων για τα πουλιά και τους βιοτόπους τους (Προγράμματα LIFE κ.ά.), ορισμένες δράσεις των οποίων στοχεύουν στην ανάδειξη του φυσικού περιβάλλοντος, στην προώθηση της παρατήρησης των πουλιών, στη δημιουργία ελαφρών υποδομών κ. ά.
      Το Υπουργείο Αγροτικής Ανάπτυξης και Τροφίμων βρίσκεται σε διαρκή συνεργασία με το αρμόδιο Υπουργείο Περιβάλλοντος Χωροταξίας και Δημοσίων Έργων, για την προστασία των βιοτόπων και την εντατικοποίηση των προσπαθειών ενίσχυσης της υποδομής, προς εξυπηρέτηση των οικοτουριστών, των παρατηρητών πουλιών, της περιβαλλοντικής εκπαίδευσης κ.ά..
      Ο Υπουργός
      Ε. ΜΠΑΣΙΑΚΟΣ»
      3. Στην με αριθμό 10045/17-4-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1500/10-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Δεν υπάρχει καμμία απόφαση έγκρισης υπερωριών του Υπουργού Αγροτικής Ανάπτυξης & Τροφίμων για 14,6 εκατομμύρια ευρώ, για όσους υπηρετούν στις Κεντρικές Υπηρεσίες ή στους εποπτευόμενους φορείς του Υπουργείου Αγροτικής Ανάπτυξης & Τροφίμων.
      Στον Τακτικό Προϋπολογισμό του Υπουργείου Αγροτικής Ανάπτυξης και Τροφίμων το τρέχον έτος και στους οικείους Κωδικούς Αριθμούς Εξόδων (Κ.Α.Ε.), υπάρχει διαθέσιμη πίστωση ύψους 780.000,00 ευρω για κάλυψη αποζημίωσης από υπερωριακή απασχόληση των υπαλλήλων των Κεντρικών Υπηρεσιών του Υπουργείου.
      Για ορισμένα προγράμματα που υλοποιούνται από το Υπουργείο Αγροτικής Ανάπτυξης και Τροφίμων και για τα οποία είναι απαραίτητη η υπερωριακή απασχόληση των υπαλλήλων της Κεντρικής Υπηρεσίας για την ομαλή εφαρμογή τους, υπάρχει η σχετική δυνατότητα για κάλυψη μέρους αυτής.
      Συγκεκριμένα, για το πρόγραμμα ΟΣΔΕ αναμένεται να διατεθεί το τρέχον έτος ποσό ύψους 280.000,00 ευρώ ενώ για το πρόγραμμα της Προστασίας της Ελαιοπαραγωγής (δακοκτονία), ποσό ύψους 353.000,00 ευρώ. Επίσης σημειώνεται ότι κατανέμονται πιστώσεις σε υπηρεσίες των Ν.Α. που ασχολούνται με το ανωτέρω πρόγραμμα για την κάλυψη διαφόρων υποχρεώσεων που απορρέουν από την εφαρμογή του εν λόγω προγράμματος, στις οποίες συμπεριλαμβάνονται και οι δαπάνες για την κάλυψη υπερωριακής απασχόλησης υπάλληλων των Ν.Α..
      Όσον αφορά τον Προϋπολογισμό του Κεντρικού Ταμείου Γεωργίας Κτηνοτροφίας και Δασών (Κ.Τ.Γ.Κ. & Δασών), ποσό ύψους 1.047.377,00 ευρώ έχει διατεθεί για διαφόρους σκοπούς σε Δ/νσεις της Κεντρικής Υπηρεσίας του Υπουργείου, καθώς και σε περιφερειακές Υπηρεσίες του.
      Πέραν των ανωτέρω, στο πλαίσιο υλοποίησης του προγράμματος ποιοτικού ελέγχου από πιστώσεις του Κ.Τ.Γ.Κ. & Δ. έχει διατεθεί σε Νομαρχιακές Αυτοδιοικήσεις συνολικό ποσό ύψους 313.000,00 ευρώ, για την κάλυψη υπερωριακής απασχόλησης των υπαλλήλων των Ν.Α., εκ των οποίων ποσό ύψους 4.725,00 ευρώ έχει διατεθεί στη Ν.Α. Ηρακλείου, σε πρώτη φάση (α' τρίμηνο). Αναμένεται να υπάρξει και νέα συμπληρωματική κατανομή ύψους 550.000,00 ευρώ.
      Για την αντιμετώπιση της «γρίπης των πτηνών» στη Χώρα μας, το Υπουργείο Αγροτικής Ανάπτυξης και Τροφίμων ενίσχυσε τον προϋπολογισμό των Ν.Α. με ποσό 852.360,00 ευρώ για κάλυψη δαπανών υπερωριακής αποζημίωσης για τον ανωτέρω λόγο. Συγκεκριμένα, στη Ν.Α. Ηρακλείου διατέθηκε πίστωση ύψους 32.400,00 ευρώ.
      Στη Ν.Α. Ηρακλείου εξάλλου διατέθηκαν το οικονομικό έτος 2005 τα ακόλουθα:
      Από πιστώσεις Τακτικού Προϋπολογισμού
      - Δαπάνες για εποχιακό προσωπικό: ευρώ 831.639,00
      - Δαπάνες για οδοιπορικά & εκτός έδρας ευρώ 50.800,00 
      - Δαπάνες για πρακτική άσκηση: ευρώ 33.750,00
      - Δαπάνες για ΟΣΔΕ: ευρώ 61.500;00
      - Δαπάνες προστασίας ελαιοπαραγωγής ευρώ 4.816.500,00
      Από πιστώσεις Κ.Τ.Γ.Κ. & ΔΑΣΩΝ
      - Δαπάνες για οδοιπορικά & εκτός έδρας ευρώ 99.000,00
      - Δαπάνες για υπερωρίες ποιοτικού ελέγχου: ευρώ 15.000,00
      Ο Υπουργός
      Ε. ΜΠΑΣΙΑΚΟΣ»
      4. Στην με αριθμό 9134/23-3-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 208/13-4-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 9134/23-3-2006, εγγράφου σας, με το οποίο μας διαβιβάσθηκε ερώτηση της Βουλευτού κας Ε. Σχοιναράκη-Ηλιάκη, που κατατέθηκε στη Βουλή των Ελλήνων, σας γνωρίζουμε τ’ ακόλουθα:
      1. Με βάση το υφιστάμενο θεσμικό πλαίσιο (ν. 2932/2001), οι πλοιοκτήτες δρομολογούν τα πλοία τους σε γραμμές της επιλογής τους, σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει εάν πληρούνται οι προβλεπόμενες προϋποθέσεις δρομολόγησης και παρεμβαίνει τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης, με την δραστηριοποίηση όλων των πλοίων που είναι σε διαθεσιμότητα και με τον μέγιστο αριθμό δρομολογίων.
      2. Για την τρέχουσα δρομολογιακή περίοδο (από 01-11-2005 έως και 31-10-2006) έχει γίνει αποδοχή δρομολόγησης ενός φορτηγού-οχηματαγωγού πλοίου στην γραμμή Πειραιά-Ηρακλείου. Μετά από σχετικό αίτημα της πλοιοκτήτριας εταιρείας για κάλυψη συγκοινωνιακών αναγκών (αυξημένες ανάγκες μεταφοράς επικινδύνων φορτίων) στην γραμμή Πειραιά- Κυθήρων- Χανίων, έγινε αποδεκτή η τροποποίηση της δρομολόγησης του πλοίου στην γραμμή αυτή.
      3. Επιπροσθέτως, προκειμένου να καλυφθούν πλήρως οι συγκοινωνιακές ανάγκες της γραμμής Πειραιά- Ηρακλείου, καθώς για την νέα δρομολογιακή περίοδο 2006-2007 καμία πλοιοκτήτρια εταιρεία δεν υπέβαλε δήλωση δρομολόγησης φορτηγού-οχηματαγωγού στην εν λόγω γραμμή, το ΥΕΝ εξέδωσε πρόσκληση για σύμβαση ανάθεσης δημόσιας υπηρεσίας για την αποκλειστική εξυπηρέτηση της γραμμής, αρχομένη από 01-11-2006 με χρονική διάρκεια πέντε (05) δρομολογιακών ετών. Σύμφωνα με τους όρους της πρόσκλησης που αφορούν τον αριθμό και το είδος των πλοίων, απαιτούνται τέσσερα (04) επιβατικά- οχηματαγωγά πλοία κλειστού τύπου, ένα (01) φορτηγό- οχηματαγωγό πλοίο κλειστού τύπου και ένα (01) επιβατηγό-οχηματαγωγό ταχύπλοο πλοίο.
      4. Σε κάθε περίπτωση, το ΥΕΝ εξετάζει θετικά κάθε πρόταση επιχειρηματικής δραστηριότητας, στην κατεύθυνση της καλύτερης δυνατής εξυπηρέτησης όλων των παραγωγικών τάξεων και των πολιτών γενικότερα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      5. Στην με αριθμό 9143/24-3-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6013/14-4-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης σε ό,τι μας αφορά, σας γνωρίζουμε ότι από την αρμόδια Διεύθυνση Υγειονομικού της Ελληνικής Αστυνομίας έχει ενημερωθεί όλο το προσωπικό για τα μέτρα πρόληψης των μεταδιδόμενων νοσημάτων, που πρέπει να λαμβάνει αυτό, γενικότερα, αλλά και σε σχέση με την εκτέλεση των καθηκόντων του, τόσο στα πλαίσια διδασκαλιών στις Σχολές από υγειονομικούς αξιωματικούς, όσο και με την έκδοση οδηγιών, των οποίων η πιστή και μόνο τήρηση προφυλάσσει σε μεγάλο βαθμό από πιθανούς κινδύνους. Πρέπει πάντως να επισημάνουμε ότι το θέμα της ιατροφαρμακευτικής περίθαλψης του αστυνομικού προσωπικού, όπως και όλων των ασφαλισμένων του Δημοσίου, ανάγεται στην αρμοδιότητα του συνερωτώμενου Υπουργείου, το οποίο, εκτός των άλλων, καθορίζει και τους εμβολιασμούς που πρέπει να πραγματοποιούνται κάθε φορά από τους ενήλικες, σύμφωνα με το Εθνικό Πρόγραμμα Εμβολιασμών.
      Επίσης, η ανωτέρω Υπηρεσία μας, με αφορμή και το θέμα της γρίπης των πτηνών, στον κατάλληλο χρόνο, προέβη στην έκδοση πρόσθετων συγκεκριμένων οδηγιών προς όλο το προσωπικό, ενώ παράλληλα προγραμμάτισε και διενεργήθηκαν από επιστημονικό προσωπικό διαλέξεις για την ενημέρωση, του προσωπικού των Αστυνομικών Διευθύνσεων της χώρας. Ακόμη, για την προστασία του προσωπικού που έρχεται σε επαφή με λαθρομετανάστες από τον κίνδυνο μεταδιδόμενων νοσημάτων, από τον μήνα Ιανουάριο του τρέχοντος έτους, εφαρμόζονται από τις Υπηρεσίες μας οι οδηγίες του Κέντρου Ελέγχου και Πρόληψης Νοσημάτων (ΚΕ.ΕΛ.Π.ΝΟ.) του συνερωτώμενου Υπουργείου που δόθηκαν με αφορμή το θέμα της γρίπης των πτηνών.
      Σε ό,τι αφορά την Αστυνομική Διεύθυνση Σάμου, σας πληροφορούμε ότι προκειμένου να προστατευθούν οι αστυνομικοί που έρχονται σε επαφή με λαθρομετανάστες από τον κίνδυνο των μεταδιδόμενων νοσημάτων η εν λόγω Διεύθυνση, με βάση και τις οδηγίες του (ΚΕ.ΕΛ.Π.ΝΟ.) εξέδωσε πρόσφατα λεπτομερή διαταγή προς όλες τις υφιστάμενες Υπηρεσίες της με θέμα «Γρίπη των πτηνών - οδηγίες προς αστυνομικούς κατά τη σύλληψη - μεταφορά - φύλαξη λαθρομεταναστών» .
      Σύμφωνα με τη διαταγή αυτή, κατά το χρόνο εντοπισμού - σύλληψης λαθρομεταναστών θα πρέπει οι αστυνομικοί και οι λαθρομετανάστες να φέρουν απαραίτητα απλές χειρουργικές μάσκες μιας χρήσης, επιπλέον δε οι αστυνομικοί πρέπει να φέρουν ιατρικές φόρμες και γάντια μιας χρήσης, είδη με τα οποία έχουν εφοδιασθεί. Επίσης, η μεταγωγή των λαθρομεταναστών από τον τόπο του εντοπισμού τους έως το Κέντρο Προσωρινής Κράτησης θα πρέπει να γίνεται με το υπηρεσιακό όχημα τύπου van, με το οποίο πρόσφατα εφοδιάσαμε την Αστυνομική Διεύθυνση Σάμου. Οι λαθρομετανάστες θα πρέπει να οδηγούνται αρχικά στον ειδικό χώρο του Κέντρου Προσωρινής Κράτησης, όπου θα παραμένουν σε αυτόν έως ότου εξετασθούν από ιατρό. Το εν λόγω όχημα καθώς και οι χώροι που χρησιμοποιήθηκαν στο στάδιο αυτό απολυμαίνονται άμεσα σύμφωνα με τις οδηγίες που έχουν δοθεί με απολυμαντικά μέσα που έχουν χορηγηθεί.
      Στο Κέντρο Προσωρινής Κράτησης λαθρομεταναστών που λειτουργεί στη Σάμο με μέριμνα της Νομαρχιακής Αυτοδιοίκησης έχει προσληφθεί ιατρός για την παροχή άμεσης και πλήρους ιατροφαρμακευτικής περίθαλψης των λαθρομεταναστών. Επίσης, στο νοσοκομείο Σάμου έχει διαμορφωθεί χώρος ειδικά για την ιατρική εξέταση των λαθρομεταναστών ώστε να ελαχιστοποιείται - μηδενίζεται ο κίνδυνος μετάδοσης μολυσματικών νόσων. Πάντως τα όποια προβλήματα ανακύπτουν κατά τη διαδικασία αυτή αντιμετωπίζονται και επιλύονται άμεσα από αξιωματικό του Αστυνομικού Τμήματος Σάμου, και τον υπεύθυνο του νοσοκομείου Σάμου, που έχουν ορισθεί για το σκοπό αυτό.
      Σε ό,τι αφορά το θέμα της μετάδοσης δερματικής νόσου σε αστυνομικό, σας πληροφορούμε ότι, όπως μας γνώρισε η Αστυνομική Διεύθυνση, ο εν λόγω αστυνομικός προ διμήνου προέβη ιδιωτικά σε εξετάσεις - θεραπεία για δερματοπάθεια, χωρίς όμως να προκύπτει ότι το περιστατικό αυτό προήλθε από την επαφή του με λαθρομετανάστες. Επισημαίνεται πάντως ότι, σύμφωνα με τα τηρούμενα στην αρμόδια Υπηρεσία μας στατιστικά στοιχεία, ουδεμία μεταβολή των ποσοστών νοσηρότητας από λοιμώδεις μεταδοτικές νόσους έχει παρατηρηθεί τα τελευταία χρόνια στο αστυνομικό προσωπικό σε σχέση με αυτά του γενικού πληθυσμού της χώρας.
      Ο Υπουργός
      ΒΥΡΩΝ ΠΟΛΥΔΩΡΑΣ»
      6. Στην με αριθμό 8959/21-3-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 7017/4/6002/14-4-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Μαγκριώτης, σας γνωρίζουμε ότι η ανάγκη βελτίωσης της αποτελεσματικότητας των Υπηρεσιών της Γενικής Αστυνομικής Διεύθυνσης Θεσσαλονίκης, για την καλύτερη αστυνόμευση και την αναβάθμιση των παρεχομένων στους πολίτες υπηρεσιών στο νομό Θεσσαλονίκης, αποτελεί βασικό στόχο του Υπουργείου μας και σημαντικό κεφάλαιο της ευρύτερης ενιαίας οργανωτικής μελέτης που αφορά στην αναδιοργάνωση των περιφερειακών αστυνομικών Υπηρεσιών.
      Στόχος της νέας διαρθρωτικής και λειτουργικής δομής των εν λόγω Υπηρεσιών είναι η προσαρμογή στη σύγχρονη πραγματικότητα, η αναβάθμιση του κοινωνικού ρόλου της Αστυνομίας, η ορθολογικότερη διαχείριση και αξιοποίηση του προσωπικού και των διαθέσιμων μέσων, η χωροταξική αναδιάταξη βάσει των πραγματικών αναγκών αστυνόμευσης και η περαιτέρω ανάπτυξη σχέσεων συνεργασίας και εμπιστοσύνης με τους πολίτες και τις τοπικές κοινωνίες.
      Για το σκοπό αυτό, αξιολογώντας όλα τα συναφή ως προς το ζήτημα στοιχεία, με τις διατάξεις του προσφάτως εκδοθέντος π.δ. 48/2006 προβήκαμε στην ανασυγκρότηση των αστυνομικών Υπηρεσιών του νομού Θεσσαλονίκης, σύμφωνα και με τις προτάσεις της οικείας Γενικής Αστυνομικής Διεύθυνσης, ενώ ελήφθησαν υπόψη, πέραν των αναγκαίων στοιχείων και δεδομένων (πληθυσμιακά δεδομένα, οδικό δίκτυο, χιλιομετρικές αποστάσεις κ.λπ.) και οι προτάσεις, τα αιτήματα και οι διαπιστώσεις διαφόρων Αρχών, Ο.Τ.Α. και φορέων της περιοχής.
      Στο πλαίσιο αυτό, με τις διατάξεις του προαναφερόμενου π.δ., πραγματοποιήθηκαν ουσιαστικές παρεμβάσεις στη διαρθρωτική δομή των Υπηρεσιών της Γενικής Αστυνομικής Διεύθυνσης Θεσσαλονίκης, προκειμένου να ενισχυθεί περαιτέρω η αποτελεσματικότητα και η επιχειρησιακή τους δυνατότητα, η καλύτερη και η αποδοτικότερη διαχείριση του προσωπικού και των μέσων τους και η αναβάθμιση των παρεχομένων υπηρεσιών προς τους πολίτες σε θέματα καθημερινότητας, καθώς και η ενίσχυση της αστυνομικής παρουσίας σε ολόκληρη την περιφέρεια του νομού Θεσσαλονίκης.
      Ειδικότερα, συνιστώνται δύο (2) επιπλέον Υποδιευθύνσεις Αστυνομίας στη Διεύθυνση Αστυνομίας Θεσσαλονίκης, για πληρέστερο συντονισμό, εποπτεία και έλεγχο των Αστυνομικών Τμημάτων δικαιοδοσίας της, ενώ αυξάνεται ο αριθμός των Αστυνομικών Τμημάτων κατά δώδεκα (12) και συνολικά γίνονται τριάντα πέντε (35). Συγκεκριμένα ιδρύονται τα Αστυνομικά Τμήματα Αναλήψεως, Ελευθερίου-Κορδελιού, Νεαπόλεως, Πυλαίας, Χορτιάτη, Ωραιοκάστρου, Ασσήρου, Θέρμης, Ιωνίας-Καλλιθέας, Απολλωνίας, Μηχανιώνας και Χαλάστρας. Επίσης ιδρύονται δώδεκα (12) Τμήματα Ασφαλείας στην ευρύτερη περιοχή του πολεοδομικού συγκροτήματος Θεσσαλονίκης. επιπλέον των έξι (6) υφιστάμενων. Συγκεκριμένα ιδρύονται τα Τμήματα Ασφαλείας Αναλήψεως, Αμπελοκήπων, Άνω Πόλης-Αγίου Παύλου, Ελευθερίου-Κορδελιού, Καλαμαριάς, Λευκού Πύργου, Μενεμένης, Νεαπόλεως, Πλατείας Δημοκρατίας, Πυλαίας, Συκεών και Τούμπας- Τριανδρίας.
      Για την αποτελεσματικότερη αντιμετώπιση θεμάτων αστυνομίας ασφάλειας που αφορούν την καταπολέμηση της εμπορίας ανθρώπων (Trafficking), τη φύλαξη ουσιωδών μαρτύρων και την εισαγωγή, διαχείριση, επεξεργασία και αξιολόγηση στοιχείων εγκληματικότητας, ιδρύονται. στο πλαίσιο της εσωτερικής διάρθρωσης της Διεύθυνσης Ασφαλείας Θεσσαλονίκης, Τμήματα Καταπολέμησης Εμπορίας Ανθρώπων (Antitrafficking), Φύλαξης Μαρτύρων και Στρατηγικής και Ανάλυσης Στοιχείων Εγκληματικότητας (στις Υποδιευθύνσεις Αντιμετώπισης Οργανωμένου Εγκλήματος και Εσωτερικών Λειτουργιών, αντίστοιχα).
      Ακόμη. διασπάται η Υποδιεύθυνση Τροχαίας Θεσσαλονίκης σε δύο (2) Τμήματα Τροχαίας, στο πλαίσιο ορθολογικότερης και αποτελεσματικότερης αντιμετώπισης και διαχείρισης θεμάτων τροχονομικής αστυνόμευσης στην ευρύτερη περιοχή του πολεοδομικού συγκροτήματος της Θεσσαλονίκης. Πρόσφατα δε συνεστήθη Διεύθυνση Αλλοδαπών Θεσσαλονίκης (π.δ. 107/2005), ενώ ιδρύθηκε και το Τμήμα Τροχαίας Αυτοκινητοδρόμων Θεσσαλονίκης (π.δ. 1/2005), το οποίο προβλέπεται να λειτουργήσει από 30-9-2006.
      Πέραν αυτών, με τις διατάξεις του π.δ. 49/2006 (ΦΕΚ Α΄-51) που δημοσιεύθηκε πρόσφατα, θεσμοθετήθηκε ένα νέο περιφερειακό όργανο, ο «Τοπικός Αστυνόμος», ο οποίος θα είναι βαθμοφόρος της Ελληνικής Αστυνομίας και θα εγκατασταθεί στις έδρες των Ο.Τ.Α. που δεν λειτουργεί αστυνομική Υπηρεσία. Η εισαγωγή του πρωτοποριακού θεσμού του «Τοπικού Αστυνόμου» στην Ελληνική Αστυνομία έγινε με στόχο την αναβάθμιση της αστυνομικής παρουσίας σε περιοχές της ελληνικής περιφέρειας. Η βασική φιλοσοφία για το νέο θεσμό είναι «μόνιμη αστυνομική παρουσία στις πόλεις και την περιφέρεια», ώστε να επιτευχθεί ο στόχος «κανένας Καποδιστριακός Δήμος και καμία Κοινότητα της χώρας, χωρίς αστυνομική παρουσία». Ο θεσμός αυτός, ως συνδετικός κρίκος των αστυνομικών Υπηρεσιών με τις τοπικές κοινωνίες, θα αποτελέσει σημαντική καινοτομία στο ευρύτερο περιφερειακό σύστημα αστυνόμευσης της χώρας. Η εφαρμογή του προαναφερόμενου θεσμού θα αρχίσει πιλοτικά από το νομό Θεσσαλονίκης και θα επεκταθεί σε όλη τη χώρα σταδιακά, ευθύς ως ολοκληρωθεί και οριστικοποιηθεί η προαναφερόμενη νέα οργανωτική δομή και χωροταξική κατανομή των λοιπών περιφερειακών αστυνομικών Υπηρεσιών.
      Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους, ενώ με την ολοκλήρωση της αναδιάρθρωσης των περιφερειακών αστυνομικών Υπηρεσιών συναρτάται και η ανακατανομή της οργανικής τους δύναμης, με βάση τα πληθυσμιακά δεδομένα και τα αστυνομικά προβλήματα που αντιμετωπίζει κάθε περιοχή. Πάντως, με κανονιστικές πράξεις αυξήθηκαν κατά 790 οι οργανικές θέσεις του αστυνομικού προσωπικού γενικών καθηκόντων, προκειμένου να στελεχωθούν επαρκώς οι Υπηρεσίες μας, ενώ πρόσφατα τοποθετήθηκαν σε διάφορες αστυνομικές Υπηρεσίες 1.135 νέοι αστυφύλακες που εξήλθαν από τη Σχολή Αστυφυλάκων, καθώς και 218 νεοεξελθόντες της Σχολής Αξιωματικών Ελληνικής Αστυνομίας υπαστυνόμοι.
      Για την περαιτέρω στελέχωση της Ελληνικής Αστυνομίας κατά το τρέχον έτος θα προσληφθούν με το σύστημα των Γενικών Εξετάσεων 1410 δόκιμοι αστυφύλακες και 90 δόκιμοι υπαστυνόμοι.
      Ειδικότερα, σε ό,τι αφορά τη Γενική Αστυνομική Διεύθυνση Θεσσαλονίκης, σας πληροφορούμε ότι έχει στελεχωθεί με δύναμη, η οποία σήμερα εμφανίζει έλλειμμα έναντι της οργανικής της. Σε αυτήν όμως υπηρετούν και 36 αστυνομικοί οι οποίοι είναι αποσπασμένοι λόγω σπουδών, καθώς και ικανός αριθμός ειδικών φρουρών και συνοριακών φυλάκων, που συμβάλλουν αποφασιστικά στην αντιμετώπιση της λαθρομετανάστευσης και των συνακόλουθων αυτής μορφών εγκληματικότητας και υποβοηθούν το έργο της αστυνόμευσης της περιοχής.
      Ωστόσο, στα πλαίσια των υπηρεσιακών δυνατοτήτων, θα καταβληθεί προσπάθεια για την περαιτέρω ενίσχυσή της με προσωπικό, κατά τις γενικές μεταθέσεις του τρέχοντος έτους και ήδη προκηρύχθηκαν προς πλήρωση 69 θέσεις αστυνομικού προσωπικού διαφόρων βαθμών, καθώς και 20 θέσεις ειδικών φρουρών, ενώ για την αντιμετώπιση των αυξημένων υπηρεσιακών αναγκών κατά τη θερινή περίοδο θα ενισχυθεί και με 155 δόκιμους αστυφύλακες.
      Παράλληλα, με διάφορες κανονιστικές πράξεις, για την αντιμετώπιση των αναγκών στελέχωσης Υπηρεσιών της Γενικής Αστυνομικής Διεύθυνσης Θεσσαλονίκης, αυξήθηκε ο συνολικός αριθμός οργανικών θέσεων αστυνομικού προσωπικού γενικών καθηκόντων, εκ των οποίων 230 προβλέπονται με τις διατάξεις του ανωτέρω προσφάτως εκδοθέντος π.δ. (48/2006).
      Ο Υπουργός
      ΒΥΡΩΝ ΠΟΛΥΔΩΡΑΣ»
      7) Στην με αριθμό  9104/23-3-06 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 7017/4/6010/14-4-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Βλατής, σε ό,τι μας αφορά, σας γνωρίζουμε ότι, για την επίλυση του στεγαστικού προβλήματος της Αστυνομικής Διεύθυνσης Κοζάνης και των Υπηρεσιών της έδρας της, προγραμματίστηκε η ανέγερση κτηρίου συνολικής επιφάνειας 3.425 τ.μ. υπέργειων και 1.540 τ.μ. υπόγειων χώρων με το σύστημα μελέτη-κατασκευή, η οποία συμπεριελήφθη στο κτηριολογικό πρόγραμμα της Ελληνικής Αστυνομίας που υλοποιείται από την Κτηματική Εταιρεία του Δημοσίου (Κ.Ε.Δ.). Για το σκοπό αυτό, από το Υπουργείο Οικονομίας και Οικονομικών έχει εγκριθεί δάνειο ύψους 11.000.000,00 ευρώ.
      Στη συνέχεια την 14-9-2005 δημοσιεύθηκε προκήρυξη προκαταρκτικής ενημέρωσης στην Εφημερίδα των Ευρωπαϊκών Κοινοτήτων. Επί του παρόντος η προμελέτη του έργου ελέγχεται από την Κ.Ε.Δ. και η σχετική διαδικασία βρίσκεται σε εξέλιξη.
      Κατόπιν των ανωτέρω, για το θέμα της όποιας καθυστέρησης στην πρόοδο του έργου, αρμόδιο να σας ενημερώσει είναι το Υπουργείο Οικονομίας και Οικονομικών, στο οποίο υπάγεται η Κ.Ε.Δ. που θα δημοπρατήσει το έργο. Προς το εν λόγω Υπουργείο διαβιβάζουμε φωτοαντίγραφο της ερώτησης.
      O Yπουργός
      ΒΥΡΩΝ ΠΟΛΥΔΩΡΑΣ»
      8) Στην με αριθμό 9386/30-3-06 ερώτηση του Βουλευτή κ. Μάξιμου  Χαρακόπουλου δόθηκε με το υπ’ αριθμ. 103898/2569/428/Ε0014/454/Β0014/18-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
         «Σε απάντηση της 9386/30.3.2006 ερώτησης του Βουλευτή κ. Μάξιμου Χαρακόπουλου, η οποία αναφέρεται σε αίτημα ένταξης των γεωργικών μηχανημάτων στο χαμηλό συντελεστή ΦΠΑ, σας γνωρίζουμε τα ακόλουθα:
      Σύμφωνα με τις διατάξεις του άρθρου 12 της 6ης Οδηγίας ΦΠΑ (77/388/ΕΟΚ) τα κράτη μέλη έχουν τη δυνατότητα να εφαρμόζουν μειωμένο συντελεστή ΦΠΑ στα αγαθά και τις υπηρεσίες που περιλαμβάνονται στο παράρτημα Η της ως άνω Οδηγίας. Στο παράρτημα αυτό δεν περιλαμβάνονται τα γεωργικά μηχανήματα.
      Ωστόσο το θέμα του μειωμένου συντελεστή στα γεωργικά μηχανήματα τίθεται από την Κυβέρνηση σε κάθε ευκαιρία, σε επίπεδο ευρωπαϊκών οργάνων.
      Κατά τη Σύνοδο Κορυφής της 15ης και 16ης Δεκεμβρίου 2005, δεν συζητήθηκε διεξοδικά το θέμα των μειωμένων συντελεστών λόγω της μεγάλης διάστασης απόψεων που υπήρχε μεταξύ των κρατών μελών. Ωστόσο, το ζήτημα έμεινε ανοιχτό και πρόκειται να συζητηθεί εκ νέου το αργότερο μέχρι το τέλος του 2007.
      Είναι ευνόητο ότι η Κυβέρνηση θα συνεχίσει να υποστηρίζει το αίτημα των αγροτών και στις συζητήσεις που πρόκειται να διεξαχθούν στο μέλλον.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      9) Στην με αριθμό 9179/27-3-06 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 1039003/872/18-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 9179/27.3.2006 ερώτησης που κατέθεσε η Βουλευτής κ. Μαρία Δαμανάκη, σχετικά με το ανωτέρω θέμα σας γνωρίζουμε τα εξής:
      1. Σύμφωνα με τη διάταξη του πρώτου εδαφίου της παρ.2 του άρθρου 46 του ν.2238/1994, ορίζεται ότι ειδικά για τις πρόσθετες αμοιβές και τις αποζημιώσεις που καταβάλλονται από το Δημόσιο και τα νομικά πρόσωπα δημοσίου δικαίου, χρόνος απόκτησής τους είναι αυτός στον οποίο εισπράττονται από τους δικαιούχους.
      2. Συνεπώς, με βάση την ανωτέρω διάταξη και όσον αφορά τους καθηγητές δευτεροβάθμιας εκπαίδευσης δημοσίους υπαλλήλους που παραδίδουν επιπρόσθετα μαθήματα ενισχυτικής διδασκαλίας, οι αποδοχές αυτές αποτελούν πρόσθετες αμοιβές και επομένως σε αυτήν την περίπτωση οι εκκαθαριστές μισθοδοσίας στις βεβαιώσεις αποδοχών που χορηγούν στους εν λόγω δικαιούχους δεν θα πρέπει να συμπεριλάβουν το συγκεκριμένο εισόδημα από τις πρόσθετες αυτές αμοιβές, εφόσον αυτές δεν έχουν εισπραχθεί ακόμα.
      Τέλος, σας γνωρίζουμε ότι στον προϋπολογισμό προβλέπονται οι απαραίτητες πιστώσεις για την πληρωμή των σχετικών υποχρεώσεων.  Αρμόδιο για τη διαχείριση των πιστώσεων αυτών και την πληρωμή των υποχρεώσεων, είναι το Υπουργείο Εθνικής Παιδείας και Θρησκευμάτων.
      Ο Υφυπουργός
      ΑΝΤ. ΜΠΕΖΑΣ»
      10) Στην με αριθμό 9364/30-3-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 2121/18-4-06 έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Το θέμα του προσεισμικού ελέγχου των νοσοκομείων εντάσσεται στις ευθύνες και υποχρεώσεις του συνερωτώμενου φορέα για τη λήψη άμεσων και επειγόντων μέτρων προστασίας του κοινού και των εργαζομένων από κτήρια που κρίνονται επικίνδυνα σύμφωνα με την ισχύουσα νομοθεσία.
      2. Σε γενικότερο επίπεδο, ο Οργανισμός Αντισεισμικού Σχεδιασμού και Προστασίας «ΟΑΣΠ», έχει ξεκινήσει από το 2001 Πρόγραμμα Πρωτοβάθμιου Προσεισμικού Ελέγχου των κτηρίων δημόσιας και κοινωφελούς χρήσης το οποίο επιταχύνεται ήδη από το 2005 μέχρι σήμερα. Το πρόγραμμα προβλέπει τον ταχύ οπτικό έλεγχο των κτηρίων δημόσιας και κοινωφελούς χρήσης (σχολεία, νοσοκομεία, δημόσιες υπηρεσίες κ.λ.π.) από μηχανικούς των Ν.Α. και των ΟΤΑ και τη συμπλήρωση και την αποστολή στον ΟΑΣΠ ειδικών Δελτίων Ελέγχου για κάθε κτήριο με μέριμνα των οικείων Νομαρχιακών Αυτοδιοικήσεων, προκειμένου να γίνει επεξεργασία των στοιχείων αυτών.
      3. Ο έλεγχος αποσκοπεί στον εντοπισμό, καταγραφή και εκτίμηση της σεισμικής ικανότητας των κτηρίων, προκειμένου να ληφθούν στη συνέχεια τα απαιτούμενα μέτρα προστασίας των πολιτών που συναθροίζονται ή χρησιμοποιούν τα κτήρια αυτά. Επισημαίνεται ότι, η διαδικασία του Ταχέως Οπτικού Ελέγχου, δεν αναστέλλει τις προαναφερθείσες ευθύνες των αρμόδιων φορέων.
      Ο Υφυπουργός
      Θ. ΞΑΝΘΟΠΟΥΛΟΣ»
      11) Στην με αριθμό 9808/11-4-06 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Β13-218/26-4-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Ασημίνα Ξηροτύρη Αικατερινάρη με θέμα «Υπό έκδοση οικοδομική άδεια αμφισβητούμενης νομιμότητας» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάπτυξης, σας γνωστοποιούμε τα ακόλουθα:
      Σύμφωνα με τη διάταξη της παρ. 1 του άρθρου 10 του Ν. 2323/1995, όπως αυτό αντικαταστάθηκε με το άρθρο 10 του Ν. 3377/2005, για την ίδρυση καταστημάτων λιανικού εμπορίου απαιτείται άδεια, που χορηγείται με απόφαση του νομαρχιακού συμβουλίου της οικείας Νομαρχιακής Aυτoδιoίκησης, με τη διαδικασία που ορίζεται στην ίδια παράγραφο, όταν η συνολική επιφάνεια του εμπορικού καταστήματος είναι μεγαλύτερη από τα τετραγωνικά μέτρα που ορίζονται στις περιπτώσεις α, β, γ, δ, και ε, της ιδίας παραγράφου.
      Συγκεκριμένα, η περίπτωση (ε) αναφέρει: «πάνω από 1500 τ.μ. σε δήμους με πληθυσμό από είκοσι χιλιάδες (20.000) μέχρι εκατό χιλιάδες (100.000) κατοίκους, εφόσον το κατάστημα βρίσκεται μέχρι (20) χιλιόμετρα από το κέντρο των δήμων», δηλαδή στην περίπτωση αυτή απαιτείται η προαναφερόμενη άδεια.
      Για την ίδρυση καταστήματος λιανικού εμπορίου μικρότερου ή μεγαλύτερου των 1500 τ.μ. σε δήμους κάτω των 20.000 κατοίκων, σύμφωνα με την εν λόγω διάταξη, δεν απαιτείται η σχετική άδεια.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      12) Στην με αριθμό 9648/6-4-06 ερώτηση του Boυλευτή κ. Χρίστου Βερελή δόθηκε με το υπ’ αριθμ. Β-738/18-4-06  έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9648/6-4-2006 που κατέθεσε στη Βουλή ο Βουλευτής κ. Χρίστος Βερελής, σας διαβιβάζουμε το με αριθμό 98/13-4-2006 έγγραφο της ΤΡΑΜ Α. Ε., με το οποίο παρέχονται στοιχεία και πληροφορίες, σχετικά με το θιγόμενο με αυτή θέμα.
      Ο Υπουργός
      ΜΙΧΑΛΗΣ ΛΙΑΠΗΣ»
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      13) Στις με αριθμό 2356/20.9.05 και 2660/27.9.05 ερωτήσεις του Βουλευτή κ. Μάρκου Μπόλαρη δόθηκε με το υπ’ αριθμ. 7017/4/5498/13.10.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Μ. Μπόλαρης, σας γνωρίζουμε ότι ο διαγωνισμός πρόσληψης ιδιωτών, για τις ανάγκες ασφάλειας ή φρούρησης εγκαταστάσεων της Τράπεζας της Ελλάδος, καθώς και για τη συνοδεία χρηματαποστολών αυτής, διενεργήθηκε σύμφωνα με τις διατάξεις της ισχύουσας νομοθεσίας, όπως αυτές αναφέρονται λεπτομερώς στην προκήρυξη του διαγωνισμού, της οποίας έλαβαν γνώση οι υποψήφιοι. Συγκεκριμένα ο διαγωνισμός διενεργήθηκε σύμφωνα με τις διατάξεις της 7012/13/1λβ από 8-5-1998 απόφασης του Υπουργού Δημόσιας Τάξης, όπως τροποποιήθηκε με τις 7012/13/1μζ από 7-6-1999, 7012/13/1νγ από 30-9-1999, 7012/13/1νθ από 10-7-2002, 7012/13/1ξε από 22-1-2003 και 7012/13/1ξη από 24-1-2005 όμοιες αποφάσεις.
      Με βάση τα ανωτέρω οι υποψήφιοι υποβλήθηκαν σε αθλητικές δοκιμασίες και όσοι κρίθηκαν κατάλληλοι υποβλήθηκαν σε γραπτές εξετάσεις στα μαθήματα των Ελληνικών (έκθεση ιδεών) και Στοιχείων Δικαίου (πολιτικοί θεσμοί και οργάνωση του κράτους). Τα θέματα των εξετάσεων αυτών επιλέχθηκαν δύο ώρες πριν από την έναρξη της εξέτασης κάθε μαθήματος, από τριμελή επιτροπή αξιωματικών, που ορίστηκε για κάθε μάθημα με απόφαση του Αρχηγού της Ελληνικής Αστυνομίας, ενώ για το μάθημα των Ελληνικών αντί του ενός αξιωματικού μετείχε καθηγητής φιλόλογος δευτεροβάθμιας εκπαίδευσης των Νομαρχιών Αττικής. Στο σημείο αυτό πρέπει να επισημάνουμε ότι σε κάθε γραπτό τα στοιχεία ταυτότητας των υποψηφίων είχαν καλυφθεί με τεμάχιο αδιαφανούς χάρτου, όπως προβλέπεται.
      Στη συνέχεια, μετά την εξαγωγή των αποτελεσμάτων των γραπτών εξετάσεων και αφού αυτά αναρτήθηκαν στον πίνακα ανακοινώσεων της Αστυνομικής Ακαδημίας, οι υποψήφιοι υποβλήθηκαν σε προφορική εξέταση (συνέντευξη), από ειδική προς τούτο τριμελή επιτροπή αξιωματικών, εκ των οποίων ο ένας ψυχολόγος, που ορίστηκαν με απόφαση του Αρχηγού της Αστυνομίας. Κατά την εξέταση αυτή, σύμφωνα με τα προβλεπόμενα από την ισχύουσα διάταξη, τέθηκαν στον κάθε υποψήφιο ερωτήσεις γενικής παιδείας και διερευνήθηκαν η κρίση, η ικανότητα έκφρασης και επικοινωνίας, η σκέψη, η αντίληψη και γενικότερα η προσωπικότητά του. Ο σχετικός πίνακας βαθμολογίας των υποψηφίων αναρτήθηκε στον πίνακα ανακοινώσεων της Αστυνομικής Ακαδημίας.
      Ο τελικός πίνακας βαθμολογίας αναρτήθηκε στον ανωτέρω πίνακα ανακοινώσεων και κάθε υποψήφιος που αναγραφόταν σε αυτόν, μέσα σε αποκλειστική προθεσμία 10 ημερών, μπορούσε να υποβάλει στην αρμόδια Διεύθυνση του Αρχηγείου της Αστυνομίας αίτηση διόρθωσης των στοιχείων εκείνων του πίνακα, τα οποία θεωρούσε ότι δεν είχαν υπολογισθεί ορθά.
      Στο σημείο αυτό πρέπει να επισημάνουμε ότι και κατά τους διαγωνισμούς που διενεργήθηκαν στο παρελθόν, σύμφωνα με τις διατάξεις της 7012/13/1λβ από 8-5-1998 απόφασης του Υπουργού Δημόσιας Τάξης, οι υποψήφιοι υπεβάλλοντο και σε προφορική εξέταση (ερωτήσεις επιτροπής) για τον έλεγχο των ψυχοπνευματικών τους προσόντων και εκρίνοντο ως κατάλληλοι ή ακατάλληλοι λόγω έλλειψης ψυχοπνευματικών προσόντων. Δηλαδή η επιτροπή είχε το δικαίωμα να κρίνει έναν υποψήφιο ως ακατάλληλο, έστω και αν αυτός είχε βαθμό άριστα στο απολυτήριο Λυκείου, κατείχε πτυχίο ξένης γλώσσας, είχε υπηρετήσει ως έφεδρος αξιωματικός, ήταν πολύτεκνος κ.λπ. Μετά την τελευταία τροποποίηση της ανωτέρω απόφασης με την 7012/13/1ξη από 24-1-2005 όμοια, η επιτροπή της προφορικής συνέντευξης δεν μπορεί να κρίνει κάποιον υποψήφιο ακατάλληλο και να τον αποκλείσει, αλλά τον βαθμολογεί με βαθμολογία 0-20, η οποία προστίθεται στη βαθμολογία των μαθημάτων. Πρέπει επίσης να επισημάνουμε ότι στο σύνολο των μονάδων προσμετράται και ο γενικός βαθμός απολυτηρίου Λυκείου όπως και παλιότερα, ενώ οι μονάδες που προστίθενται, για τους κατόχους πτυχίου ξένης γλώσσας (PROFICIENCY ή LOWER), γι' αυτούς που υπηρέτησαν ως έφεδροι αξιωματικοί, τους πολύτεκνους και τους μόνιμους κατοίκους παραμεθορίων διαμερισμάτων, παρέμειναν οι ίδιες και μετά την τροποποίηση της απόφασης.
      Όπως προκύπτει από τα ανωτέρω, όλες οι διαδικασίες, κατά τη διενέργεια του αναφερόμενου διαγωνισμού, ήταν σύννομες και αυτός έγινε με απόλυτη διαφάνεια και αντικειμενικότητα, και οι ορισθείσες για τη διεξαγωγή του επιτροπές λειτούργησαν με ιδιαίτερη υπευθυνότητα και αμεροληψία, χωρίς παρεμβάσεις από οπουδήποτε προερχόμενες κατά την εκτέλεση του έργου τους. 
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      14. Στην με αριθμό 4847/22.11.05 ερώτηση των Βουλευτών κυρίων Σταύρου Σκοπελίτη και Ελπίδας Παντελάκη δόθηκε με το υπ’ αριθμ. 729/8.12.05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 4847/22-11-2005 εγγράφου σας, με το οποίο μας διαβιβάσθηκε ερώτηση των Βουλευτών κ. Σ. Σκοπελίτη και κ. Ε. Παντελάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Με βάση το υφιστάμενο θεσμικό πλαίσιο (ν.2932/01), οι πλοιοκτήτες δρομολογούν τα πλοία τους σε γραμμές της επιλογής τους, σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει εάν πληρούνται οι προβλεπόμενες προϋποθέσεις δρομολόγησης και παρεμβαίνει, τόσο για λόγους  δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επiπεδo εξυπηρέτησης με τη δραστηριοποίηση όλων των πλοίων που είναι σε διαθεσιμότητα και με το μέγιστο αριθμό δρομολογίων.
      2. Το ΥΕΝ εξετάζει την πιλοτική εφαρμογή εναλλακτικών και ορθολογικώτερων παρεμβάσεων στο σχεδιασμό των γραμμών δημόσιας υπηρεσίας σε σχέση με τις λιμενικές υποδομές και το σύνολο των δρομολογιακών γραμμών, κατά τρόπο εφικτό που θα ενισχύσει τις ενδονησιωτικές συνδέσεις και θα επιτρέψει την μείωση του χρόνου πρόσβασης στους τελικούς προορισμούς.
      3. Για την υλοποίηση της δυνατότητας σχεδιασμού μακροχρόνιων και ολοκληρωμένων λύσεων εξυπηρέτησης των επιδοτουμένων γραμμών, ψηφίσθηκε πρόσφατα στην Βουλή των Ελλήνων τροποποίηση διάταξης του ν. 2932/2001, σύμφωνα με την οποία μπορούν να συνάπτονται συμβάσεις ανάθεσης δημόσιας υπηρεσίας έναντι μισθώματος με ακτοπλοϊκές εταιρείες για την παροχή μεταφορικών υπηρεσιών σε ακτοπλοϊκές γραμμές κατόπιν διεθνών μειοδοτικών διαγωνισμών, διάρκειας μέχρι 6 ετών (αντί για 1 έτος που ίσχυε μέχρι πρότινος).
      4. Πάγια πολιτική του ΥΕΝ στον τομέα της ακτοπλοΐας είναι η ικανοποίηση των ακτοπλοϊκών αναγκών υπό συνθήκες ελεύθερου και υγιούς ανταγωνισμού, η αναβάθμιση της ποιότητας των παρεχόμενων υπηρεσιών, η προστασία του δημοσίου συμφέροντος και η διασφάλιση της κοινωνικής συνοχής της χώρας με τακτικές, επαρκείς και αξιόπιστες συνδέσεις των νησιών με την ηπειρωτική χώρα, για την εξυπηρέτηση όλων των παραγωγικών τάξεων.
      5. Το ΥΕΝ καταβάλλει κάθε δυνατή προσπάθεια για την ικανοποίηση των υποβαλλομένων αιτημάτων, με σκοπό την καλύτερη εξυπηρέτηση των κατοίκων και των παραγωγικών τάξεων των νησιών. Το δρομολόγιο της Παρασκευής από Μυτιλήνη για Πειραιά πρόκειται να αρχίσει να εκτελείται από 15/12/2005.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλκίδη.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 738/22.5.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τις ανατιμήσεις στα εισαγόμενα φάρμακα κ.λπ. διαγράφεται λόγω κωλύματος του κυρίου Υπουργού.
      ΕΜΜΑΝΟΥΗΛ ΣΚΟΥΛΑΚΗΣ: Τώρα τι κάνουμε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Επανέρχεσθε, κύριε συνάδελφε.
      ΕΜΜΑΝΟΥΗΛ ΣΚΟΥΛΑΚΗΣ: Θα γίνει επανακατάθεση δηλαδή;
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΕΜΜΑΝΟΥΗΛ ΣΚΟΥΛΑΚΗΣ: Είναι δέσμευση ότι θα γίνει αυτό;
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι δέσμευση, αλλά υπάρχει η διαδικασία της επανακατάθεσης. Το Προεδρείο δεν μπορεί να δεσμευθεί. Άλλωστε, κύριε Σκουλάκη, διατελέσατε Υπουργός για χρόνια και ξέρετε ότι υπάρχουν και κωλύματα.
      ΕΜΜΑΝΟΥΗΛ ΣΚΟΥΛΑΚΗΣ: Ελπίζω να μην είναι διπλωματική η απουσία του Υπουργού.
      ΠΡΟΕΔΡΕΥΩΝ (Γεώργιος Σούρλας): Η δεύτερη με αριθμό 741/22-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων, διαγράφεται λόγω κωλύματος του κυρίου Υπουργού. 
      	Για να προχωρήσουμε στην επίκαιρη ερώτηση που απευθύνεται στον κ. Γιακουμάτο πρέπει να είναι εδώ η κ. Ξηροτύρη, που ακόμη δεν ήρθε στην Αίθουσα.
      Επομένως εισερχόμαστε στις επίκαιρες ερωτήσεις δεύτερου κύκλου.
      	Πρώτη είναι με αριθμό 735/22-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Εμπορικής Ναυτιλίας, σχετικά με τα προβλήματα στην ακτοπλοϊκή σύνδεση των δυτικών Κυκλάδων κ.λπ..
      Η επίκαιρη ερώτηση του κ. Ρήγα, αναλυτικότερα, έχει ως εξής:
      «Η εποχή της «ξεχασμένης Ελλάδας» αναβιώνει στο νησιώτικο χώρο και οι κάτοικοι των νησιών μας ξαναζούν τις απαράδεκτες συνθήκες, που επικρατούσαν στην ακτοπλοΐα πριν από μερικές δεκαετίες και που όλοι θεωρούσαν ότι είχαν παρέλθει ανεπιστρεπτί. 
      	Ειδικότερα, από την 1η Μαΐου οι Δυτικές Κυκλάδες έχουν περιέλθει σε αποκλεισμό και απομόνωση, μετά την αποδρομολόγηση για συντήρηση, χωρίς αντικατάσταση, του μοναδικού επιβατικού-οχηματαγωγού συμβατικού πλοίου, που εξυπηρετούσε τα νησιά Κύθνο-Σέριφο-Σίφνο-Κίμωλο- Μήλο. 
      Παρά το γεγονός ότι η αποδρομολόγηση του εν λόγω πλοίου ήταν προγραμματισμένη και ενώ δεν συντρέχουν άλλες έκτακτες ή απρόβλεπτες καταστάσεις, το Υπουργείο Εμπορικής Ναυτιλίας εμφανίζεται αιφνιδιασμένο και αμήχανο και καταλαμβάνεται απροετοίμαστο και ανήμπορο να δώσει την οποιαδήποτε λύση στο πρόβλημα.
      Επί δεκαπέντε ημέρες, η διακίνηση επιβατών, αλλά κυρίως εμπορευμάτων, προς και από τα νησιά των Δυτικών Κυκλάδων, είναι από προβληματική έως αδύνατη. Ήδη σε ορισμένα νησιά, παρουσιάζονται ελλείψεις σε είδη πρώτης ανάγκης, σε είδη διατροφής και σε αγαθά απαραίτητα στην καθημερινή ζωή των νησιωτών. 
      Μπροστά σ’ αυτήν την κατάσταση ερωτάστε:
      1. Ποια πολιτική θα εφαρμόσετε και τι μέτρα πρόκειται να πάρετε άμεσα, για να αρθεί ο αποκλεισμός και η απομόνωση αυτού του ευαίσθητου ζωτικού εθνικού μας χώρου και με ποιο τρόπο θα διασφαλίσετε το αυτονόητο και κατοχυρωμένο δικαίωμα των νησιωτών, να μετακινούνται από και προς τα νησιά τους με τις ίδιες τουλάχιστον προϋποθέσεις που μετακινούνται οι κάτοικοι της ηπειρωτικής Ελλάδος;
      2. Ποια μέτρα θα λάβετε, ώστε να περιοριστούν οι δυσμενείς επιπτώσεις και να αποτραπεί η κατάρρευση των οικονομιών των νησιών μας από τον ιδιότυπο αποκλεισμό, στον οποίο έχουν περιέλθει, εν όψει μάλιστα της έναρξης της τουριστικής περιόδου;»
      	Ο Υπουργός Εμπορικής Ναυτιλίας κ. Κεφαλογιάννης έχει το λόγο.
       	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):
      Κυρίες και κύριοι συνάδελφοι, είναι πολύ δραματικός ο τόνος που έχει δώσει στην ερώτησή του ο αγαπητός συνάδελφος κ. Ρήγας. Και αν όντως ήταν τόσο δραματικά τα προβλήματα που αντιμετωπίζουν οι δυτικές Κυκλάδες, είμαι βέβαιος ότι με την επιμέλεια, την οποία τον διακρίνει, θα είχε καταθέσει τη συγκεκριμένη επίκαιρη ερώτηση όχι στις 25 Μαΐου αλλά στις 3 Μαΐου ή στις 4 Μαΐου. 
      	Το λέει και ο ίδιος στην ερώτησή του. Αποδρομολογήθηκε ένα πλοίο, το «Άγιος Γεώργιος», για ένα μήνα, σε προγραμματισμένη έκτακτη επιθεώρηση, ακριβώς για να είναι έτοιμο να εξυπηρετήσει -όπως το κάνει όλο αυτό το διάστημα- τις δυτικές Κυκλάδες και για το επόμενο διάστημα, το οποίο είναι δρομολογημένο. 
      Το δραματικό τόνο σας δεν τον καταλαβαίνω και θα σας εξηγήσω το γιατί. Είναι εννιά πλοία, τα οποία εξυπηρετούν τις δυτικές Κυκλάδες. Είναι το «HIGH SPEED 1», το οποίο πηγαίνει κάθε Δευτέρα, Παρασκευή, Σάββατο και Κυριακή Πειραιά-Σέριφο-Σίφνο και Μήλο. Είναι το «SPEED RYNNER 1», το οποίο πηγαίνει κάθε Τρίτη, Τετάρτη, Παρασκευή και Κυριακή, Πειραιά- Σέριφο- Σίφνο- Μήλο. Είναι το «Βιντσέντζος Κορνάρος», το οποίο πηγαίνει Δευτέρα και Παρασκευή Πειραιά- Μήλο- Θήρα και μετά συνεχίζει Κρήτη και Δωδεκάνησα. Είναι το «SUPER JET», που πηγαίνει κάθε Παρασκευή, Σάββατο και Κυριακή Πειραιά- Μήλο. Είναι το «ΜΑΚΕΔΩΝ», το οποίο πηγαίνει κάθε Τρίτη- Παρασκευή-Σάββατο και Κυριακή, από Λαύριο για Κύθνο και το «ΔΗΜΗΤΡΟΥΛΑ» που πηγαίνει κάθε Τετάρτη Πειραιά-Κύθνο-Σέριφο-Σίφνο-Μήλο.
      Επίσης είναι τα πλοία που έχει δρομολογήσει για ενδομεταφορές το Υπουργείο Αιγαίου και Νησιωτικής Πολιτικής, το «Παναγιά Χοζοβιώτισσα» και το «Παναγία Τήνου» και είναι και τα έκτακτα δρομολόγια, τα οποία, σε αντικατάσταση του «Άγιος Γεώργιος», έχει ζητήσει το Υπουργείο Εμπορικής Ναυτιλίας από άλλες εταιρείες να τροποποιήσουν τα συγκεκριμένα δρομολόγιά τους για να εξυπηρετήσουν την περιοχή. 
      Ακούστε τώρα, κύριε Πρόεδρε, τι είπαν οι εταιρείες. Θα σας διαβάσω από το γράμμα το οποίο έστειλε η εταιρεία «GA FERRIES» στο Υπουργείο Εμπορικής Ναυτιλίας. Ζήτησε αποδρομολόγηση από την έκτακτη δρομολόγηση που είχαμε βάλει σε αντικατάσταση του συγκεκριμένου πλοίου και λέει: «Η εταιρεία μας προθυμοποιήθηκε να ικανοποιήσει το αίτημα για την εξυπηρέτηση των συγκεκριμένων νησιών. Με έκπληξή μας διαπιστώσαμε ότι με κοινή απόφαση των εταιρειών μεταφορών Σίφνου και Σερίφου δεν δηλώθηκε κανένα φορτηγό να μετακινηθεί από τις δυτικές Κυκλάδες. Η εταιρεία μας θα υποστεί οικονομική ζημιά…». Μας ζητά, λοιπόν, να θεωρήσουμε άκυρο το σχετικό αίτημα προσέγγισης στη Σίφνο, στη Σέριφο κάθε Παρασκευή, όπως είχαμε ζητήσει και είχε δεχθεί η συγκεκριμένη εταιρεία. 
      Η ναυτιλιακή εταιρεία Τζιάς, η οποία δρομολόγησε για πέντε μέρες πλοίο από το Λαύριο έκανε τζίρο τις μέρες αυτές από 127 ευρώ έως 241 και 257 ευρώ. Είναι δυνατόν μία εταιρεία, που δεν μπαίνει κανείς μέσα στο πλοίο της να πηγαίνει προς αυτές τις κατευθύνσεις; Και μας λέει η εταιρεία: «Είναι αυτονόητο ότι όση καλή διάθεση και αν έχουμε να εξυπηρετήσουμε την ως άνω ακτοπλοϊκή γραμμή με αυτήν την κίνηση οδηγούμαστε με μαθηματική ακρίβεια σε οικονομική καταστροφή. Διαπίστωσή μας είναι ότι το επιβατικό κοινό έχει κηρύξει λευκή απεργία με αντικειμενικό σκοπό να προβάλει ανυπαρξία σύνδεσης των νησιών των δυτικών Κυκλάδων με τη Στερεά Ελλάδα». Αυτό λέει η εταιρεία και συνεχίζει: «Αν συνεχιστεί η συγκεκριμένη αποχή των κατοίκων των νησιών των δυτικών Κυκλάδων με μεγάλη λύπη μας θα αναγκαστούμε να ζητήσουμε τη διακοπή της προσέγγισης στα νησιά των δυτικών Κυκλάδων». 
      Λοιπόν, εννέα πλοία, κύριε Πρόεδρε, καλύπτουν τη συγκεκριμένη γραμμή. Ένα πλοίο το οποίο βεβαίως το χρειαζόμαστε στη συγκεκριμένη γραμμή βγήκε για ένα μόνο μήνα. Γίνεται όλη αυτή η φασαρία στα Μέσα Μαζικής Ενημέρωσης και υπάρχει ένα καρτέλ, το οποίο δεν ξέρω για ποιο λόγο γίνεται. Καταλαβαίνω να υπάρχουν θέματα στις δημοτικές εκλογές, αλλά δεν καταλαβαίνω το γεγονός να κάνουν κάποιοι λευκή απεργία και να μη μπαίνουν σ΄ αυτά τα πλοία. Αποδρομολογήσαμε ένα πλοίο από το βόρειο Αιγαίο, το «AEGEAN GLORY», μεγάλο πλοίο, για να μεταφέρει προϊόντα και φορτηγά και λόγω της λευκής απεργίας δεν πήγε κανείς. Αναγκάστηκε λοιπόν, η εταιρεία να το εκναυλώσει σε άλλη εταιρεία, στην εταιρεία ΑΝΕΚ και να ζητήσει δρομολόγιο να πηγαίνει στην Κρήτη και στην Αίγυπτο. Αυτή είναι η πραγματικότητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αν δεν υπάρχουν, λοιπόν, πολιτικές σκοπιμότητες, λόγω των δημοτικών εκλογών ή αν δεν υπάρχουν άλλες σκοπιμότητες εκεί στην περιοχή, αυτό που θέλουμε είναι να συνεργαστούμε και με την Τοπική Αυτοδιοίκηση και με τους συναδέλφους Βουλευτές της συγκεκριμένης περιοχής ώστε να εξυπηρετηθεί η συγκεκριμένη περιοχή με τον καλύτερο δυνατό τρόπο και βεβαίως να καλυφθούν όλες οι ανάγκες στον ένα μήνα –μιλάμε για ένα μήνα- που έχει αποδρομοληγηθεί το πλοίο για να κάνει την έκτακτη επιθεώρηση. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τελειώστε. Τα υπόλοιπα θα τα πείτε στη δευτερολογία σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και επίσης –και κλείνω με αυτό- για να ρωτήσω κάτι τον κ. Ρήγα…
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μία φράση μόνο, κύριε Πρόεδρε.
      Θέλω να παρακαλέσω τον αγαπητό συνάδελφο να μου πει ποια είναι η θέση του ΠΑ.ΣΟ.Κ., επειδή πάρα πολλοί δήμαρχοι από τις συγκεκριμένες περιοχές ζητούν από το Υπουργείο Εμπορικής Ναυτιλίας να δρομολογήσει για τρεις έως πέντε μήνες, και μόνο γι’ αυτούς, το καλοκαίρι κάποια πλοία, τα οποία έχουν κάνει αίτηση. Εάν αυτή είναι η θέση του ΠΑ.ΣΟ.Κ. θα ήθελα να την ξέρω και είμαι στη διάθεση να το κουβεντιάσουμε και με τον αγαπητό συνάδελφο κ. Ρήγα και βεβαίως και με τους εκπροσώπους του ΠΑ.ΣΟ.Κ., που έχουν την αρμοδιότητα για τα θέματα της ακτοπλοΐας και του Υπουργείου Εμπορικής Ναυτιλίας.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, η ομιλία σας, εκτός από το γεγονός ότι δεν απαντάει με τρόπο αληθινό και πραγματικό στο δραματικό πρόβλημα της συγκοινωνιακής εξυπηρέτησης των δυτικών Κυκλάδων, αποτελεί πρόκληση στους κατοίκους αυτών των νησιών, τους οποίους κατηγορείτε για πολιτικές σκοπιμότητες. Οι κάτοικοι των νησιών των δυτικών Κυκλάδων σήμερα θα βρίσκονται στις τέσσερις η ώρα το απόγευμα έξω από το Υπουργείο σας, χωρίς καμία πολιτική σκοπιμότητα, αλλά για να εκφράσουν την αγωνία τους για την κατάσταση στην οποία έχετε οδηγήσει το νησιώτικο σύμπλεγμα των δυτικών Κυκλάδων.
      Αναφερθήκατε σε νέα πλοία. Όμως, όποιος παρακολούθησε τις συνδέσεις θα αντελήφθη ότι μόνο η Μήλος εξυπηρετείται από συμβατικό πλοίο. Τα υπόλοιπα νησιά δεν εξυπηρετούνται και ειδικότερα η Κίμωλος, η Κύθνος και η Σέριφος βρίσκονται σήμερα πραγματικά απομονωμένες, με αποτέλεσμα αυτό που είπα για ξεχασμένη Ελλάδα να μην αποτελεί υπερβολή, αλλά να αποτελεί την πεποίθηση και το φόβο των νησιωτών. 
      Οι τοπικές οικονομίες έχουν υποστεί σοβαρότατο πλήγμα. Με εμβαλωματικές λύσεις τύπου δρομολόγησης ακατάλληλων πλοίων, των οποίων τα επιχειρήματα χρησιμοποιείτε, ήλθατε εδώ να απαντήσετε στην επίκαιρη ερώτησή μας χρησιμοποιώντας το επιχείρημα μίας ναυτιλιακής εταιρείας, ότι δήθεν οι νησιώτες έκαναν «λευκή» απεργία. Κύριε Υπουργέ, αυτό δεν σας τιμά καθόλου. 
      Θα πρέπει να απαντήσετε άμεσα στο πρόβλημα των δυτικών Κυκλάδων που αυτήν τη στιγμή δεν έχουν συμβατικά πλοία για να εξυπηρετηθούν. Η τουριστική περίοδος έχει ξεκινήσει. Του Αγίου Πνεύματος είναι ένα τριήμερο όπου τα νησιά μας περιμένουν κόσμο και αυτός ο κόσμος δεν μπορεί να επισκεφθεί τις δυτικές Κυκλάδες. Τα ταχύπλοα δεν είναι επαρκή και οικονομικά είναι ασύμφορα για να καλύψουν τη ζήτηση των νησιών των δυτικών Κυκλάδων. 
      Απαντήστε, λοιπόν, σ’ αυτά τα υπαρκτά προβλήματα, αφήστε τα περί πολιτικών σκοπιμοτήτων και τα περί δημοτικών εκλογών. Οι ίδιοι οι ψηφοφόροι αποδοκίμασαν τον Υπουργό Αιγαίου, τον κ. Παυλίδη, στην Κύθνο. Μην προσπαθείτε να καλύψετε φαντάσματα. Κοιτάξτε τις ευθύνες σας κατάματα και δώστε λύση στο πρόβλημα των δυτικών Κυκλάδων. 
      Όσον αφορά το ποια είναι η θέση του ΠΑ.ΣΟ.Κ., σας λέω το εξής: Το νομοθετικό πλαίσιο που υπάρχει σας δίνει τη δυνατότητα και έκτακτες δρομολογήσεις να κάνετε εφόσον το θεωρείτε αναγκαίο και να δρομολογήσετε για συγκεκριμένο χρονικό διάστημα τα πλοία. Όμως εσείς θα πάρετε την ευθύνη και δεν θα ζητάτε να καλυφθείτε πίσω από υπογραφές δημάρχων. Αν βλέπετε ότι υπάρχει πρόβλημα, θα πρέπει να δώσετε λύση βασισμένος πάνω στη διάταξη του νόμου, που το επιτρέπει και να μην ζητάτε κανενός είδους κάλυψη. 
      Δεν κυβερνάει η Αντιπολίτευση, ούτε κυβερνούν οι δήμαρχοι. Εσείς κυβερνάτε, αναλάβετε τις ευθύνες σας και δώστε απάντηση στο πρόβλημα των δυτικών Κυκλάδων.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρήγα.
      Ο κύριος Υπουργός έχει το λόγο για να δευτερολογήσει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, πραγματικά αν δεν αναφερόταν στην τελευταία αποστροφή της τοποθέτησής του ο αγαπητός συνάδελφος κ. Ρήγας, πέρα από την κραυγή αγωνίας -η οποία μάλιστα ήλθε και καθυστερημένη για συζήτηση στη Βουλή, αφού μιλάμε για ένα μήνα από την αποδρομολόγηση και ο συνάδελφος καταθέτει την επίκαιρη ερώτησή του λίγες μέρες πριν δρομολογηθεί το συγκεκριμένο πλοίο- θα έλεγα ότι γίνεται πολλή φασαρία για το τίποτα και ότι το ΠΑ.ΣΟ.Κ. δεν έχει πρόταση. 
      Απ’ ό,τι καταλαβαίνω όμως, κύριε συνάδελφε, εσείς συνηγορείτε μ’ αυτό που λένε και οι δήμαρχοι, δηλαδή να δρομολογήσουμε συγκεκριμένα πλοία συγκεκριμένων εταιρειών για τρεις μήνες. Είναι αυτή η θέση του ΠΑ.ΣΟ.Κ., είναι αυτή η θέση σας; Διότι εμείς ως Κυβέρνηση…
      ΠΑΝΑΓΙΩΤΗΣ ΡΗΓΑΣ: Όταν θα περάσετε στην αντιπολίτευση θα μας ρωτάτε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άρα δεν έχετε θέση, διότι εμείς, ως Κυβέρνηση, καταθέσαμε διάταξη νόμου, η οποία ψηφίστηκε ομόφωνα από τη Βουλή, και από σας, για να υπάρχει δεκάμηνη υπηρεσία και δρομολόγηση των πλοίων, για να έχουμε καθ’ όλη τη διάρκεια του έτους συγκοινωνία με τη νησιωτική Ελλάδα και με τακτά δρομολόγια. 
      Εάν, λοιπόν, συμφωνείτε μ’ αυτήν τη θέση της Κυβέρνησης, τότε πρέπει να ξεκαθαρίσετε και στο κόμμα σας και στον εαυτό σας και στους νησιώτες εάν θέλετε να υπάρχει η ίδια κίνηση πλοίων και το χειμώνα, όπως το καλοκαίρι και ότι αλλάξατε θέση και τώρα ζητάτε τρίμηνη δρομολόγηση συγκεκριμένων πλοίων, δημιουργώντας αθέμιτο ανταγωνισμό σε άλλες εταιρείες. Κάποιοι θα μπουν το καλοκαίρι και θα πάρουν τον «αφρό» και οι άλλοι θα πηγαίνουν με δύσκολες συνθήκες πληρώνοντας το κόστος της επικοινωνίας της νησιωτικής Ελλάδας.
      Θέλω να σας πω –και το γνωρίζετε πολύ καλά, άλλωστε είστε Βουλευτής των Κυκλάδων- ότι τον Αύγουστο γίνεται το 28% της μετακίνησης των επιβατών προς τα νησιά και το Φεβρουάριο το 2%. Ποιος ακτοπλόος θέλει να πάει το Δεκέμβριο, τον Ιανουάριο ή το Φεβρουάριο και να μετακινήσει το 6% των επιβατών και δεν θέλει να πάει μόνο τον Ιούλιο, τον Αύγουστο και το Σεπτέμβριο και να μετακινήσει το 56% των επιβατών; 
      Άρα, εσείς προσχωρείτε στην πίεση των ακτοπλόων και των ακτοπλοϊκών εταιρειών, της Ένωσης Ελλήνων Ακτοπλόων για την κατάργηση του δεκαμήνου. Αυτό το είπατε στην Π.Ν.Ο.; Το γνωρίζει η Πανελλήνια Ναυτική Ομοσπονδία ότι εσείς, ως ΠΑ.ΣΟ.Κ., θέλετε να δρομολογούνται για τρεις μήνες τα πλοία;
      Εάν υπάρχουν πραγματικές ανάγκες, δεν θα καλυφθούν -όπως το θέλουν οι εταιρείες- από τον Πειραιά να παίρνουν τον «αφρό» προς τις δυτικές Κυκλάδες. Θα καλύψουμε άλλα δρομολόγια από Θεσσαλονίκη-Λαύριο- δυτικές Κυκλάδες και Κρήτη, που δεν έχει μπει κανένα πλοίο, διότι καμιά εταιρεία δεν ζήτησε να δρομολογηθεί τέτοιο πλοίο. Αν υπάρχει ένα κενό στα Δωδεκάνησα και στη Σάμο, βεβαίως να υπάρξει δρομολόγιο Θεσσαλονίκη-Σάμος για να καλύψουμε και άλλα κενά και δυτικές Κυκλάδες και ανατολικές Κυκλάδες. Αλλά τέτοια δρομολόγια είναι για έκτακτες δρομολογήσεις πλοίων, όχι αυτό που λέτε εσείς.
      Δεν μπορείτε, λοιπόν, να κρατάτε δυο καρπούζια στην ίδια μασχάλη. Θα διαλέξετε και θα πάρετε θέση, αλλιώς πρόκειται περί μιας ανεύθυνης –θα μου επιτρέψετε την έκφραση, δεν σας αφορά προσωπικά- πολιτικής στάσης, η οποία το καλοκαίρι λέει «δρομολόγησε εκτάκτως για τρεις μήνες πλοία» και το χειμώνα «γιατί δεν έχουμε πλοία να πηγαίνουν στην άγονη γραμμή;». 
      Διαλέξτε, λοιπόν, και αποφασίστε. Διαμορφώστε πολιτική και ελάτε στη Βουλή να μας την καταθέσετε.
      Σας ευχαριστώ, κύριε Πρόεδρε.
      ΠΑΝΑΓΙΩΤΗΣ ΡΗΓΑΣ: Όσο πιο πολύ μιλάτε τόσο πιο πολύ εκτίθεστε, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Θα συζητηθεί τώρα η τρίτη με αριθμό 743/22-5-2006 επίκαιρη ερώτηση του πρώτου κύκλου της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με το κλείσιμο του εργοστασίου της «ΒΙΑΜΥΛ» στη Θεσσαλονίκη κ.λπ.. 
      Αναλυτικότερα η επίκαιρη ερώτηση της κυρίας συναδέλφου έχει ως εξής: 
      «Η δημιουργία ενός νέου αδιέξοδου, ανάλογου αυτού της Βιομηχανίας Φωσφορικών Λιπασμάτων, διαφαίνεται μετά την απόφαση της ιδιοκτήτριας εταιρείας της ΒΙΑΜΥΛ για σταδιακή αποδυνάμωση και οριστικό κλείσιμο της επιχείρησης το 2008. Στους εργαζόμενους, αλλά και σε ολόκληρη την κοινωνία, γεννώνται ερωτηματικά σχετικά με την απόφαση της εταιρείας για την οριστική παύση της λειτουργίας μιας, κατά τα άλλα, κερδοφόρας επιχείρησης, αφού η τελευταία αρνήθηκε όλες τις προτάσεις του σωματείου των εργαζομένων, που έχουν σκοπό τη συνέχιση της λειτουργίας με άμεση μείωση των μισθών κατά 20% και το πάγωμα αυτών για δέκα χρόνια.
      Η αγωνία των εργαζομένων μετά τις τελευταίες και όπως φαίνεται οριστικές αποφάσεις, εστιάζεται στα κρίσιμα ζητήματα της αποζημίωσης, της συμπλήρωσης των ενσήμων και της εύρεσης νέας εργασίας. Σημαντικό πρόβλημα, όμως, προκύπτει και από την πρόταση της εταιρείας, αφού δεκαπέντε εργαζόμενοι, που είναι στο όριο της συνταξιοδότησης δεν «πιάνουν» το όριο ηλικίας και άλλοι σαράντα περίπου, ενώ έχουν συμπληρώσει 20 χρόνια εργασίας, δεν έχουν τα απαιτούμενα 7.500 βαρέα και ανθυγιεινά.
      Με δεδομένα όλα τα παραπάνω, ερωτώνται οι κ.κ. Υπουργοί:
      Θα παρέμβει θετικά η Κυβέρνηση για την παράταση της λειτουργίας του εργοστασίου της ΒΙΑΜΥΛ ως το 2008;
      Θεωρούν ότι μπορεί να εφαρμοστεί στην περίπτωση της εν λόγω εταιρείας ανάλογη ρύθμιση με αυτή που προτάθηκε για τον κλάδο των κλωστοϋφαντουργίας;»
      Στην επίκαιρη ερώτηση της κ. Ξηροτύρη δεν θα απαντήσει ο Υφυπουργός Ανάπτυξης, αλλά ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχουμε και σχέση με την ανάπτυξη, γιατί η ανάπτυξη προϋποθέτει θέσεις απασχόλησης, άρα, λοιπόν, είμαστε «διαπλεκόμενοι» και μεταξύ μας έχοντας πολύ καλή σχέση.
      Κύριε Πρόεδρε, κυρία συνάδελφε, η «ΒΙΑΜΥΛ» είναι ένα εργοστάσιο στη Θεσσαλονίκη, που παράγει γλυκόζη και απασχολούνται εκεί ογδόντα οκτώ εργαζόμενοι. Πράγματι, υπάρχει ένα πρόβλημα που πρέπει να ξεκαθαρίσω. Η «ΒΙΑΜΥΛ» έχει εργοστάσιο στη Βουλγαρία εδώ και δεκαπέντε χρόνια! 
      Άρα, σχετικά με αυτήν την «καραμέλα» για τα δυο χρόνια της νέας διακυβέρνησης, έχω να πω ότι δεν άνοιξαν τώρα τα εργοστάσια ούτε φεύγουν τώρα για τη Βουλγαρία και για τα Βαλκάνια. Είναι πολιτική δοκιμασμένη και αποτυχημένη των προηγούμενων ετών. Άρα η «ΒΙΑΜΥΛ» έχει εργοστάσιο εδώ και δεκαπέντε χρόνια στη Βουλγαρία.
      Τι γίνεται με το ελληνικό εργοστάσιο; Είναι ογδόντα οκτώ εργαζόμενοι, κυρία Ξηροτύρη και το σωματείο τους βρίσκεται σε συνεχείς διαβουλεύσεις με την ιδιοκτησία. Μάλιστα αύριο έχουν πάλι διαβούλευση, διότι η απόφαση για κλείσιμο του εργοστασίου –πράγματι έτσι είναι- για το Σεπτέμβρη του 2008, που έχει ανακοινώσει η εταιρεία, είναι αποτέλεσμα της πολιτικής της Ευρωπαϊκής Ένωσης που αφορά το καθεστώς της ζάχαρης. Ρυθμίζεται πλέον η παραγωγή της ζάχαρης και η τιμή της ζάχαρης, με αποτέλεσμα να έχουν προβλήματα και το εργοστάσιο ζάχαρης, αλλά και το εργοστάσιο «ΒΙΑΜΥΛ», που παράγει τη γλυκόζη.
      Αφήστε, λοιπόν, να εξελιχθούν οι διαβουλεύσεις με τους εργαζόμενους, αφήστε να δούμε πού θα καταλήξουν. Το Υπουργείο παρακολουθεί από κοντά και είναι δίπλα στους εργαζόμενους.
      Το Σ.Ε.Π.Ε. δεν έχει καμία καταγγελία. Τηλεφωνικά επικοινώνησε με τον πρόεδρο του σωματείου και είπε αυτά που σας λέω. Και εγώ επικοινώνησα. Εμείς ανησυχούμε περισσότερο από τον καθένα.
      Αφήστε, λοιπόν, να δούμε τι θα γίνει. Να σας πω ένα παράδειγμα. Λέτε εδώ ότι κάποιοι θέλουν λίγο καιρό –ένα χρόνο, έξι μήνες- για να βγουν στη σύνταξη. Μπορεί στη διαβούλευση, κυρία Ξηροτύρη, να πει η εταιρεία ότι σας πληρώνω τους μισθούς, όλα τα χρήματα μέχρι που να βγείτε στη σύνταξη. Γιατί εκ των προτέρων, λοιπόν, να παρέμβει το κράτος, το Υπουργείο, όταν βρίσκονται σε ελεύθερες διαπραγματεύσεις; 
      Από τη μια μεριά ο Συνασπισμός και τα κόμματα μιλάτε για ελεύθερες διαπραγματεύσεις –που από το Σύνταγμα απαγορεύεται να παρέμβει η Κυβέρνηση- και από την άλλη μας λέτε να παρέμβουμε. 
      Αφήστε, λοιπόν, κυρία Ξηροτύρη, να δούμε τι θα γίνει. Έχουν γνώση οι φύλακες. Παρακολουθούμε το θέμα από πάρα πολύ κοντά. Δεν προδικάζω ούτε το κλείσιμο του εργοστασίου το Σεπτέμβρη του 2008 ούτε απολύσεις ούτε τίποτα άλλο. Μετά τις διαπραγματεύσεις θα παρέμβει η υπεύθυνη Κυβέρνηση και υπεύθυνα θα πάρει θέση για τη «ΒΙΑΜΥΛ». 
      ΠΡΟΕΔΡΕΥΩΝ (Γεώργιος Σούρλας): Η ερωτώσα συνάδελφος κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, δεν είναι έτσι τα πράγματα. Οι προτάσεις των εργαζομένων, οι οποίες ήταν και πάρα πολύ προωθημένες –μείωση του μισθού τους κ.λπ.- καθώς και οι υπόλοιπες προτάσεις έχουν απορριφθεί από την εταιρεία. Τώρα δεν ξέρω αν έχει αρχίσει ένας νέος κύκλος διαπραγματεύσεων. Εγώ πάντως μέχρι σήμερα αυτές τις πληροφορίες έχω από τους εργαζόμενους και γι’ αυτό ζητώ τη συνδρομή σας. Είναι υποχρέωση της πολιτείας, ούτως ώστε να επιλυθεί δίκαια, υπέρ των εργαζομένων, αυτό το θέμα.
      Γνωρίζετε πάρα πολύ καλά τα μεγάλα προβλήματα της ευρείας αποβιομηχάνισης της Μακεδονίας και της Θράκης. Είπατε πριν ότι είστε «διαπλεκόμενος» με την ανάπτυξη. Βεβαίως. Αλλά η ανάπτυξη στον τόπο μας δεν γίνεται με στόχο την απασχόληση, ενώ έτσι έπρεπε να γίνεται. Γι’ αυτό οι περιοχές, ιδιαίτερα της βόρειας Ελλάδας, έχουν όλα αυτά τα προβλήματα. Αυτή γίνεται με στόχο το κέρδος και με την πλήρη ασυδοσία της αγοράς. Η καραμέλα της ελεύθερης αγοράς είναι που δημιουργεί τα μεγάλα προβλήματα. 
      Και εδώ το ίδιο γίνεται. Αυτό το εργοστάσιο, λόγω βεβαίως των προβλημάτων από τη νέα πολιτική για τη ζάχαρη, θα πάει στη Βουλγαρία. Το ξέρω πολύ καλά. Είκοσι πέντε εργοστάσια έχει η εταιρεία αυτή με έδρα το Λονδίνο. Αλλά τελικά μεταφέρει δραστηριότητες της Ελλάδος στη Βουλγαρία … 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …………..
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι το ίδιο πράγμα. Είναι μεταφορά. Συνεχίζεται, λοιπόν, η μεταφορά δραστηριοτήτων των διαφόρων βιομηχανιών στη Βουλγαρία.
      Από την άλλη πλευρά, γιατί θα μείνει μέχρι το 2007; Γιατί μέχρι το 2007 θα μπορέσει να πάρει την αποζημίωση. Η εταιρεία θα πάρει αποζημίωση. Έχει όμως ένα οικόπεδο, τρομερό και φοβερό, εξήντα πέντε στρεμμάτων στη Θεσσαλονίκη. Δεν ξέρουμε πόσο θα το πουλήσει, πόσα έσοδα θα έχει και βέβαια δεν ξέρουμε κι αν θα αποκαταστήσει αυτή την περιοχή των εξήντα πέντε στρεμμάτων, η οποία πράγματι έχει μολυνθεί από τα χημικά και τα διάφορα άλλα κατάλοιπα. 
      Κύριε Υπουργέ, δεν είναι απλά τα πράγματα. Πρέπει πάρα πολλά θέματα να προσέξετε. Η εταιρεία θα πάρει την αποζημίωση, θα το «βάλει» στα πόδια και δεν θα διασφαλίσει τίποτα για τους εργαζόμενους. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
      Εγώ επιμένω ότι από τώρα είναι δική σας υποχρέωση να παρακολουθήσετε αυτήν τη διαδικασία και να στηρίξετε τους εργαζόμενους, και αυτούς που δεν συμπληρώνουν το όριο εργασίας και αυτούς που θέλουν να πάρουν επιπλέον ένσημα για να συμπληρώσουν τα επτά χιλιάδες πεντακόσια βαρέα και ανθυγιεινά, αλλά και για την αποκατάσταση της περιοχής. Ας έχει αυτός ο χώρος της βόρειας Ελλάδας φωσφορικά λιπάσματα, κλωστοϋφαντουργία …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το τελευταίο εξάμηνο μόνο χάθηκαν πάλι τρεισήμισι χιλιάδες θέσεις εργασίας. Συνεχώς, επί δέκα-δεκαπέντε χρόνια γίνεται αυτό. 
      Και η δική σας Κυβέρνηση πλέον έχει τεράστιες ευθύνες σ’ αυτό το θέμα. Κάντε ένα αναπτυξιακό σχέδιο για τη βόρεια Ελλάδα. Κάντε κάτι, επιτέλους, και συνδέστε την ανάπτυξη με την απασχόληση.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Ξηροτύρη, να είστε απόλυτα σίγουρη ότι παρακολουθούμε το θέμα πάρα πολύ στενά. 
      Είμαστε πάρα πολύ κοντά και δίπλα στους εργαζόμενους της «ΒΙΑΜΥΛ». Κάθε λεπτομέρεια και κάθε βήμα παρακολουθείται πάρα πολύ στενά από το Υπουργείο Απασχόλησης, γι’ αυτό και είμαστε τόσο καλά ενημερωμένοι, γι’ αυτό και έχουμε συνεχή επαφή με το σωματείο των εργαζομένων και γι’ αυτό και ξέρουμε τις παραμέτρους που συζητάει η εργοδοσία με τους εργαζόμενους.
      Ένα είναι σίγουρο, ότι εμείς θα κρίνουμε και θα δούμε –σας είπα από την αρχή ότι δεν προδικάζουμε ούτε το κλείσιμο, που έχει ανακοινώσει η εταιρεία ούτε το πώς θα γίνει η λύση των συμβάσεων μεταξύ εργαζομένων και εργοδοτών –και θα είμαστε δίπλα τους. 
      Το ζήτημα, όμως, είναι το εξής: Είπατε ότι η ανάπτυξη δεν συνδυάζεται με τις θέσεις απασχόλησης και μιλάτε για το νέο αναπτυξιακό νόμο, όταν, κυρία Ξηροτύρη, ο προηγούμενος αναπτυξιακός νόμος, ο οποίος έλεγε ότι για εκατό θέσεις απασχόλησης θα πάρεις 100.000.000.000, έβαζε διακόσιες θέσεις απασχόλησης, δηλαδή 200.000.000.000, και οι αετονύχηδες της προηγούμενης διακυβέρνησης χρησιμοποίησαν ως όχημα –όπως την «ΑΛΚΕ» στις σφαίρες ή τη «ΔΑΡΙΓΚ»- εταιρείες για να πάρουν μόνο την επιδότηση για τις θέσεις απασχόλησης από τον αναπτυξιακό και πήραν τα λεφτά και έφυγαν στα Βαλκάνια. 
      Αυτό μας συμβουλεύετε να κάνουμε; Αυτό θέλετε να κάνουμε;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτό λέω ότι κάνετε και εσείς το ίδιο. Συνεχίζετε την ίδια πολιτική. Συνεχώς κλείνουν εργοστάσια. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς τι συνδυάζουμε; 
      Ο νέος αναπτυξιακός νόμος συνδυάζει πραγματική ανάπτυξη με πραγματικές θέσεις απασχόλησης και όχι εικονικές. 
      Άρα λοιπόν, να είστε σίγουρη, κυρία Ξηροτύρη, ότι κανείς, όπως είπατε επί λέξει, δεν θα το βάλει στα πόδια. Αυτή η Κυβέρνηση μπορεί να είναι δίπλα και απέναντι στον καθένα που πάει να εκμεταλλευτεί το κράτος ή να παραβεί τους νόμους του κράτους. 
      Άρα, λοιπόν, ένα είναι σίγουρο, ότι παρακολουθούμε από κοντά την υπόθεση της «ΒΙΑΜΥΛ». 
      Το δεύτερο είναι το εξής: Σας λέω ότι η Θεσσαλονίκη και η βόρεια Ελλάδα -όπου πάλι την ερχόμενη εβδομάδα θα είμαι επάνω- περνάει μια κρίση σε ό,τι αφορά τις εταιρείες με τα θαλασσοδάνεια, ων ουκ έστιν αριθμός, όπως η «ΗΛΙΟΦΙΝ», η «ΕΡΓΟΤΕΞ», και τους «αεριτζήδες», που τους έκανε το νέο ΠΑ.ΣΟ.Κ. νεόπλουτους. Αυτοί απασχολούσαν και είχαν ως όμηρους εργαζόμενους, νοικιάζοντας στη Θεσσαλονίκη κτήριο με χρήση αποθηκών, ως γραφεία του Σ.Δ.Ο.Ε.  Και αυτά  έβαζαν εγγύηση οι νεοεπιχειρηματίες του νέου συστήματος της βορείου Ελλάδος. 
      Αυτά που μπαίνουν τώρα στην τάξη δημιούργησαν θύματα και θύματα και είναι οι φουκαράδες εργαζόμενοι. Εμείς είμαστε δίπλα τους. Πράγματι για την κλωστοϋφαντουργία, τον καπνό, τη ζάχαρη έχει δεσμευθεί το Υπουργείο Απασχόλησης και προσωπικά ο Υπουργός κ. Τσιτουρίδης. Φέρνουμε το Ταμείο Αλληλεγγύης, όπου θα υπάρχουν σταθερές, όχι επιλεκτικά και μεμονωμένα, όπως στη Νάουσα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Στους κλάδους οι οποίοι πραγματικά δοκιμάζονται σκληρά, όπως είναι η ζάχαρη, η κλωστοϋφαντουργία και  ο καπνός, θα έχουμε εκείνη τη σταθερά και θα μπορεί πράγματι να μπαίνει ανακουφιστικά το κράτος πρόνοιας και να επιλαμβάνεται αυτών των προβλημάτων. 
      Από εκεί και πέρα, όμως, η Θεσσαλονίκη έχει μεν απολύσεις –και εκεί στέκεστε μόνο, βλέπετε μονομερώς- αλλά δεν βλέπετε και τις προσλήψεις. Σε επίσκεψη, που έκανα πριν από δύο μήνες στη Θεσσαλονίκη, με επίσημα στοιχεία, το ισοζύγιο προσλήψεων και απολύσεων είναι υπέρ των προσλήψεων. Τώρα, εάν είναι σε κλινικές, σε παροχή υπηρεσιών ή σε άλλες θέσεις και δεν είναι σε θέσεις βιομηχανίας, αυτό είναι άλλο θέμα. Όμως, το γενικό ισοζύγιο προσλήψεων είναι θετικό έναντι των απολύσεων. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης με αριθμό 742/22-5-2006 επίκαιρης ερώτησης δευτέρου κύκλου της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Δικαιοσύνης, σχετικά με την επίλυση αιτημάτων των δικαστικών υπαλλήλων κ.λπ.. 
      Αναλυτικότερα η επίκαιρη ερώτηση της κ. Κανέλλη έχει ως εξής:
      «Όπως είναι γνωστό, τα σοβαρά προβλήματα της δικαστικής λειτουργίας στη χώρα μας και ειδικά αυτό της επιβράδυνσης των διαδικασιών που καταλήγει σε αρνησιδικία, σχετίζονται άμεσα με τα προβλήματα των δικαστικών υπαλλήλων. 
      Οι δικαστικοί υπάλληλοι, με τις κινητοποιήσεις τους, αγωνίζονται για την ικανοποίηση μισθολογικών και συνταξιοδοτικών αιτημάτων, καθώς και για την αντιμετώπιση των προβλημάτων της μεγάλης έλλειψης προσωπικού, των επιβαρυμένων συνθηκών εργασίας και της έλλειψης υποδομών και αιθουσών. Είναι χαρακτηριστικό ότι οι κενές θέσεις δικαστικών υπαλλήλων μόνο στα δικαστήρια και τις υπηρεσίες της Αθήνας, ξεπερνούν σήμερα τις τετρακόσιες. 
      Η πολυνομία και η γραφειοκρατία, σε συνδυασμό με τα πιο πάνω προβλήματα, φέρνουν αντιμέτωπη ολόκληρη την κοινωνία με πρόσθετο μεγάλο όγκο αναβολών, ακυροτήτων, παραγραφών και αδυναμία εκτέλεσης, ιδίως ποινικών αποφάσεων, εξαιτίας των κενών οργανικών θέσεων επιμελητών δικαστηρίων. 
      Ερωτάται ο κύριος Υπουργός ποια μέτρα θα πάρει η Κυβέρνηση, ώστε να ικανοποιηθούν τα αιτήματα των δικαστικών υπαλλήλων και ιδιαίτερα αυτά που αφορούν τις ελλείψεις προσωπικού και υποδομών στα δικαστήρια».
      Το λόγο έχει ο Υπουργός Δικαιοσύνης κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία συνάδελφε, ένα από τα ασφυκτικότερα προβλήματα που κληθήκαμε να αντιμετωπίσουμε το Μάρτιο του 2004, ήταν και η τραγική καθυστέρηση στην απονομή της δικαιοσύνης. 
      Δύο θεμελιώδεις στόχους θέσαμε ευθύς εξαρχής: Την εξυγίανση της δικαιοσύνης, μετά από τα κρούσματα διαφθοράς που αποκαλύφθηκαν και την ουσιαστική επιτάχυνση της απονομής της, που καθυστερούσε δραματικά, στο βαθμό που οι αμετάκλητες αποφάσεις εκδίδονταν κατά μέσο όρο επτάμισι χρόνια μετά από την υποβολή του δικογράφου, το πρώτον, στα δικαστήρια. 
      Ήδη σήμερα, μετά από την εφαρμογή του νόμου μας για την «Επιτάχυνση της διαδικασίας ενώπιον των πολιτικών και ποινικών δικαστηρίων» -είναι ο ν. 3346/2005- έχει επιτευχθεί σε πολύ μεγάλο βαθμό αποσυμφόρηση των ποινικών, κυρίως, δικαστηρίων με τα μέτρα παραγραφής για το αξιόποινο και την παύση της ποινικής δίωξης για πλημμελήματα με μικρή κοινωνική απαξία. 
      Έτσι, από ένα εκατομμύριο –χονδρικά το λέω- υποθέσεις που είχαν επί χρόνια σωρευθεί και περίμεναν να εκδικαστούν –αυτός είναι ο αριθμός που είχαμε μπροστά μας την άνοιξη του 2004- θέσαμε στο αρχείο τετρακόσιες ενενήντα οκτώ χιλιάδες υποθέσεις, τις μισές. Δεν μπορούσε αλλιώς να αντιμετωπιστεί το πρόβλημα. Είπα, βέβαια, ότι ήταν μικρής κοινωνικής απαξίας υποθέσεις. 
      Στο Πρωτοδικείο Αθηνών -για να σας δώσω μια εικόνα πιο χειροπιαστή- που είναι το πιο βεβαρημένο Πρωτοδικείο της χώρας, προσδιορίζονταν οι υποθέσεις μετά από δεκαοκτώ μήνες. Σήμερα, προσδιορίζονται σε τέσσερις. Επιταχύναμε, με άλλα λόγια, την απονομή της δικαιοσύνης κατά δεκατέσσερις ολόκληρους μήνες. 
      Θα καταθέσω στα Πρακτικά της Βουλής το σχετικό πίνακα, που θα σας δώσει μια εικόνα της επιτάχυνσης στην απονομή δικαιοσύνης ανά πρωτοδικείο και εφετείο. 
      Πέραν της αποσυμφόρησης των δικαστηρίων από το όγκο του παρελθόντος –γιατί γι’ αυτόν μίλησα μέχρι τώρα- με άλλα μέτρα μας, που προβλέπονται στον ίδιο νόμο, αλλά και στο νόμο για την «ενίσχυση της διαφάνειας στη δικαιοσύνη» -είναι ο ν. 3327/2005- επιταχύνεται δραστικά και η τρέχουσα πια ροή των υποθέσεων στα δικαστήρια και επιτυγχάνουμε έτσι σταθερή βελτίωση στους ρυθμούς απονομής της δικαιοσύνης. Τολμώ να πω ότι αλλάζει ο χρόνος, αλλάζει ο ρυθμός, αλλάζει ταχύτητα πια η απονομή της δικαιοσύνης στον τόπο μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Στον τομέα των κτηριακών υποδομών, παρά τη θλιβερή εικόνα εγκατάλειψης που αντιμετωπίσαμε, αναβαθμίζουμε τις συνθήκες λειτουργίας της δικαιοσύνης. Θεμελιώσαμε στις αρχές του 2005 το Ειρηνοδικείο Αθηνών –μεγάλο έργο, στις αρχές του 2007 θα είναι έτοιμο- δημιουργήσαμε τέσσερις καινούργιες αίθουσες δικαστηρίων στο Πρωτοδικείο Αθηνών –προβληματικό Πρωτοδικείο- αντιμετωπίσαμε τις πιεστικές ανάγκες μ’ αυτές τις τέσσερις νέες πλήρεις αίθουσες που δημιουργήσαμε εκεί, ολοκληρώνουμε την κατασκευή πέντε νέων δικαστικών μεγάρων ανά τη χώρα, δημοπρατούμε άλλα τέσσερα δικαστικά μέγαρα και για άλλα τέσσερα εκπονούνται μελέτες. 
      Δώσαμε, επίσης, ιδιαίτερη έμφαση στη μηχανοργάνωση της δικαιοσύνης, στην επέκταση της μηχανοργάνωσης του ποινικού μητρώου των εισαγγελιών. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δώστε μου, εάν θέλετε, ένα λεπτό παρακαλώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα τα πείτε μετά, στη δευτερολογία σας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τελειώνω, κύριε Πρόεδρε. 
      Αναφέρομαι, ακόμα, στην εγκατάσταση του πληροφορικού συστήματος του Συμβουλίου της Επικρατείας, στον αντίστοιχο εκσυγχρονισμό του πληροφορικού συστήματος του Ελεγκτικού Συνεδρίου και στη μηχανοργάνωση δώδεκα διοικητικών πρωτοδικείων και των διοικητικών εφετείων και της Αθήνας και της Θεσσαλονίκης. 
      Αυτονόητα, η εύρυθμη λειτουργία των δικαστηρίων έχει κυρίως να κάνει με το προσωπικό και σωστά το σημειώνετε. Είχαμε πολλές κενές οργανικές θέσεις. Για την καλύτερη λειτουργία, λοιπόν, των δικαστηρίων, από τον Ιούνιο του 2005 μετατάχθηκαν τετρακόσιοι επιμελητές σε θέσεις γραμματέων και διορίστηκαν εκατόν είκοσι οκτώ νέοι επιμελητές. Διορίστηκαν, ακόμη, είκοσι έξι νέοι γραμματείς, ενώ επίκειται και ο διορισμός άλλων είκοσι πέντε μέσω Α.Σ.Ε.Π. –τελειώνει η διαδικασία τώρα- καθώς και σαράντα νέων δακτυλογράφων. 
      Κυρία συνάδελφε, υπάρχουν πράγματι ελλείψεις –τις συνομολογώ- στο προσωπικό, σε όλα τα δικαστήρια της χώρας, αλλά υπάρχει και η δύσκολη δημοσιονομική συγκυρία και, κυρίως, υπάρχει και ο χρόνος, μέχρις ότου πράγματι να υλοποιηθεί η πρόσληψη με τις διαδικασίες του Α.Σ.Ε.Π., που είναι κατ’ ανάγκη χρονοβόρες. 
      Θέλω να ολοκληρώσω, θα συνεχίσω μετά….
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Στη δευτερολογία μου, θα συνεχίσω με τη σημείωση ότι ήδη για το 2006 -μαζί με το Υπουργείο Οικονομίας και το Υπουργείο Δημόσιας Διοίκησης- αναζητούμε τρόπο, ώστε να ευρεθεί η χρηματοδότηση για την πρόσληψη τετρακοσίων εξήντα πέντε δικαστικών υπαλλήλων, εκ των οποίων οι τριακόσιοι τριάντα πέντε δικαστικοί επιμελητές, θα τοποθετηθούν, ανάλογα με τις ανάγκες, σε όλα τα δικαστήρια της χώρας. 
      ΠΡΟΕΔΡΕΥΩΝ (Γεώργιος Σούρλας):  Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Δεν θέλω να αμφισβητήσω, εν πολλοίς δεν θα όφειλα κιόλας, τμήμα από τη χρονική βελτίωση. Για τις συνθήκες, μπορούμε να διαφωνούμε, ξέρετε, για την επόμενη δεκαετία. Δεν νομίζω ότι κανένας από εμάς εδώ μέσα, θα μπορούσε να ανεχθεί να δουλέψει -όπως κάνει πολύ μεγάλος αριθμός υπαλλήλων, για να μην πω τι έχουν εισπράξει, κύριε Πρόεδρε, από τον αμίαντο μόνο- στο άδειο κτήριο του Ειρηνοδικείου. Τόσα χρόνια οι υπάλληλοι! Δεν θα μείνω σ’ αυτά. 
      Εν πολλοίς, όμως, επειδή έτυχε να ήμουν και παρούσα και στα δύο νομοσχέδια, ξέρετε πάρα πολύ καλά ότι μέρος από αυτήν την επιτάχυνση επιτεύχθηκε χάρις στην υπερεκμετάλλευση των δυνατοτήτων των ανθρώπων και του ανθρώπινου δυναμικού, του τρόπου που δουλεύουν και του τρόπου με τον οποίο υποχρεώθηκαν και οι δικαστές, υπό την απειλή μιας ποινής, άμα συμπληρώσουν οκτάμηνα ή δεκάμηνα, να βρεθούν μπροστά σε δυσμενείς καταστάσεις.
       Όμως, εδώ θα ήθελα να μου δώσετε σαφείς απαντήσεις σε δύο πράγματα. Είναι αριθμοί που ούτε εσείς μπορείτε να τους αμφισβητήσετε. Από επτά χιλιάδες οργανικές θέσεις δικαστικών υπαλλήλων, είναι κενές δύο χιλιάδες αυτήν τη στιγμή. Ο αριθμός, που δεν χρειάζεται να κάνω την ποσόστωση εδώ, είναι δύο χιλιάδες επτά ανοικτές.
       Θα σας πω δύο χαρακτηριστικά παραδείγματα: Στη Ζάκυνθο, κύριε Πρόεδρε, υπάρχουν είκοσι δύο θέσεις, από τις οποίες είναι καλυμμένες οι δέκα. Και απ’ αυτές τις δέκα, οι δύο άνθρωποι πάνε, εντός των επομένων μηνών, απευθείας για συνταξιοδότηση. Οκτώ θα γίνουν. Εάν πάτε στη Χαλκιδική, θα βρείτε δικαστικούς υπαλλήλους σε κυλιόμενες απεργίες, κύριε Πρόεδρε, από τον περασμένο Δεκέμβρη. Πανελλαδικά οι δικαστικοί υπάλληλοι έχουν προκηρύξει απεργία -και το ξέρετε- για 7, 8 και 9 Ιουνίου. 
      Θα σας θυμίσω τώρα κάτι, επί του οποίου θέλω επίσης συγκεκριμένη απάντηση, γιατί αυτά τα νούμερα που μου είπατε, πόρρω απέχουν από το να καλύψουν. Επί Σταθόπουλου, είχε υπογραφεί σύμβαση με ιδιωτική εταιρεία για να καταγράφονται τα πρακτικά στα πολιτικά δικαστήρια του μονομελούς. Τότε, θυμάστε τι  λέγατε; Λείπουν οργανικές θέσεις, έλειπαν εργαζόμενοι, έλειπαν κονδύλια και εμφιλοχώρησαν οι ιδιώτες, για να κάνουμε και μία ωραία δουλίτσα με το δημόσιο από εκεί, παίρνοντας αυτό. 
      Έρχονται τώρα οι υπάλληλοι, εν όψει των δραματικών συνθηκών κάτω από τις οποίες δουλεύουν και της εργασιακής τους ανασφάλειας, αλλά και πολλών άλλων πραγμάτων που δεν χρειάζεται να τα συζητήσουμε, δηλαδή το πώς λειτουργεί και τι πρέπει να καταβάλουν, ως υπεράνθρωπες προσπάθειες, όταν  οκτώ άνθρωποι καλύπτουν είκοσι δύο θέσεις -από τα πράγματα, εντάξει και αν μπει και καλύτερα ο χρόνος, ε, αυτούς ανακηρύξτε τους εθνικούς ήρωες, όταν τα καταφέρνουν σε τέτοιες περιοχές- και σας λένε: «Θα τη συνεχίσετε τη σύμβαση;». Γιατί αυτή είναι η πληροφορία που έχουμε εμείς. Θα την ανανεώσετε. Λέτε ότι πάτε να βρείτε λεφτά. Δεν βρίσκετε λεφτά να προσλάβετε τους υπαλλήλους, να γεμίσετε τις κενές οργανικές θέσεις; Να εκπαιδευτούν αυτοί οι υπάλληλοι, ώστε να κάνουν αυτή τη δουλειά και όχι μία ιδιωτική εταιρεία; Και έτσι και καλύτερα θα λειτουργούν τα δικαστήρια και θα αποκτάτε και μία –δεν θα φοβηθώ τη λέξη να σας την πω- εθνική υποδομή, κεφάλαιο και περιουσία, στο πρόσωπο, στη δουλειά, στην αξία και στην υπεραξία των εργαζομένων των δικαστηρίων. 
      Θέλω δύο απαντήσεις. Θα ανανεώσετε τη σύμβαση; Θα επεκταθεί αυτή η σύμβαση και στα πολυμελή, θα πάνε ιδιώτες πρακτικογράφοι; Με τι ρυθμό θα καλύψετε το σύνολο των θέσεων και τι απαντάτε στους εργαζομένους, εν όψει των κινητοποιήσεων στις 7, 8 και 9 Ιουνίου, για τις δύο χιλιάδες κενές θέσεις επί των λεγομένων  επτά χιλιάδων;
      ΠΡΟΕΔΡΕΥΩΝ (Γεώργιος Σούρλας):  Ο κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Κυρία Κανέλλη, σε σχέση με τα πρακτικά, έχει ήδη γίνει διαγωνισμός και βρισκόμαστε στη διαδικασία της ανάθεσης. Δεν υπάρχει πρόβλημα στα πρακτικά, καλά δουλεύουν. Δεν λέω ότι δεν χρειαζόμαστε περισσότερους υπαλλήλους. Βεβαίως χρειαζόμαστε. Αλλά για την τάξη, παρακαλώ σημειώστε ότι τουλάχιστον σε σχέση με τους γραμματείς, οι οργανικές θέσεις είναι πέντε χιλιάδες εννιακόσιες εξήντα τέσσερις – έξι χιλιάδες και οι κενές είναι τριακόσιες εξήντα δύο. Στους δακτυλογράφους, έχουμε πράγματι πολύ μεγαλύτερα κενά, ενώ στους επιμελητές, αφ’ ης στιγμής, όπως είπα πριν, μετατάχθηκαν τόσες εκατοντάδες πέρυσι, προκύπτουν πλέον πολλές κενές θέσεις και εκεί, οι οποίες -όπως σας είπα- σταδιακά συμπληρώνονται.
      Αυτή είναι μια γενικότερη παρατήρηση.
      Υπήρχαν πράγματι, όταν αναλάβαμε την ευθύνη της διακυβέρνησης, πάρα πολλές κενές οργανικές θέσεις. Δεν φαντάζομαι να θεωρείτε ότι μέσα σ΄ ένα, δύο ή και τρία χρόνια μπορεί να καλυφθούν όλες και μάλιστα λαμβανομένης υπόψη της δυσχερέστατης δημοσιονομικής συγκυρίας. Σταδιακά –και σας εξήγησα, σας έδωσα νούμερα- προχωράει αυτήν την ώρα η κάλυψη των οργανικών θέσεων. 
      ΛΙΑΝΑ ΚΑΝΕΛΛΗ: Δέχεστε μία διακοπή, κύριε Υπουργέ;. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εάν κρατηθεί ο χρόνος μου, δέχομαι τη διακοπή, κύριε Πρόεδρε.
      ΛΙΑΝΑ ΚΑΝΕΛΛΗ: Μιλήσατε πέντε λεπτά, δεχθείτε μια διακοπή. Δεν χάνεται ο κόσμος σ΄ αυτήν την Αίθουσα. 
      ΠΡΟΕΔΡΕΥΩΝ (Γεώργιος Σούρλας): Δόθηκε και στους δύο σας επαρκής χρόνος. 
      ΛΙΑΝΑ ΚΑΝΕΛΛΗ: Δέκα δευτερόλεπτα είναι η διακοπή, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, να δώσουμε τη δυνατότητα στον Υπουργό να απαντήσει. 
      ΛΙΑΝΑ ΚΑΝΕΛΛΗ: Να απαντήσει, δεν είπα να μην απαντήσει. Μόνο δέκα δευτερόλεπτα είναι η διακοπή. 
      ΠΡΟΕΔΡΕΥΩΝ (Γεώργιος Σούρλας): Είναι πολύ χρήσιμο να τον ακούσετε και εσείς, να τον ακούσουμε και όλοι μας. 
      ΛΙΑΝΑ ΚΑΝΕΛΛΗ: Μα, δεν τον προστατεύετε έτσι. Κακό του κάνετε. 
      ΠΡΟΕΔΡΕΥΩΝ (Γεώργιος Σούρλας): Μα, τι να κάνουμε, η διαδικασία είναι αυτή. Η διαδικασία δεν επιτρέπει διακοπές και δεν επιτρέπει και δευτερολογία. Σας παρακαλώ .
      ΛΙΑΝΑ ΚΑΝΕΛΛΗ: Μα, επιτρέπει να μιλάει ο Υπουργός πεντέμισι λεπτά και δεν επιτρέπει μια διακοπή  δέκα δευτερολέπτων; 
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πάρα πολύ! 
      Κύριε Υπουργέ, συνεχίστε σας παρακαλώ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μα τι να συνεχίσω; Το ρολόι τρέχει, την ώρα που εσείς απασχολείτε το Σώμα. 
      ΠΡΟΕΔΡΕΥΩΝ (Γεώργιος Σούρλας): Θα έχετε χρόνο. Μη διαμαρτύρεστε για το χρόνο. Στην πρωτολογία σας μιλήσατε τρία λεπτά παραπάνω. 
      ΛΙΑΝΑ ΚΑΝΕΛΛΗ: Εσείς φάγατε ένα λεπτό. Δεχθείτε μια διακοπή δέκα δευτερολέπτων. 
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πάρα πολύ!
      Συνεχίστε, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιθυμώ να σας ενημερώσω, κυρία Κανέλλη, ότι στα οικονομικά τους αιτήματα, που δεν συνεπάγονται την ανατροπή της συνολικής εισοδηματικής πολιτικής, ανταποκριθήκαμε με την αύξηση του επιδόματος του ειδικού διανεμητικού λογαριασμού των δικαστικών υπαλλήλων κατά 80 ευρώ μηνιαίως το 2005 και κατά 100 ευρώ αύξηση το 2006. Είναι  ο περίφημος «ΠΟΡΟΣ». 
      Αναφορικά με το θέμα των κενών οργανικών θέσεων, θέλω να σημειώσω ότι μέσα στο καλοκαίρι αναμένεται να παραδώσει το πόρισμά της η Ειδική Νομοπαρασκευαστική Επιτροπή, η οποία έχει ως αντικείμενο την ανακατανομή των υφιστάμενων οργανικών θέσεων όλων των δικαστικών υπαλλήλων, με βάση τα επικαιροποιημένα στοιχεία για τις ανάγκες του εκάστοτε δικαστικού σχηματισμού. Έτσι, έχω την πίστη ότι θα μπορέσουμε να ανακατανείμουμε, τουλάχιστον, ορθολογικότερα, το υπάρχον προσωπικό, ώστε να ανταποκριθεί στις πραγματικές ανάγκες της υπηρεσίας. 
      Κυρίες και κύριοι συνάδελφοι, το ουσιαστικό έργο που επιτελούμε για τον εκσυγχρονισμό της δικαιοσύνης, είναι ορατό, είναι απτό, είναι χειροπιαστό. Είναι βέβαιο ότι χρειάζονται, κυρία Κανέλλη, να γίνουν πολλά ακόμα και σας βεβαιώνω ότι θα γίνουν. Η Κυβέρνησή μας τηρεί τις δεσμεύσεις της απέναντι στον ελληνικό λαό. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας, καταθέτει για τα Πρακτικά τους  προαναφερθέντες πίνακες, οι οποίοι έχουν ως εξής:
      (να φωτογραφηθούν οι σελίδες 40-41)
      ΛΙΑΝΑ ΚΑΝΕΛΛΗ: Με ιδιώτες και με ταχύτητα σαν την υπόθεση του ΣΤΟΙΧΗΜΑΤΟΣ. Άρα, παραγράφονται επιλεκτικά όλα. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της τρίτης, της με αριθμό 744/22-5-2006 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τη λήψη μέτρων για την υγιεινή και ασφάλεια στους εργασιακούς χώρους κ.λπ.. 
      Η επίκαιρη ερώτηση του κυρίου συναδέλφου, έχει ως εξής: 
      «Το Θριάσιο Πεδίο φιλοξενεί το 40% της βαριάς βιομηχανίας όλης της χώρας, ταυτόχρονα ο αστικός πληθυσμός αυξήθηκε ραγδαία τα τελευταία χρόνια, με αποτέλεσμα οι κάτοικοι να ζουν σε υποβαθμισμένες συνθήκες γύρω από χιλιάδες εργοστάσια.
      Σύμφωνα με έρευνα του ΚΕ.Π.Ε.Κ. (Κέντρου Πρόληψης Επαγγελματικού Κινδύνου) Δυτικής Αττικής κατεγράφησαν: Το 2004: διακόσια δέκα οκτώ ατυχήματα, τα έξι θανατηφόρα. Το 2005: διακόσια τριάντα τέσσερα ατυχήματα, τα πέντε θανατηφόρα. Το πρώτο τρίμηνο του 2006: πενήντα επτά ατυχήματα, το ένα θανατηφόρο.
      Σε αρκετά εργοστάσια δεν πληρούνται οι κανόνες ασφαλείας και υγιεινής, ενώ τα μέτρα πρόληψης βρίσκονται σε υποτυπώδες στάδιο. Σύμφωνα επίσης με στοιχεία του Εργατικού Κέντρου Ελευσίνας (Ε.Κ.Ε.), στο Θριάσιο υπάρχουν τριακόσιες περίπου μικρές επιχειρήσεις, στις οποίες η κατάσταση είναι ανεξέλεγκτη και οι εργοδότες αποφεύγουν να τηρούν και τις στοιχειώδεις προϋποθέσεις του νόμου.
      Το πρόβλημα της παραβίασης της νομοθεσίας για την ασφάλεια και την υγιεινή στην εργασία, χωρίς μάλιστα να τιμωρούνται οι παραβάτες, έχει ενταθεί εξαιτίας των ελλείψεων σε προσωπικό στην Επιθεώρηση Εργασίας Δυτικής Αττικής. Σύμφωνα με στοιχεία του Ε.Κ.Ε., το οργανόγραμμα προβλέπει πενήντα ένα επιθεωρητές, ενώ η υπηρεσία διαθέτει δέκα επτά.
      Με βάση τα παραπάνω, ερωτώνται οι κ.κ. Υπουργοί:
      Τι μέτρα προτίθενται να πάρουν, ώστε να καλυφθούν άμεσα όλες οι οργανικές θέσεις επιθεωρητών εργασίας, όπως το οργανόγραμμα της υπηρεσίας προβλέπει, καθώς και την ενίσχυσή της με όλα τα μέσα, για να γίνουν οι έλεγχοι ουσιαστικοί και αποτελεσματικοί;
      Είναι στις προθέσεις της Κυβέρνησης να δημιουργήσει φορέα ασφάλισης επαγγελματικού κινδύνου με σκοπό την πρόληψη, αποκατάσταση, αποζημίωση των εργατικών ατυχημάτων και των επαγγελματικών ασθενειών;».
      Στην επίκαιρη ερώτηση του κ. Λεβέντη θα απαντήσει ο Υφυπουργός  Απασχόλησης και Κοινωνικής Προστασίας κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ αντιλαμβάνομαι το συνάδελφο Βουλευτή, τον κ. Λεβέντη, για το ενδιαφέρον του για το Θριάσιο Πεδίο και ειδικά για τη Δυτική Αθήνα. Όμως η Κυβέρνηση, πέρα από την αυξημένη επαγρύπνηση που έχει στη Δυτική Αθήνα και ειδικά στο Θριάσιο, έχει την ευθύνη και ενδιαφέρεται το ίδιο για όλη την Ελλάδα. 
      Ξέρετε πολύ καλά, κύριε Λεβέντη, ότι τα τελευταία χρόνια η πολιτεία ταλαιπώρησε πάρα πολύ το θεσμό των επιθεωρητών εργασίας και τα ΚΕΠΕΚ, τα Κέντρα Πρόληψης Επαγγελματικού Κινδύνου. Γίνονταν πειραματισμοί, αυτοσχεδιασμοί. Αυτές οι υπηρεσίες είχαν μεταφερθεί στην Τοπική Αυτοδιοίκηση, για να αποκεντρωθούν και τελικά αυτοδιαλύθηκαν. Εδώ και λίγα χρόνια, οι υπηρεσίες αυτές έχουν έρθει και πάλι στην ευθύνη του Υπουργείου Απασχόλησης και Κοινωνικής Προστασίας και καταβάλλουμε κάθε δυνατή προσπάθεια για την προαγωγή της υγείας και της ασφάλειας των εργαζομένων και για την πρόληψη των εργατικών ατυχημάτων. 
      Μέσα σ΄ αυτά τα πλαίσια, λοιπόν, σας θυμίζω συγκεκριμένα μέτρα. Αυτή η Κυβέρνηση, μέσα σε δύο χρόνια, με το ν.3385/2005 τριπλασίασε το διοικητικό πρόστιμο, διπλασίασε και αύξησε πολλαπλάσια τις ποινικές ευθύνες. Αυτό είναι μία γεύση για το πώς αντιλαμβανόμαστε την ασφάλεια και την υγεία των εργαζομένων και πώς το μετουσιώνουμε στην πράξη και με τέτοιες πρακτικές, ώστε να τιμωρούνται άπαντες. 
      Βέβαια, στο συγκεκριμένο τομέα του Θριάσιου, το 2004 έγιναν χίλιοι τετρακόσιοι ενενήντα οκτώ έλεγχοι -δεν θα μπω στις λεπτομέρειες- το 2005 έγιναν χίλιοι τετρακόσιοι ογδόντα οκτώ έλεγχοι και το πρώτο εξάμηνο του 2006 έγιναν τετρακόσιοι εξήντα. Όμως, δεν είναι αυτό το ζητούμενο. Το ζητούμενο είναι να έχουμε ελεγκτικούς μηχανισμούς, αλλά και προληπτικούς, για να μπορούμε πράγματι να είμαστε αισιόδοξοι για την ποιότητα ζωής των εργαζομένων.
       Το 2003 είχαμε εκατόν σαράντα πέντε θανατηφόρα –δυστυχώς, για τη χώρα μας- εργατικά ατυχήματα, το 2004 από τα εκατόν σαράντα πέντε πήγαμε στα εκατόν είκοσι επτά, το 2005 στα εκατόν δέκα και εύχομαι το 2006 να είναι λιγότερα. Αυτό, όμως, δεν σημαίνει ότι δεν έχουμε νεκρούς. Πρέπει πραγματικά όλοι να ανασκουμπωθούμε, να δούμε τι θα γίνει και πώς θα αντιμετωπίσουμε αυτό το μεγάλο πρόβλημα, που είναι η υγεία και η ασφάλεια των εργαζομένων. 
      Θέλω να σας πω ότι η εντολή και του Υπουργού, του κ. Τσιτουρίδη και εμού προσωπικά, που έχω την ευθύνη των Σ.Ε.Π.Ε., στον Ειδικό Γραμματέα, τον κ. Κουρούση, είναι κάθε τρίμηνο, κύριε Λεβέντη, να βρίσκονται στη διάθεση όλων των Βουλευτών τα στοιχεία των ελέγχων του Σ.Ε.Π.Ε.. Θα έχουμε τρίμηνο δελτίο, κάτι που δεν είχαμε ποτέ, αφού δεν είχαμε ούτε καν ετήσιο. Θα έχουμε τρίμηνο δελτίο σε όλους τους νομούς, στο Νομό Δράμας, στο Νομό Ξάνθης, με λεπτομερέστατη αναφορά. Αυτό είναι το πρώτο.
      Δεύτερον, αυτές είναι λύσεις αποσπασματικές και εναγώνιες, για να λύσουμε αυτό το μεγάλο πρόβλημα. Πώς θα λυθεί, κύριε Λεβέντη; Τα τελευταία πενήντα χρόνια δεν λύθηκε. Δημιουργούμε το Εθνικό Ινστιτούτο Υγείας και Ασφάλειας της Εργασίας, ένα Εθνικό Ινστιτούτο που θα μπορεί να καταγράφει τις επαγγελματικές ασθένειες, τους κινδύνους, να προλαμβάνει και να αντιμετωπίζει. Μέχρι τώρα στη χώρα μας μόνο το 60% των εργατικών ατυχημάτων δηλώνεται στο Ι.Κ.Α. και γίνεται μελέτη. Το Υπουργείο Μεταφορών, το Υπουργείο Ναυτιλίας τι είναι κύριε Πρόεδρε; Ξέφραγο αμπέλι. Μάλιστα, εγκαλούμεθα από την Ευρωπαϊκή Ένωση για τη μεγάλη αταξία που έχουμε σ΄ αυτόν τον τομέα της ασφάλειας και υγείας των εργαζομένων. 
      Γι’ αυτό, λοιπόν, θα πρέπει να δημιουργήσουμε από κοινού με το Υπουργείο Υγείας ένα Εθνικό Ινστιτούτο που θα καταγράφει, κύριε Λεβέντη –και εδώ θα χρειαστούμε τη βοήθειά σας και θα σας στείλουμε για διαβούλευση το σχέδιο νόμου- σε όλα τα Υπουργεία, με εκπρόσωπο από όλα τα Υπουργεία, όλα τα ατυχήματα. Θα είναι ένα ινστιτούτο που θα μελετά τις επαγγελματικές ασθένειες, τα ατυχήματα, θα προλαμβάνει και θα δίνει λύσεις, για να μπορέσουμε σε εθνικό επίπεδο πλέον και όχι μόνο στο Θριάσιο, σε όλη την Ελλάδα, να έχουμε μία επίσημη επιστημονική μελέτη. Εσείς είστε και της Ιατρικής και τα καταλαβαίνετε. Αυτό είναι έργο και ημέρες αυτής της Κυβέρνησης, που πριν από την τετραετία θα το υλοποιήσει.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κατ’ αρχάς, κύριε Υπουργέ, ξεκινήσατε λέγοντας ότι ενδιαφέρομαι για το Θριάσιο. Προφανώς ενδιαφέρομαι και για το Θριάσιο, όπως και για όλη τη χώρα. Και ξέρετε πολύ καλά και εδώ έχουμε αντιδικήσει, σ’ αυτήν τη Βουλή, επανειλημμένα για θέματα προστασίας των εργαζομένων και λήψεως μέτρων και με επίκαιρες ερωτήσεις, αλλά και με μια σειρά από άλλες ερωτήσεις που έχω κάνει για όλη τη χώρα και για όλα τα ατυχήματα. Και μας ενδιαφέρουν όλοι οι εργαζόμενοι όλου του τόπου. Αυτό κατ’ αρχάς να το ξεκαθαρίσουμε. 
      Προφανώς, όμως, το Θριάσιο έχει ένα ειδικό βάρος, γιατί το 40% της βαριάς βιομηχανίας είναι εκεί συγκεντρωμένο και, δυστυχώς, είναι η κορωνίδα της ασυδοσίας και όσον αφορά στην προστασία του περιβάλλοντος και όσον αφορά στην κατοχύρωση των εργασιακών και άλλων δικαιωμάτων των εργαζομένων και στην παραβίαση της εργατικής νομοθεσίας και της υγιεινής και ασφάλειας. Γίνονται πάρα πολλά ατυχήματα, κύριε Υπουργέ. Το είπατε και εσείς, ότι το 60% δηλώνεται. Ίσως να είναι και λιγότερο. 
      Και λέτε ότι έχετε πάρει μέτρα και αυξήσατε το πρόστιμο. Χαίρω πολύ. Το αυξήσατε. Και πόσο είναι το πρόστιμο που βάζουμε, κύριε Υπουργέ; Από 1000-30000 ευρώ σε μεγάλες επιχειρήσεις που θησαυρίζουν, που βγάζουν δισεκατομμύρια κάθε μέρα. Επομένως, αυτό είναι σταγόνα στον ωκεανό. Δεν λέω ότι δεν πρέπει να αυξηθούν και τα πρόστιμα. 
      Το πρώτο, όμως, που πρέπει να γίνει, κύριε Υπουργέ, είναι να ισχυροποιηθούν οι ελεγκτικοί μηχανισμοί. Και απ’ αυτήν την άποψη, από το ότι είναι πενήντα μία οι οργανικές θέσεις ελεγκτών στο Θριάσιο και είναι καλυμμένες μόνο οι δέκα επτά, -καταλαβαίνετε ότι είναι το 1/3- και δεν επαρκεί. 
      Ένα δεύτερο θέμα είναι πόσο αποτελεσματική δουλειά γίνεται, πόσες άλλες προϋποθέσεις εξασφαλίζουμε για να κάνουν σωστά οι ελεγκτές τη δουλειά τους, αυτοί οι λίγοι. 
      Και ένα τρίτο: Ξέρουμε, δυστυχώς σ’ αυτόν τον τόπο, πόσο εύκολα κλείνουν πολλά στόματα και πόσο υπάρχει αδιαφορία και ολιγωρία από ορισμένους, γιατί τα πανίσχυρα οικονομικά συμφέροντα, που ιδιαίτερα είναι συγκεντρωμένα στην περιοχή του Θριασίου, καταφέρνουν να παραγκωνίζουν τους ελεγκτικούς μηχανισμούς και, επίσης, να κλείνουν και διάφορα στόματα που θα μπορούσαν να μιλήσουν. 
      Έρχεται τώρα το Εργατικό Κέντρο και σας λέει: «Υπάρχουν τριακόσιες επιχειρήσεις, στις οποίες δεν μπορεί να γίνει κανένας έλεγχος». Πάνε να κάνουν έλεγχο ή οι ελεγκτές ή οι εκπρόσωποι των εργαζομένων και εξαφανίζονται οι εργάτες. Γιατί; Γιατί οι περισσότεροι είναι «παράνομοι». Και ξέρετε ότι αυτή η μαύρη εργασία δεν υπόκειται σε κανένα έλεγχο. Και απ’ αυτήν την άποψη, αν θέλετε, δεν είναι μόνο πια τα ατυχήματα που έχουμε και που τα πληρώνουμε με βαρύ φόρο αίματος και σε ζωές και σε αναπηρίες και σε επαγγελματικές ασθένειες, αλλά είναι και το όφελος το οποίο θα είχε και το Ι.Κ.Α. και το ελληνικό δημόσιο, αν δεν διέφευγαν όλα αυτά τα ποσά, τα οποία χάνονται από ολιγωρία της πολιτείας. Αυτή η κατάσταση δεν είναι βέβαια σημερινή. Εδώ θα συμφωνήσω μαζί σας. Υπάρχει εδώ και πενήντα χρόνια ή καλύτερα είναι από καταβολής του ελληνικού κράτους. Η Κυβέρνηση τώρα, όμως, έχει δυόμισι χρόνια ζωής και δεν μπορεί να πει «Ξέρετε, επειδή συνέβαιναν αυτά στο παρελθόν, τι θέλετε να κάνουμε, προσπαθούμε», όταν από τις πενήντα μία θέσεις είναι οι δεκαεπτά μόνο καλυμμένες. 
      Επομένως, απ’ αυτήν την άποψη, εμείς περιμένουμε και ελπίζω στη δευτερολογία σας να πείτε συγκεκριμένα μέτρα, όχι μόνο για τα πρόστιμα που ασφαλώς πρέπει να αυξηθούν. Τι θα κάνετε, ώστε να πληρωθούν αυτές οι θέσεις και να λειτουργήσουν αποτελεσματικά οι μηχανισμοί; 
      Ευχαριστώ.  
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είχα καμία πρόθεση να σας αδικήσω αλλά η ίδια η επίκαιρη ερώτηση λέει «το Θριάσιο και όλη η Ελλάδα». Άρα, εγώ έκανα λάθος επί της επίκαιρης ερώτησης. Και ακριβώς ό,τι γράφετε λέω. Δεν σας αδικώ εγώ. Γι’ αυτό και σας είπα ότι είναι και όλη η Ελλάδα. 
      Δεύτερον, είπατε βαριές λέξεις. 
      ΑΘΑΝΑΣΙΟΣ ΛΕΒΕΝΤΗΣ: Έχουμε κάνει για όλη την άλλη Ελλάδα επανειλημμένα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι γράφετε εδώ λέω, τώρα. Εγώ απαντώ στη συγκεκριμένη επίκαιρη. Δεν  απαντώ στα γενικά και στα προηγούμενα, απαντώ στη συγκεκριμένη. 
      ΑΘΑΝΑΣΙΟΣ ΛΕΒΕΝΤΗΣ: Απαντώ στο συγκεκριμένο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βουλευτής του Θριασίου είστε και γι’ αυτό ενδιαφέρεστε. 
      Το δεύτερο. Είπατε μεγάλες λέξεις: κορωνίδα, ασυδοσία, τα ισχυρά συμφέροντα εκεί. 
      ΑΘΑΝΑΣΙΟΣ ΛΕΒΕΝΤΗΣ: Αμφιβάλλετε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας προκαλώ και σας καλώ ως υπεύθυνο πολιτικό άντρα, ό,τι τέτοια στοιχεία έχετε που αφορούν  στο ΚΕ.Π.Ε.Κ. της Δυτικής Αθήνας να τα καταθέσετε ή να μου τα φέρετε εμένα, για να επιληφθεί ο νόμος. 
      Κύριε Λεβέντη, δεν έχει σημασία εδώ μέσα να λέμε μόνο λόγια. Δεν έχει σημασία τι κάνει το κράτος για να περιφρουρήσει την εργασία και την ποιότητα ζωής των εργαζομένων, αλλά τι κάνει και ο Κοινοβουλευτικός Εκπρόσωπος των πολιτών και τι κάνουν και οι πολίτες. 
      Σας καλώ, λοιπόν, για να μην πω άλλη λέξη, να μου καταθέσετε στοιχεία για κορωνίδα ασυδοσίας και για πίεση συμφερόντων. Εάν δεν μου τα καταθέσετε στο Υπουργείο, τότε θα έχετε την απάντηση άλλη φορά. 
      Το τρίτο. Θαύματα στην πολιτική δεν γίνονται, κύριε Λεβέντη. Εκ του ασφαλούς να λέτε «θα» και «θα», είναι εύκολη ιστορία. Η πράξη, όμως και η πρακτική είναι μια άλλη ιστορία. Η πολιτική θέλει σκληρή δουλειά. Και δουλεύουμε ώρα με την ώρα, μέρα με τη μέρα, μήνα με το μήνα. Δεν είμαστε τριάντα μήνες στην Κυβέρνηση. Είμαστε στους είκοσι έξι μήνες. Σε τέσσερις μήνες που θα έχουμε συμπληρώσει τριάντα μήνες, δηλαδή δυόμισι χρόνια, τότε θα καταλάβετε ότι έχουν γίνει πάρα πολλά. 
      Όμως, κύριε Πρόεδρε, έχω μια απορία και ειλικρινά, ως πολιτικός και ως πολίτης, αλλά και ως μέλος της Κυβέρνησης, με ανησυχεί. Προηγουμένως ακούσαμε, αναφορικά με το Υπουργείο Δικαιοσύνης, ότι από τις επτά χιλιάδες οργανικές θέσεις έχουμε μείον δύο χιλιάδες θέσεις. Εδώ πάμε από το 51% στο 17%. Το ίδιο βλέπουμε και στο χώρο της υγείας. Και πανάθεμά με, αφού παντού είναι κενές οι οργανικές θέσεις, οι εξακόσιες τριάντα χιλιάδες δημόσιοι υπάλληλοι –προς τον κ. Παυλόπουλο- πού είναι και δουλεύουν; Και βλέπουμε σήμερα αυτό που ζητάτε, να είναι νέες οργανικές θέσεις, νέους δημοσίους υπαλλήλους. Να πω και το εξής: Στα δέκα εκατομμύρια κατοίκους, η χώρα μας έχει εξακόσιες τριάντα χιλιάδες δημοσίους υπαλλήλους, στο στενό και ευρύτερο δημόσιο τομέα, όταν στην Αγγλία με πενήντα πέντε εκατομμύρια κατοίκους έχουν διακόσιες πενήντα χιλιάδες δημοσίους υπαλλήλους. Άρα, λοιπόν, κύριε Λεβέντη, μήπως φταίει κάτι άλλο; Τι δεν πάει καλά στο βασίλειο της Δανιμαρκίας; Να το ψάξουμε. Είναι μάλλον βασίλειο της αμαρτίας! Άρα, λοιπόν, αφήστε να δούμε τις οργανικές θέσεις και να αντιμετωπίσουμε το θέμα όπως πρέπει και όχι να επιβαρύνουμε συνέχεια τον Έλληνα φορολογούμενο, ώστε να πληρώνει παρασιτικά θέσεις του κρατικού τομέα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μια και απευθυνθήκατε στο Προεδρείο για το πού είναι οι εξακόσιες χιλιάδες δημόσιοι υπάλληλοι, σ’ αυτό πρέπει να απαντήσει ο κ. Παυλόπουλος. Δεν μπορεί να απαντήσει ο κ. Λεβέντης. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε Πρόεδρε. Το είπα για τον κ. Παυλόπουλο. 
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση των επικαίρων ερωτήσεων.
      Έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
      1. «Κύρωση της Συμφωνίας για την προώθηση, εγκατάσταση και χρήση των συστημάτων δορυφορικής πλοήγησης GALILEO και  GPS και των συναφών εφαρμογών».
      2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας και του Συμβουλίου Υπουργών της Βοσνίας-Ερζεγοβίνης επί των Διεθνών Οδικών Μεταφορών επιβατών και εμπορευμάτων». 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις». 
      Το νομοσχέδιο ψηφίστηκε χθες επί της αρχής. Στη σημερινή, που είναι και η τρίτη μέρα συνεδρίασης γι’ αυτό το νομοσχέδιο, θα συζητηθούν τα άρθρα του νομοσχεδίου και οι υπουργικές τροπολογίες ως μία ενότητα. Στη συνέχεια θα συζητηθούν οι εμπρόθεσμες  τροπολογίες των Βουλευτών. Βεβαίως, μια και συζητούνται τα άρθρα και οι υπουργικές τροπολογίες μαζί σε μια ενότητα, θα υπάρχει κάποια άνεση χρόνου στους ομιλητές. 
      Συμφωνεί το Σώμα με την πρόταση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή παρεδέχθη. 
      Το λόγο έχει ο εισηγητής της Νέας Δημοκρατίας κ. Χαλκίδης.
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, κυρία και κύριοι συνάδελφοι, με τις διατάξεις του παρόντος νομοσχεδίου επανακαθορίζεται το νομικό πλαίσιο που ρυθμίζει τη διαδικασία, τα κριτήρια, τα προσόντα σχετικά με την επιλογή και τοποθέτηση των στελεχών της πρωτοβάθμιας και δευτεροβάθμιας εκπαίδευσης και ρυθμίζονται ακόμη διάφορα άλλα θέματα του Υπουργείου Παιδείας. 
      Ειδικότερα με το άρθρο 1 καθορίζονται οι πίνακες που καταρτίζονται για την πλήρωση των θέσεων στελεχών της δημόσιας εκπαίδευσης και επιμηκύνεται κατά δυο έτη η διάρκεια ισχύος των αξιολογικών πινάκων από δυο σε τέσσερα. 
      Με το άρθρο 2 επανακαθορίζεται η συγκρότηση των συμβουλίων που είναι αρμόδια για την κατάρτιση των πινάκων επιλογής και την επιλογή των στελεχών της δημόσιας εκπαίδευσης. Τα συμβούλια αυτά είναι επταμελή και αποτελούνται από τρία μέλη Δ.Ε.Π. των πανεπιστημίων όλης της χώρας, από τα οποία επιλέγει ο Υπουργός Παιδείας τα τρία, ένα σύμβουλο ή πάρεδρο του Παιδαγωγικού Ινστιτούτου, ένα διευθυντή εκπαίδευσης της οικείας βαθμίδας και τους δυο αιρετούς εκπροσώπους των κεντρικών υπηρεσιακών συμβουλίων. 
      Βέβαια πολύς ντόρος –επιτρέψτε μου την έκφραση- έγινε για την επιλογή των πανεπιστημιακών των τριών μελών Δ.Ε.Π., γιατί γίνεται από την Υπουργό Παιδείας. Κύρια κατηγορία από πλευράς της Αξιωματικής Αντιπολίτευσης, εντοπίζεται και εντοπίστηκε τις προηγούμενες μέρες κατά τη διάρκεια της συζήτησης, το ότι θα είναι κομματικές επιλογές. Έχει αποδείξει η ηγεσία του Υπουργείου Παιδείας, κύριοι συνάδελφοι της Αξιωματικής Αντιπολίτευσης, ότι δεν διακατέχεται από τέτοια σύνδρομα. Άλλωστε η επιλογή του προέδρου του Δ.Ο.Α.Τ.Α.Π. και η επιλογή του προέδρου του Παιδαγωγικού Ινστιτούτου δεν ανήκουν στο χώρο της Νέας Δημοκρατίας. Αφήστε τις προκαταλήψεις αυτές και τέλος πάντων μην κρίνετε εξ ιδίων το τι θα κάνει η Νέα Δημοκρατία και η ηγεσία του Υπουργείου μας. Στα συμβούλια αυτά δεν προβλέπεται εφεξής συμμετοχή σε κάθε περίπτωση ειδικών εισηγητών και βοηθών γραμματέων. 
      Με το άρθρο 3 επανακαθορίζονται τα κριτήρια που εφαρμόζονται για την επιλογή στελεχών εκπαίδευσης και διακρίνονται σε τρεις κατηγορίες. Η πρώτη κατηγορία είναι η υπηρεσιακή κατάσταση και η διδακτική εμπειρία, όπως προκύπτει από το φάκελο του υποψηφίου. 
      Η δεύτερη είναι η επιστημονική παιδαγωγική συγκρότηση και κατάρτιση, όπως προκύπτει από το φάκελο.
      Η τρίτη είναι η προσωπικότητα. Τι εξετάζεται στην προσωπικότητα; Διότι, τέλος πάντων και με το θέμα της συνέντευξης, επίσης τις προηγούμενες ημέρες έγινε συζήτηση ευρύτατη με έντονες αντιδράσεις τουλάχιστον από την πλευρά σας. Η ικανότητα του υποψηφίου να αναλαμβάνει πρωτοβουλίες, να επιλύει προβλήματα διδακτικά, διοικητικά, οργανωτικά, λειτουργικά, να δημιουργεί το κατάλληλο παιδαγωγικό περιβάλλον και να εμπνέει τους εκπαιδευτικούς στην άσκηση των καθηκόντων τους. Τι θέλουμε, δηλαδή, για να κρίνουμε έναν εκπαιδευτικό, αν είναι ικανός να καταλάβει συγκεκριμένη θέση; Αυτά είναι και τα βασικά. 
      Το τέταρτο είναι η αξιολόγηση του εκπαιδευτικού. Και επειδή δεν υπάρχει αξιολόγηση και η ευθύνη βαρύνει όλους μας, όλους όσους εμπλέκονται στην εκπαιδευτική διαδικασία, εκπαιδευτικούς, τις πολιτικές ηγεσίες των Υπουργείων, την ίδια την πολιτεία, θεσπίζεται ο γραπτός διαγωνισμός. 
      Με το άρθρο 4 έχουμε τις προθεσμίες υποβολής αιτήσεων. Είναι διαδικαστικό. 
      Με το άρθρο 5 τροποποιείται η διαδικασία τοποθέτησης και ανάληψης υπηρεσίας από τους υποψηφίους που επιλέγονται από τα υπηρεσιακά, από τα οικεία συμβούλια. 
      Ειδικότερα παρέχεται η δυνατότητα στους υποψηφίους για την πλήρωση των θέσεων σχολικών συμβούλων που δεν τοποθετούνται στη θέση της προτίμησής τους, να τοποθετηθούν στις υπόλοιπες κενές θέσεις σχολικών συμβούλων, τις οποίες καλούνται να επιλέξουν κατά ορισμένη σειρά. 
      Οι διευθυντές των πειραματικών σχολείων των πανεπιστημίων καθώς και οι υποδιευθυντές σχολικών μονάδων, οι υπεύθυνοι τομέων και οι προϊστάμενοι εκπαιδευτικών θεμάτων, τοποθετούνται στο εξής με υπουργική απόφαση και απόφαση του περιφερειακού διευθυντή εκπαίδευσης αντίστοιχα. 
      Καταργείται το υποχρεωτικό της ανάληψης υπηρεσίας για τους τοποθετούμενους από αξιολογικούς πίνακες επιλογής στελεχών και τα τοποθετούμενα στελέχη παραμένουν στη θέση τους και εξακολουθούν να ασκούν τα καθήκοντά τους μέχρι την ανάληψη υπηρεσίας από τα νέα στελέχη. 
      Το άρθρο 6 προβλέπει την τυπική διαδικασία απαλλαγής στελεχών από  την άσκηση καθηκόντων για σοβαρούς προσωπικούς-οικογενειακούς λόγους. 
      Στο άρθρο 7, προϋποθέσεις και προσόντα επιλογής. Επανακαθορίζονται τα απαιτούμενα τυπικά και ουσιαστικά προσόντα των υποψηφίων για επιλογή σε θέσεις στελεχών της εκπαίδευσης. Εδώ προβλέπονται συγκεκριμένα κριτήρια. Λόγου χάρη για τους σχολικούς συμβούλους, πρέπει να έχει ο εκπαιδευτικός ο οποίος ενδιαφέρεται για τη συγκεκριμένη θέση, βαθμό Α, δεκαεξαετή συνολική εκπαιδευτική υπηρεσία, δέκα χρόνια άσκηση διδακτικών καθηκόντων, μέσα στην τάξη και αναλογικά για όλες τις άλλες θέσεις. Το ίδιο ισχύει για τους διευθυντές εκπαίδευσης που είναι δεκαοκτώ συνολικά έτη, δέκα χρόνια διδασκαλίας στην τάξη. Γιατί η φιλοσοφία του νομοσχεδίου και του συντάκτη του νομοσχεδίου του Υπουργείου Παιδείας είναι ότι δεν μπορεί να γίνει κάποιος διευθυντής, αν προηγουμένως δεν έχει γίνει διευθυντής σχολικής μονάδας. Και είναι και λογικό. Τουλάχιστον όσοι είμαστε εκπαιδευτικοί, ξέρουμε τι σημαίνει αυτό.
      Με το άρθρο 8 επανακαθορίζονται και αποτιμώνται αριθμητικά κατά κατηγορία στελεχών της εκπαίδευσης τα αξιολογικά κριτήρια που εφαρμόζονται για την επιλογή τους.
      Γιατί διαμαρτύρεστε, κύριοι συνάδελφοι; Κάτι αντίστοιχο ίσχυε μέχρι και τώρα. Βέβαια, κατηγορείτε την ηγεσία του Υπουργείου ότι μ’ αυτό το νομοσχέδιο προσπαθεί να περάσει τα «γαλάζια παιδιά». Τουλάχιστον αυτό ειπώθηκε κατά κόρον τις προηγούμενες μέρες. Μα, αν είχε τέτοιο σκοπό η ηγεσία του Υπουργείου Παιδείας, τότε δεν χρειαζόταν να φέρει καινούργιο νομοσχέδιο. Αν εφαρμόζαμε το νομοσχέδιο που εσείς φέρατε πριν από τρία χρόνια με την πυραμίδα από το διορισμένο περιφερειακό διευθυντή μέχρι κάτω όλες τις επιτροπές, δεν χρειαζόταν να κάνουμε τίποτα. Θα περνούσαμε τα «γαλάζια παιδιά», όπως θέλετε να λέτε, χωρίς να πούμε τίποτα, παρά μόνο να χρησιμοποιήσουμε και να επικαλεστούμε το δικό σας νόμο.
       Εδώ φαίνεται, λοιπόν, η πρόθεση της πολιτικής ηγεσίας του Υπουργείου Παιδείας, που θέλει να περάσει ένα νόμο πιο αξιοκρατικό, πιο αντικειμενικό, πιο αξιολογικό. Και αν θέλετε, αυτή είναι και η βασική μας διαφορά από το δικό σας νόμο. Βεβαίως δεν έχει καμία σχέση με το νόμο που είχατε φέρει πριν από δύο-τρία χρόνια στη Βουλή. Βεβαίως έχουμε διαφορετική αντίληψη τουλάχιστον στην αξιολόγηση των στελεχών. 
      Όσον αφορά τη βαθμολόγηση, αφού ξέρετε πολύ καλά ότι είτε στους σχολικούς συμβούλους είτε στους διευθυντές έχουμε συγκεκριμένο ανώτατο όριο αξιολόγησης κατ’ ανώτατο όριο μονάδων κατά κατηγορία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, είναι πολλά τα άρθρα, τι να κάνουμε; 
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου, όπως όλοι οι εισηγητές. 
      ΜΙΧΑΛΗΣ ΧΑΛΚΙΔΗΣ:  Στα άρθρα 9 και 12 μαζί –και θα σας εξηγήσω γιατί μαζί- ορίζονται οι αποκλίσεις που επιτρέπονται κατά την πρώτη εφαρμογή του νόμου, όσον αφορά στα απαιτούμενα τυπικά και ουσιαστικά προσόντα των υποψηφίων και στις προϋποθέσεις που πρέπει να πληρούνται για την επιλογή τους σε θέσεις στελεχών εκπαίδευσης. Μέχρι την ολοκλήρωση των διαδικασιών αξιολόγησης του εκπαιδευτικού έργου των υποψηφίων για την πλήρωση των θέσεων σχολικών συμβούλων, διευθυντών εκπαίδευσης και προϊσταμένων γραφείων διενεργείται γραπτή διαδικασία. Συγκροτούνται με υπουργική απόφαση τρεις επιτροπές για την προετοιμασία, οργάνωση και διεξαγωγή της γραπτής διαδικασίας που διενεργείται, όπως προβλέπεται από το νόμο.
      Γιατί διαμαρτύρεστε για τη γραπτή διαδικασία, κύριε συνάδελφε της Αξιωματικής Αντιπολίτευσης;  Και μάλιστα, προσπαθείτε να περάσετε το μήνυμα μέσα τουλάχιστον από τις τοποθετήσεις σας ότι θα είναι έτσι  η γραπτή διαδικασία, που ουσιαστικά θα επιλεγούν πάλι τα «γαλάζια παιδιά». Δηλαδή, υπάρχει καμία αμφισβήτηση ότι στην επιτροπή, η οποία προβλέπεται από το νόμο για τη γραπτή διαδικασία, οι συνάδελφοι πανεπιστημιακοί με κύρος θα διενεργήσουν αδιάβλητα τις εξετάσεις αυτές και μάλιστα εξετάσεις οι οποίες έχουν συγκεκριμένο αντικείμενο τουλάχιστον από τον τρόπο επιλογής των ερωτήσεων και της θεματολογίας; Διότι στο μεν αντικείμενο των σχολικών συμβούλων περιλαμβάνεται το επιστημονικό κυρίως, στο δε αντικείμενο των διευθυντών εκπαίδευσης το άλλο κομμάτι που έχει σχέση με τη διοίκηση. 
      Στο άρθρο 10 ρυθμίζεται η διαδικασία κρίσης και επιλογής των υποψηφίων στελεχών εκπαίδευσης από τα κατά περίπτωση αρμόδια συμβούλια επιλογής. 
      Με το άρθρο 13 παρέχεται η δυνατότητα στους τοποθετούμενους βάσει των προτεινόμενων διαδικασιών σχολικούς συμβούλους και διευθυντές να επανακριθούν και να τοποθετηθούν εκ νέου για τη νέα τετραετία. Και εδώ βέβαια έχει υπάρξει έντονη αντίδραση από την πλευρά της Αξιωματικής Αντιπολίτευσης ότι πάμε με έμμεσο τρόπο να κάνουμε μόνιμους τους διευθυντές. Ε, δεν είναι έτσι. Όταν κάποιος κρίνεται για το έργο του, εάν μεν το έργο του είναι θετικό, θα κριθεί θετικά, εάν είναι αρνητικό, δεν θα κριθεί. 
      Και επειδή πολλές φορές επικαλεστήκατε και το θέμα των μεταπτυχιακών τουλάχιστον για την επιλογή αυτή, θέλω να πω το εξής. Γιατί, κύριοι συνάδελφοι, δεν ξέρετε από τις προηγούμενες κρίσεις που έχουν γίνει ότι πέρασαν και έγιναν διευθυντές της δευτεροβάθμιας εκπαίδευσης συνάδελφοι εκπαιδευτικοί –το λέω, γιατί είμαι εκπαιδευτικός- οι οποίοι είχαν μεταπτυχιακό στα καλοριφέρ; Έχει καμία σχέση με τη διοίκηση στη δευτεροβάθμια εκπαίδευση; Εσείς τους επιλέξατε τότε. Σας παρακαλώ. Έχει καμία σχέση το συγκεκριμένο μεταπτυχιακό, για να είναι διευθυντής εκπαίδευσης;
       ΦΙΛΙΠΠΟΣ ΤΣΑΛΙΔΗΣ: Βεβαίως, έχει, γιατί όσο καλύτερα λειτουργεί η θέρμανση…
      (Θόρυβος από την πτέρυγα του ΠΑ.ΣΟ.Κ )
      ΜΙΧΑΛΗΣ ΧΑΛΚΙΔΗΣ: Σας παρακαλώ, κύριοι συνάδελφοι. Έχει σχέση. Την πρόταση μας την έχουμε καταθέσει μέσα από το νομοσχέδιο. 
      ΜΙΧΑΗΛ ΠΑΝΤΟΥΛΑΣ: Τα ισοπεδώνουμε όλα. 
      ΜΙΧΑΛΗΣ ΧΑΛΚΙΔΗΣ: Όχι, δεν ισοπεδώνουμε, κύριε συνάδελφε. Αν νομίζετε ότι ο συνάδελφος που έχει μεταπτυχιακό στα καλοριφέρ είναι ικανός να ασκήσει διοίκηση στη δευτεροβάθμια διοίκηση, κάνετε λάθος. Και σας μιλάει ένας συνάδελφος ο οποίος έκανε είκοσι χρόνια στη δημόσια εκπαίδευση. 
      ΜΙΧΑΗΛ ΠΑΝΤΟΥΛΑΣ: Να προτείνετε να αλλάξει.
      (Θόρυβος από την πτέρυγα του ΠΑ.ΣΟ.Κ.)
      ΜΙΧΑΛΗΣ ΧΑΛΚΙΔΗΣ: Σας παρακαλώ. Κάνατε τέτοιες επιλογές.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ. Γιατί υπάρχει αυτή η ένταση;
      ΗΛΙΑΣ ΦΩΤΙΑΔΗΣ: Κύριοι συνάδελφοι, είναι χρόνια καθηγητής και τα ξέρει πολύ καλύτερα από εσάς.
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, σας παρακαλώ.
      Κύριοι συνάδελφοι, σας παρακαλώ να μη διακόπτετε, για να γίνει ήρεμα η συζήτηση.
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, εγώ δεν διακόπτω…
      ΠΡΟΕΔΡΕΥΩΝ (Γεώργιος Σούρλας): Κύριε Χαλκίδη, δεν το λέω για εσάς. Εσείς δεν έχετε ευθύνη. Εσείς έχετε το δικαίωμα να μιλάτε. 
      Παρακαλώ, λοιπόν, κύριοι συνάδελφοι, μη διακόπτετε.
      ΜΙΧΑΛΗΣ ΧΑΛΚΙΔΗΣ: Πάντως εγώ δεν διακόπτω κανένα συνάδελφο ό,τι και να λέει. Παρακολουθώ με πολύ προσοχή όλους τους συναδέλφους και πολύ περισσότερο τους συναδέλφους…
      ΗΛΙΑΣ ΦΩΤΙΑΔΗΣ: Το κάνουν αυτό γιατί ξέρουν ότι στην Ημαθία και στη Μακεδονία είμαστε ευγενείς.
      ΠΡΟΕΔΡΕΥΩΝ (Γεώργιος Σούρλας): Απ’ ό,τι βλέπω το κάνετε εσείς που είστε και εκπαιδευτικοί, εκτός από τον κ. Φωτιάδη που δικαιούται, επειδή είναι από την Ημαθία.
      ΗΛΙΑΣ ΦΩΤΙΑΔΗΣ: Έχουμε Βέροια, Νάουσα…
      ΜΙΧΑΛΗΣ ΧΑΛΚΙΔΗΣ: Είναι και ο Υπουργός Απασχόλησης. Και ήταν στην επικαιρότητα η Ημαθία, κύριε Πρόεδρε, όλες αυτές τις ημέρες. Λόγω Νάουσας. Τι να κάνουμε; 
      Με το άρθρο 16 τροποποιούνται οι διατάξεις του ν.1566/1985 και περιέρχονται στον οικείο Περιφερειακό Διευθυντή Εκπαίδευσης οι αρμοδιότητες για την περαιτέρω κατανομή, ανακατανομή και για την τοποθέτηση του προσωπικού των Περιφερειακών Υπηρεσιών Πρωτοβάθμιας και Δευτεροβάθμιας Εκπαίδευσης του Υπουργείου. 
      Επανακαθορίζεται η διάρθρωση των Περιφερειακών Διευθύνσεων Εκπαίδευσης και στις Περιφερειακές Διευθύνσεις Εκπαίδευσης συνιστώνται Μονάδες Πληροφορικής και Νέων Τεχνολογιών για την υποστήριξη του έργου της μισθοδοσίας μέσω του διατραπεζικού συστήματος «ΔΙΑΣ» και του όλου έργου των Περιφερειακών Διευθύνσεων. 
      Επίσης, συνιστώνται συνολικά δεκαπέντε θέσεις προσωπικού του κλάδου Πληροφορικής. 
      Επανακαθορίζεται ο σκοπός λειτουργίας των Κέντρων Πληροφορικής και Νέων Τεχνολογιών (ΠΛΗ.ΝΕ.Τ), που αναφέρεται και στην τεχνική στήριξη του εξοπλισμού των εργαστηρίων Πληροφορικής στα σχολεία της Πρωτοβάθμιας και Δευτεροβάθμιας Εκπαίδευσης. 
      Συνιστάται Κέντρο Πληροφορικής και Νέων Τεχνολογιών για την τεχνική υποστήριξη του Πανελληνίου Σχολικού Δικτύου και το συντονισμό των ΠΛΗ.ΝΕ.Τ.. Συνιστώνται δεκαπέντε θέσεις προσωπικού του κλάδου Πληροφορικής.
      Επίσης, με το άρθρο 16 οι θέσεις προσωπικού των κλάδων ΠΕ Βιβλιοθηκονόμων και ΤΕ Βιβλιοθηκονομίας, που είχαν συσταθεί για τη λειτουργία των σχολικών βιβλιοθηκών, κατανέμονται κατά νομούς και νομαρχιακά διαμερίσματα με απόφαση του Υπουργού Εθνικής Παιδείας.
      Διευρύνονται οι αρμοδιότητες του Περιφερειακού Διευθυντή Εκπαίδευσης, ο οποίος αποφασίζει στο εξής και  επί των εισηγήσεων, γνωμοδοτήσεων και αποφάσεων των Περιφερειακών Συμβουλίων Διοικητικού Προσωπικού, τα γνωστά Π.Υ.Σ.ΔΙ.Π.
      Με το άρθρο 17 επανακαθορίζονται και τα απαιτούμενα τυπικά προσόντα των υποψηφίων για την πλήρωση της θέσης του Διευθυντή της Κεντρικής Υπηρεσίας των Γενικών Αρχείων του Κράτους, καθώς και η διαδικασία που ακολουθείται για την επιλογή. 
      Με το άρθρο 18 παρέχεται στην Ο.Σ.Κ. Α.Ε. η δυνατότητα να αναλαμβάνει, μετά από απόφαση του Υπουργού Εθνικής Παιδείας και Θρησκευμάτων, τη μελέτη, επίβλεψη, κατασκευή έργων και την προμήθεια του εξοπλισμού που είναι αναγκαίος για τη λειτουργία των Περιφερειακών Υπηρεσιών Πρωτοβάθμιας και Δευτεροβάθμιας Εκπαίδευσης, καθώς και των Γραφείων Εκπαίδευσης του εξωτερικού.
      Επίσης, επιτρέπεται στην Ο.Σ.Κ. Α.Ε. να συνάπτει, μετά από απόφαση του Υπουργού Εθνικής Παιδείας και Θρησκευμάτων, προγραμματικές συμβάσεις με τα καθ’ ύλην αρμόδια πανεπιστημιακά ιδρύματα μέχρι του ποσού των 200.000 ευρώ στο πλαίσιο σύνταξης και υλοποίησης του προγράμματος προσεισμικού ελέγχου των σχολικών κτηρίων της χώρας.
      Με το άρθρο 19 παρέχεται η δυνατότητα για τη διατήρηση, κατά παρέκκλιση των ισχυουσών διατάξεων, των κτηριακών εγκαταστάσεων και κατασκευών που ανεγέρθηκαν ή τοποθετήθηκαν μέχρι 31.12.2004 σε συγκεκριμένες κατασκηνώσεις και παιδικές εξοχές και χρησιμοποιήθηκαν για τις ανάγκες φιλοξενίας των εκπροσώπων Μέσων Μαζικής Ενημέρωσης και του προσωπικού ασφαλείας κατά τη διεξαγωγή των Ολυμπιακών Αγώνων. 
      Επιτρέπεται η δημιουργία αθλητικών εγκαταστάσεων εντός δημοσίων δασών και δασικών εκτάσεων, που παραχωρούνται κατά τις διατάξεις του άρθρου 18 του ν.3208/2003 για την εγκατάσταση και λειτουργία κατασκηνώσεων και παιδικών εξοχών.
      Με το άρθρο 20 αποσαφηνίζεται ότι ο Δ.Ο.Α.Τ.Α.Π. αποτελεί τον καθολικό διάδοχο του ΔΙ.Κ.Α.Τ.Σ.Α. και του Ι.Τ.Ε. και παρέχει τη δυνατότητα στο Διοικητικό Συμβούλιο του Δ.Ο.Α.Τ.Α.Π. να αναθέτει το χειρισμό συγκεκριμένων δικαστικών υποθέσεων του οργανισμού σε δικηγόρους.
      Με το άρθρο 21 η χρηματοδότηση, δανειοδότηση, που έγινε προς πανεπιστήμια και Τ.Ε.Ι. ως τελικούς δικαιούχους του Επιχειρησιακού Προγράμματος «Εκπαίδευση και Αρχική Επαγγελματική Κατάρτιση» με συγκεκριμένες αποφάσεις του Υπουργού Εθνικής Παιδείας και Θρησκευμάτων τα προηγούμενα χρόνια, λογίζεται ως προκαταβολή για την εκτέλεση από τους ανωτέρω φορείς έργων που εντάσσονται στο Πρόγραμμα Δημοσίων Επενδύσεων.
      ΠΡΟΕΔΡΕΥΩΝ (Γεώργιος Σούρλας): Κύριε Χαλκίδη, σας παρακαλώ να συντομεύσετε.
      ΜΙΧΑΛΗΣ ΧΑΛΚΙΔΗΣ: Με το άρθρο 22 παρέχεται η δυνατότητα για την επιχορήγηση του ειδικού λογαριασμού «Λογαριασμός Ιδιωτικής Γενικής Εκπαίδευσης» και από άλλους φορείς, οι οποίοι καθορίζονται με κοινή υπουργική απόφαση.
      Επίσης –και τελειώνω, κύριε Πρόεδρε- αναπροσαρμόζεται σε 30.000 ευρώ από 14.000 ευρώ, που είναι περίπου σήμερα, το μέγιστο ύψος του προστίμου που μπορεί να επιβληθεί στους ιδιοκτήτες των σχολείων ιδιωτικής εκπαίδευσης, που υποκύπτουν σε πειθαρχικά παραπτώματα. 
      Θεωρείται νόμιμη η λειτουργία των δημοτικών σχολείων που λειτουργούν στα ξένα σχολεία (Ελληνογαλλική Σχολή JEANNE D’ ARC και Λεόντειο Λύκειο Πατησίων) από ιδρύσεώς τους, παρά το γεγονός ότι σ΄ αυτά φοίτησαν ή φοιτούν μαθητές ελληνικής ιθαγένειας.
      Με το άρθρο 24 ορίζεται ότι τα υπηρετούντα στελέχη της εκπαίδευσης εξακολουθούν να παραμένουν στη θέση τους και να ασκούν τα καθήκοντά τους μέχρι την ανάληψη υπηρεσίας από τα νέα στελέχη. Επειδή εδώ δεχθήκαμε κατηγορία ότι θέλουμε να περάσουμε τα δικά μας τα παιδιά, τα «γαλάζια παιδιά», μια είναι η απάντηση: Η πολιτική ηγεσία του Υπουργείου Εθνικής Παιδείας και Θρησκευμάτων επί τέσσερα χρόνια –κοντεύει να τελειώσει η θητεία της σημερινής Κυβέρνησης- διατηρεί στις θέσεις των διευθυντών σχολικών Μονάδων αυτούς που είχατε κρίνει επί της δικής σας θητείας. Εδώ φαίνεται η δημοκρατικότητα της Νέας Δημοκρατίας.
      Ευχαριστώ, κύριε Πρόεδρε.
      ΗΛΙΑΣ ΦΩΤΙΑΔΗΣ: Οι δικοί μας μάς κατηγορούν γι’ αυτό.
      Μπράβο, κύριε Χαλκίδη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Είναι σημαντικό να εισπράττεις χειροκρότημα από συνάδελφο της ίδιας περιφέρειας και του ίδιου κόμματος. Είναι σπάνιο.
      ΗΛΙΑΣ ΦΩΤΙΑΔΗΣ: Μα, δεν είναι μόνο αυτό. Ο άνθρωπος είναι καθηγητής είκοσι χρόνια, με εμπειρία και παρουσία στο Κοινοβούλιο. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και δύο συνοδοί - δάσκαλοι από το 73ο Δημοτικό Σχολείο Αθηνών.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο εισηγητής του ΠΑ.ΣΟ.Κ. κ. Δημήτριος Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το συζητούμενο νομοσχέδιο έχει τίτλο «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις». 
      Θα πρότεινα, κύριε Υφυπουργέ, να μπει ακόμα ο υπότιτλος «Χρονικό προαναγγελθέντος θανάτου», και θα εξηγήσω γιατί. Εμείς δηλώσαμε ότι καταψηφίζουμε το νομοσχέδιο και όταν θα γίνουμε κυβέρνηση, θα το αλλάξουμε. Επομένως από εμάς δεν υπάρχει ελπίδα και τύχη. Εσείς δηλώνετε σαφώς στο άρθρο 13 ότι θα το καταργήσετε. Λέτε, λοιπόν, ότι αφού για μια φορά εφαρμόσετε αυτό το νομοσχέδιο, το οποίο θα γίνει νόμος όταν το ψηφίσετε και κάνετε την επιλογή των αρεστών σας και αφού λήξει η θητεία τους, εάν θα είστε Κυβέρνηση, με προεδρικό διάταγμα θα τους επιτρέψετε να επανακριθούν χωριστά, χωρίς τις διατάξεις αυτού του νομοσχεδίου. Επομένως ουσιαστικά είναι ένα νομοσχέδιο μιας χρήσης, που θα εφαρμοστεί τώρα για μια και μοναδική φορά για να κάνετε τις επιλογές των αρεστών σας και από εκεί και πέρα, εάν είμαστε εμείς κυβέρνηση θα το καταργήσουμε, εάν είστε εσείς Κυβέρνηση θα το καταργήσετε με το προεδρικό διάταγμα με το οποίο  θα κάνετε τη μονιμοποίηση αυτών που θα επιλέξετε σήμερα. Άρα, έχει ημερομηνία λήξης. Είναι νομοσχέδιο μιας χρήσης.
      Αναφερθήκατε κατά κόρον στις αρχές που πρεσβεύετε και που υπηρετείτε και με τούτο το νομοσχέδιο για τη διοίκηση, η οποία πρέπει να έχει συνέχεια. Ίσως έτσι προσπαθείτε να δικαιολογήσετε και την εφαρμογή του άρθρου 13 για επανάκριση, για συνέχεια. Αυτή τη συνέχεια όταν γίνατε εσείς Κυβέρνηση, τι την κάνατε; Ξεχάσατε τι κάνατε τον Αύγουστο του 2004; Ξεχάσατε ότι καρατομήσατε εν μια νυκτί όλα τα στελέχη, όχι μόνο της διοίκησης της εκπαίδευσης, αλλά και της διοίκησης όλης της κρατικής δομής. Εκεί που πήγε η συνέχεια της διοίκησης; Βέβαια, πάντα εννοείτε το κράτος το δικό σας, το κράτος της Δεξιάς, αυτό το κράτος που θέλετε να επανιδρύσετε, αυτό που επανιδρύετε και αυτό που υπηρετείτε σε μια στενή κομματική λογική και αντίληψη υπηρέτησης των δικών σας παραταξιακών και μόνο συμφερόντων και όχι των συμφερόντων της κοινωνίας και της χώρας.
      Κυρίες και κύριοι συνάδελφοι, ο στόχος του νομοσχεδίου που υπηρετείται με κάθε σαφήνεια και διαφάνεια –εδώ είναι η διαφάνεια, στο στόχο και όχι στην αξιοκρατία που λέτε και όχι στη διαφάνεια και όχι στη δημοκρατική διαδικασία,  στο να επιλέξετε αυτούς που εσείς θέλετε και αυτούς που νομίζετε ότι είναι πολιτικά κοντά στο χώρο σας- ο στόχος λοιπόν αυτός υπηρετείται με αλλαγή όλων των παραμέτρων που προσδιόριζε το προηγούμενο προεδρικό διάταγμα 25 για την αξιολόγηση των στελεχών.
      Και πρώτα-πρώτα, με το άρθρο 2, στα συμβούλια επιλογής. 
      Τα συμβούλια επιλογής προσδιορίζονταν με το ν. 2986, άρθρο 7, παράγραφος 3, ο οποίος έλεγε ότι είναι επταμελή. Αποτελούνταν, δηλαδή, από δυο καθηγητές Α.Ε.Ι., οι οποίοι προτείνονταν από ένα πρυτανικό συμβούλιο που επέλεγε ο Υπουργός Παιδείας -μια πρόταση που δεν μπορούσε να την αλλάξει ο Υπουργός- ήταν λοιπόν από ένα πρυτανικό συμβούλιο που επροτείνοντο καθηγητές ΑΕΙ, δύο από το Παιδαγωγικό Ινστιτούτο, δηλαδή τέσσερις, δύο αιρετοί δηλαδή έξι, κι ένας σχολικός σύμβουλος ή διευθυντής εκπαίδευσης, ανάλογα με το τι έκρινε το συμβούλιο, επιλογή διευθυντών ή επιλογή σχολικών συμβούλων. Ήταν, λοιπόν, επτά.
      Τώρα στους επτά οι πέντε είναι αποκλειστική επιλογή του Υπουργού. Πρόκειται για άλλη μια παρόμοια διαδικασία για να μπερδέψει τα πράγματα ο Υπουργός. Ζητάει απ’ όλα τα πρυτανικά συμβούλια να του προτείνουν τρία άτομα, τρεις τακτικούς και τρεις αναπληρωματικούς. Από αυτούς θα επιλέξει τρεις, όποιους θέλει. Τρεις τακτικούς και τρεις αναπληρωματικούς. Επομένως είναι αποκλειστική επιλογή του Υπουργού. Πρώτα επέλεγε το πρυτανικό συμβούλιο κι έστελνε δυο τακτικούς και δυο αναπληρωματικούς, τους οποίους δεν μπορούσε να αλλάξει ο Υπουργός. Τώρα επιλέγει από ένα σύνολο, που του προτείνεται, τρεις αρεστούς: τρεις τακτικούς και τρεις αναπληρωματικούς. Έπειτα, επιλέγει έναν από το Παιδαγωγικό Ινστιτούτο, τους δυο τους κάνει έναν, δηλαδή τέσσερις, κι ένα διευθυντή εκπαίδευσης, τον οποίο διορίζει, σύνολο πέντε. Και δυο οι αιρετοί, σύνολο επτά. Στους επτά, λοιπόν, οι πέντε είναι αποκλειστικές επιλογές του Υπουργού. Πρώτα ο Υπουργός επέλεγε τους τρεις από τους επτά. Υπήρχε μία ανεξαρτησία στο συμβούλιο. Τώρα πλέον το συμβούλιο είναι περισσότερο ελεγχόμενο, για να μην μπορέσει να ξεφύγει τίποτα από τον έλεγχο και από την επιλογή, που θα γίνει.
      Δεδομένου ότι έχουμε ένα από τα πλέον συγκεντρωτικά εκπαιδευτικά συστήματα μέσα στο συνολικό συγκεντρωτισμό του κράτους μας, πιστεύουμε ότι  η δομή της εκπαίδευσης είναι η πλέον συγκεντρωτική. Πιστεύουμε ότι και εδώ πρέπει να υπάρξει αποκέντρωση λειτουργιών και θα πρέπει να υπάρξουν αρμοδιότητες και επιλογές σε τρία επίπεδα: στο κεντρικό επίπεδο, στο κεντρικό υπηρεσιακό συμβούλιο, στο περιφερειακό επίπεδο, όπου είναι θεσμοθετημένη η λειτουργία τέτοιων συμβουλίων, που όμως δεν λειτούργησαν μέχρι σήμερα και δεν έχουν αρμοδιότητες -τα Α.Π.Υ.Σ.Π.Ε. και τα Α.Π.Υ.Σ.Δ.Ε.- και βέβαια στο επίπεδο των νομών, τα περιφερειακά Π.Υ.Σ.Δ.Ε. και τα Π.Υ.Σ.Π.Ε.. Πρέπει να μεταφερθούν αρμοδιότητες και η επιλογή των στελεχών της εκπαίδευσης να γίνεται στο περιφερειακό και στο νομαρχιακό επίπεδο. Στο κεντρικό επίπεδο να επιλέγονται μόνον οι διευθυντές των περιφερειακών διευθύνσεων. Οι διευθυντές εκπαίδευσης, οι σχολικοί σύμβουλοι, οι διευθυντές σχολικών μονάδων μπορούν να επιλέγονται από τα παραπάνω επίπεδα και να έχουμε έτσι μια μεταφορά αρμοδιοτήτων, αποσυγκεντρώνοντας τη λειτουργία του κράτους. Εμείς βέβαια έχουμε μιαν άλλη αντίληψη, ακόμα πιο προοδευτική. Εμείς θεωρούμε ότι μέσα σ’ αυτές τις δομές θα πρέπει να μπει και η Τοπική Αυτοδιοίκηση και να έχει λόγο. Αυτό όμως είναι αντικείμενο και θέμα μιας άλλης εξειδικευμένης συζήτησης. 
      Τα κριτήρια επιλογής, υπηρετώντας τους στόχους που εξήγησα προηγουμένως, τα αλλάζετε, εισάγετε το διαγωνισμό και βάζετε και τη συνέντευξη με έναν εντελώς απαράδεκτο, ασαφή, αυθαίρετο τρόπο, σε βαθμό τέτοιο που να έρχεται το Επιστημονικό Συμβούλιο της Βουλής και να σας λέει ότι ο τρόπος με τον οποίον εισάγετε τη συνέντευξη είναι αντισυνταγματικός, ότι παραβιάζετε τα άρθρα 4 και 5 του Συντάγματος και ότι από κει και πέρα ανοίγετε ένα άλλο ζήτημα, μιαν άλλη πόρτα αμφισβήτησης αυτού του νομοσχεδίου από τα δικαστήρια. 
      Κυρίες και κύριοι συνάδελφοι, ο γραπτός διαγωνισμός είναι ένας διαγωνισμός, ο οποίος υπηρετεί ακριβώς τη σκοπιμότητα της επιλογής των αρεστών. Όλα καθορίζονται αποκλειστικά από την Υπουργό Παιδείας. Δεν έχει καμία σχέση με το Α.Σ.Ε.Π., όπως είπατε, δεν έχει καμία σχέση με τις πανελλαδικές εξετάσεις, όπως είπατε.
      Είναι ένας διαγωνισμός όπου οι λεπτομέρειες και όλες οι ρυθμίσεις που τον αφορούν, καθορίζονται με αποφάσεις της Υπουργού Παιδείας. Και οι επιτροπές και οι λεπτομέρειες του διαγωνισμού συγκροτούνται με αποφάσεις Υπουργού. 
      Επομένως ποια αντικειμενικότητα και ποια αξιοπιστία μπορεί να έχει ένας τέτοιος διαγωνισμός και μάλιστα όταν η επιτυχής συμμετοχή στο διαγωνισμό αποτελεί προϋπόθεση για να συνεχίσει τη διαδικασία κρίσης ο αξιολογούμενος; Είναι το πρώτο φίλτρο που θα κόψει αυτούς που δεν θέλετε, αυτούς που δεν είναι αρεστοί.
      Άλλες παρεμβάσεις που κάνετε στα κριτήρια επιλογής είναι ότι βάζετε την αρχαιότητα πλέον να μοριοδοτείται διπλά σαν αρχαιότητα και σαν διδακτική εμπειρία. Είναι κι αυτό μία αλλαγή που κάνετε για να εξυπηρετήσει το στόχο σας.
      Άλλες επί μέρους λεπτομέρειες στο νομοσχέδιο που αυτή την ώρα ίσως είναι δευτερεύον να τις αναφέρει κανένας, αλλά αξίζει να γίνουν κάποιες αναφορές. Στο άρθρο 5 για παράδειγμα όταν ανακοινωθούν οι αξιολογικοί πίνακες και γίνουν οι επιλογές των επιτυχόντων, οι σχολικοί σύμβουλοι διαγράφονται από τους υπόλοιπους πίνακες ενώ οι διευθυντές εκπαίδευσης για παράδειγμα δεν διαγράφονται. 
      Γιατί υπάρχει αυτή η διάκριση; Γιατί άλλη μεταχείριση στη μία κατηγορία και άλλη μεταχείριση στην άλλη κατηγορία; 
      Στις προϋποθέσεις και στα προσόντα επιλογής έχετε καρατομήσει τους νεότερους, έχετε διπλασιάσει τα χρόνια υπηρεσίας που απαιτούνται για να μπορέσει κάποιος να συμμετάσχει σ’ αυτούς τους διαγωνισμούς. 
      Στη μοριοδότηση έχουμε τις συνολικές ανατροπές. Υποδιπλασιάζετε τα μόρια τα οποία με το προηγούμενο σύστημα μπορούσε να αποσπάσει κάποιος από τα προσόντα που είχε παιδαγωγικής κατάρτισης, παιδαγωγικής συγκρότησης, μεταπτυχιακούς τίτλους, διδακτορικά, μετεκπαιδεύσεις, γλώσσες, οτιδήποτε άλλο. Τα είκοσι εννιά μόρια τα κάνετε δεκατέσσερα, τα κόβετε στη μέση, ενώ έχετε διπλασιάσει τα μόρια που μπορεί να πάρει κανείς από την προϋπηρεσία. 
      Ακόμη, εισάγετε, όπως είπα, το γραπτό διαγωνισμό και τη συνέντευξη. Η συνέντευξη είναι αντισυνταγματική με τον τρόπο που την εισάγετε. Δεν τυποποιείται. Εμείς δεν διαφωνούμε γιατί θα πείτε «δεν είχατε και εσείς συνέντευξη με το π.δ. 25;». Είχαμε. Εμείς δεν διαφωνούμε γενικά με τη συνέντευξη. Διαφωνούμε με τον τρόπο που την εισάγετε. Το π.δ. 25 προσδιόριζε, έβαζε κατευθύνσεις, προσανατόλιζε, είχε δώδεκα σημεία και στους κριτές έλεγε «εκεί θα κατευθυνθείτε, αυτά θα ρωτήσετε, αυτά θα αξιολογήσετε». Βέβαια και αυτό ήταν ατελές. Έπρεπε να ποσοτικοποιήσει τα κριτήρια, έπρεπε να τα κάνει πιο σαφή, έπρεπε να υπάρξει περισσότερη διαφάνεια, να υπάρξουν πρακτικά για να μην μπορεί να αμφισβητήσει κανείς το αποτέλεσμα και να υπάρξει και αιτιολογική έκθεση ειδική όπως στο άρθρο 17 που λέτε για την επιλογή του διευθυντή των Γενικών Αρχείων του Κράτους. 
      Γιατί το κάνετε, κύριε Υπουργέ, σας ρώτησα γιατί δεν κάνετε την ίδια διαδικασία που κάνετε για την αξιολόγηση αυτών που ενδιαφέρονται για τη θέση του διευθυντή στα Γενικά Αρχεία του Κράτους και στην αξιολόγηση των στελεχών της εκπαίδευσης; Γιατί δεν κρατάνε πρακτικά και εδώ; Ποια η διαφορά;
      Το σημαντικότερο όμως στοιχείο στη διαδικασία της συνέντευξης είναι το ποσοστό της ως συμμετοχή στο σύνολο των μορίων. Το ανώτερο σύνολο είναι τα πενήντα έξι μόρια συν τα τέσσερα μόρια από το διαγωνισμό, δηλαδή, εξήντα μόρια. Αλλά το άριστα του διαγωνισμού λίγοι ίσως να το πιάσουν. Από τα πενήντα έξι μόρια, μείον τα δεκατέσσερα μόρια που είναι η επιστημονική παιδαγωγική συγκρότηση, πάμε στα τριάντα δύο μόρια και από τα τριάντα δύο μόρια, τα είκοσι μόρια είναι της συνέντευξης. Καταλαβαίνετε ότι έχουμε μία τεράστια συμβολή ποσοστιαία της συνέντευξης στο σύνολο των μορίων. Εδώ μπορούμε να καθαρίσουμε πτυχία, να καθαρίσουμε διδακτορικά, προϋπηρεσίες, οτιδήποτε εν πάση περιπτώσει εφόδιο μπορεί να έχει ένας μη αρεστός αξιολογούμενος. Μπορούμε να τον βγάλουμε έξω με τη συνέντευξη.
      Πιο προκλητική αναφορά του νομοσχεδίου είναι στο άρθρο 9 με τις παρεκκλίσεις. Προσέξτε, κύριοι συνάδελφοι, τι κάνετε εδώ. Το νομοσχέδιο -και το άκουσα, το επεσήμαναν αρκετοί ομιλητές στη χθεσινή συζήτηση- βάζει σαν προϋπόθεση ο νόμος για να γίνει κάποιος διευθυντής εκπαίδευσης να έχει θητεύσει δύο χρόνια ως διευθυντής σχολικής μονάδας. Γιατί δεν μπορεί ξαφνικά –και είναι σωστό σαν λογική- να πάει χωρίς καμία εμπειρία διοίκησης στην ανώτερη βαθμίδα. Πρέπει να έχει υπηρετήσει σε κάποια χαμηλότερα επίπεδα. Σωστό είναι αυτό.
      Όμως, τι λέτε; Ότι σε πρώτη εφαρμογή του νόμου αυτό δεν ισχύει, δεν το λαμβάνετε υπ΄όψιν. Και από τη μια μεριά μιλάτε για συνέχεια στη διοίκηση –εδώ δεν το λαμβάνετε υπ΄όψιν- και από την άλλη, ενώ η διδακτική εμπειρία μοριοδοτείται διπλά, η αξιολόγηση που κάνετε για την άσκηση διευθυντικών καθηκόντων ή καθοδηγητικού έργου σε προηγούμενα χρόνια, παίρνει δύο μόρια. Εδώ τη βάζετε σαν προϋπόθεση, για να μπορέσει κάποιος να γίνει διευθυντής. Στην πρώτη εφαρμογή του νόμου δεν το εφαρμόζετε και γίνεται ένα μπέρδεμα και μία αναστάτωση αλληλοσυγκρουόμενων διατάξεων που υπηρετούν τη σκοπιμότητά σας να πείτε μεν ότι βάζετε κάποιες σωστές διατάξεις, αλλά δεν τις εφαρμόζετε για πρώτη φορά, για να μπορέσετε να εξυπηρετήσετε τους δικούς σας και τα άτομα τα οποία δεν έχουν αυτές τις προϋποθέσεις.
      Για τους σχολικούς συμβούλους, ενώ για να μπορέσει κάποιος να γίνει σχολικός σύμβουλος πρέπει να έχει δεκαέξι χρόνια υπηρεσίας, εδώ σε πρώτη εφαρμογή του νόμου δεν απαιτείται αν ήταν σχολικός σύμβουλος πρώτα. Φωτογραφίζετε τις ειδικότητες Π.Ε.19 και Π.Ε.20, όπου μπορούν με βαθμό Α’ και δωδεκαετή προϋπηρεσία, αντί των δεκαέξι ετών που απαιτείται για τους άλλους, να συμμετέχουν. Κάνετε διάφορες εξαιρέσεις και φωτογραφίζετε ομάδες δικών σας παιδιών, που θέλετε να κρίνετε με τις διατάξεις αυτές και να τους μονιμοποιήσετε στη συνέχεια με το άρθρο 13. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Βαρβαρίγε, έχει τελειώσει ο χρόνος σας. 
      ΔΗΜΗΤΡΙΟΣ ΒΑΡΒΑΡΙΓΟΣ: Κύριοι συνάδελφοι, τα πρώτα δεκαπέντε άρθρα του νομοσχεδίου αφορούν την αξιολόγηση για τα στελέχη διοίκησης της εκπαίδευσης. Η αξιολόγηση δεν είναι αντικειμενική, δεν είναι αξιοκρατική, δεν είναι διαφανής. Είναι υποκειμενική, είναι κατευθυνόμενη, είναι αδιαφανής και στόχο έχει να επιλέξει τα δικά σας παιδιά και στη συνέχεια να τα μονιμοποιήσει. 
      Στο άρθρο 16 που ρυθμίζει θέματα διοίκησης της εκπαίδευσης, έχω να παρατηρήσω γενικά ότι μεταφέρονται αρμοδιότητες από τη Νομαρχιακή Αυτοδιοίκηση στον περιφερειακό διευθυντή. Είναι κάτι με το οποίο διαφωνούμε. Εμείς μιλάμε για μια προσπάθεια αποκέντρωσης, μεταφοράς αρμοδιοτήτων και πόρων από το κεντρικό κράτος προς την περιφέρεια, προς την Αυτοδιοίκηση, προς τους θεσμούς της λαϊκής συμμετοχής. Εσείς κάνετε το αντίστροφο. Παίρνετε αρμοδιότητες από το νομάρχη και τις δίνετε στον περιφερειακό διευθυντή. Διαφωνούμε με αυτές τις διατάξεις και δεν πρόκειται να τις ψηφίσουμε.
      Ακόμη κάνετε κάποιες άλλες παρεμβάσεις, μειώνοντας τα προσόντα στο προσωπικό που πρέπει να στελεχώσει τις θέσεις προϊσταμένων υπηρεσίας διοικητικής υποστήριξης στις περιφερειακές διευθύνσεις.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βαρβαρίγο.
      ΔΗΜΗΤΡΙΟΣ ΒΑΡΒΑΡΙΓΟΣ: Πρώτα, για να γίνει κάποιος προϊστάμενος, έπρεπε να έχει θέση διευθυντή και μπορούσε να είναι Π.Ε. ή Τ.Ε.. Τώρα, δεν απαιτείται να έχει βαθμό διευθυντού. Μπορεί να είναι και Δ.Ε.. Διευρύνετε το φάσμα, μειώνετε τα προσόντα, διευκολύνετε τη δυνατότητα να επιλέξετε δικούς σας ανθρώπους. Δημιουργείτε στις θέσεις των κέντρων πληροφορικής και νέων τεχνολογιών στις περιφερειακές διευθύνσεις, ορθά, οργανικές θέσεις ατόμων με την ειδικότητα της πληροφορικής, για να μπορέσουν να δημιουργήσουν αυτά τα κέντρα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βαρβαρίγο.
      ΔΗΜΗΤΡΙΟΣ ΒΑΡΒΑΡΙΓΟΣ: ‘Ομως τι κάνετε σε πρώτη φάση. Καλύπτετε αυτές τις θέσεις με απόσπαση, για να επιλέξετε αυτούς που θέλετε να βάλετε και σε δεύτερη φάση γίνεται μόνιμη κάλυψη. Εκεί θα επιλέξετε όποιους θέλετε να βάλετε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βαρβαρίγε, ολοκληρώστε.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, δεν μπορώ να ολοκληρώσω...
      ΠΡΟΕΔΡΕΥΩΝ (Γεώργιος Σούρλας): Πήρατε διπλάσιο χρόνο! Ολοκληρώστε, σας παρακαλώ! 
      ΔΗΜΗΤΡΙΟΣ ΒΑΡΒΑΡΙΓΟΣ: Με συγχωρείτε, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Εγώ να σας συγχωρήσω; Έργο δικό μου είναι; Κρατήστε τη δευτερολογία σας! 
      ΔΗΜΗΤΡΙΟΣ ΒΑΡΒΑΡΙΓΟΣ: Είμαστε σε μία συζήτηση, σ’ έναν κύκλο όπου συζητάμε όλα τα άρθρα και τις δυο τροπολογίες. 
      ΠΡΟΕΔΡΕΥΩΝ (Γεώργιος Σούρλας): Δεν μπορούμε να κάνουμε άλλη υπέρβαση!
      ΔΗΜΗΤΡΙΟΣ ΒΑΡΒΑΡΙΓΟΣ: Τότε να μου δώσετε χρόνο από την δευτερολογία μου, γιατί δεν μπορώ να μείνω στη μέση. 
      ΠΡΟΕΔΡΕΥΩΝ (Γεώργιος Σούρλας): Όταν θα έρθει η δευτερολογία σας. Πήρατε διπλάσιο χρόνο.
      ΔΗΜΗΤΡΙΟΣ ΒΑΡΒΑΡΙΓΟΣ: Μα αυτό γίνεται σαν πρακτική, κύριε Πρόεδρε! Τόσο μίλησε και ο προηγούμενος συνάδελφος. Δεκαέξι λεπτά, μίλησε! 
      ΠΡΟΕΔΡΕΥΩΝ (Γεώργιος Σούρλας): Και εσείς συμπληρώνετε δεκαεπτά! Τι θέλετε να κάνουμε τώρα; 
      ΔΗΜΗΤΡΙΟΣ ΒΑΡΒΑΡΙΓΟΣ: Να μου δώσετε, κύριε Πρόεδρε, λίγο χρόνο από τη δευτερολογία μου! 
      ΠΡΟΕΔΡΕΥΩΝ (Γεώργιος Σούρλας): Όχι! Όταν θα έρθει η στιγμή της δευτερολογίας σας, θα τα πείτε στην ώρα σας. Έχετε δικαίωμα να δευτερολογήσετε. 
      ΔΗΜΗΤΡΙΟΣ ΒΑΡΒΑΡΙΓΟΣ: Θέλω να αναφερθώ στο άρθρο 17 το οποίο είναι πάρα πολύ σημαντικό. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Βαρβαρίγο, δεν γίνεται! Πείτε μία κουβέντα και κλείστε.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, εντάξει. Αν θέλετε να γίνει η συζήτηση συνοπτικά για ένα τόσο σημαντικό θέμα… 
      ΠΡΟΕΔΡΕΥΩΝ (Γεώργιος Σούρλας): Συμφωνήσαμε ότι θα συζητήσουμε τα άρθρα και τις τροπολογίες. 
      ΔΗΜΗΤΡΙΟΣ ΒΑΡΒΑΡΙΓΟΣ: …ένα στοιχείο της όλης διαδικασίας και της διαφάνειας και της δημοκρατίας και της αξιοκρατίας που υπηρετείτε και που θέλετε –υποτίθεται- να θεσμοθετήσετε μ’ αυτό το νομοσχέδιο. Εγώ θα επανέλθω…
      ΠΡΟΕΔΡΕΥΩΝ (Γεώργιος Σούρλας): Έχετε και παράπονο; Σας παρακαλώ πάρα πολύ! Θέλετε δηλαδή να εφαρμόσω αυστηρά τον Κανονισμό; 
      ΔΗΜΗΤΡΙΟΣ ΒΑΡΒΑΡΙΓΟΣ: «Παζάρι» θα κάνουμε εδώ μέσα, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Μα ακριβώς! «Παζάρια» θα κάνουμε τώρα; Σας παρακαλώ να κατέβετε από το Βήμα! Αρκετά πλέον! 
      ΔΗΜΗΤΡΙΟΣ ΒΑΡΒΑΡΙΓΟΣ: Εντάξει! Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Πήρατε το διπλάσιο χρόνο! Από οκτώ λεπτά, μιλήσατε δεκαεφτά και διαμαρτύρεστε κιόλας; Σας παρακαλώ πάρα πολύ! Κατάχρηση της ανοχής κάνετε, δηλαδή; 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Χουρμουζιάδης. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Βέβαια, από τη λίγη μου κοινοβουλευτική πείρα, μπορώ να οδηγηθώ στο συμπέρασμα ότι το τελικό «ματς» -με συγχωρείτε για την έκφραση- θα γίνει ανάμεσα στη Νέα Δημοκρατία και το ΠΑ.ΣΟ.Κ. Η παριστάμενη κυρία Υπουργός θα απαντήσει στις ερωτήσεις, στα σχόλια του ΠΑ.ΣΟ.Κ., το ΠΑ.ΣΟ.Κ. θα απειλήσει ότι όταν θα έρθει στην κυβέρνηση, θα αλλάξει το νόμο και θα βάλει το δικό του  και οι δικές μας ερωτήσεις απλώς καταγράφονται στο σκληρό δίσκο της κοινοβουλευτικής μνήμης, έτσι για την ιστορία. 
      Ωστόσο, κύριε Πρόεδρε -χρησιμοποιώντας και πάλι μια αθλητική έκφραση- θα ήθελα να πω ότι δεν είναι σωστό να μένουμε εμείς σιωπηλοί στις κερκίδες και να παρακολουθούμε τους δύο πρωταγωνιστές. Γι’ αυτό πρέπει και εμείς να υποβάλουμε τις ερωτήσεις μας, να κάνουμε τα σχόλιά μας, να κάνουμε τις προτάσεις μας, επαναλαμβάνω –έστω- για την ιστορία. 
      Θα ήθελα, λοιπόν, να θέσω μια ερώτηση η οποία, τελικά, στην αρχή είχε υποβληθεί  -μερικοί από τους συναδέλφους του ΠΑ.ΣΟ.Κ. την υπογράμμισαν- και αφορά το γιατί καθυστέρησε το Υπουργείο Παιδείας να φέρει ένα νόμο που θα ρύθμιζε, τελικά, το θέμα επιλογής των στελεχών της εκπαίδευσης. 
      Πέρασε ενάμισης χρόνος από τότε. Για ποιο λόγο, λοιπόν, αυτή η καθυστέρηση; Μπορεί να είναι καχυποψία, αλλά έχει μια λογική. Καθυστερεί κανείς όταν, τελικά, θέλει μέσα από την αναζήτησή του να καταλήξει σ’ έναν «αλγόριθμο», ας πω –σε εισαγωγικά η λέξη- η οποία θα ευνοήσει κάποιες πολιτικές λογικές. Θα αποφύγω και πάλι να πω ότι θα ευνοήσει τα «γαλάζια παιδιά». Όχι! Θα ευνοήσει τη λογική του συστήματος επιλογής που «στήνεται» από την Κυβέρνηση και μια τέτοια αναζήτηση, ένας τέτοιος αλγόριθμος χρειάζεται έρευνα, χρειάζεται χρόνο. Για μας, εκεί οφείλεται η καθυστέρηση. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δεν μπορούμε να συνεχίσουμε έτσι τη συνεδρίαση. Όσοι θέλετε να συζητήσετε, να πάτε έξω από την Αίθουσα. Εδώ δεν είναι χώρος συζήτησης. Σας παρακαλώ πάρα πολύ! 
      Συνεχίστε, κύριε Χουρμουζιάδη. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Όσον αφορά στα συμβούλια, είναι αδύνατον να πειστούμε ότι έτσι έπρεπε, τελικά, να επιλεγούν, να γίνουν δηλαδή οι προτάσεις από τα πρυτανικά συμβούλια και, τελικά, το Υπουργείο –ο Υπουργός ή η Υπουργός- να επιλέξει αυτούς που πιστεύει –δεν θα βάλω αποσιωπητικά- ότι προφανώς θα στηρίξουν την πολιτική λογική που εμπεριέχεται μέσα στο νομοσχέδιο. Τα συμβούλια θα έπρεπε να προτείνονται από συλλογικά όργανα και απλώς να εγκρίνονται από το Υπουργείο. 
      Όσον αφορά τα κριτήρια, όπως ορίζονται στο τρίτο άρθρο, όταν μιλάμε για την επιλογή στελεχών της εκπαίδευσης, τα κριτήρια σχεδόν αυτομάτως επιλέγονται και αυτομάτως περιγράφονται. Ένα εκπαιδευτικό στέλεχος πρέπει να έχει μια άρτια επιστημονική συγκρότηση όσον αφορά το παιδαγωγικό μέρος, την παιδαγωγική πλευρά της προσωπικότητάς του. 
      Ένα εκπαιδευτικό στέλεχος πρέπει να έχει άρτια επιστημονική συγκρότηση, όσον αφορά την παιδαγωγική πλευρά της προσωπικότητάς του. Εδώ διαχέονται διδακτική, εκπαιδευτική εμπειρία κ.λπ., ενώ θα μπορούσε, κάλλιστα, να είναι ένα κριτήριο. 
      Οι σπουδές είναι δυνατόν να μετρηθούν; Την επιστημονική δράση, την έρευνα του εκπαιδευτικού, τη συγγραφή βιβλίων, τη συμμετοχή σε συνέδρια, όλα αυτά δεν μπορεί να τα αμφισβητήσει κανείς. Ένα βιβλίο είναι ένα αντικειμενικό και άκρως μετρήσιμο στοιχείο. 
      Όμως, τα κριτήρια, όπως καθορίζονται από το άρθρο 3, για εμάς είναι ασαφή. Ο εισηγητής της Νέας Δημοκρατίας κ. Χαλκίδης χρησιμοποίησε τη λέξη «συγκεκριμένα». Ένα βασικό χαρακτηριστικό αυτού του νομοσχεδίου είναι η πλαστικότητα των περιγραφών. Λέει πως θα μπορούσε κανείς να τα διευρύνει ή να τα σμικρύνει, ανάλογα με τις σκοπιμότητες, όποιες είναι αυτές. 
      Επίσης στο άρθρο 7 τις προϋποθέσεις προσπάθησα να βρω έναν  τρόπο για να τις κωδικοποιήσω: Είκοσι προϋπηρεσία, δεκαέξι εκεί, δύο εκεί, τέσσερα εκεί ή για ποιο λόγο; Δεν είναι δική μας λογική, δηλαδή κομμουνιστική λογική. Είναι –αν θέλετε- λογική εκπαιδευτική. Οι προϋποθέσεις πρέπει να είναι πάρα πολύ συγκεκριμένες. 
      Στο άρθρο 8 προχωρούμε στην ποσοτικοποίηση των κριτηρίων. Για μας το βασικότερο στοιχείο, το βασικότερο μέγεθος, ο βασικότερος παράγοντας που είναι δυνατόν, τελικά, να οικοδομήσει μια αντικειμενική επιλογή είναι η ποσοτικοποίηση των κριτηρίων. Εκεί δεν χωρούν ερμηνείες. Οι αριθμοί δεν χρειάζονται εξηγήσεις. Οι αριθμοί ή είναι έτσι ή δεν είναι καθόλου. Και όμως, εκεί βλέπουμε πως, τελικά, υπάρχει –θα χρησιμοποιήσω τη λαϊκή έκφραση χωρίς να σημαίνει πως την εγκρίνω, αλλά εν πάση περιπτώσει για την οικονομία της κουβέντας μου- ένα «σπεκουλάρισμα». Σε μερικές περιπτώσεις προκαλεί την αγανάκτηση, παραδείγματος χάριν όσον αφορά την αξιολόγηση των επιστημονικών τίτλων. 
      Υπάρχει εκείνο το περίφημο «έξι συν τέσσερα» -το ανέφερε η κ. Ράπτη χθες- που κάνει «επτά» ή, εν  πάση περιπτώσει, μέχρι ενός σημείου να πριμοδοτούνται οι επιστημονικές δραστηριότητες και από εκεί και πέρα να διαγράφονται. Για ποιο λόγο συμβαίνει αυτό, κυρία Υπουργέ; Ένα εκπαιδευτικό στέλεχος πρέπει να έχει άπειρο χρόνο για επιστημονική κατάρτιση και προετοιμασία. Γιατί να τους βάζουμε πλαφόν; Δεν υπάρχει απάντηση. 
      Τι να πω για τη συνέντευξη;  Θα διαβάσω τι περιμένει το Υπουργείο να προκύψει από μία ολιγόλεπτη συνέντευξη: «Εκτιμάται, κυρίως, η ικανότητα του υποψηφίου να αναλαμβάνει  πρωτοβουλίες, να επιλύει προβλήματα, να δημιουργεί το κατάλληλο παιδαγωγικό περιβάλλον και να εμπνέει τους εκπαιδευτικούς στην άσκηση των καθηκόντων τους». 
      Αυτό, κυρία Υπουργέ, δεν είναι αποτέλεσμα συνέντευξης. Είναι αποτέλεσμα ψυχανάλυσης. Για να προκύψουν από μία συζήτηση αυτά τα συμπεράσματα, χρειάζεται χρόνος. Θα έχετε διαβάσει το περίφημο βιβλίο «Στο ντιβάνι» του Ίρβιν Γιάλομ. Μια ψυχανάλυση μπορεί να κρατήσει ακόμα και χρόνο. Άρα με μια συνέντευξη μπορούμε, τελικά, να εκτιμήσουμε όλα αυτά που λέει το νομοσχέδιο;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. 
      Θα αναφερθώ στο άρθρο 9 που έχει τίτλο «παρεκκλίσεις». Όπως είπε χθες η κ. Ράπτη, «παρεκκλίνω» σημαίνει λοξοδρομώ. Ο κ. Καλός χθες προσπάθησε να το αντιπαραβάλει με τις μεταβατικές διατάξεις. Μέσα σ΄ ένα νόμο ο όρος «παρέκκλιση» είναι αρνητική συνθήκη. Πώς να το κάνουμε;
      Δηλαδή, κάνουμε ένα νόμο, για να παρεκκλίνουμε; Όχι. Πραγματικά, κυρία Υπουργέ, βρείτε άλλον τίτλο σε αυτό το άρθρο. Δεν είναι σωστή η «παρέκκλιση».
      Και θα τελειώσω με το άρθρο 13, για την επανάκριση. Γιατί να υπάρχει αυτό το άρθρο; Έγινε συζήτηση ότι σημαίνει τη μονιμοποίηση αυτών που επιλέξατε κ.λπ. Ωστόσο, αντικειμενικά, μέσα από μια επιστημονική προσέγγιση, εκεί οδηγεί, στη μονιμοποίηση, έστω και αν βάλετε άλλη λέξη. Απλώς ανατρέπει την αντικειμενικότητα των προθέσεών σας να επιλέξετε τα στελέχη της εκπαίδευσης αντικειμενικά.
      Μερικά τέτοια, ως οι παρεκκλίσεις, οι επανακρίσεις, οι συνεντεύξεις, ανατρέπουν αποτελεσματικά και αμετάκλητα την αντικειμενικότητα αυτού του νόμου. Γι’ αυτό κι εμείς καταψηφίζουμε όλα τα άρθρα. Γιατί σε μερικά άρθρα ψάξαμε να βρούμε παραγράφους να συμφωνούμε, αλλά τι να κάνει μια παράγραφος μέσα σε ένα άρθρο; Δεν βαριέστε. Το άρθρο, όπως προκύπτει από την αρχή του νομοσχεδίου, την οποία καταψηφίσαμε, έχει κι αυτό, τελικά, μέσα του το αμάρτημα του νομοθέτη.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χουρμουζιάδη.
      Εισερχόμαστε στον κατάλογο των ομιλητών Βουλευτών και το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, είναι πλέον πεποίθηση όλων των πολιτών, συμπεριλαμβανομένων και αυτών που ψήφισαν τη Νέα Δημοκρατία, ότι υπάρχει μεγάλη απόσταση ανάμεσα στις προεκλογικές εξαγγελίες και στις μετεκλογικές πράξεις της Κυβέρνησης. Η υλοποίηση της κρυφής ατζέντας, οι αντιφατικές και τις περισσότερες φορές ανολοκλήρωτες εξαγγελίες όχι μόνο δεν φέρνουν αποτέλεσμα, αλλά δημιουργούν περισσότερα προβλήματα στους πολίτες και τη νεολαία αυτού του τόπου. Έχουμε πισωγύρισμα στους περισσότερους τομείς.
      Και ήλπιζε, βέβαια, κανείς ότι η εκπαίδευση θα μπορούσε να αποτελέσει μια εξαίρεση. Ήλπιζε κανείς ότι στην εποχή του έντονου ανταγωνισμού που ζούμε, στην εποχή των μεγάλων και ταχύτατων αλλαγών η Κυβέρνηση θα σκεφτόταν ότι, πραγματικά, θα πρέπει να δώσει προτεραιότητα στην εκπαίδευση και στη γνώση. Μάταια όμως. Η Νέα Δημοκρατία παρέμεινε πιστή στην παράδοση της συντηρητικής παράταξης για τον έλεγχο του κράτους.
      Ο λεγόμενος εθνικός διάλογος αποδείχθηκε πολύ γρήγορα ότι αποτελούσε το πρόσχημα για τις κυβερνητικές επιλογές. Ευτέλιζε, ουσιαστικά, τους συμμετέχοντες, υποβάθμιζε τους θεσμούς και υποτιμούσε τη νοημοσύνη των εκπαιδευτικών, των φοιτητών, των μαθητών, αλλά και των πολιτικών κομμάτων, όλων των πολιτικών δυνάμεων του τόπου.
      Η Νέα Δημοκρατία, αντί να αξιοποιήσει το μεγάλο έργο που παρέλαβε από το ΠΑ.ΣΟ.Κ., παρά τα λάθη και τις παραλείψεις που υπήρχαν, αντί να ενισχύσει και να διευρύνει τους πετυχημένους θεσμούς, τις πετυχημένες δράσεις και λειτουργίες που παρέλαβε, όπως το ολοήμερο σχολείο, τα προγράμματα ενισχυτικής διδασκαλίας, τα προγράμματα πρόσθετης διδακτικής στήριξης, το «Μελίνα», το «Πάμε σινεμά», προχώρησε στην υποβάθμισή τους και την κατάργησή τους.
      Είναι πρόχειρες και αποσπασματικές οι παρεμβάσεις για μια σειρά θεμάτων, όπως οι μετεγγραφές, το εξεταστικό σύστημα, ο περίφημος Δ.Ο.Α.Τ.Α.Π., οι ξαφνικές αλλαγές στην εισαγωγή στην τριτοβάθμια εκπαίδευση για όλους τους Έλληνες υποψήφιους, αλλά και τους Ελληνόπαιδες του εξωτερικού. Αλλά και η πρόσφατη απόφαση του ειδικού γραμματέα του Υπουργείου Παιδείας για τα πτυχία των Τ.Ε.Ι., που τα διαχωρίζει, υποβαθμίζει αυτήν τη στιγμή πάνω από διακόσιες χιλιάδες πτυχία που έχουν δοθεί σε Έλληνες και δημιουργεί ένα τεράστιο πρόβλημα που –επιτρέψτε μου- δεν θα έχει συμμάζεμα.
      Δημιουργεί, λοιπόν, μ΄ αυτήν την πολιτική, συνεχώς, νέα προβλήματα και επιβεβαιώνει ότι δεν έχει ολοκληρωμένο σχέδιο και στόχους. Απέδειξε ότι μένει πιστή στη συγκεντρωτική λογική, στην κρατικίστικη λογική, αφού αφαιρεί και άλλες αρμοδιότητες από την Αυτοδιοίκηση και τις δίνει στο κράτος.
      Αποδεικνύει καθημερινά ότι η εκπαίδευση αποτελεί για τη Νέα Δημοκρατία προνομιακό πεδίο απροκάλυπτης εφαρμογής στυγνού κομματισμού, αλλά και αυταρχισμού.
      Το νομοσχέδιο αυτό δεν ασχολείται με την αναβάθμιση της εκπαίδευσης -δεν φαίνεται να απασχολεί την ηγεσία του Υπουργείου Παιδείας αυτό το θέμα- αλλά με τη στελέχωση και τον ασφυκτικό έλεγχο της εκπαίδευσης. Μας γυρίζει, βέβαια, δύο χρόνια πίσω. Μας θυμίζει τα γεγονότα και το άθλο που πετύχατε τότε. Μέσα σε ένα κλίμα ενθουσιασμού από την Ολυμπιάδα πετύχατε, πράγματι, μεγάλες επιτυχίες και ρεκόρ: προχωρήσατε σε αξιολόγηση επτακοσίων δύο φακέλων μέσα σε λίγες ώρες, με το καταπληκτικό, πράγματι, ρεκόρ των τριάντα επτά δευτερολέπτων ανά φάκελο. Βέβαια οι επιτυχίες και τα ρεκόρ δεν σταμάτησαν εδώ. Το 91% των επιλεγέντων στελεχών ήταν κομματικά στελέχη σας, το 8% φίλοι σας και το 1% ανήκει σε άλλες παρατάξεις, σύμφωνα με τις δηλώσεις σας, και -φυσικά δεν σας ξέφυγε- αποτελούσε σκόπιμη επιλογή για να έχετε δήθεν άλλοθι.
      Μετά τον καταιγισμό των αντιδράσεων από τον πολιτικό κόσμο και από τους φορείς της εκπαίδευσης, μετά από τα αποτελέσματα που είχατε απ’ αυτές τις κομματικά ντοπαρισμένες επιτροπές που χρησιμοποιήσατε, μιλήσατε για προσωρινή τοποθέτηση ενός έτους. Ήρθατε όμως το 2005 για να μετατρέψετε σε αορίστου χρόνου αυτές τις κομματικές επιλογές σας. 
      Και απορώ, κυρία Υπουργέ –καλωσορίσατε και στη συζήτηση του νομοσχεδίου σας- για το εξής: αφού πετύχατε αυτόν τον πραγματικό άθλο ως προς το χρόνο και ως προς την κάθαρση προς εσάς, αφού απλοποιήθηκαν τόσο οι διαδικασίες, αφού δεν αποδέχεστε την κριτική για λαθεμένες τότε επιλογές, αφού έκαναν καλά τη δουλειά τους αυτοί που επιλέξατε και δεν υπάρχει καμία ανάγκη αντικατάστασής τους, γιατί εισάγετε ξανά τόση γραφειοκρατία; Γιατί θεσμοθετείτε εξετάσεις, επιτροπές, συμβούλια, συνεντεύξεις με άρθρα, παραγράφους, εδάφια; Γιατί να σπαταλήσουμε στο κάτω-κάτω της γραφής τόσα χρήματα για τη λειτουργία αυτών των συμβουλίων και των επιτροπών, όλου αυτού του μηχανισμού, αφού ο στόχος σας με τις παρεκκλίσεις σας και τις εξαιρέσεις και προπαντός με τις φωτογραφικές διατάξεις που υπάρχουν, θα επιτευχθεί και το αποτέλεσμα θα είναι το ίδιο, η τοποθέτηση και  μονιμοποίηση των κομματικών στελεχών στο χώρο της εκπαίδευσης; Γιατί δεν είστε περισσότερο ειλικρινείς απέναντι στους πολίτες, απέναντι στους εκπαιδευτικούς, απέναντι στη Βουλή; 
      Πείτε ξεκάθαρα με ένα άρθρο μόνο –δεν χρειάζεται παραπάνω- ότι με υπουργική απόφαση επιλέγονται και τοποθετούνται οι πάντες στη διοίκηση  της εκπαίδευσης. Αυτό αρκεί. Δεν θα συζητάμε και πέντε μέρες για κάτι το οποίο, έτσι ή αλλιώς, θα γίνει. Εγώ, προσωπικά, δεν θα συμφωνούσα με κάτι τέτοιο, αλλά θα εκτιμούσα την ειλικρίνειά σας και πιστεύω πολύς κόσμος. 
      Κυρίες και κύριοι συνάδελφοι, όπως αναλύθηκε επαρκέστατα από τον εισηγητή μας όλα τα άρθρα είναι διαρθρωμένα και συστοιχισμένα για να υπηρετήσουν την αδιαφάνεια, τη σκοπιμότητα, την αναξιοκρατία, παρά τα πολλά λόγια που ακούσαμε εδώ μέσα. 
      Οι προσχηματικές αδιαφανείς εξετάσεις, η κατ’ επιλογή συγκρότηση των επιτροπών και των συμβουλίων, η κατευθυνόμενη μοριοδότηση, οι κλειστές και διαβλητές συνεντεύξεις, χωρίς μετρήσιμα κριτήρια και χωρίς πρακτικά, η υποβάθμιση των μεταπτυχιακών, όλα αυτά, ως επιβράβευση της ήσσονος προσπάθειας, υπηρετούν και ολοκληρώνουν την κομματική άλωση της διοίκησης της εκπαίδευσης. 
      Αν αυτό δεν το αποδέχεστε, αν δεν είναι έτσι, τότε δεχθείτε δύο πράματα και εγώ θα αλλάξω άποψη.
      Πρώτον, δεχτείτε ανοικτή συνέντευξη σε όλους τους φορείς της εκπαίδευσης με συγκεκριμένα μετρήσιμα κριτήρια και πρακτικά. 
      Δεύτερον, δεχθείτε κλήρωση ανάμεσα σε αυτούς που θα σας προτείνουν πρυτανικά συμβούλια για να στελεχώσουν τις επιτροπές. Είναι δύο απλά πράγματα. Δεχθείτε τα και τότε θα πιστέψω ότι έχετε έστω ένα ίχνος ειλικρίνειας σε αυτά που λέτε.
      Με το νομοσχέδιο αυτό διαφωνούν όλοι οι φορείς της εκπαίδευσης, Ο.Λ.Μ.Ε., Δ.Ο.Ε., Πανελλήνια Ένωση Σχολικών Συμβούλων, όλοι οι εκπαιδευτικοί. Εξαίρεση αποτελούν αυτοί που έχουν επιλεγεί και αυτοί που νοιώθουν περισσότερο ως κομματικά στελέχη, παρά εκπαιδευτικοί. Βέβαια είναι και αυτοί που ελπίζουν ότι κάποια στιγμή θα τοποθετηθούν, μέχρι να διαψευστούν. 
      Το νομοσχέδιο αυτό δεν πρέπει να ψηφιστεί, όχι γιατί διαφωνούμε εμείς του ΠΑ.ΣΟ.Κ. και οι άλλες δυνάμεις της Αντιπολίτευσης -εμείς έτσι ή αλλιώς έχουμε μια διαφορετική θέση για την εκπαίδευση, για το εκπαιδευτικό σύστημα που έχει ανάγκη σήμερα η χώρα και ο τόπος, αλλά και η νέα γενιά-  αλλά γιατί δεν ανταποκρίνεται κατ’ ελάχιστον στις αρχές της αντικειμενικότητας και της διαφάνειας. Θα αποτελέσει ένα πραγματικό μνημείο αναξιοκρατίας και παράδειγμα αποφυγής για τις επόμενες γενιές. Γι’ αυτό και το καταψηφίζουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου που ήταν μέσα στα πλαίσια του οκταλέπτου. Θα παρακαλούσα όλοι να προσαρμόσετε την ομιλία σας στο οκτάλεπτο, γιατί είναι εγγεγραμμένοι πολλοί συνάδελφοι. Είναι ακόμη να μιλήσουν δεκατρείς συνάδελφοι. Έχουμε επίσης τις τροπολογίες των Βουλευτών και αντιλαμβάνεστε ότι χρειάζεται πολύς χρόνος. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τον κ. Αθανάσιο Λεβέντη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκατρείς μαθητές και μαθήτριες και δύο συνοδοί-δάσκαλοι από το Δημοτικό Σχολείο Κορησσίου Κέας.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
       Το λόγο έχει ο κ. Παντούλας. 
      ΜΙΧΑΗΛ ΠΑΝΤΟΥΛΑΣ: Ευχαριστώ πολύ, κύριε Πρόεδρε. 
      Στη συζήτηση επί της αρχής αποδομήσαμε το σχέδιο νόμου και πολιτικά και ηθικά. Όμως, το σχέδιο νόμου έχει και σοβαρά νομικά προβλήματα, όπως προσδιόρισε αυτά τα προβλήματα το Επιστημονικό Συμβούλιο της Βουλής. 
      Η πολιτική ηγεσία του Υπουργείου Παιδείας ήξερε τα προβλήματα, γι’ αυτό και η παρέμβαση στον τομέα αυτό γίνεται με σχέδιο νόμου και όχι με προεδρικό διάταγμα, γνωρίζοντας ότι προεδρικό διάταγμα αυτής της μορφής δεν θα είχε καμία τύχη από το Συμβούλιο της Επικρατείας. Θα πάθαινε ό,τι έπαθε και το προεδρικό διάταγμα περί προσλήψεων στην Πυροσβεστική, το οποίο δέκα φορές «πήγε και ήρθε» στο Συμβούλιο της Επικρατείας. Τώρα στην κατ’ άρθρον συζήτηση, θα επιχειρήσουμε να αποδομήσουμε περαιτέρω το σχέδιο νόμου.
      Ξεκινώ από το άρθρο 2. Είναι δυνατόν στις αρχές του 21ου αιώνα να μιλάμε για συμβούλια επιλογής των στελεχών της εκπαίδευσης με αυτόν τον τρόπο συγκρότησης; Αν τα προηγούμενα συμβούλια κρίσης είχαν κάποια προβλήματα, εσείς την υπέρβαση πρέπει να την κάνατε με ρυθμίσεις προς τα μπροστά και όχι με ρυθμίσεις που δηλώνουν κίνηση προς τα πίσω, όχι με κομματικές συγκροτήσεις συμβουλίων. 
      Στο άρθρο 5 η σκοπιμότητα είναι χαρακτηριστική. Ενώ σε κανένα άλλο στέλεχος της εκπαίδευσης δεν επιβάλλεται περιορισμός ένταξης σε πίνακες, όταν πρόκειται για τους σχολικούς συμβούλους, αυτοί διαγράφονται από τους πίνακες για προϊστάμενοι διευθύνσεων ή γραφείων. Γιατί υπάρχει αυτή η διαφορά; Δεν υπάρχει ισότητα στα στελέχη της εκπαίδευσης;
      Στα άρθρα 7 και 8, και στην τοποθέτησή μας επί της αρχής, είπαμε ότι εδώ απαξιώνεται η γνώση. Και είναι χαρακτηριστικό ότι η αρχαιότητα με τη μορφή της  προϋπηρεσίας και τη μορφή της διδακτικής εμπειρίας απαξιώνει κάθε πτυχίο, κάθε διδακτορικό τίτλο, κάθε μεταπτυχιακό, ο,τιδήποτε επιχειρεί ο εκπαιδευτικός για να βελτιώσει την επιστημονική του κατάρτιση. 
      Είναι χαρακτηριστικά τα παραδείγματα που ανέφερα και στην τοποθέτησή μου κατά τη συζήτηση επί της αρχής. Είπα ότι το 30% των σημερινών Βουλευτών δεν θα μπορούσε να καταθέσει -αν ήταν εκπαιδευτικοί- ούτε καν αίτηση για να επιλεγεί σε οποιαδήποτε θέση. Κάποιοι δε Υπουργοί και Υφυπουργοί της Κυβέρνησης ούτε υποδιευθυντές σχολείων πρωτοβάθμιας ή δευτεροβάθμιας εκπαίδευσης δεν θα γίνονταν. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ).
      Έχω στα χέρια μου τους εισηγητές του 1ου εκπαιδευτικού συνεδρίου που έγινε στα Γιάννενα πριν από λίγες μέρες. Διακόσιοι εκπαιδευτικοί πρωτοβάθμιας και δευτεροβάθμιας εκπαίδευσης ήταν εισηγητές. 
      Αν προσέξετε, κυρία Υπουργέ, τους εισηγητές αυτού του συνεδρίου, το οποίο έγινε υπό την αιγίδα του Υπουργείου Παδείας, θα δείτε ότι είναι όλοι κάτοχοι master, διδακτορικών, όλοι έχουν ιδιαίτερες σπουδές. Ποια κατεύθυνση τους δίνετε; Να σταματήσουν να αποκτούν τίτλους; Είναι δυνατόν αυτοί να μη μπορούν να συμμετέχουν στη διαδικασία επιλογής ούτε για υποδιευθυντές σχολικών μονάδων; 
      Είναι δε χαρακτηριστική η σκοπιμότητα η οποία εμφυλοχωρεί στις διατάξεις του νομοσχεδίου, στο άρθρο 8 για παράδειγμα. Όταν αναφέρεται στους σχολικούς συμβούλους, λέει: «Αποτιμάται η διδακτική εμπειρία σε μία μονάδα κατ’ έτος και το μάξιμουμ πέντε μονάδες». Προσέξτε, η διδακτική εμπειρία για τους σχολικούς συμβούλους!
      Και όταν στο ίδιο άρθρο, στην παράγραφο  Β 1β, αναφέρεται στους προϊσταμένους εκπαίδευσης, εκεί λέει ότι αποτιμάται η εκπαιδευτική εμπειρία σε δύο μονάδες κατ’ έτος -μία στους σχολικούς συμβούλους, δύο εκεί- με σύνολο δώδεκα μόρια. Δηλαδή όταν πρόκειται για τους σχολικούς συμβούλους το σύνολο των μορίων διδακτικής εμπειρίας είναι πέντε μόρια κι όταν πρόκειται για τους προϊσταμένους διοίκησης εκπαίδευσης είναι δώδεκα μόρια; Μα δεν είναι τραγελαφικά, δεν είναι οξύμωρα αυτά τα οποία προβλέπονται εδώ μέσα; 
      Στο ίδιο άρθρο αποτιμάται η προηγούμενη εμπειρία στη διοίκηση –όσα χρόνια και αν είχες- με δύο μονάδες στο σύνολό της. Μα είναι δυνατόν να συμβαίνουν αυτά; Δηλαδή ένας άλλος χώρος, αν είχε στελέχη έμπειρα θα τα απαξίωνε; Η Κυβέρνηση εκλέγεται για να κυβερνά και όχι να εκδικείται. Δεν μπορεί να υπάρχουν σχέδια νόμου που περιέχουν εκδικητικές διατάξεις. Αυτό δεν μπορεί να το δεχθεί κανένας.
      Ειπώθηκαν και από τον προηγούμενο ομιλητή μας τα ζητήματα της συνέντευξης. Καλά, δεν έχουμε λάβει υπ΄ όψιν τι συμβαίνει στο Υπουργείο Εσωτερικών; Στο Δημοσιοϋπαλληλικό Κώδικα δεν είδαμε ότι οι ρυθμίσεις, οι οποίες τελικά περνάνε, φθάνουν στο 12,5% τη συμμετοχή της συνέντευξης; Ή εάν θέλουμε να είναι ενιαίες οι προβλέψεις στο σχέδιο νόμου, γιατί άλλη η ρύθμιση στο άρθρο 17 του σχεδίου νόμου για τη συνέντευξη -δηλαδή όταν πρόκειται για το Διευθυντή των Γενικών Αρχείων του Κράτους- και άλλη η ρύθμιση όταν πρόκειται για τη συνέντευξη για τους προϊσταμένους διευθύνσεων και γραφείων εκπαίδευσης; Γιατί λοιπόν να μη συμφωνήσουμε όλοι, όπως είπε και ο κ. Γ. Κεγκέρογλου, σε ανοιχτή διαδικασία, ανοιχτή διαβούλευση όταν πρόκειται κάποιος να δώσει συνέντευξη; Να υπάρχει κλήρωση εκείνων που θα συμμετέχουν για να πάρουν τη συνέντευξη, να κρατούνται ακριβή πρακτικά και να διαμορφώνεται πρακτικό δικαιολόγησης της βαθμολογίας, όπως τουλάχιστον επιβάλλει η οποιαδήποτε λογική. Γιατί δεν τα κάνουμε αυτά; Γιατί υπάρχει συγκεκριμένη σκοπιμότητα.
      Θα ήθελα να πάω τώρα στο άρθρο 9 -όπως είπε και ο κ. Χουρμουζιάδης- με τις παρεκκλίσεις. Εδώ, λοιπόν, πρόκειται προφανώς για ρουσφετολογική και φωτογραφική διάταξη που αφορά τους νυν προϊσταμένους. Και είναι έτσι και για τον εξής επιπλέον λόγο. Να μην αναφέρω τους προηγούμενους. Λέει ότι για την επιλογή διευθυντών εκπαίδευσης και προϊσταμένων γραφείων εκπαίδευσης δεν είναι αναγκαία η προηγούμενη υπηρεσία σε θέση διευθυντή σχολικής μονάδας. Αν είναι έτσι τα πράγματα, γιατί δεν υπάρχει αντίστοιχη διάταξη και για τους παρέδρους του Παιδαγωγικού Ινστιτούτου; 
      Σας λέω, λοιπόν, κύριε Πρόεδρε, ότι υπηρετεί μία σκοπιμότητα το συγκεκριμένο σχέδιο νόμου. Υπηρετεί μια σκοπιμότητα και στη συνέντευξη και στη γραπτή εξέταση και στο σύνολο των ρυθμίσεων του.
      Κρατώ στα χέρια μου και θα καταθέσω, κυρία Υπουργέ, μια δική σας υπουργική απόφαση, η οποία εκδόθηκε στις 30-8-2004. Εκεί προτείνατε ότι κατά την επιλογή Υπευθύνων Αγωγής Υγείας Πρωτοβάθμιας και Δευτεροβάθμιας Εκπαίδευσης των περιφερειακών διευθύνσεων της χώρας, στο κομμάτι της συνέντευξης, να συμπεριληφθούν δεκατέσσερα κριτήρια. Εδώ, ένα. Τι μεσολάβησε από το 2004 μέχρι το σημερινό σχέδιο νόμου; Άρα, λοιπόν, μόνο συγκεκριμένη σκοπιμότητα. 
      Καταθέτω, λοιπόν, στα Πρακτικά της Βουλής το σχετικό έγγραφο. 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θέλετε λοιπόν να επιλέξετε τους συγκεκριμένους, τους οποίους επιλέξατε μέσα σε μια νύχτα με τις γνωστές διαδικασίες. Σας διαβάζω, λοιπόν, μερικά κατορθώματά τους για να καταλάβετε περί τίνος πρόκειται.
      Ακούστε. Έχουμε λοιπόν, κυρία Υπουργέ, ένα επεισόδιο που έχει γίνει από τον προϊστάμενο του Α΄ Γραφείου Πρωτοβάθμιας Εκπαίδευσης στο Άργος. Κάλεσε σε απολογία τον πρόεδρο του Συλλόγου Δασκάλων, για να τον επιπλήξει και να τον τιμωρήσει επειδή έδωσε συνέντευξη Τύπου μέσα στο σχολείο και με το αιτιολογικό ότι παραβίασε τα προσωπικά δεδομένα των μαθητών, τους έδειξε η κάμερα. Δηλαδή χθες, κυρία Υπουργέ, που ήσασταν στα σχολεία κι έδιναν εξετάσεις οι μαθητές για εισαγωγή στα Α.Ε.Ι. και τα Τ.Ε.Ι. και έδειξε τους καθηγητές και τους μαθητές ήταν παραβίαση των προσωπικών δεδομένων;  Μα είναι φοβερό! Όταν, λοιπόν, στο πρόσωπο αυτών των προϊσταμένων που τους επιλέξατε με τον τρόπο που τους επιλέξατε, συναντάται ο κομματικός φανατισμός, κυρία Υπουργέ, και απουσιάζει το μέτρο -για να μην πω ότι περισσεύει η ανοησία και η μικροπρέπεια- τότε το αποτέλεσμα είναι ο ευτελισμός της υπηρεσίας, όχι μόνο του ίδιου του προσώπου αλλά και της Υπηρεσίας και του Υπουργείου Παιδείας. Σταματήστε τον, κυρία Υπουργέ. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, συζητάμε σήμερα ένα νομοσχέδιο το οποίο, τελικά, αποτελεί, όπως είπαμε και χθες όλοι, υπονόμευση των βασικών δομών της λειτουργίας και της ποιότητας της εκπαίδευσης και του εκπαιδευτικού συστήματος και δημιουργεί προϋποθέσεις για την αναπαραγωγή στο μέλλον αρνητικών φαινομένων αδιαφάνειας και αναξιοκρατίας. Δείχνει επίσης, περίτρανα τον ερασιτεχνισμό και τον ευκαιριακό χαρακτήρα μιας ανύπαρκτης εκπαιδευτικής πολιτικής, γιατί, τουλάχιστον, μέχρι σήμερα από τη λειτουργία της ηγεσίας του Υπουργείου Παιδείας δεν φαίνεται ότι υπάρχει εκπαιδευτική πολιτική η οποία έχει χαραχθεί και βάσει αυτού του σχεδίου βαδίζουμε. Ταυτόχρονα αποκαλύπτει  την άποψη που έχει η ηγεσία του Υπουργείου Παιδείας για το ρόλο των στελεχών της εκπαίδευσης και αναδεικνύεται επιτέλους η πραγματική αιτία της πρόωρης λήξης της θητείας των στελεχών της εκπαίδευσης το καλοκαίρι του 2004.
      Μιλάω για μία ανύπαρκτη πολιτική γιατί μέχρι σήμερα σε βασικά ζητήματα της εκπαιδευτικής πολιτικής αποδείχθηκε περίτρανα ο ερασιτεχνισμός της πολιτικής ηγεσίας -αλλιώς πως- σε σχέση με τα νέα βιβλία. Για τα νέα βιβλία, λοιπόν, που θα μπουν στα σχολεία και θα αρχίσουν να διδάσκονται στους μαθητές από το Σεπτέμβρη του 2006, έχει γίνει ένα σεμινάριο στους σχολικούς συμβούλους στην Αθήνα και αυτό με ιδιαίτερη προχειρότητα απ’ ό,τι οι ίδιοι τονίζουν και ταυτόχρονα, οι ίδιοι με την ίδια και ακόμη χειρότερη προχειρότητα, αφού δεν τους έχουν δοθεί και τα μέσα, προσπαθούν να γίνουν οι πολλαπλασιαστές προς τους εκπαιδευτικούς.
      Αν σας παραπέμψω, το 1982-1984 σε αντίστοιχη διαδικασία ενημέρωσης των εκπαιδευτικών για τα νέα βιβλία οι συγγραφικές ομάδες με επικεφαλής το Θεόφραστο Γέρου τότε αλώνισαν, επιτρέψτε μου την έκφραση, την Ελλάδα για να μπορέσουν –ήμουν πρωτοδιόριστη εκπαιδευτικός και το βίωσα, κυρία Υπουργέ- να μεταφέρουν αυτό, ακριβώς, σε κάθε γωνιά και σε όλους τους εκπαιδευτικούς με ιδιαίτερη σοβαρότητα. Και εκεί φαίνεται ακριβώς ότι δεν ενδιαφέρει τελικά η ποιότητα, δεν ενδιαφέρει τελικά η σοβαρότητα, δεν ενδιαφέρει το τι ακριβώς θα υπάρξει αλλά ενδιαφέρει μόνο η επικοινωνιακή τακτική και τίποτε περισσότερο. 
      Όμως, ταυτόχρονα αν δούμε και το θέμα με την Τεχνική Επαγγελματική Εκπαίδευση, για την οποία είπατε από πέρυσι ότι θα λειτουργούσε, αλλά μέχρι σήμερα που μιλάμε ακόμη δεν έχει κατατεθεί το νομοσχέδιο για να μπορέσουν οι σχολικές μονάδες επαγγελματικής εκπαίδευσης να λειτουργήσουν από το Σεπτέμβρη που έρχεται, γίνεται κατανοητό ξεκάθαρα ότι έχετε βάλει στο περιθώριο, έχετε βάλει στη γωνία τη δημόσια και δωρεάν εκπαίδευση των παιδιών του ελληνικού λαού γιατί άλλα πιθανόν κρυφά σχέδια έχετε στο πίσω μέρος του μυαλού σας. ΄Ετσι, λοιπόν, δείχνετε ξεκάθαρα ότι και τούτο εδώ το νομοσχέδιο έρχεται απλά για να επικυρώσει επιλογές –face control, επιτρέψτε μου την έκφραση- που κάνατε το 2004 αφού με το άρθρο 9 με τον τίτλο «παρεκκλίσεις», χωρίς ειλικρινά να υπάρχει η παραμικρή ντροπή από τους συντάκτες του συγκεκριμένου άρθρου, προσπαθείτε  να νομιμοποιήσετε επιλογές που στη συνείδηση της εκπαιδευτικής κοινότητας αλλά και του ελληνικού λαού είναι καταγεγραμμένες με θολό τοπίο. 
      Ταυτόχρονα προσπαθείτε να μας πείσετε ότι μέσα στις διατάξεις του νομοσχεδίου εμπεριέχονται οι ασφαλιστικές δικλείδες για αξιοκρατικές δήθεν και διαφανείς επιλογές. Όμως, όπως σας είπα και προχθές, κυρία Υπουργέ, και όπως τόνισε το σύνολο των συναδέλφων που μίλησαν από την πλευρά της Αντιπολίτευσης, έχουν πολύ μεγάλη σημασία οι συνθέσεις των επιτροπών που θα κάνουν όλες αυτές τις διαδικασίες και εδώ στην προκειμένη περίπτωση ο πρότερος βίος σας δεν είναι καθόλου, μα καθόλου έντιμος και θα σας παραπέμψω σε τέτοιες διαδικασίες την περίοδο 1990-1993. Έτσι, λοιπόν, αν πάρω για παράδειγμα πέντε, έξι νομούς και τι ακριβώς διαδικασίες έγιναν, θα σας πω ότι στην Εύβοια παραδείγματος χάρη οι σκοπιμότητες και η μισαλλοδοξία επικράτησαν και στο Π.Υ.Σ.Π.Ε. Εύβοιας. 
      Εκπαιδευτικοί με πολύχρονη εκπαιδευτική πείρα, με προσφορά στην εκπαίδευση, με επιστημονική και παιδαγωγική κατάρτιση, με δύο και τρία επιπλέον πτυχία βαθμολογήθηκαν με 4, 8 και 10 με άριστα το 25, προκειμένου να μπουν στο περιθώριο και να πάρουν θέσεις στελεχών εκπαίδευσης άνθρωποι χωρίς καν δεύτερα πτυχία, χωρίς καν επιμορφωτικές διαδικασίες, αν θέλετε χωρίς καν προϋπηρεσία σε θέσεις στελεχών εκπαίδευσης.
      Στην Ημαθία το Δ.Σ. του Συλλόγου των Δασκάλων τότε εκεί καταγγέλλει ότι το Π.Υ.Σ.Π.Ε., το υπηρεσιακό συμβούλιο με τη συγκεκριμένη σύνθεση που είχε δεν κράτησε καν πρακτικά των συνεντεύξεων, κυρία Υπουργέ. Αυτό δείχνει ότι πρέπει να δείτε και να περιφρουρήσετε πραγματικά μέσω των συνθέσεων των επιτροπών ανθρώπους οι οποίοι, τουλάχιστον, θα σεβαστούν το κύρος και την προσωπικότητα όσων αποφασίσουν να συμμετέχουν σε αυτές τις διαδικασίες. Τελικά το άρθρο 9 -πολύ καλά μελετημένο από άνθρωπο που έχετε δίπλα σας- πιστεύω ότι είναι κομμένο και ραμμένο στα μέτρα εκείνων που θέλουν να κάνουν επιλογές σε κοντά αναστήματα σε ό,τι αφορά το επιστημονικό επίπεδο.
      Θα συνεχίσω με το εξής, κυρία Υπουργέ: Επειδή μας κατηγορείτε ότι και την προηγούμενη δεκαετία έγιναν επιλογές οι οποίες ήταν πέρα και έξω από λογικές, θα σας παραπέμψω σε δικούς σας ανθρώπους να σας ενημερώσουν οι οποίοι επικύρωναν και έλεγαν τα καλύτερα λόγια σε ό,τι αφορά τις διαδικασίες, ότι δηλαδή, αυτές τουλάχιστον οι διαδικασίες δεν έβγαλαν στο περιθώριο ανθρώπους με περιεχόμενο και δεν καταρράκωναν τις προσωπικότητες των εκπαιδευτικών.
      Μάλιστα, οφείλω δε να σας τονίσω κάτι για την ίδια την παράταξή σας. Θα καταθέσω στα Πρακτικά έγγραφο από τη Δ.Α.Κ.Ε. Πρωτοβάθμιας Εκπαίδευσης Νομαρχιακής Επιτροπής Θεσσαλονίκης, 3/1/2003, κυρία Υπουργέ -είναι μάλιστα το πρώτο τους έγγραφο για το 2003- όπου στον τότε αιρετό του Κ.Υ.Σ.Π.Ε., ένα αξιόλογο δικό σας στέλεχος, έστελναν μία ονομαστική κατάσταση των συναδέλφων ΔΑΚιτών που είναι υποψήφιοι σχολικοί σύμβουλοι πρωτοβάθμιας εκπαίδευσης και λέει «παρακαλούμε για τις δικές σας ενέργειες». Μάλιστα, έλεγε ότι έχουν καταταγεί, κυρία Υπουργέ, με βάση τα προσόντα που είχαν για τον αξιολογικό πίνακα. 
      Απ’ αυτούς τους είκοσι πέντε, κυρία Υπουργέ, που η Δ.Α.Κ.Ε. πρότεινε προκειμένου για τις δικές σας ενέργειες, στη συγκεκριμένη χρονική περίοδο –και μιλάμε για το 2003- είκοσι πέντε τον αριθμό ήταν οι προτάσεις για ΔΑΚίτες εκπαιδευτικούς και οι δέκα έγιναν σχολικοί σύμβουλοι. Αυτό για να δείτε πώς πραγματικά με «παρωπίδες», όπως λέγατε, λειτουργούσαν οι προηγούμενες συνθέσεις σε ό,τι αφορά τις διαδικασίες επιλογών.
      Επαναλαμβάνω: Περιφρουρήστε τον εαυτό σας, περιφρουρήστε την πολιτική ηγεσία, περιφρουρήστε την Κυβέρνηση αν θέλετε πραγματικά να μας δείξετε ότι θα κάνετε επιλογές με αξιοκρατικές και διαφανείς διαδικασίες.
      Σας ευχαριστώ.
      (Στο σημείο αυτό η Βουλευτής κ. Ευαγγελία Σχοιναράκη- Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Η κ. Ράπτη έχει το λόγο.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Χθες μιλήσαμε για το νομοσχέδιο επί της αρχής επισημαίνοντας ότι πρόκειται για ένα νομοσχέδιο-πατρόν, κομμένο και ραμμένο σε συγκεκριμένα μέτρα, στα μέτρα των τετρακοσίων πενήντα - πεντακοσίων στελεχών που βρίσκονται στην κορυφή της εκπαιδευτικής «πυραμίδας». Σήμερα συζητούμε κατά κάποιο τρόπο τις λεπτομέρειες, τα «τελειώματα» αυτού του πατρόν, «πατάμε το γαζί». 
      Γι’ αυτό, λοιπόν, ας ξεκινήσουμε πάλι από το κεντρικό, από το κομβικό σημείο: Άρθρο 9, παρεκκλίσεις. Οι εκπαιδευτικοί θα έκαναν παρακλήσεις να φύγουν οι παρεκκλίσεις, αλλά βεβαίως, οι παρακλήσεις δεν εισακούγονται διότι το Υπουργείο Παιδείας πάντα κωφεύει όταν οι εκπαιδευτικοί μιλούν και ζητούν συγκεκριμένα και σωστά πράγματα.
      Υπάρχει το εξής καταπληκτικό σ’ αυτό το νομοσχέδιο: Το ένα άρθρο αντιπαλεύει το άλλο. Έχουμε, ας πούμε, τις πάγιες διατάξεις στο άρθρο 7β΄, που προβλέπουν εκτός των άλλων για την επιλογή των στελεχών πολυετή συνολική εκπαιδευτική προϋπηρεσία –τα διαβάζω ακριβώς- και άσκηση διδακτικών καθηκόντων σε σχολείο της κατάλληλης βαθμίδας επί δεκαετία. Προβλέπει επίσης επί λέξει να έχουν διατελέσει επί διετία διευθυντές ή προϊστάμενοι σε σχολικές μονάδες. 
      Ελάτε, όμως, που μετά το άρθρο 7, υπάρχει το άρθρο 9, το οποίο αφανίζει, διαγράφει το άρθρο 7. Θυμίζω ότι το άρθρο 9 λέει ότι σε πρώτη εφαρμογή του νόμου δεν απαιτούνται από τους υποψηφίους τα προσόντα που αναφέρονται στο άρθρο 7β΄ και τα οποία μόλις προανέφερα.
      Αντιθέτως, όλα αυτά τα προσόντα αντικαθίστανται από ένα το πολύ έτος προϋπηρεσίας. Και βεβαίως τι κάνει νιάου-νιάου στα κεραμίδια; Δεν είναι ο σκύλος που μιμείται τη γάτα. Νιάου-νιάου στα κεραμίδια κάνουν τα πεντακόσια στελέχη της εκπαίδευσης που έχουν στρογγυλοκαθίσει –για την ακρίβεια τα  στρογγυλοκαθίσατε εσείς πραξικοπηματικά τον Αύγουστο του 2004- και θέλετε να μείνουν εκεί. 
      Όταν λέμε ότι θέλουν να μείνουν εκεί, δεν μιλάμε για τέσσερα χρόνια. Γιατί έρχεται μετά το άρθρο 9, το άρθρο 13, το οποίο λέει πάρα πολύ απλά, χωρίς πραγματικά καμιά λογική που να ανταποκρίνεται σε στοιχειώδες κανόνες αξιοκρατίας, ότι όσοι είναι ήδη σε θέσεις διευθυντών εκπαίδευσης, όσοι είναι ήδη σε θέσεις προϊσταμένων, αφού περάσουν τα τέσσερα πρώτα χρόνια, μπορούν να ζητήσουν να επανακριθούν. Και αφού επανακριθούν, εάν μείνουν κενές θέσεις, τότε, όποιος άλλος ενδιαφερόμενος εκπαιδευτικός μπορεί να ζητήσει να μπει σε διαδικασία κρίσης.
      Με άλλα λόγια, δικό μας είναι το μαγαζί –επιτρέψτε μου την έκφραση- το κλειδώνουμε και αμπαρώνουμε. Αυτό βεβαίως γίνεται προφανώς, γιατί δεν λαμβάνεται υπ’ όψιν ότι θα μεσολαβήσουν εκλογές και εκεί ο λαός θα πει τη δική του γνώμη. Ωστόσο, δεν παύει να είναι σκανδαλώδες ένα νομοσχέδιο που περιλαμβάνει ένα τέτοιο άρθρο, όπως το άρθρο 13 και το άρθρο 9.
      Πηγαίνουμε σε ένα άλλο άρθρο, στις πάγιες διατάξεις για τη μοριοδότηση των κριτηρίων επιλογής, στο άρθρο 8, το οποίο ορίζει τέσσερις κατηγορίες κριτηρίων και μάλιστα λέει συγκεκριμένες αξιολογικές μονάδες.
      Υπηρεσιακή κατάσταση, διδακτική εμπειρία: 22 αξιολογικές μονάδες. 
      Επιστημονική παιδαγωγική συγκρότηση: 14 αξιολογικές μονάδες.
      Ερχόμαστε στην προσωπικότητα και τη γενική συγκρότηση –με μια λέξη- στη συνέντευξη: 20 αξιολογικές μονάδες.
      Από κάτω αναφέρει: Αξιολόγηση του εκπαιδευτικού έργου: 44 αξιολογικές μονάδες.
      Ελάτε, όμως, που μετά υπάρχει έτερο άρθρο, το οποίο λέει ότι σε πρώτη εφαρμογή του νόμου αυτό το τέταρτο κριτήριο που «ζυγίζει» 44 αξιολογικές μονάδες δεν θα μετρήσει, δεν θα υπάρξει και αυτομάτως αντικαθίσταται με ένα διαγωνισμό δήθεν του Α.Σ.Ε.Π. –φύλλο συκής το Α.Σ.Ε.Π. στην υπόθεση αυτή- και αυτομάτως η συνέντευξη και η βαρύτητά της εκτοξεύεται στα ύψη, μια συνέντευξη στην οποία δεν υπάρχουν μετρήσιμα κριτήρια και μια συνέντευξη η οποία πραγματικά και αυτή τορπιλίζει την αξιοκρατία.
      Στο νομοσχέδιο, στο οποίο αναφέρθηκαν εμπεριστατωμένα και τεκμηριωμένα όλοι οι συνάδελφοι και οι συναδέλφισσες που μίλησαν πριν από μένα, έχει κατατεθεί και μια τροπολογία –μεταξύ άλλων τροπολογιών- που αφορά τις κατατάξεις αποφοίτων πανεπιστημίων και Τ.Ε.Ι. σε Α.Ε.Ι. με ειδικό ποσοστό. Θυμίζω ότι το ποσοστό αυτό ήταν γύρω στο 5% και με ένα νομοθέτημα πριν από ένα περίπου χρόνο –και λιγότερο από ένα χρόνο- πήγε στο 2% για κεντρικά πανεπιστήμια Αθήνα-Θεσσαλονίκη και στο 4% για τα πανεπιστήμια της επαρχίας.
      Είναι ευκαιρία εδώ να πούμε τα εξής. Πραγματικά είναι ακατανόητο τι νόημα έχει να μειώνεται το ποσοστό κατά το οποίο δέχονται τα πανεπιστήμια εισακτέους, οι οποίοι προέρχονται από άλλα πανεπιστήμια και Τ.Ε.Ι. και έχουν ήδη πάρει πτυχίο, όταν είναι κοινό μυστικό ότι στα πανεπιστήμια μπαίνει άπειρος αριθμός μέσα από την υπόθεση των μετεγγραφών. Με άλλα λόγια, δεν σώζεται το πανεπιστήμιο, όσον αφορά την αριθμητική συμμετοχή και την ποιότητα απ’ αυτό το ποσοστό. 
      Εν πάση περιπτώσει, έγινε αυτό το κακό. Και το λέω έτσι πάρα πολύ απλά, κακό, διότι οι άνθρωποι οι οποίοι επιλέγουν να δώσουν κατατακτήριες εξετάσεις και έχουν ήδη ένα πτυχίο, είναι άνθρωποι αποφασισμένοι. Είναι άνθρωποι που έχουν μελετήσει. Είναι άνθρωποι που ξέρουν γιατί θέλουν να πάνε στη συγκεκριμένη σχολή και είναι άνθρωποι οι οποίοι δεν πρόκειται σε καμία περίπτωση να μείνουν μέσα στη σχολή, να βαλτώσουν και κατά συνέπεια να τραβήξουν καθ’ υπερβολήν κάτω ποιοτικά τη σχολή. 
      Τέλος πάντων, καλώς ή κακώς –κακώς, κατά την ταπεινή μου γνώμη- έγινε αυτή η παρέμβαση, η οποία όμως δημιούργησε περαιτέρω προβλήματα.
      Το πρόβλημα είναι το εξής: Αυτή τη στιγμή υπάρχει το ποσοστό αυτό για τα πανεπιστήμια, αλλά δεν έχει μειωθεί αντίστοιχα το ποσοστό για όσους έχουν πτυχίο Τ.Ε.Ι. Το αποτέλεσμα ποιο είναι πρακτικά; Ότι μπορεί να μπει –και χρησιμοποιώ ένα παράδειγμα αριθμητικό απλοποιημένο- πτυχιούχος Τ.Ε.Ι. με βαθμό, παραδείγματος χάριν, «6» στη δεκάβαθμη κλίμακα και  πτυχιούχος πανεπιστημίου ο οποίος έχει δώσει κατατακτήριες εξετάσεις και έχει πετύχει 9 στα 10, να μείνει απέξω διότι  υπάρχει το συγκεκριμένο ποσοστό. Αντιλαμβάνεστε και την αδικία της υπόθεσης, αλλά και το παράλογο όλης αυτής της κατάστασης. 
      Η τροπολογία που φέρνετε προσπαθεί να διορθώσει τα πράγματα, αλλά δεν το καταφέρνει τελείως, γιατί ήδη έχουν προϋπάρξει αδικίες –κατάφορες αδικίες- σ’ αυτούς και σ’ αυτές που έδωσαν κατατακτήριες εξετάσεις το 2005-2006.
      Αναφέρω ένα χαρακτηριστικό παράδειγμα από τη Φαρμακευτική της Αθήνας, όπου πήρε τρία άτομα με πτυχίο πανεπιστημίου και επτά άτομα με πτυχίο Τ.Ε.Ι. Είναι δε χαρακτηριστικό ότι ο τελευταίος επιτυχών με πτυχίο Τ.Ε.Ι. έχει επιτύχει μικρότερη βαθμολογία από τους επιτυχόντες με πτυχίο πανεπιστημίου οι οποίοι, όμως, λόγω της προαναφερθείσας ρύθμισης, δεν μπαίνουν και δεν γίνονται δεκτοί στη Φαρμακευτική. Σημειωτέον ότι η γενική συνέλευση της Φαρμακευτικής Αθήνας έχει εκφραστεί θετικά ομόφωνα στο να γίνουν αποδεκτοί και οι τρεις επιπλέον αυτοί άνθρωποι, οι οποίοι –σημειώνω- έχουν βαθμολογία κατά πολύ μεγαλύτερη από τους επιτυχόντες με πτυχίο Τ.Ε.Ι. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κακλαμάνης έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, βρισκόμαστε στον 21ο αιώνα στο 2006 και η κοινωνική πραγματικότητα που έχει άμεση σχέση και με τη λειτουργία και την απόδοση του εκπαιδευτικού μας συστήματος θα έπρεπε να μας έχει καταστήσει όλους, ανεξαρτήτως πτέρυγας σ’ αυτήν την Αίθουσα, περισσότερο υπεύθυνους και, κατά συνέπεια, πιο αποτελεσματικούς. 
      Λάθη τα οποία έγιναν στο παρελθόν αμέσως μετά τη μεταπολίτευση και υπό το κλίμα εκείνων των εποχών και στη συνέχεια στις αρχές της δεκαετίας του ’80, υπό το πολιτικό κλίμα μας κυβερνητικής αλλαγής, στην πορεία έγινε προσπάθεια –και πιστεύω ότι ήταν σοβαρή και επιτυχής- να διορθωθούν και, εν πάση περιπτώσει, να μην επαναλαμβάνονται στο βαθμό εκείνων των πρώτων ημερών κάθε νέας κυβέρνησης. 
      Αυτά τα λάθη, κυρία Υπουργέ, δεν δικαιολογούνται σήμερα από ένα κοινοβουλευτικό στέλεχος, όπως είστε εσείς. Εγώ πιστεύω ότι όσοι δεν ήρθαν ουρανοκατέβατοι στον πολιτικό στίβο, αλλά προέρχονται μέσα από τα πολιτικά φυτώρια των διαφόρων κομματικών παρατάξεων, έχουν κατά κανόνα αυξημένο αίσθημα πολιτικής ευθύνης. 
      Άλλο βέβαια το πώς λειτουργούν σήμερα τα κόμματα και πως ενδιαφέρονται σήμερα λιγότερο για τη διαμόρφωση ιδεολογίας και τη σωστή καθοδήγηση νέων ανθρώπων, ώστε να αποτελέσουν στη συνέχεια κοινωνικά στελέχη, ώστε σε όποιο επίπεδο και σε όποιον τομέα ασχολούνται με τα κοινά να συμβάλλουν στην ανάπτυξη αυτής της κοινωνίας και του τόπου. Προτιμούν να χρησιμοποιούν όχι μόνο τους νέους αλλά και άλλες μεγαλύτερες στην ηλικία κοινωνικές ομάδες ως κομματικούς στρατούς. 
      Εσείς λοιπόν, κυρία Υπουργέ, δεν δικαιολογήστε και πραγματικά αποτέλεσε  για μένα πολύ μεγάλη έκπληξη το ότι δεν μπορέσατε να αντιμετωπίσετε αυτήν την πληγή της εκπαίδευσης και γενικότερα του δημόσιου τομέα: τον κομματικό συνδικαλισμό. Υπέστητε και εκείνο το ευτελιστικό για όλους επεισόδιο της εισβολής στο γραφείο σας κομματικών παραγόντων συνδικαλιστών. Εγώ θέλω να μιλώ εδώ καθαρά και ξάστερα. Αυτό και αυτά που κάνετε τώρα μου θυμίζουν ανάλογες καταστάσεις. Αλλά σας είπα και άλλη μέρα ότι σαχλαμάρες και εμπάθειες που μπορεί να υπήρξαν πριν από είκοσι πέντε χρόνια, αλίμονο αν στο 2006 θα καθαγιάζονται και θα κατοχυρώνονται και θα αποτελούν μάλιστα πυξίδα της πολιτικής μιας κυβέρνησης που θέλησε μάλιστα ν’ αλλάξει και το συνταγματικό όρο. 
      Το Σύνταγμα μιλάει για κυβέρνηση, κύριοι συνάδελφοι. Δεν λέει παλιά ή νέα διακυβέρνηση. Και δεν είναι δυνατόν θεσμικά όργανα της πολιτείας, όπως είναι ο ίδιος, ο Πρωθυπουργός, να παραχαράσσουν το Σύνταγμα και να λένε στον ελληνικό λαό «δεν είμαστε η κυβέρνηση που και χθες μπορεί να ήταν και αύριο θα υπάρξει, αλλά είμαστε κάτι άλλο. Είμαστε διακυβέρνηση». Προσέξτε γιατί από τον έναν όρο στον άλλο δεν ξέρει κανείς καμιά φορά που φτάνει. Δεν έχουν θέση στη χώρα μας, αλλά γνωρίζετε πάρα πολύ καλά ότι και κάποιοι όροι έχουν και ανάλογους συμβολισμούς.
      Λοιπόν, κυρία Υπουργέ, ειλικρινά θέλω να σας ρωτήσω. Ήταν πραγματικά ευφυές να σπεύσετε, πριν καλά-καλά γνωρίσετε το πεδίο όπου θα ασκούσατε τα πολιτικά σας καθήκοντα, ως πολιτικού προϊσταμένου της παιδείας, να αντικαταστήσετε την επιτροπή των γενικών εξετάσεων, προκειμένου να τοποθετήσετε όποιους άλλους. Και είδαμε και πέρυσι τα προβλήματα, είδαμε και φέτος. Σήμερα μάλιστα, πάλι αναστατώνεται η ελληνική νεολαία, η ελληνική οικογένεια, πάλι θα δώσετε υλικό στα κανάλια, πάλι θα βγαίνουν διάφοροι, σχετικοί και άσχετοι για να ξεσηκώνουν αμφιβολίες και προβληματισμούς στα παιδιά που δίνουν εξετάσεις. Γιατί; 
      Έχουμε μια επιτροπή -και αυτό θα περίμενα σε ένα τέτοιο νόμο με την ευκαιρία αυτή ή προηγουμένως να έρθει- γενικών εξετάσεων. Είναι το πιο αδιάβλητο σύστημα που λειτουργεί στη χώρα σε ό,τι αφορά στην αξιολόγηση των πολιτών. Δεν υπάρχει άλλο αντικειμενικό σύστημα. Γιατί, λοιπόν, να έχετε αντιμέτωπες τις επιστημονικές εταιρείες; Διότι εκτός απ’ αυτούς που έρχονται από τα πανεπιστήμια πρέπει να μας προτείνουν οι διευθύνσεις εκπαίδευσης, που είναι οι δικοί μας επικεφαλείς, ποιους,  γιατί; 
      Για να τους δίνουμε ενδεχομένως –διότι αυτό οδηγεί και σε διαβλητότητα του συστήματος- τη γραμμή αν θα είναι μαλακές ή σκληρές οι διαδικασίες των γενικών εξετάσεων; Τι θα πείτε σήμερα μ’ αυτήν την ιστορία των μαθηματικών; Τι θα πείτε στον ελληνικό λαό; Ότι αυτοί τους οποίους βάλατε –κατ’ έμμεση επιλογήν σας, δια των επικεφαλής των διαφόρων διευθύνσεων εκπαίδευσης που βλέπουμε τώρα πώς τους θέλετε- προσωρινά τους είχατε ορίσει, τους παρατείνατε τη θητεία επ’ αόριστον, τώρα βάζετε και διαδικασίες να είναι και μόνιμοι;
      Σας παρακαλώ, δείτε το θέμα, τουλάχιστον για του χρόνου. Δεν έχουν θέση τέτοιες επιλογές. Καλέστε τις επιστημονικές εταιρίες να προτείνουν και να λάβουν την ευθύνη θεμάτων που θα δίνονται, ώστε να υπάρχει πλήρης αντικειμενικότητα.
      Κυρία Υπουργέ, έρχομαι και σε ένα άλλο θέμα. Διάβασα το Σάββατο σε μία εφημερίδα, τον «ΕΠΕΝΔΥΤΗ», είδα χθες και στα «ΝΕΑ» ότι κάποιος ειδικός γραμματέας –του οποίου δεν ενθυμούμαι ειλικρινώς το όνομα, δεν το ανέφερα- έστειλε μία εγκύκλιο και αμφισβητεί εμμέσως το εάν τα μέχρι το 2001 τριτοβάθμια ιδρύματα, τα τεχνολογικά εκπαιδευτικά ιδρύματα –και ξέρετε για κάποιο λόγο με αγγίζει αυτό το θέμα…
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, έχει δοθεί απάντηση. Δεν ισχύει αυτό. Θα σας απαντήσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία, θα ήθελα επισήμως εδώ, σας παρακαλώ, να απαντήσετε και να κάνετε και τη σχετική σύσταση –εγώ θα έκανα κάτι άλλο- στον εν λόγω ειδικό γραμματέα τουλάχιστον να μην ενεργεί επιπολαίως.
      Και έρχομαι δι’ ολίγον και στο θέμα, το οποίο πράγματι τεκμηριωμένα με στοιχεία και αναλυτικότατα το αντιμετώπισαν οι Βουλευτές του ΠΑ.ΣΟ.Κ., οι συνάδελφοί μου του ΠΑ.ΣΟ.Κ., αλλά και Βουλευτές από τα άλλα δύο κόμματα της Αντιπολιτεύσεως. 
      Θέλω να σας πω το εξής: Το 2006, η εκπαίδευση δεν έχει ανάγκη από γκαουλάιτερς. Έχει ανάγκη από εκπαιδευτικούς που θα συνεργαστούν μεταξύ τους. Όλοι τελικά συμφωνήσαμε ότι καλά κάναμε –εγώ είχα την πρωτοβουλία- και καταργήσαμε τους επιθεωρητές το 1982 και είπαμε ότι άλλο είναι η διοίκηση και άλλο η παιδαγωγική επιστημονική καθοδήγηση της εκπαίδευσης. Δεν μπορούμε να λέμε τώρα ότι με το σύστημα απαντήσεων multiple choice –ξέρετε, πώς γράφονται τα λεξικά, πώς γράφονται «1», «2», «3», μπορεί στην τύχη να πέσεις στο «2», αν δεν ξέρεις τίποτα- θα εξετάσετε τους σχολικούς συμβούλους για να τους βαθμολογήσετε. Για ποιο λόγο; Για να αποδείξετε, δηλαδή, ότι σήμερα υπάρχουν σχολικοί σύμβουλοι αγράμματοι; Θα είναι αυτό πραγματικά ένα θριαμβευτικό αποτέλεσμα αυτής της προσπάθειας που κάνετε να ανακαινίσετε –υποτίθεται- αυτήν την υπόθεση; 
      Κάπου είδα ότι ο διευθυντής του σχολείου θα ορίζεται, αλλά και ο υποδιευθυντής θα ορίζεται επίσης από πάνω. Και σας λέω το εξής: Εάν το διευθυντή θα τον ορίζετε, αφήστε το Σύλλογο των Διδασκόντων, για να υπάρχει μία ισορροπία μεταξύ τους. Εάν τους αφαιρείτε αυτήν τη δυνατότητα, θα έχετε μία διεύθυνση σ’ ένα σχολείο και ένα σύλλογο που θα αντιπαλεύουν. Εσείς τι θα κάνετε από πάνω; Τον αστυνόμο; Αυτό δεν γίνεται. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ολοκληρώστε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω, κύριε Πρόεδρε.
      Νομίζω ότι αυτά κάπου ίσως χρησιμεύουν στην κυρία Υπουργό, τα λέω με πραγματικό ενδιαφέρον.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, τόσα χρόνια τι γινόταν;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε συνάδελφε, δεν ακούω τι λέτε και σας ζητώ συγγνώμη που δεν σας απαντώ.
      Εγώ θα παρακαλέσω, κυρία Υπουργέ, να δείτε ξανά αυτά τα ζητήματα. Μην παίρνετε τη θέση που πήρε χθες και ο κ. Καλός. Δείτε και την επιχειρηματολογία της Αντιπολιτεύσεως. Δεν είναι δυνατόν σε ανθρώπους που έδωσαν στην παιδεία ό,τι μπορούσαν να λέτε ότι θα τους μεταχειριστείτε έτσι. Και εδώ υπήρξε λάθος. Έγινε η μεταχείρισή τους στις αρχές της δεκαετίας του 1980, κάτι που μετά διορθώθηκε. 
      Μπήκαν σε μονάδες όσοι ήθελαν να μείνουν, πήγαν στο Παιδαγωγικό Ινστιτούτο και αναγνωρίστηκε συντάξιμος χρόνος για όσους ήθελαν να φύγουν, διότι κατανοήθηκε ότι μέσα στο πεδίο της εκπαίδευσης, μέσα στο σχολείο, μόνο με τη μετριοπάθεια, με τη συναντίληψη μπορεί να υπάρξει έργο και να προχωρήσει μπροστά η εκπαίδευση και κατ’ επέκταση η ελληνική κοινωνία.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Και είδαμε το προχθεσινό τραγικό δείγμα, τεσσάρων εκατομμυρίων Ελλήνων που παρακολουθούσαν αυτό το θέαμα –ας το πω θέαμα και βάλτε όσα ερωτηματικά θέλετε- της EUROVISION και είδαμε ποιοι ανεδείχθησαν. Και ψήφισε και η ελληνική νεολαία. Την είδατε την εικόνα. Ας μη συνεχίσω. Να δούμε, λοιπόν, τι αξίες βάζουμε μέσα στα σχολεία, έξω ο κομματισμός και ιδιαίτερα ο κομματικός συνδικαλισμός. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Κυρία Υπουργέ, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, έχω εκπλαγεί από την ομιλία του πρώην Προέδρου της Βουλής. 
      Κύριε Πρόεδρε, αμφισβητείτε τις πανελλήνιες εξετάσεις; Τις θεωρείτε διαβλητές; 
      ΑΠΟΣΤΟΛΟΣ ΚΑΚΛΑΜΑΝΗΣ:  Όχι, φυσικά. Δεν με ακούσατε τι είπα; Είπα ότι είναι το πιο αντικειμενικό σύστημα. Αν τόσο με προσέξατε, δεν έχει νόημα να σας ακούσω κι εγώ τώρα. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Σας λέω, λοιπόν, κύριε Πρόεδρε, επειδή ισχυριστήκατε ότι αλλάζουμε όπως θέλουμε τις επιτροπές –λυπάμαι που θα είμαι τόσο αυστηρή- ότι η βάση της επιτροπής είναι αυτή που είχατε εσείς. Και όπως γνωρίζετε καλά, επειδή έχετε θητεύσει στο Υπουργείο Παιδείας, κάθε χρόνο για να μην είναι συνεχώς οι ίδιοι, ένα μικρό ποσοστό επιστημόνων αλλάζει. Αυτό γίνεται κάθε χρονιά. Αυτήν τη στιγμή η βασική ομάδα, η οποία κάνει τις εξετάσεις, είναι αυτή που ήταν και το 2004 -που την είχατε ορίσει εσείς- και το 2003. 
      Ομολογώ ότι εκπλήσσομαι για τα σχόλια ως προς τα μέλη της επιτροπής και την επιστημονική επάρκεια. Σας υπενθυμίζω ότι πέρυσι, επειδή ενεφανίσθη Σύλλογος των Φυσικών που δεν του άρεσε το θέμα -όμως το θέμα ήταν διδαχθείσα και εξεταστέα ύλη και γιατί νομίζω ότι πρέπει να σοβαρευτούμε εδώ- επειδή δεν άρεσε, δεν ξέρω σε ποιους, που δεν το είχαν δώσει ως SOS, όχι μόνο δημιουργήθηκε θέμα, αλλά Βουλευτής του κόμματός σας ζήτησε να αλλάξουμε τις εξετάσεις και να πάρουμε το θέμα πίσω. 
      Λυπάμαι, αλλά θα είμαι πάρα πολύ αυστηρή μ' αυτό. Νομίζω ότι δεν επιτρέπονται παιχνίδια. Το Υπουργείο Παιδείας έχει στην κεντρική επιτροπή εξετάσεων επιστήμονες που έχουν προταθεί από όλους όσους προτείνονταν στο παρελθόν. Δεν έχει αλλάξει σε τίποτα. Ο Γενικός Γραμματέας του Υπουργείου είναι ο υπεύθυνος και είναι επιστήμων κύρους και πρώην πρύτανης και δεν θα δεχθώ κουβέντα για το θέμα των εξετάσεων, κύριε Πρόεδρε. Ξέρετε ότι σας αγαπώ και σας σέβομαι όσο κανέναν άλλον, αλλά σας παρακαλώ πολύ, δεν θα δεχθώ κουβέντα  για τις πανελλήνιες εξετάσεις. 
      Δεύτερο θέμα για τα Τ.Ε.Ι..
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Υπουργέ, μου επιτρέπετε; Γιατί κάνετε κάποιο λάθος. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Όχι, δεν κάνω κανένα λάθος, κύριε Πρόεδρε. Η τηλεόραση μας δείχνει σε όλους τους Έλληνες. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε μία διακοπή;
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Βεβαίως, σας επιτρέπω. Αλίμονο! 
      ΠΡΟΕΔΡΕΥΩΝ (Ιωάννης Τραγάκης): Θα πρέπει να επιτρέπει και το Προεδρείο.
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να σας πω το εξής: Εγώ δεν αμφισβητώ το αδιάβλητο των εξετάσεων. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Αμφισβητήσατε την επάρκεια των μελών.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ σας λέω πολύ απλά, για να μην έχουμε κάθε χρόνο αυτό το θέαμα, που έχουμε ήδη σήμερα με τα θέματα των μαθηματικών, καλέστε τις επιστημονικές ενώσεις, πείτε τους «δεν θα στέλνουν οι διευθυντές εκπαίδευσης μέλη της επιτροπής, εσείς οι επιστημονικές ενώσεις να αναλάβετε την ευθύνη» και να τελειώνει η ιστορία από εκεί και πέρα.
      ΠΡΟΕΔΡΕΥΩΝ (Ιωάννης Τραγάκης):  Συνεχίστε, κυρία Υπουργέ.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, εγώ δεν θέλω να αλλάξω ένα σύστημα που πέτυχε. Σας παρακαλώ. Εγώ δεν θέλω να αλλάξω ένα σύστημα που είναι έγκυρο και πέτυχε και ήταν έγκυρο και επί δικής σας διακυβέρνησης.  Το ότι δίνει η κεντρική επιτροπή εξετάσεων εξηγήσεις, όπου ζητούνται, είναι πάγια τακτική. Δεν καταλαβαίνω. 
      Θα έρθω στο θέμα των Τ.Ε.Ι., κύριε Πρόεδρε. Γνωρίζω ότι έχετε ευαισθησία, αλλά γνωρίζω ότι γνωρίζετε τι έγινε με το θέμα των Τ.Ε.Ι. επί διακυβέρνησης ΠΑ.ΣΟ.Κ.. Τουτέστιν, με μια παράγραφο νόμου, ξαφνικά τα ανώτερα Τ.Ε.Ι. έγιναν ανώτατα, χωρίς  καμιά εγγύηση…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ήταν ανώτατα. Ήταν τρίτη βαθμίδα. Η Βουλή δεν ψήφισε ανώτατα.  
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Βεβαίως, ψήφισε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ψήφισε τρεις βαθμίδες.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Ανώτατα δηλαδή. Ψήφισε ανώτατα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Κύριε Πρόεδρε, παρακαλώ μη διακόπτετε. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Κύριε Πρόεδρε, ψήφισε ανώτατα, μόνο που δεν γίνεται κανείς ανώτατος με μια παράγραφο νόμου, αλλά φροντίζουμε και το ακαδημαϊκό περιβάλλον. Τουτέστιν, συνέβησαν τα εξής. Η προσφυγή του Τεχνικού Επιμελητηρίου από το 1992 εναντίον τριών ειδικοτήτων των Τ.Ε.Ι., από τη μετάβασή τους από Κ.Α.Τ.Ε.Ε. σε ανώτερα, πριν καν φθάσουν στην ανώτατη βαθμίδα, εκρατήθη στο Συμβούλιο Επικρατείας, διότι το Υπουργείο Παιδείας δεν έστελνε το φάκελο. 
      Έτσι, η απόφαση από την προσφυγή του 1992 εξεδόθη το Μάρτιο του 2004, όταν ήδη με το νόμο του 2001 είχε γίνει τριτοβάθμια. Το Συμβούλιο της Επικρατείας αρνήθηκε να δεχθεί οποιοδήποτε προεδρικό διάταγμα για ειδικότητα Τ.Ε.Ι. και, αφού έβγαλε την απόφαση το 2004 ότι οι τρεις ειδικότητες δεν είναι καν ανώτερα Τ.Ε.Ι., αλλά είναι Κ.Α.Τ.Ε.Ε.. Αυτή ήταν η επιτυχία της εκπαιδευτικής πολιτικής της προηγούμενης Κυβέρνησης. 
      Εμείς αγωνιζόμαστε επί δύο χρόνια σε συνεργασία με το Τεχνικό Επιμελητήριο, με το Υ.ΠΕ.ΧΩ.Δ.Ε.,, με το Συμβούλιο της Επικρατείας και είχαμε καλά αποτελέσματα. Τουτέστιν, δύο προεδρικά διατάγματα ενεκρίθησαν, άλλα οκτώ είναι υπό έγκριση και νομίζουμε ότι θα προχωρήσει και αυτό. Υπάρχει συνεννόηση με το Επιμελητήριο και με τον περσινό νόμο περί Τ.Ε.Ι. δόθηκαν χίλιες οκτακόσιες εξήντα θέσεις ακαδημαϊκών μέσα στα Τ.Ε.Ι. με όλα τα προσόντα τριτοβάθμιας εκπαίδευσης, διδακτορικά κ.λπ.. Αυτή είναι μετατροπή σε ανώτατη εκπαίδευση, το ακαδημαϊκό περιβάλλον. Τους δώσαμε το δικαίωμα να κάνουν μεταπτυχιακά με πανεπιστήμια και η πρόταση της Κυβέρνησης για το νέο Σύνταγμα είναι σαφής. Πρέπει να περιγράφεται στο Σύνταγμα ότι είναι τριτοβάθμια εκπαίδευση τα πανεπιστήμια και τα Τεχνολογικά Ιδρύματα. Άρα, όχι απλώς έχουμε κάνει το καθήκον μας, αλλά κάναμε κάτι που θα έπρεπε να είχε γίνει προ πολλού. 
      Ο Γραμματέας απήντησε με βάση τα σημερινά νομικά δεδομένα. Και καταλήγει στην απάντησή του –και είναι σαφές- ότι δεν υπάρχει καμία διαφορά, αφού -κακώς, βέβαια, αλλά έτσι είχε γίνει και γι’ αυτό βγήκε η απόφαση του Συμβουλίου της Επικρατείας- κάθε φορά με την αναβάθμιση γραφόταν στο νόμο ότι έχουν τα ίδια επαγγελματικά δικαιώματα οι προηγούμενοι με τους επόμενους. Όταν ήρθε το Συμβούλιο της Επικρατείας και αμφισβήτησε τους επόμενους, τους γύρισε όλους στα προηγούμενα. Γι’ αυτό ακριβώς έγινε ο περσινός νόμος. Δεν έγινε, λοιπόν, κανένα ατόπημα. Είναι μια φουσκωμένη υπόθεση σε μια εφημερίδα και εν συνεχεία σε μια άλλη και έχει σαφέστατα απαντηθεί. 
      Τα δε μέλη της Επιτροπής Μορφωτικών Υποθέσεων γνωρίζουν άριστα την ιστορία με τα Τ.Ε.Ι., τη συζητήσαμε και κατά τη διάρκεια του νόμου και νομίζω ότι όλοι συμφωνήσαμε ότι πρέπει να εγγυηθούμε σε αυτούς τους δεκάδες χιλιάδες ανθρώπους τα δικαιώματά τους. 
      Άρα, το Υπουργείο, κύριε Πρόεδρε, πορεύεται μ’ αυτόν το στόχο και σ’ αυτήν την προσπάθεια, ότι είναι ανώτατη εκπαίδευση και ότι, για να μην ξαναμφισβητηθεί από Ανώτατο Δικαστήριο ο χαρακτήρας, και το, περιεχόμενο της, εμείς ως Υπουργείο κάνουμε το καθήκον μας ως προς τα ακαδημαϊκά προσόντα και όλες τις δυνατότητες που πρέπει να δοθούν στα Τ.Ε.Ι.. 
      ΑΠΟΣΤΟΛΟΣ ΚΑΚΛΑΜΑΝΗΣ: Και τα επαγγελματικά δικαιώματα;
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Για όλα. Φυσικά, κύριε Πρόεδρε. Αυτή είναι η γραμμή. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν υπάρχει διαφωνία, λοιπόν. Πέστε το και στο δικό σας Γραμματέα.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, επειδή πήρα το λόγο και επειδή εγώ πρέπει να αποχωρήσω, αλλά θα μείνει ο κ. Ταλιαδούρος -έχω ήδη συνεννοηθεί και με τον κ. Λοβέρδο- θέλω να απαντήσω επί των διακομματικών τροπολογιών. Υπάρχουν δυο διακομματικές τροπολογίες. Η μια αφορά στον προσηλυτισμό και η άλλη αφορά στον τρόπο ανέγερσης ναών και κτηρίων οίκων ετεροδόξων, δηλαδή, μη χριστιανών ορθοδόξων. 
      Ως προς μεν τον προσηλυτισμό, όπως ξέρετε, αυτό περιγράφεται στο Σύνταγμα. Βεβαίως, κατεδικάσθη η Ελλάδα, αλλά για κακή εφαρμογή του νόμου και όχι για την περιγραφή στο Σύνταγμα. Ο προσηλυτισμός ως ενέργεια χρήσεως αθεμίτων μέσων και άλλων τρόπων, προκειμένου να πιέσει κανείς κάποιον να αλλάξει τις θρησκευτικές του πεποιθήσεις, δεν αφορά σε ορισμένα δόγματα ή θρησκείες, αλλά αφορά σε όλους. Εάν ένας χριστιανός ορθόδοξος μεταχειρίζεται αυτά τα μέσα, για να πείσει κάποιον άλλον να αλλάξει τις πεποιθήσεις του, είναι επίσης καταδικαστέος. 
      Η διακομματική τροπολογία αφορούσε στη μεταφορά από πλημμέλημα σε πταίσμα αυτής της υπόθεσης. Θέλω να σας πω ότι από την ώρα που υπάρχει αυτό στο Σύνταγμα και από την ώρα που ουδέποτε η Ελλάδα κατεδικάσθη για την ύπαρξη, είτε της διάταξης του Συντάγματος είτε του νόμου δεν υφίσταται κανένα απολύτως θέμα, ούτε έχει ξανανακύψει θέμα προσηλυτισμού. Θεωρούμε ότι πρέπει να παραμείνει η έννοια του προσηλυτισμού με την έννοια της κατάχρησης εξουσίας και της χρήσης αθεμίτων μέσων. Άλλωστε, και για τις δύο υποθέσεις που είχαν πάει στο Ευρωπαϊκό Δικαστήριο υπήρχε τέτοια βάση. Μάλιστα, στη μια περίπτωση επρόκειτο περί στρατιωτικού, ο οποίος πίεζε τους κατωτέρους του προς αυτήν την κατεύθυνση.
      Υπάρχει η δεύτερη τροπολογία που αφορά στη ναοδομία, στην ανέγερση ευκτήριου οίκου ή ναού. Τα ζητήματα αυτά τα καθορίζει ο αναγκαστικός νόμος 38 και εν συνεχεία το βασιλικό διάταγμα.
       Το Υπουργείο Εθνικής Παιδείας και Θρησκευμάτων δεν έχει αρμοδιότητα να δώσει έγκριση ανέγερσης ναού στην Ορθόδοξη  Ελληνική Εκκλησία που εκφρράζει  την επικρατούσα θρησκεία. Αυτό είναι ζήτημα που αφορά στο ΠΕ.ΧΩ.Δ.Ε. και στη ναοδομία της Εκκλησίας και γνωρίζω ότι σε νόμο, περί οικοδομικών αδειών, τον οποίον έχει δώσει προς διαβούλευση ο Υπουργός ΠΕΧΩΔΕ, θα υπάρξει ανάλογη ρύθμιση. Θα έρθει μετά το Σεπτέμβριο και αυτά θα τα συζητήσουμε εκεί. Εμείς δεν  αναμιγνυόμεθα σ’ αυτό. 
      Έχουμε, όμως, αρμοδιότητα στην άδεια ίδρυσης και λειτουργίας ευκτήριων οίκων και ναών άλλων δογμάτων. Σε εξήντα πέντε έχει δώσει το Υπουργείο Εθνικής Παιδείας και Θρησκευμάτων άδεια. Κατά τη διάρκεια δε της τελευταίας διετίας, ουδέποτε αρνηθήκαμε να δώσουμε άδεια σε γνωστές θρησκείες και δόγματα. 
      Έχουμε μία εκκρεμότητα με το δωδεκάθεο, στην οποία θα απαντήσουμε. Βεβαίως άλλη εκκρεμότητα δεν υπάρχει. Συζητούμε αυτήν τη στιγμή για την υπόθεση της ίδρυσης τζαμιού και συζητούμε και με τις θρησκευτικές κοινότητες.
      Τώρα εκεί, μεταξύ των τριών θεμάτων που θίγονται, υπάρχει το ζήτημα της γνώμης του οικείου μητροπολίτου της Ορθοδόξου Εκκλησίας. Ο αναγκαστικός νόμος θεωρούσε απολύτως απαραίτητη τη γνώμη του μητροπολίτου, αποφασιστικής σημασίας. Εν συνεχεία, τέσσερις αποφάσεις του Συμβουλίου της Επικρατείας έκριναν ότι αυτό είχε γνωμοδοτικό χαρακτήρα. Εν τη πράξη, η Εκκλησία συνήθως απαντά αρνητικά, δίνει μία γνώμη αρνητική. Το Υπουργείο -και θα το ξέρει και ο πρώην Πρόεδρος αυτό- δεν έχει λάβει ποτέ υπ’ όψιν του αυτή την άποψη, παρά μόνο αν συνάδει με άλλους λόγους, που δεν πρέπει να δοθεί η άδεια. Εν πάση περιπτώσει εμείς στη διετία έχουμε δώσει όλες τις άδειες, όπως είπα, πλην του δωδεκαθέου.
      Θεωρούμε ότι η γνώμη του μητροπολίτου δεν είναι απαραίτητη. Το θεωρεί επίσης και η Εκκλησία, ότι η γνώμη του μητροπολίτου για ετεροδόξους δεν χρειάζεται. Δεν είναι απαραίτητη και επομένως, δεν έχουμε κανένα πρόβλημα να αποδεχθούμε αυτό το μέρος της τροπολογίας.
       Θεωρούμε, επίσης, ότι η άδεια ίδρυσης και λειτουργίας, με την ίδια λογική που δίνουμε άδειες ίδρυσης και λειτουργίας σε μονές, παραδείγματος χάρη και της Ορθοδόξου Εκκλησίας, πρέπει πάντοτε να υπάρχει, λαμβάνοντας υπ’ όψιν ότι υπάρχει σε όλες τις χώρες του κόσμου. Ακόμα και στη Γαλλία, τα αντίστοιχα Υπουργεία Θρησκευμάτων, στη δε Ελβετία η αντίστοιχη υπηρεσία του Καντονίου, δίνουν άδεια ίδρυσης και λειτουργίας.
       Το πως θα ανεγερθεί αυτό ή πως θα είναι, αυτό είναι υπόθεση του ΠΕ.ΧΩ.Δ.Ε. και της θρησκευτικής κοινότητας. Εμείς δεν μπαίνουμε εκεί. Αλλά δηλώνω κατηγορηματικά, ότι η άδεια ίδρυσης και λειτουργίας και η γνώση, εν πάση περιπτώσει, για το ποια θρησκευτική κοινότητα ανεγείρει ευκτήριους οίκους, για λόγους μη συγκρούσεων διαπολιτισμικών αλλά και οικονομικών ελέγχων, θα παραμείνει στο Υπουργείο Παιδείας. Αφού μας  ζητάτε εδώ να κάνουμε οικονομικούς ελέγχους στην Εκκλησία. Πού θα κάνουμε; Μόνο στην Ορθόδοξη Εκκλησία θα κάνουμε οικονομικούς ελέγχους; Θα κάνουμε σε όλους. Η άδεια θα παραμείνει στο Υπουργείο Παιδείας, που αφορά στην άδεια ίδρυσης και λειτουργίας. Η αποδοχή της τροπολογίας αυτής γίνεται ευθέως, ότι δηλαδή καταργείται η γνώμη του οικείου ορθόδοξου μητροπολίτη, Όμως, θέλω να σας πω, ότι επειδή, κατά κάποιον τρόπο είναι λίγο μπερδεμένα τα πράγματα, για λόγους νομοτεχνικούς και εφόσον ισχύσει αυτό που μου είπατε, κύριε Λοβέρδο, θα φέρω εγώ την τροπολογία, όπως πρέπει να είναι, γιατί πρέπει να λάβω υπ’ όψιν μου ότι άλλα λέει ο αναγκαστικός νόμος 38, άλλα λέει το βασιλικό διάταγμα του ’39 -το ένα λέει ναούς, το άλλο λέει και ευκτήριους οίκους- και έχω και τέσσερις αποφάσεις του Συμβουλίου της Επικρατείας. Για να μην κάνουμε νομοτεχνικό λάθος εδώ, σας λέω ότι την Τρίτη, θα τη φέρω διατυπωμένη, έτσι που να μην επιδέχεται καμίας αμφισβήτησης, ότι καταργείται η γνώμη του οικείου μητροπολίτη, που ούτως ή άλλως -επαναλαμβάνω- ουδέποτε έπαιζε ρόλο, ήταν απλώς μία γνώμη. Ρόλο έπαιζαν άλλα πράγματα, αν συγκεντρώνονταν άλλα στοιχεία.
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, θα μιλήσετε και για τις τροπολογίες; Το χρόνο σας, γι’ αυτό τον αφήνω. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, υπάρχει μία τροπολογία που έχει γίνει από τους Βουλευτές όλων των πτερύγων και αφορά στον Ο.ΚΑ.ΝΑ.. Εγώ γνωρίζω το θέμα από την εποχή της Κυβέρνησης Σημίτη, στον οποίο είχαμε πάει, μεταξύ άλλων και εγώ, για να ζητήσουμε την απελευθέρωση του Ο.ΚΑ.ΝΑ., που παίρνει ειδικό προσωπικό από τις τυπικές διαδικασίες του Α.Σ.Ε.Π.. Και το ΚΕ.Θ.Ε.Α.. 
      Συμφωνώ με αυτό, θέλω όμως να μιλήσω με τον Υπουργό Εσωτερικών, επειδή αυτό έρχεται σε αντίθεση με το νόμο του 2004 και σας λέω ότι θα εισηγηθώ θετικά ώστε να γίνει αποδεκτή, διότι αυτό που μας ενδιαφέρει είναι η επί της ουσίας λειτουργία αυτών των υποδομών.
      ΠΡΟΕΔΡΕΥΩΝ (Ιωάννης Τραγάκης): Αυτή η τροπολογία αυτούσια, κυρία Υπουργέ, θα γίνει δεκτή; 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θα σας απαντήσω οριστικά την Τρίτη. Ο Υπουργός Εσωτερικών είναι στο εξωτερικό και θέλω δια λόγους αρχής να συνεννοηθώ μαζί του, διότι έχει αρμοδιότητα.
      ΠΡΟΕΔΡΕΥΩΝ (Ιωάννης Τραγάκης): Καλώς.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Τέλος, θέλω να σας πω ότι στο άρθρο 22, εκ παραδρομής, εκεί που γράφουμε για την απόφαση, για τον Ε.Λ.Γ.Ε., το λογαριασμό για τα ιδιωτικά σχολεία, εκεί που έχουμε την κοινή απόφαση του Υπουργού Παιδείας και Θρησκευμάτων και του Υπουργού Οικονομίας και Οικονομικών, πρέπει να μπει και ο Υπουργός Ανάπτυξης, γιατί στα ιδιωτικά σχολεία και τις τιμές έχει ρόλο ο Υπουργός Ανάπτυξης.
      ΠΡΟΕΔΡΕΥΩΝ (Ιωάννης Τραγάκης): Σωστά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Επομένως, κύριε Πρόεδρε, νομίζω ότι έχει απαντηθεί το ζήτημα των διακομματικών τροπολογιών. 
      Θέλω να κάνω ένα τελευταίο σχόλιο και λυπάμαι που θα φύγω, έχω εξηγήσει στον Εκπρόσωπό σας γιατί, είναι σοβαρό θέμα, θα είναι όμως εδώ ο κ. Ταλιαδούρος. Για όσα ελέχθησαν για το νόμο, εγώ έχω απαντήσει και στην επιτροπή. Όπως ξέρετε πράγματι έγιναν αλλαγές σε τετρακόσια στελέχη διοίκησης. Θέλω να πω, βέβαια, ότι οι τελευταίες τέτοιες κινήσεις δεν έγιναν το 1982. Το 1994 ξηλώθηκαν είκοσι πέντε χιλιάδες στελέχη, διευθυντές, υποδιευθυντές σχολείων, οι πάντες. Εμείς δεν αγγίξαμε τους διευθυντές σχολείων και τους σχολικούς συμβούλους.
      Δεύτερον, ο νόμος που είχατε κάνει, το προεδρικό διάταγμα, έλεγε ότι μετράται η αξιολόγηση κατά 50% και κατά 50% προσμετράται με μόρια η επάρκεια, οι δυνατότητες, η συνέντευξη κ.λπ.. Από την ώρα που δεν εφαρμόσατε την αξιολόγηση, εγώ στην πρώτη εφαρμογή θέλω να έχω ένα αδιάβλητο κριτήριο και ο διαγωνισμός multiple choice είναι απολύτως αδιάβλητος, δεν μπορεί να μπει κανείς στη μέση. Θέλουμε ανθρώπους που στις ερωτήσεις αυτές, που θα γίνουν με συμβολή του Α.Σ.Ε.Π., να έχουν δώσει απαντήσεις τέτοιου επιπέδου ώστε να θεωρείται ότι πληρούν τους όρους από ένα σημείο και πάνω.
      Ελέχθησαν, βέβαια, και άλλα περί προτέρου εντίμου βίου. Μήπως θα πρέπει να κάνω το ντετέκτιβ να ψάχνω τον πρότερο έντιμο βίο ορισμένων. Εγώ προσωπικά θεωρώ ότι έχω και πρότερο και μελλοντικό έντιμο βίο και αγνοώ τις κακοήθειες που ελέχθησαν, διότι περί αυτού  πρόκειται.
      Κύριε Πρόεδρε, καταλήγω λέγοντας πώς γνωρίζετε και γνωρίζουμε τι πρέπει να γίνει στην παιδεία και τι έχει γίνει. Και γνωρίζουμε καλά ότι υπήρχαν πράγματα που έγιναν και ήταν καλά, σωστά και συνεχίζονται και πράγματα που ήταν λάθη. Αλλοίμονο, αν κάθε καινούργια Κυβέρνηση δεν μπορεί να κάνει πολύ περισσότερα. Τώρα, το να βρίσκετε εδώ ευκαιρία να λεχθούν απίθανα πράγματα, όταν εγώ παρέλαβα τις αποφάσεις των δικαστηρίων που ρίχνουν τους διευθυντές που έκανε το κόμμα σας και αναγκάστηκα να αποκαταστήσω άλλους, έστω και τυπικά…
      ΕΥΑΓΓΕΛΟΣ ΒΕΝΙΖΕΛΟΣ: Η Κυβέρνηση, όχι το κόμμα.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ναι, κύριε Βενιζέλο, η Κυβέρνηση. Ε, τώρα δεν κάνει να μιλάμε στο σπίτι του κρεμασμένου για σχοινί. Εγώ δέχομαι ότι όσο προχωρούμε μπροστά, τόσο πρέπει να απομακρυνόμαστε από τέτοιες προσεγγίσεις.
      Εν κατακλείδι, θέλω να σας πω ότι εγώ άλλη επιλογή από τις αλλαγές που έκανα τον Αύγουστο του 2004, δεν είχα, κυρίες και κύριοι, για να διοικήσω την παιδεία. Σας τα έχω πει ξανά στη Βουλή, γυρίστε στα παλιά Πρακτικά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ, ολοκληρώσατε και το χρόνο της δευτερολογίας σας.
      Κυρίες και κύριοι συνάδελφοι, θα ήθελα να ανακοινώσω προς το Σώμα ότι ο Πρωθυπουργός και Πρόεδρος της Νέας Δημοκρατίας, κ. Κώστας Καραμανλής και εκατόν εξήντα δύο Βουλευτές του κόμματος, δηλαδή το σύνολο της Κοινοβουλευτικής Ομάδας, υπέβαλαν πρόταση για την αναθεώρηση διατάξεων του Συντάγματος.
      Η πρόταση θα τυπωθεί, θα διανεμηθεί στους κυρίους συναδέλφους και θα ακολουθηθεί η προβλεπόμενη από το Σύνταγμα και τον Κανονισμό της Βουλής διαδικασία.
      (Χειροκροτήματα από την πτέρυγα της Νέας Δημοκρατίας)
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μαγγίνα, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ: Ευχαριστώ, κύριε Πρόεδρε.
      (Θόρυβος από την πτέρυγα του ΠΑ.ΣΟ.Κ.)
      ΑΝΔΡΕΑΣ ΛΟΒΕΡΔΟΣ: Ωραία το πάτε. Η υπομονή έχει και όρια…
      ΠΡΟΕΔΡΕΥΩΝ (Ιωάννης Τραγάκης): Κύριε Κοινοβουλευτικέ Εκπρόσωπε, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κυρίες και κύριοι συνάδελφοι, συνεπείς στην εξαγγελία του Πρωθυπουργού καταθέσαμε σήμερα την πρόταση για την Αναθεώρηση του Συντάγματος. Πρόκειται για κορυφαία πολιτική και θεσμική διαδικασία. Η πρότασή μας αφορά σε είκοσι πέντε άρθρα με κύριους άξονες: σύγχρονη παιδεία προσιτή σε όλους, ενίσχυση της ανεξαρτησίας της δικαιοσύνης, προστασία του περιβάλλοντος που εγγυάται βιώσιμη ανάπτυξη και καλύτερη ποιότητα ζωής για τους πολίτες, αποτελεσματική προστασία της ιδιοκτησίας, περιλαμβανομένης και της πνευματικής, κράτος δικαίου στην υπηρεσία του πολίτη, ισχυρή Τοπική Αυτοδιοίκηση και θεσμικό πλαίσιο που εγγυάται διαφάνεια παντού, ώστε να προστατεύεται αποτελεσματικά το συλλογικό συμφέρον και να ενισχύεται η εμπιστοσύνη του πολίτη στο δημόσιο βίο και το πολιτικό σύστημα.
      ΑΛΕΞΑΝΔΡΟΣ ΑΚΡΙΒΑΚΗΣ: Θέλουμε το λόγο.
      ΑΝΔΡΕΑΣ ΛΟΒΕΡΔΟΣ: Αυτά είναι απαράδεκτα!
      (Θόρυβος από την πτέρυγα του ΠΑ.ΣΟ.Κ.)
      ΒΑΣΙΛΕΙΟΣ ΜΑΓΓΙΝΑΣ: Κύριε συνάδελφε, λίγο σεβασμό όχι στον ομιλούντα, αλλά στο θέμα. Ολοκληρώνω. Σας παρακαλώ. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ ,κύριε συνάδελφε.
      Κύριε Μαγγίνα, ολοκληρώστε τώρα με μια φράση. 
      ΒΑΣΙΛΕΙΟΣ ΜΑΓΓΙΝΑΣ: Θέλω να υπογραμμίσω ότι η Κυβέρνηση και η Πλειοψηφία είμαστε ανοικτοί σε προτάσεις και ιδέες, με σκοπό να επιτευχθεί μια συνταγματική αναθεώρηση, η οποία όχι μόνο vα αντιμετωπίσει τα προβλήματα που ανεφύησαν μετά την τελευταία, αλλά να ζήσει για πολλά χρόνια και να ανταποκριθεί στις προσδοκίες των Ελλήνων και των Ελληνίδων. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Και εγώ, γιατί είναι πρωτότυπη διαδικασία: επί των ανακοινώσεων του Προέδρου να γίνεται συζήτηση. Δεν έχει ξαναγίνει αυτό. 
      ΠΡΟΕΔΡΕΥΩΝ (Ιωάννης Τραγάκης): Μα, κύριε Ακριβάκη, είναι Κοινοβουλευτικοί Εκπρόσωποι. 
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Υποθέτω ότι μετά από τη δήλωση όρκου και πίστεως στο κείμενο συνταγματικής αναθεώρησης που κατέθεσε η Κυβέρνηση  δια του Κοινοβουλευτικού Εκπροσώπου της Νέας Δημοκρατίας, ερμηνεύετε και ερμηνεύουμε όλοι μας ότι και όσοι συνάδελφοι θα ακολουθήσουν πέραν του νομοσχεδίου για την παιδεία, θα μιλήσουν και για τη συνταγματική αναθεώρηση. Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Όχι, βέβαια.  
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί «όχι, βέβαια»; Θα μιλήσουμε όλοι επί του πεδίου της συνταγματικής αναθεώρησης. 
      ΑΠΟΣΤΟΛΟΣ ΣΤΑΥΡΟΥ: Καταθέστε την πρότασή σας να την συζητήσουμε. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι. Μια ανακοίνωση. 
      Θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στην Έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα πέντε μαθητές και μαθήτριες από το 7ο Δημοτικό Σχολείο Λαμίας συνοδευόμενοι από τέσσερις διδασκάλους τους. 
      Η Βουλή τους καλωσορίζει.
      (Χειροκροτήματα)
      Επίσης, η συνάδελφος κ. Γκερέκου ζητά άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς, η Βουλή ενέκρινε τη ζητηθείσα άδεια. 
      Κύριε Λοβέρδο, μετά από πολλά εμπόδια έχετε το λόγο.
      ΑΝΔΡΕΑΣ ΛΟΒΕΡΔΟΣ: Το Υπουργείο και η απελθούσα Υπουργός μίλησε για σοβαρότητα. Και ότι γίνεται εδώ μόνο σοβαρό δεν είναι. 
      ΠΡΟΕΔΡΕΥΩΝ (Ιωάννης Τραγάκης): Έτσι νομίζετε. Δική σας άποψη είναι αυτή.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, συζητήσαμε για σχέδιο νόμου του Υπουργείου Παιδείας για τα στελέχη της εκπαίδευσης, ακούσαμε για τροπολογίες, για την αναθεώρηση του Συντάγματος, τώρα και εγώ να μιλήσω για το χθεσινό συμβάν στο Αιγαίο. Είναι δυνατόν; 
      ΠΡΟΕΔΡΕΥΩΝ (Ιωάννης Τραγάκης): Λίγες φορές το έχετε κάνει αυτό; Στο Προεδρείο απευθύνεστε τώρα; 
      ΑΝΔΡΕΑΣ ΛΟΒΕΡΔΟΣ: Είναι πράγματα αυτά; Δεν είναι σωστά πράγματα αυτά. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, έχετε το λόγο και χάνετε χρόνο. 
      ΑΝΔΡΕΑΣ ΛΟΒΕΡΔΟΣ: Διεκόπη κάθε έννοια συνοχής για τη συζήτηση στο σχέδιο νόμου. Τώρα λοιπόν εγώ, κύριε Πρόεδρε, επειδή ωραία τα διευθετείτε τα πράγματα, να μιλήσω για τις τροπολογίες. 
      ΠΡΟΕΔΡΕΥΩΝ (Ιωάννης Τραγάκης): Βεβαίως. 
      ΑΝΔΡΕΑΣ ΛΟΒΕΡΔΟΣ: Βεβαίως ε; Ενώ μιλάμε για το σχέδιο νόμου!
      ΠΡΟΕΔΡΕΥΩΝ (Ιωάννης Τραγάκης): Μιλάμε για τα άρθρα και τις δύο υπουργικές τροπολογίες, τις ενσωματωμένες, όπως ομόφωνα αποφάσισε η Βουλή.
      ΑΝΔΡΕΑΣ ΛΟΒΕΡΔΟΣ: Είναι απαράδεκτα αυτά που γίνονται.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Είναι απαράδεκτα αυτά που γίνονται.
      Εν πάση περιπτώσει, ας επανέλθουμε.
      Κυρίες και κύριοι συνάδελφοι, πριν από κάποια ώρα συζητούσαμε το σχέδιο νόμου του Υπουργείου Παιδείας, για τα στελέχη της εκπαίδευσης. 
      Η κυρία Υπουργός, που για προσωπικούς λόγους και για λόγους που έχουν να κάνουν με τα καθήκοντά της στο Υπουργείο Παιδείας έπρεπε να φύγει, αναφέρθηκε και στις τροπολογίες. Χαιρετίζουμε την αποδοχή της κατάργησης ενός νόμου μεταξικού. Υπήρχε από το 1938 και προϋπέθετε για την ανέγερση ενός ιερού ναού ή ενός ευκτηρίου οίκου μιας άλλης θρησκείας την παρέμβαση του ορθόδοξου μητροπολίτη. 
      Βουλευτές και από τα τέσσερα κόμματα και ανεξάρτητοι Βουλευτές, όλες οι πτέρυγες της Βουλής προτείναμε αυτή την κατάργηση. Και είναι σωστό που η Κυβέρνηση το αποδέχεται. Δεν αποδέχεται πλήρη την τροπολογία, που καταθέσαμε. Αποδέχεται μέρος αυτής. Αποδέχεται, όμως, ένα κρίσιμο μέρος. Αποδέχεται το μέρος εκείνο, εξαιτίας του οποίου κατ’ έτος η Ελλάδα καταδικάζεται από το Συμβούλιο της Ευρώπης. Και καταδικάζεται από το Συμβούλιο της Ευρώπης για δύο λόγους: Για τη νομοθεσία της περί προσηλυτισμού και γι’ αυτή την απαιτούμενη άδεια, τη γνώμη, όπως τη μετέτρεψε η πορεία του χρόνου και οι δικαστικές αποφάσεις, του μητροπολίτη της δικής μας Εκκλησίας για ναούς άλλων θρησκειών. Γι’ αυτούς τους δύο λόγους καταδικάζεται η Ελλάδα. Και τελευταία της καταδίκη ο Μάρτιος του 2006.
      Με την αποδοχή αυτής της τροπολογίας, που κατατέθηκε από όλες τις πτέρυγες της Βουλής, αίρεται ένας εκ των δύο λόγων. Όχι όμως και ο άλλος, για τον οποίο, κύριε Πρόεδρε, θα μιλήσουμε το απόγευμα, όταν συζητήσουμε τις τροπολογίες.
      Τώρα, σε ό,τι αφορά το σχέδιο νόμου. 
      Η κυρία Υπουργός δεν νομιμοποιείται να μιλάει για έλλειψη σοβαρότητας από την πλευρά της Αξιωματικής Αντιπολίτευσης. Εμείς στη Διαρκή Επιτροπή, αλλά και στην Ολομέλεια, εδώ, καταθέσαμε προτάσεις για το πώς πρέπει να αναδεικνύονται τα στελέχη αυτά της εκπαίδευσης, προτάσεις που αφορούν από τη διοίκηση του σχολείου έως και το διευθυντή της εκπαίδευσης. Έξι προτάσεις. 
      Τις ανέπτυξαν οι Βουλευτές μας στη Διαρκή Επιτροπή. Τις αναπτύξαμε και στην Ολομέλεια. Διατυπώσαμε τη γνώμη μας υπεύθυνα από τις 4 Νοεμβρίου για τα στελέχη της εκπαίδευσης. Καταθέτουμε εγγράφως και τις έξι αυτές προτάσεις μας σήμερα. Κάνουμε σοβαρή αντιπολίτευση, ενώ ο κύριος Υφυπουργός, ο κ. Καλός, στην ομιλία του χθες έδωσε το χαρακτήρα κομματικού προϊσταμένου του Υπουργείου Παιδείας και όχι πολιτικής ηγεσίας, καθώς το Σύνταγμα και οι νόμοι της χώρας την ορίζουν.
      Ασκώντας όμως και το έτερο των καθηκόντων μας ως Αξιωματικής Αντιπολίτευσης, αντιπολιτευόμενοι και τη νομοθετική πρωτοβουλία, επισημάναμε, κύριε Υφυπουργέ, ορισμένες βασικές, όχι απλώς αδυναμίες, αλλά κάκιστες στιγμές του σχεδίου νόμου.
      Κυρίες και κύριοι Βουλευτές, αποδείξαμε και χθες και προχθές και σήμερα, ότι το σχέδιο νόμου έχει τύποις τρία κεφάλαια. Κατ’ ουσία είναι δύο άρθρα -του πρώτου κεφαλαίου- και ειδικές διατάξεις κατά το υπόλοιπο αυτού μέρος. Όλα τα υπόλοιπα, περί κριτηρίων για σχολικούς συμβούλους, για διευθυντές εκπαίδευσης, για προϊσταμένους γραφείου, δεν έχουν κανένα νόημα. Ουδέποτε θα εφαρμοστούν. Και αυτό απεδείχθη περίτρανα από τις τοποθετήσεις των Βουλευτών της Αξιωματικής Αντιπολίτευσης. 
      Ένα σημείο του σχεδίου νόμου έχει νόημα και θα τύχει άμεσης εφαρμογής. Αυτό που αφορά το άρθρο 9 και το άρθρο 13. Δύο διατάξεις, που περιγράψαμε με τον καλύτερο δυνατό τρόπο, παγιώνουν τους δήθεν προσωρινώς διορισθέντες τον Αύγουστο του 2004. Παγιώνουν τα πρόσωπα, τα οποία υλοποίησαν το πραξικόπημα του θέρους του 2004, που αφορούσε συνολικώς τη δημόσια διοίκηση, Υπουργείο Εσωτερικών, και ειδικώς την εκπαίδευση, Υπουργείο Παιδείας.
      Προσωρινούς τους ανακοινώνατε. Τους μεταβαπτίσατε πέρυσι, το 2005, ως κάτι παραπάνω από προσωρινούς και τώρα τους παγιώνετε με τις παρεκκλίσεις του άρθρου 9 και με τη δυνατότητα δεύτερης κρίσης κατά το άρθρο 13, χωρίς συναγωνισμό. Να τις χαίρεστε αυτές τις διατάξεις! Είναι όνειδος για το νομοθετικό οπλοστάσιο της χώρας μας, όταν ψηφίζονται το σωτήριο έτος 2006. 
      Και ακόμη κάτι και με αυτό τελειώνω. Είχαμε επισημάνει στη Διαρκή Επιτροπή, το είπαμε στην Ολομέλεια, το επισημαίνει η Διεύθυνση Επιστημονικών Μελετών, κάτι που αφορά στο άρθρο 3. 
      Απορώ τι δουλειά κάνουν, κύριε Υφυπουργέ, οι νομικοί σας συνεργάτες. Έχετε εξαιρετικό Νομικό Τμήμα στο Υπουργείο. Είναι απολύτως λογικό να σας έχουν προσκομίσει τις αποφάσεις του Συμβουλίου της Επικρατείας, αλλά και το περίφημο πρακτικό επεξεργασίας 281/2005. Σας το λέει για το άρθρο 3 η Διεύθυνση Επιστημονικών Μελετών. Σας το είπαμε και εμείς. Είναι η ύστατη στιγμή. Θα περιπλέξετε τα πράγματα. Τι σας λέει η νομολογία; Τι σας λέει η Αντιπολίτευση; Εξειδικεύσατε, έστω με δική σας υπουργική απόφαση, βάλτε δηλαδή μια εξουσιοδότηση στον εαυτό σας, τους όρους και τις προϋποθέσεις της συνέντευξης του άρθρου 3. 
      Εμείς στο προεδρικό διάταγμα 25/2002, με το άρθρο 10 για τη συνέντευξη, καταγράφαμε δώδεκα τυπικές προϋποθέσεις από τις οποίες έπρεπε να περάσει η συνέντευξη του υποψηφίου. Δεν βάζαμε μόρια. Και είπαμε εδώ ότι είναι μια καλή ευκαιρία να το κάνετε εσείς αυτό. Αντί, όμως, να κάνετε το βήμα προς τα μπρος, κάνετε βήματα προς τα πίσω. Αντί των δώδεκα κριτηρίων (σεμινάρια, συνέδρια, συμμετοχές δηλαδή, σχέση με την τεχνολογία του υποψηφίου) μας λέτε μόνο για τη συγκρότηση της προσωπικότητας του υποψηφίου στο άρθρο 3. Δεν περπατάει από το Συμβούλιο της Επικρατείας αυτή η διάταξη και προλαβαίνετε μία προσθήκη εξουσιοδότησης προς τον εαυτό σας. Ούτε αυτό ακούτε. Τι ακούτε σ’ αυτή την Αίθουσα; Γιατί γίνονται αυτές οι συζητήσεις; Πείτε ότι εμείς δεν έχουμε δίκιο. Διαβάστε σας παρακαλώ την έκθεση της Διεύθυνσης Επιστημονικών Μελετών και κρίνετε αναλόγως.
      Ευχαριστώ.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Μετά τις προεκλογικές εξαγγελίες της Κυβέρνησης, μία από τις βασικές πολιτικές της στα δυο και πλέον χρόνια της διακυβέρνησής της, είναι η επανίδρυση του κράτους και η μεταρρύθμιση της διοίκησης. Ο κύριος Πρωθυπουργός έχει χαρακτηρίσει την αλλαγή του Συντάγματος ως ναυαρχίδα των μεταρρυθμίσεων.
      Εάν, κύριε Πρόεδρε, αξιολογήσουμε σήμερα τις μεταρρυθμίσεις, ειδικότερα για το κράτος, που είναι μία επιθετική απόπειρα εγκατάστασης κομματικού ελέγχου και κομματικών θυλάκων στη δημόσια διοίκηση και ειδικότερα στον ευαίσθητο τομέα της εκπαίδευσης, τότε μπορούμε να αντιληφθούμε και να αξιολογήσουμε, η προαναγγελθείσα μεταρρύθμιση του Συντάγματος ως ναυαρχίδα των μεταρρυθμίσεων τι σημαίνει. Θα προσπαθήσει, δηλαδή, η Κυβέρνηση με τις αλλαγές στο Σύνταγμα να κατοχυρώσει και να δεσμεύσει την κομματική εξάρτηση του κράτους. 
      Ευτυχώς που το Σύνταγμα προβλέπει ευρύτερη συναίνεση για την αλλαγή των άρθρων του. Εμείς –να είναι βέβαιη η κυβερνητική Πλειοψηφία- όχι μόνο δεν θα συναινέσουμε στην εγκαθίδρυση και μέσα από το Σύνταγμα του κομματικού κράτους, αλλά θα αντιπαραταχθούμε σε μια τέτοια πολιτική. Θα προσπαθήσουμε να σύρουμε την Κυβέρνηση σε μεταρρύθμιση προοδευτικού προσανατολισμού, που θα επιβεβαιώνει την αξιοκρατία και τη διαφάνεια, την αποτελεσματικότητα και την αποκέντρωση, που θα απελευθερώνει τις δυνάμεις της δημόσιας διοίκησης, τις δυνάμεις της κοινωνίας από το σφικτό εναγκαλισμό των κομμάτων και ειδικότερα σήμερα της Νέας Δημοκρατίας.
      Γι’ αυτό, λοιπόν, η σημερινή παράσταση του Κοινοβουλευτικού Εκπροσώπου της Νέας Δημοκρατίας είναι καλή, εάν θέλει να κερδίσει λίγα δευτερόλεπτα τηλεοπτικής προβολής. Τα κερδίζει όμως ως «ναύαρχος» σε μια προαναγγελθείσα αποτυχία, γιατί εκεί θα οδηγηθεί η μεταρρύθμισή σας, αφού δεν θα βρει συνένοχους και συνοδοιπόρους στην Αίθουσα της Βουλής, για να σας επιτρέψει να ολοκληρώσετε τον κομματικό εναγκαλισμό του κράτους και της δημόσιας διοίκησης.
      Κύριε Πρόεδρε, το νομοσχέδιο αυτό θα έπρεπε να ονομαστεί «η εκπαίδευση σε νέες κομματικές περιπέτειες». Αυτός έπρεπε να είναι ο τίτλος και καλύτερα «η ολοκλήρωση μιας απόπειρας κομματικοποίησης του χώρου της εκπαίδευσης». Ο λόγος, τα κίνητρα είναι η ίδια μυωπική μικροκομματική λογική που για δεκαετίες ταλαιπωρεί τη χώρα και περισσότερο τον ευαίσθητο χώρο της εκπαίδευσης. Ο έλεγχος του κρατικού μηχανισμού και ιδιαίτερα της εκπαίδευσης με φίλους, δεν πρόκειται να φέρει αποτελέσματα, ούτε καν κομματικά αποτελέσματα.
      Πρέπει να πληροφορήσω τους φίλους της κοινοβουλευτικής Πλειοψηφίας πως όσο πιο σφικτός είναι ο κομματικός εναγκαλισμός, τόσο πιο χαμηλά, πιο περιορισμένα είναι τα αποτελέσματα της δημόσιας διοίκησης και τόσο πιο μεγάλο το κομματικό κόστος που εισπράττουν. Απλώς ο εκάστοτε Υπουργός ή η εκάστοτε πολιτική ηγεσία ενός κρίσιμου τομέα της δημόσιας διοίκησης συγκεντρώνει τους κομματικούς της φίλους, τους κομματικούς της κόλακες και χειροκροτητές πιο κοντά. Χάνει όμως την πλειοψηφία των δημοσίων λειτουργών και ειδικότερα των εκπαιδευτικών.
      Θα βρείτε, λοιπόν, απέναντί σας και δικούς σας ανθρώπους, άξιους ανθρώπους στην εκπαίδευση όπως γενικότερα στη δημόσια διοίκηση.
      Επιβεβαιώνονται με το νομοσχέδιο αυτό και τις διατάξεις του, αυτά που το κόμμα μας, οι αγορητές του είχαν καταγγείλει το καλοκαίρι του 2004, όταν είχε πραγματοποιηθεί με αιφνίδια τροπολογία το διοικητικό πραξικόπημα στο χώρο της εκπαίδευσης. Σήμερα ουσιαστικά κεντήσατε ένα νομοσχέδιο για να μπορέσετε να νομιμοποιήσετε και να θεσμοθετήσετε εκείνο το διοικητικό εκπαιδευτικό πραξικόπημα του καλοκαιριού του 2004. Ούτε πιο γρήγορα ούτε πιο αργά, στον κατάλληλο χρόνο για να μπορείτε με τις προσχεδιασμένες λεπτομέρειες του νομοσχεδίου να επιλέξετε από συμβούλια απολύτως ελεγχόμενα τους ανθρώπους που θέλετε. 
      Οδηγείτε σε ναυάγιο ακόμη πιο μεγάλο την εκπαίδευση. Επιτείνετε την αγωνία των νέων, την αγωνία των εκπαιδευτικών, την αγωνία των γονέων, την αγωνία της κοινωνίας, των παραγωγικών τάξεων και μάλιστα εν μέσω εξετάσεων.
      Η εκπαίδευση πρέπει να μείνει εκτός κομματικής αντιπαράθεσης. Αρκετά έχει πληρώσει ο νέος κόσμος, αρκετά έχει πληρώσει η ελληνική κοινωνία, η χώρα, τις κομματικές αντιπαραθέσεις.
      Είμαι βέβαιος, κύριε Πρόεδρε, πως και η Υπουργός δεν θα ήθελε και δεν είναι στις προθέσεις της, να οδηγηθεί σ’ αυτή τη σκληρή κομματικοποίηση του εκπαιδευτικού μηχανισμού. Είναι βέβαιο από την άλλη πλευρά ότι στενοί κομματικοί πυρήνες πιέζουν όλα τα κόμματα και ειδικότερα τα κυβερνητικά κόμματα. Οι προεκλογικές υποσχέσεις πρέπει να πραγματοποιηθούν. Και αυτές οι προεκλογικές υποσχέσεις και δεσμεύσεις στους στενά κομματικά φίλους έρχονται σήμερα να νομοθετηθούν και να θεσμοθετηθούν.
      Γνωρίζουμε ότι οι στενοί πυρήνες των κομματικών μηχανισμών δημιουργούν ασφυξία στη δημόσια διοίκηση και απομακρύνουν τους άξιους δημόσιους λειτουργούς που είναι η μεγάλη πλειοψηφία. Χαμένη η κοινωνία και η χώρα βεβαίως, απ’ αυτές τις επιλογές. Αυτό το δρόμο έχετε επιλέξει αυτό το δρόμο ακολουθείτε. Τον πληρώνει η χώρα. Θα τον πληρώσετε και εσείς πολιτικά πολύ γρήγορα.
      Ειδικότερα, κύριε Πρόεδρε, υποβαθμίζονται με τις διατάξεις του νομοσχεδίου τα επιστημονικά κριτήρια στην επιλογή των στελεχών της εκπαίδευσης. Διευρύνονται και ενισχύονται τα κριτήρια του χρόνου αυτά που έχουν δηλαδή μέσα το στοιχείο και την παράμετρο του χρόνου. Αυτό είναι αντιεπιστημονικό, είναι και αντιεκπαιδευτικό. Έχει εγκαταλειφθεί απ’ όλες τις ανεπτυγμένες χώρες. 
      Η χώρα μας είχε κάνει βήματα μπροστά τα τελευταία χρόνια. Υπήρχε μία ευρύτερη πολιτική συναίνεση. Δυστυχώς, η Νέα Δημοκρατία επιστρέφει στους υπερήλικες. Επιστρέφει στο κριτήριο του χρόνου γιατί βλέπει πάντα πίσω. Δεν μπορεί να δει μπροστά, δεν μπορεί να δει στο μέλλον. Δεν μπορεί να δει στις νεώτερες και παραγωγικότερες γενιές με τις οποίες θα χτίσει το παρόν και το μέλλον, θα χτίσουμε το παρόν και το μέλλον.
      Ενισχύει τη συνέντευξη που γίνεται ο καθοριστικός, ο απόλυτος παράγων για την επιλογή. Δεν είμαστε ενάντια στη φιλοσοφία της συνέντευξης. Ίσα-ίσα που πρέπει να υπάρχει. Όμως, με δύο κριτήρια. Όπως και η Επιστημονική Επιτροπή της Βουλής, όπως και το Συμβούλιο της Επικρατείας στο νόμο του κυρίου Παυλόπουλου έχουν θίξει. Πρέπει να υπάρχουν μετρήσιμα στοιχεία για τη συνέντευξη για να μπορεί να υπάρχει αντικειμενική αξιολόγηση και για να μπορεί να υπάρξει μετά και έλεγχος αυτής της αντικειμενικής αξιολόγησης απ’ αυτούς που θα θεωρούν ότι έχουν αδικηθεί.
      Δεύτερον, θα πρέπει να είναι αντιπροσωπευτικά και αξιοκρατικά συγκροτημένα τα συμβούλια, που θα κάνουν τις επιλογές όπως και οι επιτροπές των συνεντεύξεων. Ούτε το ένα κριτήριο υπάρχει, ούτε το άλλο. Η πρόθεση σαφής, φωτογραφημένη και δεν χρειάζεται, θα έλεγα, κανένα παραπάνω σχόλιο. 
      Παίρνετε, λοιπόν, μια μεγάλη ευθύνη, κύριε Υπουργέ, και δυστυχώς αυτή σας την απερισκεψία, στην αναζήτηση μερικών κομματικών χειροκροτητών, θα την πληρώσει η εκπαίδευση, θα την πληρώσει η χώρα, θα την πληρώσει ο νέος κόσμος.
      Κλείνω, κύριε Πρόεδρε. Το νομοσχέδιο υπηρετεί τα στενά συμφέροντα του κομματικού σας πυρήνα. Το νομοσχέδιο δεν υπηρετεί την αναβάθμιση της παιδείας, το μεγάλο ζητούμενο όλων μας. Δεν υπηρετεί την ποιότητα στην εκπαίδευση, την αξιοκρατία, τη σύνεση. Δεν ενισχύει τις παραγωγικές προσπάθειες της χώρας. Πολύ περισσότερο δεν βοηθά τις προσπάθειες των νέων για να κερδίσουν ένα καλύτερο αύριο. 
      Εμείς, κύριε Πρόεδρε, πέρα από τις προτάσεις στο συζητούμενο νομοσχέδιο που έχουν αναπτύξει οι εισηγητές και οι αγορητές του ΠΑ.ΣΟ.Κ., έχουμε προχωρήσει σε προτάσεις για ευρύτερες ανατροπές στο διοικητικό τομέα της εκπαίδευσης. Στην οργάνωση της εκπαιδευτικής διαδικασίας, όπως και στο περιεχόμενο της εκπαίδευσης. Να εμπιστευτούμε τις τοπικές κοινωνίες, να εμπιστευτούμε τους εκπαιδευτικούς, να τους δώσουμε τη δυνατότητα να επιλέγουν αυτοί με αξιοκρατικά και αντιπροσωπευτικά κριτήρια. Να δώσουμε στις τοπικές κοινωνίες, να δώσουμε στους συλλόγους γονέων και κηδεμόνων την ευθύνη του κοινωνικού ελέγχου. 
      Μόνο έτσι, κύριε Πρόεδρε, μπορούμε να είμαστε αισιόδοξοι για τον πιο κρίσιμο παράγοντα για το μέλλον της χώρας, την παιδεία και την εκπαίδευση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η παιδεία όπως και η υγεία νοσούν στον τόπο μας, δυστυχώς. Και παρά τις επιμέρους προσπάθειες που έχουν καταβληθεί επανειλημμένα, θα έλεγα και σήμερα, έχουμε ένα αναχρονιστικό εκπαιδευτικό σύστημα. Τα παιδιά δεν παίρνουν τα εφόδια που χρειάζονται και για την παιδευτική τους ολοκλήρωση, αλλά και για τα προσόντα που χρειάζονται ως επαγγελματικά εφόδια. Η παραπαιδεία «ανθεί και λουλουδίζει». Η οικονομική επιβάρυνση των οικογενειών των μαθητών είναι δυσβάστακτη έως ασήκωτη και συνακόλουθα η αφύσικη σωματική και πνευματική καταπόνηση των μαθητών, που φθάνει στα όρια της εξάντλησης και της εξουθένωσης, χωρίς δυστυχώς, το ανάλογο αποτέλεσμα. 
      Βάση βέβαια κάθε εκπαιδευτικής προσπάθειας είναι οι εκπαιδευτικοί. Και αυτό προϋποθέτει και ολοκληρωμένη μορφωτική και εκπαιδευτική συγκρότησή τους αλλά και επιλογή των ικανοτέρων από μορφωτικής, διοικητικής και οργανωτικής πλευράς στις επιτελικές θέσεις. 
      Τώρα, πώς εξασφαλίζεται η αντικειμενικότητα των κρίσεων γι’ αυτές τις θέσεις; Κατά τη γνώμη μας η αντικειμενικότητα της κρίσης εξασφαλίζεται με δύο στοιχεία, τα μετρήσιμα κριτήρια και τις γραπτές εξετάσεις. Ενώ στο προηγούμενο νομοσχέδιο, λόγου χάρη, η επιστημονική και συγγραφική δραστηριότητα ανήκει στα μετρήσιμα κριτήρια και ήταν αντικείμενο αξιολόγησης από ειδικούς, τώρα παραπέμπεται στο Π.Υ.Σ.Π.Ε. και στο Π.Υ.Σ.Δ.Ε.. Γιατί άραγε δεν προσμετράται  στην επιστημονική και παιδαγωγική συγκρότηση με αξιολογικές μονάδες; Πώς θα κριθεί η επιστημονική και η παιδαγωγική ικανότητα των υποψηφίων; Μόνο δηλαδή από τη συνέντευξη; Δεν θα μπορούσε αυτό να γίνει από ειδική επιτροπή ή αντικειμενικές εξετάσεις; 
      Μοριοδοτείται η συμμετοχή στα υπηρεσιακά συμβούλια. Το ίδιο δεν γίνεται όμως για τη συμμετοχή του υποψηφίου με εισηγήσεις σε συνέδρια και σε επιστημονικά σωματεία, που πιστεύουμε είναι το λιγότερο το ίδιο, αν και πολύ σημαντικότερο συχνά. 
      Η πιστοποίηση στις νέες τεχνολογίες επίσης, μοριοδοτείται μόνο με 0,25 μονάδες. Πιστεύουμε ότι η γνώση των νέων τεχνολογιών ως προσόν άσκησης διοικητικών καθηκόντων αδικείται κατάφωρα με την άνευ ιδιαίτερης βαρύτητας βαθμολόγηση των 0,25 μονάδων, σε αντίθεση με τη γενναιόδωρη πριμοδότηση της προϋπηρεσίας και της διδακτικής εμπειρίας με είκοσι δύο μονάδες κατά ανώτατο όριο. 
      Είναι φανερό από τα παραπάνω δείγματα γραφής ότι η επιλογή των υποψηφίων στελεχών της εκπαίδευσης και των σχολείων, θα κριθεί από τη συνέντευξη της οποίας ο υποκειμενικός ρόλος θα μπορούσε να περιοριστεί από μετρήσιμα κριτήρια και γραπτές εξετάσεις. 
      Αυτή άλλωστε είναι και η πρότασή μας. Η Κυβέρνηση έχει την ευκαιρία να αποδείξει την ακολουθία των λόγων της με συγκεκριμένες πράξεις. Έχει την ευκαιρία να αλλάξει την μέχρι τώρα κατάσταση στην εκπαίδευση και να την εκσυγχρονίσει σύμφωνα με τα εκπαιδευτικά συστήματα της Ευρώπης και να μη διαιωνίζει την αναξιοκρατία και τον κομματισμό. 
      Σύμφωνα με το νομοσχέδιο όλα τα στελέχη επιλέγονται για τετραετή θητεία. Δεδομένου όμως ότι οι επιλεγόμενοι κρίνονται αυτοτελώς για την επανεκλογή τους σε αυτές τις θέσεις, στην ουσία θεσμοθετείται χωρίς να ομολογείται η μονιμοποίηση των στελεχών της εκπαίδευσης που αποκλείει την ανανέωση της διοικητικής εκπαιδευτικής πυραμίδας από άλλους εκπαιδευτικούς με υψηλά προσόντα και ικανότητες. Σε συνάφεια μ' αυτό τα νέα στελέχη εκπαίδευσης που θα αναλάβουν την υπηρεσία τους, θα την αναλάβουν τους πρώτους μήνες του 2007. Με άλλα λόγια αποδεικνύεται ότι ήταν τουλάχιστον αβάσιμο όσο και προσχηματικό εκείνο το οποίο είχε ακουστεί ότι θα ήταν προσωρινοί εκείνοι που διορίστηκαν με συνοπτικές  διαδικασίες τον Αύγουστο του 2004 και ότι θα έμεναν μόνο για ένα χρόνο. 
      Περαιτέρω το νομοσχέδιο διατηρεί την παντοδυναμία της συνέντευξης που γίνεται η «κρισάρα» από τη μια και το εφαλτήριο από την άλλη για την τοποθέτηση αυτών οι οποίοι θα επιλέγονται από την όποια κυβέρνηση από το χώρο των «ημετέρων» καθόσον ένας υποψήφιος μπορεί να πάρει από αυτήν μέχρι και το 35% του συνόλου των μονάδων του .
      Κυρίες και κύριοι συνάδελφοι, έχω ζήσει τη συνέντευξη σε άλλους χώρους, στη Βρετανία που ήξερα ότι χρησιμοποιείται ως ένα βαθμό για την επιλογή και των υποψηφίων στις Ανώτατες Σχολές, αλλά και για την κατάληψη θέσεων, για παράδειγμα γιατρών. Θέλω να πιστεύω ότι δεν υπάρχει καμία σύγκριση με τα καθ’ ημάς. Δυστυχώς εδώ υπεισέρχονται και υποκειμενικά κριτήρια και προπαντός μη αντικειμενικά, αλλά κομματικά και άλλα. Και αυτό δεν γίνεται μια και δύο φορές. Ξέρω τι γινόταν στο Ε.Σ.Υ. με την «ποιοτική  προϋπηρεσία» ,όπως είχε ονομαστεί. Η εκτίμηση ήταν καθαρά υποκειμενική και έτσι είχαν γίνει πάμπολλες αδικίες στο παρελθόν και δεν ξέρω εάν συνεχίζονται ακόμα. 
      Κύριε Υπουργέ, νομίζω ότι στο βαθμό που θέλετε να διατηρήσετε τη συνέντευξη πρέπει να μειωθεί δραματικά η βαρύτητά της και οι βαθμοί τους οποίους δίνει. Πρέπει να υπάρχουν συγκεκριμένες μετρήσιμες κατηγορίες κριτηρίων που θα βαθμολογεί η συνέντευξη ώστε να περιοριστούν οι αυθαιρεσίες. 
      Περαιτέρω θέλω να επισημάνω ότι το σύνολο των αξιολογικών μονάδων πρέπει να διαμορφώνεται από τα μοριοδοτούμενα κριτήρια, από τα συνεκτιμώμενα και από τη διαδικασία της συνέντευξης που πρέπει να έχει την ελάχιστη συμβολή. Φρονώ ότι για να είναι ουσιαστική η διαδικασία της συνέντευξης θα πρέπει να αξιολογούν συγκεκριμένα κριτήρια με επιμέρους μοριοδότηση. Έτσι πιστεύουμε ότι θα περιοριστεί η αυθαίρετη και μη ελέγξιμη υποκειμενική κρίση. 
      Όσον αφορά τους μεταπτυχιακούς τίτλους έχουμε την άποψη ότι πρέπει να γίνεται διάκριση των μεταπτυχιακών τίτλων και των επιπλέον πτυχίων των κρινομένων σε εκείνα που έχουν συνάφεια με τη θέση την οποία διεκδικεί ο υποψήφιος και σε εκείνα που δεν έχουν. Δεν μπορεί επειδή κάποιος έχει μεταπτυχιακό τίτλο στην εντομολογία να αναλάβει μία θέση στην πολεοδομία ή κάπου αλλού. Για εκείνα που έχουν συνάφεια να προβλέπεται ικανός αριθμός αξιολογικών μονάδων ενώ αυτά που δεν έχουν συνάφεια και σχέση με τα καθήκοντα να μοριοδοτούνται κατ’ ελάχιστον. 
      Επίσης πιστεύουμε ότι θα πρέπει να υπάρχει ανώτατο όριο στις αξιολογικές μονάδες από μοριοδοτούμενα κριτήρια ανάλογα με τα καθήκοντα που πρόκειται να ασκήσει ο υποψήφιος. Δεν μπορούμε να αντιληφθούμε γιατί η επιλογή των διευθυντών των σχολικών μονάδων να μην γίνεται από το σύλλογο των διδασκόντων. Νομίζουμε ακόμα ότι οι υποδιευθυντές πρέπει να τοποθετούνται σε όλες τις σχολικές μονάδες ανεξαρτήτως αριθμού τμημάτων. Ακόμα στα συμβούλια επιλογής διευθυντών εκπαίδευσης και σχολικών συμβούλων σημαντική πρέπει να είναι η παρουσία και η εκπροσώπηση της Ο.Λ.Μ.Ε.. 
      Ένα άλλο θέμα είναι η γραπτή δοκιμασία με τη μέθοδο των πολλαπλών ερωτήσεων και των συνθηματικών απαντήσεων. Δεν ξέρω πόση εμπιστοσύνη έχετε σε αυτά τα ένα, δύο, τρία, τέσσερα  τα οποία μπορεί να είναι στην τύχη και να πετύχει κάποιος 30% πατώντας απλώς στην τύχη τα κουμπιά. Αυτό αδικεί και τη νοημοσύνη των εξεταζομένων και προπαντός το αποτέλεσμα και την επιλογή που θα γίνει με αυτόν τον τρόπο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα λίγο την υπομονή σας, κύριε Πρόεδρε. Δεν θα αργήσω. 
      Εμείς έχουμε μία ριζικά αντίθετη φιλοσοφία και θέσεις αναφορικά με τον τρόπο της επιλογής. 
      Από αυτή την άποψη, πιστεύουμε ότι θα πρέπει τα στελέχη που θα αναλάβουν να είναι από πάσης απόψεως οι διαδικασίες αντικειμενικές και αμερόληπτες και να μην αφήνουν την παραμικρή υποψία ότι έχουν γίνει καταστρατηγήσεις, αυθαιρεσίες ή μεροληψίες. 
      Επίσης, λέει ότι τα νέα στελέχη της εκπαίδευσης θα αναλάβουν υπηρεσία τους πρώτους μήνες του έτους 2007. Έτσι, αποδεικνύεται ότι δεν ήταν σταθερός, όσο και βέβαιος, ο λόγος που είχε προβληθεί, δηλαδή ότι αυτοί που διορίστηκαν πράγματι με συνοπτικές διαδικασίες το 2004 θα έμεναν για έναν χρόνο. 
      Για όλους αυτούς τους λόγους τους οποίους συνοπτικά θα επαναλάβω, κύριε Πρόεδρε, εμείς καταψηφίζουμε το νομοσχέδιο και επί της αρχής και επί των άρθρων και λέμε ότι όλη του η φιλοσοφία οδηγεί στην επιλογή άβουλων και υποταγμένων στελεχών στην εκπαίδευση. Τα διορισμένα στην πλειοψηφία τους συμβούλια επιλογής από την Κυβέρνηση, μαρτυρούν τις προθέσεις της για κομματικές επιλογές που θα κάνει. 
      Παραβιάζεται η δικαιϊκή αρχή της κρίσης σε δεύτερο βαθμό των ενστάσεων, αφού το ίδιο όργανο και με την ίδια σύνθεση θα κρίνει και αυτές και σε πρώτο και σε δεύτερο βαθμό. Απαξιώνεται το επιστημονικό και το συγγραφικό έργο, αφού εκτός των σχολικών συμβούλων δεν λαμβάνεται πουθενά υπ’ όψιν. Θεοποιείται η εκπαιδευτική προϋπηρεσία και η διδακτική εμπειρία και μόνο και «τιμωρούνται» –εντός εισαγωγικών- όσοι θέλησαν να βελτιώσουν τις επιστημονικές τους γνώσεις στη μετεκπαίδευση -στα μεταπτυχιακά, στα διδακτορικά και στα ερευνητικά κέντρα- αφού έχοντας άδεια στερούνται τα μόρια της διδακτικής εμπειρίας. 
      Απορρίπτεται το κοινωνικό έργο και η ενεργός συμμετοχή στα κοινωνικά δρώμενα και έτσι, δίνεται το μήνυμα της απάθειας και της απραξίας. Δίνεται κυρίαρχος ρόλος στη διαδικασία της συνέντευξης, όπως είπαμε, και στο οποίο δεν θέλω να επανέλθω. 
      Εισάγεται η μονιμότητα των στελεχών από το παράθυρο με ένα προεδρικό διάταγμα άγνωστο προς το παρόν, καθώς η επανάκριση με αμφιλεγόμενα κριτήρια θα διαιωνίζει το περιβάλλον της υποταγής και της συμμόρφωσης. 
      ΠΡΟΕΔΡΕΥΩΝ (Ιωάννης Τραγάκης): Κύριε Λεβέντη, θα ήθελα να σας παρακαλέσω να συντομεύσετε. 
      ΑΘΑΝΑΣΙΟΣ ΛΕΒΕΝΤΗΣ: Μισό λεπτό ακόμα και θα τελειώσω, κύριε Πρόεδρε. 
      Υποδύεται το μανδύα της αξιοκρατίας με την εισαγωγή των εξετάσεων, το αποτέλεσμα των οποίων ελάχιστα θα διαφοροποιεί την επιλογή των ημετέρων. Αποκαλύπτεται ότι η περιλάλητη αξιολόγηση από το ρόλο που θα κληθεί να παίξει ως τιμωρός, θα γίνει τελικά τιμωρός των απρόθυμων και των τεμπέληδων; Επίσης, συνεχίζει το διαχωρισμό των στελεχών εκπαίδευσης ειδικής αγωγής και γενικής αγωγής και για όλους αυτούς τους λόγους, όπως είπαμε, εμείς το καταψηφίζουμε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Λεβέντη. 
      Θα ήθελα να πω ότι εξαιτίας της απουσίας του Κοινοβουλευτικού Εκπροσώπου του Συνασπισμού κ. Κουβέλη, άφησα περισσότερο χρόνο στον κ. Λεβέντη
      Το λόγο έχει ο κ. Οικονόμου για οκτώ λεπτά.  
      ΒΑΣΙΛΕΙΟΣ ΟΙΚΟΝΟΜΟΥ: Επιτέλους, κύριε Πρόεδρε, παίρνουμε και το λόγο μέσα σ’ αυτή την Αίθουσα! 
      ΠΡΟΕΔΡΕΥΩΝ (Ιωάννης Τραγάκης): Δεν κατάλαβα γιατί είπατε το «επιτέλους»!
      ΒΑΣΙΛΕΙΟΣ ΟΙΚΟΝΟΜΟΥ: Γιατί «επιτέλους», κύριε Πρόεδρε! 
      ΠΡΟΕΔΡΕΥΩΝ (Ιωάννης Τραγάκης): Με τη σειρά σας μιλάτε! Οι Κοινοβουλευτικοί Εκπρόσωποι παίρνουν το λόγο όποτε θέλουν! 
      ΒΑΣΙΛΕΙΟΣ ΟΙΚΟΝΟΜΟΥ: Εντάξει, κύριε Πρόεδρε. 
      Τελικά, επειδή ακούμε κάποιες μεγαλεπήβολες τοποθετήσεις διαφόρων εδώ πέρα περί συνταγματικής αναθεώρησης, θα ήθελα να πω ότι το πιο βασικό και το πιο απλό είναι να εξασφαλιστεί η φωνή του απλού Βουλευτή μέσα στην Αίθουσα, γιατί τελικά αυτό είναι και πολύ δύσκολο απ’ ό,τι φαίνεται. 
      ΠΡΟΕΔΡΕΥΩΝ (Ιωάννης Τραγάκης): Όχι, δεν είναι καθόλου δύσκολο. Ίσα-ίσα! Σας παρακαλώ! 
      ΒΑΣΙΛΕΙΟΣ ΟΙΚΟΝΟΜΟΥ: Και εδώ τελικά έχουμε εξελιχθεί σε πρώτης και δεύτερης κατηγορίας Βουλευτές. Αλλά, τέλος πάντων, είναι μικρό το κακό να έχεις πρώτης και δεύτερης κατηγορίας Βουλευτές, γιατί αυτοί σε τελική ανάλυση και με μεγάλη υπομονή μπορούν να έχουν το λόγο και να μιλήσουν. 
      Αυτοί που είναι τελικά το πρόβλημα, κύριε Πρόεδρε και κύριε Υπουργέ, είναι τα στελέχη της εκπαίδευσης της πρώτης και δεύτερης κατηγορίας, όπως τα διαχωρίζετε και τα διαμορφώνετε αυτή τη στιγμή μέσα στο χώρο της παιδείας. Και νομίζω ότι αυτό το επικυρώνει το σημερινό σας νομοθέτημα. Επικυρώνει δηλαδή το «πραξικόπημα» που κάνατε πριν δύο χρόνια, τον Αύγουστο του 2004. 
      Με πολύ μεγάλη έκπληξη, άκουσα τον αγαπητό συνάδελφο από το Συνασπισμό κ. Λεβέντη να μπαίνει στη συζήτηση για να αναφερθεί στις λεπτομέρειες αυτού του νομοθετήματος. 
      Με μεγάλη απορία, αγαπητέ κύριε Λεβέντη, αναρωτιέμαι το εξής: Αυτό καταλάβατε σαν Συνασπισμός τόσες μέρες που συζητάμε εδώ γι’ αυτό το νομοθέτημα; Το θέμα είναι αυτές οι λεπτομέρειες που βάζετε και οι συζητήσεις στο επουσιώδες, όταν υπάρχει το άρθρο 9 και το άρθρο 13, τα οποία κάνουν «κουρελόχαρτο» όλα αυτά που λέγατε και συζητάγατε τόση ώρα; Αυτό είναι το ζήτημα; Τι μόρια θα δώσει στο ένα και τι μόρια θα δώσει στο άλλο κριτήριο, όταν αυτή τη στιγμή έχουμε τα άρθρα 9 και 13 τα οποία ανατρέπουν πλήρως, όλα αυτά τα θέματα; Έλεος! 
      Πρέπει να καταλάβετε και εσείς, ως πολιτικός φορέας, ότι εδώ υπάρχει μία αντίληψη της  Νέας Δημοκρατίας η οποία είναι καθαρά μόνο κομματική, μία αντίληψη επιβολής κομματικών αποφάσεων και σκληρών θέσεων. 
      Ειδικά στο χώρο της παιδείας κατάφεραν πολύ καθαρά να επιβάλουν τη λεγόμενη «επανίδρυση του κράτους», επιβάλλοντας τα πεντακόσια - εξακόσια στελέχη, που είχαν σε πρώτη ιεράρχηση, στα θέματα της διοικήσεως στην εκπαίδευση. Δεν σας έχει δημιουργήσει απορία ο τρόπος με τον οποίο έγινε αυτό πριν από δύο χρόνια, επιβεβαιώθηκε πριν από ένα χρόνο και σήμερα, μετά από δύο - δυόμισι χρόνια, αυτό συνεχίζεται με ένα νομοθέτημα που … 
      ΠΡΟΕΔΡΕΥΩΝ (Ιωάννης Τραγάκης): Κύριε Εμινίδη, καθίστε μία θέση πιο πέρα. Θα φάτε καμία ξώφαλτση και δεν θα ξέρουμε μετά πώς να σας μαζέψουμε! 
      ΒΑΣΙΛΕΙΟΣ ΟΙΚΟΝΟΜΟΥ: Ο κ. Εμινίδης είναι ένας πολύ καλός Βουλευτής που θα σας μιλήσει σε λίγο για τα Τ.Ε.Ι.. Γιατί μάθαμε, κύριε Υπουργέ, πως ένας  ειδικός γραμματέας χώρισε τα πτυχία των αποφοίτων των Τ.Ε.Ι. σε δύο κατηγορίες. Αυτή είναι η νοοτροπία και η αντίληψη που έχετε για την παιδεία; Δηλαδή δυόμισι χρόνια η μόνη δική σας παρέμβαση είναι πώς θα  βάλετε πεντακόσια- εξακόσια στελέχη εγκάθετους σε θέσεις διοικήσεως της παιδείας και πώς θα υποβαθμίσετε τα πτυχία των Τ.Ε.Ι.; Αυτή είναι η δική σας πολιτική για την παιδεία; 
      Μπορείτε να μας πείτε το σχέδιο σας για την παιδεία σε αυτά τα δυόμισι χρόνια; Δεν υπάρχει. Όμως, υπάρχει ένα και μοναδικό σχέδιο για το πώς μπορείς να ελέγξεις τον χώρο αυτόν. Όπως λέει ο λαός, προφανώς «μυριστήκατε ψαχνό». Νομίζετε. Πιστεύετε και προσεγγίζετε το χώρο της παιδείας και της εκπαίδευσης, τους χιλιάδες καθηγητές και μαθητές και τους γονείς σαν πόρο εκλογικής πελατείας. Πιστεύετε πως, ελέγχοντας τις διοικήσεις, τις διευθύνσεις και τα σχολεία, θα μπορέσετε να πετύχετε μέγιστα εκλογικά οφέλη. Όμως, πλανάστε. 
      Εγώ θα σας πω κάτι πολύ συγκεκριμένο. Δεν θα μπω σε λεπτομέρειες. Εσείς τουλάχιστον είστε από τους Υφυπουργούς που κάθεστε και ακούτε. Όμως η Υπουργός σας δεν άκουγε. Είτε μιλούσαμε είτε όχι, το ίδιο και το αυτό.
      Αυτό που έχει σημασία να πούμε και τουλάχιστον να καταγραφεί…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Κάνετε υποδείξεις στον κύριο Υπουργό αν ακούει ή όχι; Πώς ξέρετε ότι δεν ακούει; 
      ΒΑΣΙΛΕΙΟΣ ΟΙΚΟΝΟΜΟΥ: Είπα πως αυτός είναι ευπρεπής και ακούει, ενώ  προηγουμένως η Υπουργός δεν άκουγε! 
      ΠΡΟΕΔΡΕΥΩΝ (Ιωάννης Τραγάκης): Δεν κατάλαβα! Μην κάνετε υποδείξεις! 
      ΒΑΣΙΛΕΙΟΣ ΟΙΚΟΝΟΜΟΥ: Συζητούσε συνέχεια. 
      ΠΡΟΕΔΡΕΥΩΝ (Ιωάννης Τραγάκης): Αφήστε τώρα τις υποδείξεις και προχωρήστε! 
      ΒΑΣΙΛΕΙΟΣ ΟΙΚΟΝΟΜΟΥ: Εγώ, κύριε Πρόεδρε, ως νέος Βουλευτής, θα ήθελα και θα περίμενα την Υπουργό να κάτσει εδώ πέρα στη Βουλή για ένα τέτοιο σημαντικό νομοσχέδιο που επιβραβεύει τις δικές της πράξεις των δυόμισι χρόνων και να άκουγε τέλος πάντων έναν αντίλογο. Γιατί αυτά συζητιούνται στην κοινωνία. 
      ΠΡΟΕΔΡΕΥΩΝ (Ιωάννης Τραγάκης): Φαίνεται πως δεν σας ενημέρωσε ο εισηγητής σας. 
      ΒΑΣΙΛΕΙΟΣ ΟΙΚΟΝΟΜΟΥ: Εμείς σήμερα συζητούμε και μας βλέπει η κοινή γνώμη, καθώς υπάρχει μετάδοση των συνεδριάσεων αυτών και τέλος πάντων μπορούμε να έχουμε και ανθρώπους που με τρόπο ανοικτό μας ακούν και βλέπουν τις δικές μας προτάσεις. 
      Ο κ. Λοβέρδος κατέθεσε προηγουμένως έξι προτάσεις. Τι μεγάλο μύθευμα αυτό που λέτε, ότι δεν έχει προτάσεις η Αξιωματική Αντιπολίτευση! Στο κάτω-κάτω δεν είμαστε εμείς κυβέρνηση για να καταθέτουμε προτάσεις. Πάντως εμείς καταθέσαμε έξι προτάσεις. Καμία δεν μπορέσατε να βρείτε ως δόκιμη λύση για το πρόβλημα που αυτή τη στιγμή αντιμετωπίζετε, αλλά το μυαλό σας το έχετε στο πώς θα επιβεβαιώσετε το «πραξικόπημα του 2004»; 
      Σας έκανε μία πρόταση: Να γίνει επιμόρφωση μέσω της Εθνικής Σχολής Δημόσιας Διοίκησης. Μπορούν να βρεθούν τρόποι. Κατατέθηκαν από τη Αξιωματική Αντιπολίτευση και εσείς τους αγνοείτε! Αυτό είναι και δικαίωμά σας σε τελική ανάλυση, αλλά θα κριθείτε. 
      Για το ζήτημα της συνέντευξης, κύριε Υπουργέ, θέλω να πω πως η συνέντευξη είναι ένα στοιχείο που μας ενδιαφέρει και όντως το είχαμε προβλέψει. Αν είχατε μια ορθολογιστική και προοδευτική λογική σε σχέση με τα θέματα, θα μπορούσατε να προχωρήσετε ένα βήμα παραπάνω και να κάνετε μοριοποίηση και ποσοτικοποίηση αυτών των συνεντεύξεων. 
      Όχι μόνο αυτό δεν κάνατε, αλλά τα δώδεκα κριτήρια του Π. Δ. 25 τα καταργείτε. Το ένα που αφήσατε είναι η προσωπικότης του συνεντευξιαζόμενου και αυτά τα πολύ βερμπαλιστικά και απίθανα που ακούμε, τα οποία, όμως, κύριε Υπουργέ, δείχνουν ένα και μόνο πράγμα: Πώς θα μπορέσουμε να βάλουμε τα δικά μας παιδιά σε θέσεις διοικήσεως ως προϊσταμένους γραφείων και διευθύνσεων ή ως σχολικούς συμβούλους και με αυτόν τον τρόπο να ελέγξουμε τη μεγάλη μάζα της εκπαιδευτικής κοινότητας. Αυτός είναι ο μόνος στόχος. Όλα τα άλλα για μένα περιττεύουν. 
      Γι’ αυτό, λοιπόν, δεν θα πω ότι ενισχύσατε την αρχαιότητα, υποβαθμίσατε την παιδαγωγική συγκρότηση του υποψηφίου, ότι υποβαθμίσατε την άσκηση των διοικητικών καθηκόντων και βέβαια ότι επιβραβεύετε σπρώχνετε τους παλαιότερους και ότι αφανίζετε τους νεότερους της εκπαιδευτικής κοινότητας. Αυτά δεν θα τα αναλύσω, γιατί σε τελική ανάλυση μάλλον δεν υπάρχει λόγος να τα πω, γιατί δεν θα τα ακούσετε εσείς. Τα λέμε όμως, για να τα ακούσει η κοινή γνώμη.
      Αυτά, λοιπόν, τα οποία εγώ θα προσθέσω και τελειώνω, είναι: δείτε, τελευταία στιγμή έστω, σε σχέση με την τροπολογία που κάνατε για τις κατατακτήριες εξετάσεις, το ζήτημα απ’ την αρχή. Πέρσι, όταν φέρατε τις μετεγγραφές και βάλατε πίσω, τελευταία διάταξη τα θέματα των κατατακτηρίων και μειώσατε τα ποσοστά τους, ήταν ένα τραγικό λάθος.
      Δεν το πήρε εύκολα μυρωδιά ο κόσμος. Το αντιμετωπίζουν στην πράξη τώρα οι σχολές και το αντιμετωπίζουν στην πράξη αυτοί που θέλουν να σπουδάσουν. Μιλάμε για δια βίου εκπαίδευση. Στο εξωτερικό, ξέρετε, υπάρχουν διατμηματικές προσεγγίσεις στις σπουδές και στα μεταπτυχιακά και στα προπτυχιακά. Εδώ σε μας, έναν πτυχιούχο, ο οποίος θέλει να συνεχίσει τις σπουδές του, τον βάζουμε στην ίδια ζυγαριά με τις μετεγγραφές. Και κόβουμε το δρόμο σε παιδιά, σε νέους επιστήμονες, οι οποίοι θέλουν να συνεχίσουν επί τούτου συγκεκριμένες σπουδές. Αυτό τον  θεσμό τον περιορίσατε.
      Φέτος, φέρνετε τώρα αυτή τη διάταξη που πάει να εξισορροπήσει την κατάσταση μεταξύ Α.Ε.Ι. και Τ.Ε.Ι. στα ποσοστά. Θεωρώ ότι πρέπει να το δούμε εξαρχής. Σας το λέει ένας άνθρωπος, ο οποίος έχει μπει πολλές φορές στη διαδικασία αυτών των κατατακτηρίων εξετάσεων. Είναι ένα ζήτημα που αφορά ανθρώπους, πολίτες, πτυχιούχους, επιστήμονες, οι οποίοι θέλουν να συνεχίζουν τις σπουδές τους. Δεν έχουν αξιοποιήσει μια μεγάλη κατάκτηση που έκανε το ΠΑ.ΣΟ.Κ., το Ανοιχτό Πανεπιστήμιο, αλλά συνεχίζουν πάνω στα κλασικά βήματα που έχει η πανεπιστημιακή εκπαίδευση στη χώρα μας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Σε αυτό, λοιπόν, μην τους εμποδίζετε. Μην μικραίνετε το ποσοστό. Έχετε πολλούς άλλους τρόπους να «σφίξετε» –με την καλή έννοια- να ξεκαθαρίσετε την ελληνική ακαδημαϊκή και εκπαιδευτική κοινότητα στην τριτοβάθμια εκπαίδευση.
      Εγώ σας κάνω μια πρόταση να ξαναδούμε το ζήτημα των κατατακτηρίων εξετάσεων. Αυτή είναι μια εξισορροπιστική τροπολογία που καταθέτετε, σε σχέση με τα Τ.Ε.Ι., αλλά προτείνω να αυξηθεί το 2% και το 4% ειδικά στα περιφερειακά Πανεπιστήμια. Εγώ από το Πανεπιστήμιο Αθηνών πήγα στο Δημοκρίτειο Πανεπιστήμιο. Δεν θέλετε να πάνε επιστήμονες πτυχιούχοι να συνεχίσουν τις σπουδές τους; Να αυξηθεί το 4% που βάζετε ως όριο.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Οικονόμου.
      Κυρίες και κύριοι συνάδελφοι, έχει ζητήσει το λόγο επί προσωπικού ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης.
      Κύριε Λεβέντη, πρώτα εξηγήστε μας σε συνίσταται το προσωπικό.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, μπορεί να μην έχω τόση οξυδέρκεια και ευφυΐα για να καταλάβω τι λέει αυτό το νομοσχέδιο, το οποίο συζητάμε, όπως κατηγορήθηκα από τον κ. Οικονόμου.
      ΠΡΟΕΔΡΕΥΩΝ (Σωτήρης Χατζηγάκης): Κατηγορηθήκατε ότι…
      ΑΘΑΝΑΣΙΟΣ ΛΕΒΕΝΤΗΣ:…ότι τέσσερις μέρες συζητάμε και δεν καταλάβαμε τίποτα απ’ ό,τι λέει αυτό το νομοσχέδιο.
      ΒΑΣΙΛΕΙΟΣ ΟΙΚΟΝΟΜΟΥ: Όχι για σας, για το Συνασπισμό γενικά μίλησα.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, αναπτύξτε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Επειδή ακριβώς το νομοσχέδιο μιλάει περί Επιλογής Στελεχών Πρωτοβάθμιας και Δευτεροβάθμιας Εκπαίδευσης και για ρύθμιση θεμάτων διοίκησης, η ομιλία μου περιορίστηκε σε αυτό το συγκεκριμένο, με μια μικρότερη γενική αναφορά στα θέματα της παιδείας. Και θέλω να πιστεύω ότι ήταν εντός θέματος, πράγμα που δεν συνηθίζεται πάντα σε αυτήν την Αίθουσα. Προσπαθώ τουλάχιστον εγώ να είμαι πάντα εντός θέματος.
      Τώρα, αν οι εκτιμήσεις αυτές είναι σύμφωνες με τις απόψεις του κ. Οικονόμου ή όποιου άλλου συναδέλφου, αυτό είναι μια άλλη ιστορία. Ο καθένας έχει εδώ τις θέσεις του τις προσωπικές, τις κομματικές, τις όποιες οποίες προβάλλει.
      Επομένως, πιστεύω ότι εντός θέματος ήμουν, για το νομοσχέδιο συζητούσα και καταλάβαινα πολύ καλά αυτό που πάει να κάνει αυτό το νομοσχέδιο. Και γι’ αυτό το καταψηφίζουμε και επί της αρχής και επί των άρθρων. Και δυστυχώς είναι η συνέχεια αυτών των διαδικασιών και αυτών των μεθόδων που είχαν ακολουθηθεί στο παρελθόν και γι’ αυτό δεν μπορεί να ξελασπώσει η παιδεία μας και βολοδέρνει σε αυτό το χάλι.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, εγώ από τη θέση αυτή θέλω να υπογραμμίσω και το ήθος και την κοινοβουλευτική επάρκειά σας. Και νομίζω ότι εκφράζω το συναίσθημα και την εκτίμηση όλων των συναδέλφων. Και πιστεύω, χωρίς να ήμουν παρών στη συζήτηση, ότι και ο κ. Οικονόμου δεν είχε καμία τέτοια πρόθεση, να σας θίξει στο παραμικρό.
      Εκφράζω την προσωπική μου εκτίμηση για το έργο σας και το ήθος σας, αλλά όσον αφορά το ειδικότερο θέμα, θα δώσω το λόγο στον κ. Οικονόμου να απαντήσει. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, είναι γνωστό -και το ξέρει και ο κ. Λεβέντης-  ότι δεν μιλούσα για τον ίδιο προσωπικά -είμαστε και στην ίδια περιφέρεια, είναι από τους ανθρώπους που βαθύτατα εκτιμώ και τον σέβομαι και ως επιστήμονα και ως Βουλευτή- μιλούσα –και το είπα και στην ομιλία  μου- για τον Συνασπισμό. 
      Το ζήτημα, που έβαλα, δεν ήταν ότι ο κ. Λεβέντης ήταν εκτός θέματος ως εισηγητής, έστω ως δεύτερος εισηγητής του Συνασπισμού, αλλά μπήκα στην πολιτική ουσία και είπα ότι θεωρώ, εγώ τουλάχιστον, πως έπρεπε αλλού να επικεντρώσει το ενδιαφέρον του το κόμμα του. Το κόμμα του επιλέγει να επικεντρώσει εκεί στην λεπτομέρεια. Εγώ πιστεύω ότι έπρεπε  αλλού να είχε επικεντρωθεί το ενδιαφέρον. Ο κ. Λεβέντης φυσικά ήταν εντός του νομοσχεδίου, όπως με το δικό του μεστό λόγο ανέπτυξε αυτά τα πράγματα με πολλή σοφία και φυσικά με πολύ σεβασμό τον άκουσα. 
      ΠΡΟΕΔΡΕΥΩΝ (Σωτήρης Χατζηγάκης): Κατόπιν αυτού, νομίζω ότι δεν υπάρχει καμία αντίρρηση από πουθενά. Νομίζω ότι ο κ. Λεβέντης αισθάνεται ικανοποιημένος και από τον κ. Οικονόμου και από την έκφραση της βαθιάς εκτίμησης που έχουν όλοι οι συνάδελφοι απέναντι στο πρόσωπό του. 
      Ο κ. Γκιουλέκας έχει το λόγο. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, είχα προετοιμαστεί να μιλήσω για κάποιες από τις βασικές διατάξεις αυτού του νομοσχεδίου, αλλά ακούγοντας τους προλαλήσαντες, κυρίως από το χώρο της Αξιωματικής Αντιπολίτευσης, μου έκανε εντύπωση ότι για όποια παθογένεια αντιμετωπίζει το εκπαιδευτικό μας σύστημα, περίπου φταίει η νέα διακυβέρνηση του τόπου, η Νέα Δημοκρατία. Και βεβαίως αυτό, νομίζω, δεν χρειάζεται και πολύ σχολιασμό. Αρκεί μια αριθμητική σύγκριση των χρόνων που εσείς είχατε την ευθύνη της διακυβέρνησης του τόπου και της δικής μας κυβερνητικής θητείας, για να δούμε ποιοι είναι αυτοί που προωθούν -και μάλιστα σε πολύ σύντομο χρονικό διάστημα- βασικές διατάξεις για την παιδεία και ποιοι είναι αυτοί που επέτρεψαν τόσα χρόνια την παιδεία να βρίσκεται σε πάρα πολλούς τομείς σ’ ένα τέλμα. Και λέω «σε πάρα πολλούς τομείς», γιατί εγώ σε καμία περίπτωση δεν έρχομαι από αυτό το Βήμα να μηδενίσω τις καλές προσπάθειες –και υπήρξαν πολλές τέτοιες προσπάθειες- που έγιναν επί των ημερών του ΠΑ.ΣΟ.Κ.. Θα ήταν, εξάλλου, μια ισοπεδωτική λογική, που και μακράν εμού είναι και νομίζω μακράν της παράταξής μου, γιατί έχετε δει επανειλημμένως από τον Πρωθυπουργό της χώρας, αλλά και από τους Υπουργούς και όλα τα Λοινοβουλευτικά στελέχη της Νέας Δημοκρατίας να αναγνωρίζεται το σωστό που έγινε επί των ημερών σας. Πρέπει να υπάρχει μια συνέχεια. Δεν καταλαβαίνω όμως εσείς γιατί επιλέγετε το χώρο της παιδείας ως στίβο μιας κομματικής αντιπαράθεσης. Αν πιστεύετε ότι μ' αυτόν τον τρόπο δικαιώνετε το ρόλο σας ως Αντιπολίτευση, αυτό είναι δικαίωμά σας, εσείς το κρίνετε. Σε κάθε περίπτωση, όμως, θεωρώ, κατά την ταπεινή μου γνώμη και άποψη, ότι υπάρχουν άλλα πεδία δόκιμα για αντιπαραθέσεις, όχι ο χώρος της παιδείας. 
      Και επειδή άκουσα διάφορα να λέγονται εδώ, να σας θυμίσω αυτό που είπε πριν από λίγο και η κυρία Υπουργός της Παιδείας. Για την επιτροπή των εξετάσεων που ακούστηκαν ενστάσεις, τα μέλη της επιτροπής των εξετάσεων ήταν τα ίδια και πέρσι και πρόπερσι και είναι τα μέλη που εσείς επιλέξατε. Πού, λοιπόν, ο ψόγος; Επειδή διατηρούμε τις δικές σας επιλογές; Θα έλεγα ότι θα έπρεπε να μας επιβραβεύετε, με την έννοια ότι εμείς, σε αντίθεση με εσάς, δεν ερχόμαστε να εγκαθιδρύσουμε ένα κομματικό κράτος -κάθε άλλο!- αλλά να δώσουμε μια συνέχεια στη διοίκηση, να επιταχύνουμε ρυθμούς και να φτιάξουμε πολλά απ’ αυτά, τα οποία εσείς δυστυχώς τα αφήσατε σε ένα τέλμα, και αυτά που βρήκαμε σωστά, να τα βελτιώσουμε ακόμα περισσότερο. Δεν το καταλαβαίνω.
      Επειδή μιλήσατε με σκληρό λόγο για μία προσπάθεια κομματικοποίησης του χώρου της παιδείας από την πλευρά της Νέας Δημοκρατίας, κύριοι συνάδελφοι, επιτρέψτε μου -με όλο το σεβασμό που έχω και προς την παράταξή σας και προς τον καθένα ξεχωριστά- να σας θυμίσω τη λαϊκή παροιμία που λέει «στο σπίτι του κρεμασμένου δεν μιλάνε για σκοινί».  Και επίσης να σας θυμίσω, κυρίες και κύριοι συνάδελφοι του ΠΑ.ΣΟ.Κ., ότι  όταν εσείς ορίζατε τους διευθυντές της παιδείας, ήρθατε και κάνατε τροποποίηση και αυτού του νόμου που έφερε ένα από τα ιστορικά σας στελέχη, ο κ. Πεπονής, δηλαδή του ν. 2190 περί ΑΣΕΠ. Προκειμένου να βάλετε τους αρεστούς σας διευθυντές της παιδείας, τροποποιήσατε το νόμο του ΑΣΕΠ για να περάσετε, όχι από παράθυρο, από κερκόπορτα ολόκληρη, τις κομματικές σας επιλογές. Και βεβαίως, δεν ήταν η πρώτη φορά που το πράξατε. Σαράντα έξι φορές συνολικά έχουμε απαριθμήσει τροποποιήσεις του νόμου περί ΑΣΕΠ επί ημερών σας. Αν, λοιπόν, για όλα αυτά θέλετε να μέμφεστε τη Νέα Δημοκρατία ότι τα ακολουθεί και τα υιοθετεί, χωρίς να έχει συμβεί τίποτα απ’ όλα αυτά, μάλλον θα πρέπει να κοιτάξετε τι έγινε επί ημερών σας. 
      Άκουσα τρομακτικά πράγματα. Άκουσα για πραξικόπημα, λέει, εκπαιδευτικό. Ποιο είναι το εκπαιδευτικό πραξικόπημα, κυρίες και κύριοι συνάδελφοι; Ποιο είναι το πραξικόπημα που έγινε; Άκουσα μάλιστα έναν από τους αγορητές σας να λέει προηγουμένως «με τις ρυθμίσεις αυτές να εξυπηρετήσετε και δικούς σας ανθρώπους, αλλά να μην το κάνετε τόσο έντονα». 
      Αυτές είναι οι δικές σας πρακτικές. Για μας δεν υπάρχουν «δικοί μας και δικοί σας άνθρωποι», για μας υπάρχουν Έλληνες πολίτες και για μας πάνω απ’ όλα υπάρχει μαθητιώσα νεολαία. Υπάρχουν νέα παιδιά, η αυριανή Ελλάδα την οποία θέλουμε να εφοδιάσουμε με όσο το δυνατόν καλύτερα εφόδια για να μπορέσει να συναγωνιστεί, να ανταγωνιστεί στο διεθνές ανταγωνιστικό περιβάλλον και να μπορέσει να αντιμετωπίσει τις προκλήσεις που έρχονται.
      Αυτό μας ενδιαφέρει. Γι’ αυτό τις πρακτικές που εσείς ομολογείτε, εμμέσως πλην σαφώς, λέγοντας «βάλτε και δικά σας παιδιά, δικούς σας ανθρώπους, αλλά όχι έτσι», εμείς τις αντιπαρερχόμεθα μετά βδελυγμίας και το λέμε ξεκάθαρα, διότι δεν μας ενδιαφέρει κάτι τέτοιο. Δεν αναγνωρίζουμε τέτοιες λογικές και τέτοιες πρακτικές και νομίζω ότι στα δύο αυτά χρόνια το έχουμε αποδείξει.
      Όσον αφορά στα κριτήρια του χρόνου, επειδή άκουσα ότι εμείς ερχόμαστε να προωθήσουμε τους υπερήλικες, δεν καταλαβαίνω τι ρατσιστικού περιεχομένου αντίληψη είναι αυτή. Δηλαδή θα χωρίζουμε τους Έλληνες εκπαιδευτικούς σε υπερήλικες ή σε νεότερους και όχι με βάση το έργο το οποίο παρήγαγαν, με τη εργασία την οποία έχουν μέχρι τώρα επιδείξει και με τα εφόδια που έχουν οι ίδιοι για να μπορέσουν να συνεχίσουν το έργο αυτό όταν είναι θετικό; 
      Δεν καταλαβαίνω. Ηλικιακό είναι το θέμα; Έτσι θα κρίνουμε την παιδεία; Δηλαδή τους ικανούς και άξιους θα πρέπει να τους χωρίσουμε σε ηλικίες κάτω ή πάνω από ένα όριο που εσείς ορίζετε, διότι αλλιώς –λέει- προωθούμε τους υπερήλικες; Περίεργες αντιλήψεις! 
      Λυπάμαι διότι από τη μια μεριά ακούμε αυτή την κριτική και από την άλλη επί του αιτουμένου, επί του συζητούμενου νομοσχεδίου δεν άκουσα καμία πρόταση. Τώρα οψίμως άκουσα τον προλαλήσαντα συνάδελφο από την πλευρά του ΠΑ.ΣΟ.Κ. να λέει «εμείς καταθέσαμε εδώ έξι προτάσεις δι’ ενός Βουλευτού».
      Πολύ καλά κάνατε, αλλά ξέρετε πολύ καλά ότι σ’ αυτήν την Αίθουσα τα νομοσχέδια έρχονται μετά από τη σχετική επεξεργασία τους στις επιτροπές. Εκεί, στις επιτροπές δεν μπορούσατε να καταθέσετε προτάσεις; Εμείς αυτό επιζητούμε από εσάς. Το επιζητούμε παντού, αλλά ειδικά σε τέτοιους χώρους, στο χώρο της υγείας, στο χώρο της παιδείας, σε ευαίσθητους δηλαδή τομείς, βεβαίως και θέλουμε τις υποδείξεις σας, βεβαίως θέλουμε και τις προτάσεις σας. 
      Σε κάθε περίπτωση, αυτό που επιζητούμε είναι η υπεύθυνη στάση σας. Γιατί θεωρώ ότι η Αντιπολίτευση έχει βεβαίως το ρόλο που έχει θεσμικά, αλλά από την άλλη πλευρά οποιαδήποτε θετική πρόταση είναι προς την κατεύθυνση της βελτίωσης ενός συστήματος και τουλάχιστον η σημερινή Κυβέρνηση έχει δείξει ότι είναι ανοιχτή σε τέτοιες προτάσεις και τολμά να υιοθετεί προτάσεις που δεν είναι δικές της, αρκεί να είναι προτάσεις που ερίζονται  σε μια σωστή βάση και οι οποίες ρεαλιστικά μπορούν να εφαρμοστούν.
      Δεν νομίζω, κυρίες και κύριοι συνάδελφοι, ότι υπάρχει αμφιβολία πως αυτό το νομοσχέδιο έρχεται να δώσει λύσεις σε κάποιους τομείς που επί χρόνια δυστυχώς ήταν τομείς που θα έλεγα ότι καρκινοβατούσαν. Βεβαίως παίρνει πρωτοβουλίες, τις οποίες εσείς έχετε κατηγορήσει.
      Όσον αφορά το θέμα της περίφημης αυτής συνέντευξης, ερωτώ το εξής:  Δεν θα πρέπει να μας ενδιαφέρει επιτέλους σ’ αυτόν τον τόπο και η προσωπικότητα του ατόμου, ειδικά όταν μιλάμε για εκπαιδευτικούς; Δεν θα πρέπει κάποια στιγμή να αξιολογούμε τις προσωπικότητες εκείνων οι οποίοι διαμορφώνουν, διαπλάθουν τους χαρακτήρες των νέων Ελλήνων, δηλαδή της αυριανής Ελλάδας; Είναι δυνατό αυτό; 
      Μιλάτε για τη συνέντευξη λες και περίπου εμείς καταργήσαμε όλα τα αντικειμενικά κριτήρια, που το νομοσχέδιο αυτό τουλάχιστον βρίθει από τέτοιες ρυθμίσεις, προκειμένου να μην αμφισβητείται οποιαδήποτε διαδικασία επιλογής. Έρχεσθε και επιμένετε στο θέμα της συνεντεύξεως, λες και αυτό πρόκειται να καθορίσει, με τα κριτήρια που δίδονται, την επιλογή του ενός ή του άλλου. Από την άλλη πλευρά δεν στέκεστε επαρκώς στο ζητούμενο που είναι το εξής: Θα πρέπει ή δεν θα πρέπει να αξιολογείται τελικώς η συνολική προσωπικότητα ενός ατόμου;
      Αυτά είναι ζητήματα τα οποία νομίζω ότι θα πρέπει να μας προβληματίσουν βαθύτατα σ’ αυτήν την Αίθουσα και πέρα από μία κριτική που κάνετε από αντιπολιτευτική διάθεση, θα πρέπει να εξηγήσετε και πού ερίζεται αυτή η κριτική σας βαθύτερα. Θεωρώ πάντως ότι από τα προλεγόμενα –όσα παρακολούθησα σ’ αυτήν την Αίθουσα, γιατί δεν ήμουν παρών σε όλη τη διάρκεια της σημερινής διαδικασίας- δεν εξηγήθηκε επαρκώς από εσάς γιατί τόση πολεμική γι’ αυτό το ζήτημα. 
      Κλείνοντας, κυρίες και κύριοι συνάδελφοι, θα σας πω το εξής: Μιλούμε για τα άρθρα και δεν πρόλαβα να μιλήσω γι’ αυτά. Επειδή όμως δόθηκαν αρκετές αφορμές από την πλευρά σας για σχολιασμό, θεώρησα χρέος μου να κάνω αυτό το σχολιασμό.
      Θα σας πω ότι με αυτές τις ρυθμίσεις ερχόμαστε να καλύψουμε και διαδικαστικά ζητήματα, ζητήματα της διοίκησης, να καλύψουμε και να συμπληρώσουμε διάφορα θέματα. Ο απώτερος όμως στόχος του παρόντος νομοσχεδίου δεν είναι αυτό, δηλαδή η κάλυψη των θεμάτων της διαδικασίας που αντιμετωπίζει η διοίκηση, αλλά είναι η εφαρμογή ενός συστήματος επιλογής στελεχών που να εξασφαλίζει τόσο το κύρος και τη συνέχεια της διοίκησης όσο και την αποτελεσματικότητα εκείνων που την καθοδηγούν. Με το παρόν νομοσχέδιο, κυρίες και κύριοι συνάδελφοι, ο στόχος αυτός επιτυγχάνεται.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Γκιουλέκα.
      Ο κ. Όθωνας έχει το λόγο. 
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Τι παρακολουθεί άραγε, κυρίες και κύριοι συνάδελφοι, το σύνολο της εκπαιδευτικής κοινότητας αλλά και ολόκληρη η ελληνική κοινωνία, θα έλεγα, αυτούς τους είκοσι επτά μήνες που η Νέα Δημοκρατία, με τη συγκεκριμένη πολιτική ηγεσία του Υπουργείου Παιδείας ασκεί, υποτίθεται, πολιτική στο χώρο της εκπαίδευσης και της παιδείας στην χώρα μας; Παρακολουθεί μία μεγάλη αντίφαση. Από τη μια πλευρά τον ίδιο τον Πρωθυπουργό αλλά και όλα τα μέλη της πολιτικής ηγεσίας του Υπουργείου Παιδείας να επιδίδονται σε κάθε ευκαιρία στην παρουσίαση πολύ όμορφων θεωριών για το πώς η παιδεία στη  χώρα μας είναι ένα όχι απλά χρήσιμο αλλά το κρίσιμο αναπτυξιακό εργαλείο εκείνο πάνω στο οποίο πρέπει να βασιστεί ο σχεδιασμός και η προοπτική αυτής της χώρας σ’ έναν παγκόσμιο καταμερισμό εργασίας, όπου εμείς δεν έχουμε άλλα περιθώρια παρά την επένδυση στη γνώση, στον άνθρωπο, στην αξιοποίηση των νέων τεχνολογιών και όλα αυτά, στα οποία θα έλεγα ότι δεν υπάρχει και διαφωνία, ασχέτως της εφαρμοζόμενης κυβερνητικής πολιτικής, σε επίπεδο θεωρίας επαναλαμβάνω. 
      Την ίδια στιγμή αναλαμβάνονται νομοθετικές πρωτοβουλίες από την πλευρά του Υπουργείου Παιδείας που έχουν μία και μοναδική στόχευση: Τον ασφυκτικό κομματικό έλεγχο της εκπαίδευσης, λες και αυτό είναι το μόνο που απασχολεί την Κυβέρνηση, την πολιτική ηγεσία του Υπουργείου Παιδείας. Και φαίνεται ότι το διακύβευμα αυτό, δηλαδή τον κομματικό έλεγχο του χώρου της εκπαίδευσης, η πολιτική ηγεσία του Υπουργείου Παιδείας τον θεωρεί πάρα πολύ σημαντικό, γιατί μόνο έτσι μπορεί να εξηγήσει κανείς για ποιο λόγο υπάρχει αυτή η αδιαφορία στην κριτική όλων των φορέων των εκπαίδευσης, όσες φορές έχει επιχειρηθεί να εκδηλωθεί αυτή η προσπάθεια, -και στο συζητούμενο νομοσχέδιο, που αποτελεί κορύφωση αυτής της προσπάθειας- η αδιαφορία και, θα έλεγα, τα κλειστά αυτιά στην κριτική αλλά και στις προτάσεις των κομμάτων, όπως αυτές αναπτύχθηκαν στη συζήτηση στην Επιτροπή, στη συζήτηση που διεξάγουμε εδώ τρεις μέρες, στο δημόσιο διάλογο.
      Αλλά το χειρότερο απ’ όλα για την ίδια την Κυβέρνηση είναι –έτσι μόνο εξηγείται, δηλαδή, η σε πάρα πολύ υψηλή θέση ιεράρχηση αυτής της σκοπιμότητας- η αδιαφορία της για την απαξίωση της ίδιας της αξιοπιστίας της. Γιατί προφανώς δεν μπορεί να ισχυρίζεται μια Κυβέρνηση και μια πολιτική ηγεσία ενός Υπουργείου ότι διατηρεί αξιοπιστία τη στιγμή που ακόμη αντηχούν σ’ αυτήν την Αίθουσα οι διαβεβαιώσεις περί τοποθέτησης εντελώς προσωρινών διευθυντικών στελεχών στην εκπαίδευση το καλοκαίρι του 2004, που με μια τροπολογία –θα την πω την έκφραση- της ντροπής, μια νύχτα τον Αύγουστο του 2005 αυτοί οι προσωρινά, υποτίθεται, τοποθετημένοι διευθυντές έγιναν αορίστου χρόνου. Και ερχόμαστε σήμερα και συζητάμε σοβαρά σ’ αυτήν την Αίθουσα την μονιμοποίηση, ουσιαστικά, αυτών των ανθρώπων εις το διηνεκές, αν δεν επέλθει –όπως είναι νομοτελειακά βέβαιο και αυτό αγνοεί ο σχεδιασμός του Υπουργείου- μία πολιτική αλλαγή.
      Το συγκεκριμένο σχέδιο νόμου κινείται αυστηρά σ’ αυτό το πλαίσιο, σ’ αυτήν την κατεύθυνση, υπηρετεί αυτήν τη λογική του ασφυκτικού κομματικού ελέγχου της εκπαίδευσης. Τι επιχειρεί το είπαμε. Το πώς το επιχειρεί είναι σαφές από τα άρθρα του νομοσχεδίου. Στο άρθρο 2, κατ’ αρχήν, με τον τρόπο συγκρότησης των Συμβουλίων Επιλογής θεμελιώνεται -με τον τρόπο που συγκροτούνται και με τη διαδικασία- ένα πλήρως ελεγχόμενο σύστημα κρίσεων από το Υπουργείο Παιδείας. 
      Με το άρθρο 7 γίνεται με τέτοιο τρόπο ο καθορισμός των προϋποθέσεων και των προσόντων επιλογής που απαλλάσσει τους περιορισμένων επιστημονικών προσόντων από τον αθέμιτο, φαίνεται, κατά την αντίληψη της Κυβέρνησης, ανταγωνισμό όσων διαθέτουν ουσιαστικά επιστημονικά προσόντα, αφού η συνολική εκπαιδευτική υπηρεσία αναγορεύεται, με τον τρόπο που υπάρχει η διατύπωση στο συγκεκριμένο άρθρο, σε κυρίαρχο, σχεδόν μη αναστρέψιμο ουσιαστικό προσόν. 
      Και φθάνουμε στο άρθρο 8 και στην προφορική συνέντευξη, όπου ουσιαστικά αφού καθορίστηκε το πλαίσιο και καθάρισε το τοπίο, φεύγει η «σφαίρα» που πλήττει την αξιοκρατία και τη διαφάνεια στην καρδιά της.
      Επειδή άκουσα εδώ κορώνες πως «δεν κατανοείτε ότι πρέπει να αξιολογείται η προσωπικότητα του υποψηφίου, ότι δεν κατανοείτε ότι σ’ έναν ευαίσθητο χώρο όπως αυτός της εκπαίδευσης θα πρέπει εκτός των αντικειμενικών και μετρήσιμων κριτηρίων να υπάρχει και η διαδικασία που θα αξιολογείται μέσα από μία διαδικασία συνέντευξης που γίνεται σε όλες τις χώρες του κόσμου, όπου κι εσείς το προτείνετε» κ.ο.κ., πρέπει να σταματήσει η Κυβέρνηση να προσποιείται ότι δεν αντιλαμβάνεται τι λέμε. 
      Δεν λέμε συλλήβδην ότι για μία διαδικασία αξιολόγησης δεν υπάρχει βάση συζήτησης ως προς αυτό. Αυτό που λέμε πάρα πολύ καθαρά είναι ότι μία Κυβέρνηση η οποία έχει οδηγήσει στη φαρσοκωμωδία τον διορισμό των φυλάκων της Τράπεζας της Ελλάδος όπου γελά το πανελλήνιο, που χρησιμοποιεί τη συνέντευξη στο δημόσιο τομέα επί τόσους μήνες μ’ αυτόν τον τρόπο και που την θεσπίζει χωρίς αρχές, χωρίς κριτήρια και χωρίς προϋποθέσεις, προφανώς δεν απολαμβάνει καμίας εμπιστοσύνης και όταν με το συγκεκριμένο μέσο επιχειρείται η άλωση ολόκληρου του δημόσιου τομέα τα τελευταία χρόνια.
      Θέλετε να σας πω κάτι; Στο ίδιο νομοσχέδιο, κύριε Υπουργέ, με το άρθρο 17 ορίζετε τον τρόπο επιλογής του διευθυντή της κεντρικής υπηρεσίας των γενικών αρχείων του κράτους. Εσείς οι ίδιοι στο ίδιο νομοσχέδιο σε εκείνη τη συνέντευξη αναφέρετε ότι συντάσσεται αξιολογικός πίνακας κατάταξης των υποψηφίων, ότι τηρούνται πλήρη πρακτικά των υποβαλλόμενων ερωτήσεων και των παρεχόμενων απαντήσεων και ότι ο αξιολογικός πίνακας κατάταξης συνοδεύεται από αναλυτική αιτιολογική έκθεση με την οποία τεκμηριώνεται κ.λ.π..
      Αυτά, λοιπόν, τα πράγματα εμείς σας αναφέρουμε εδώ ως ασφαλιστικές δικλείδες για να δούμε τη συνέντευξη στην επιλογή των στελεχών στη βάση που υποτίθεται ότι προσπαθείτε να παρουσιάσετε. Εσείς οι ίδιοι τέτοιες διατάξεις έχετε μέσα στο νομοσχέδιό σας και τις ξεχνάτε στο κρίσιμο θέμα της επιλογής των στελεχών της εκπαίδευσης.
      Βέβαια, στο άρθρο 9 στη συνέχεια, αφού έχει «ραφτεί το κουστούμι» των κομματικά ημετέρων, διαπιστώνουμε ότι κάποιοι δεν χωράνε σ’ αυτό το «κουστούμι» και τραβάμε και κάποιες απαράδεκτες παρεκκλίσεις για να δούμε με ποιον τρόπο θα βολέψουμε ακόμα κι εκείνους που δεν χωράνε στο συγκεκριμένο «κουστούμι».
      Στο άρθρο 13 έχουμε τη χωρίς αιδώ μονιμοποίηση των τοποθετημένων στελεχών της εκπαίδευσης μέσα από τη διαδικασία της επανάκρισης των ιδίων προσώπων, χωρίς τη δυνατότητα υποβολής νέων υποψηφιοτήτων.
      Κυρίες και κύριοι συνάδελφοι, αν εκαλείτο κανείς να αξιολογήσει το παρόν πόνημα ως ένα τεχνικό εγχειρίδιο κομματικής επιβολής σε όρους καθεστώτων στους οποίους δεν θα ήθελα να αναφερθώ, θα του έβαζε άριστα. Ως νομοσχέδιο όμως που παρεμβαίνει σ’ έναν κρίσιμο τομέα και θέλει να διαρθρώσει στελέχωση και υπηρεσίες που θα ανοίξουν δρόμους, θα χαράξουν πολιτικές και θα υπηρετήσουν ένα σύστημα παιδείας που έχει ανάγκη η χώρα, νομίζω ότι δεν μπορεί κανείς να το βαθμολογήσει παρά μόνο με το βαθμό της σκοπιμότητας και της κομματικής εμπάθειας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Όθωνα.
      Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε.
      Θα μου επιτρέψετε να κάνω μία παρατήρηση η οποία πιστεύω ότι έχει έντονο πολιτικό ενδιαφέρον. 
      Τα δύο τελευταία εικοσιτετράωρα παρακολουθούμε πως η θυσία του παλικαριού της Πολεμικής μας Αεροπορίας στο Αιγαίο κινδυνεύει να εξελιχθεί σε reality show, ιδιαίτερα στα Μέσα Μαζικής Ενημέρωσης. Μιλάω για τις τηλεοπτικές εκπομπές στις οποίες συμμετέχουμε κι εμείς οι Βουλευτές. Δεν συμμετέχουμε μόνο και μόνο για να εκφράσουμε τη λύπη μας ή ενδεχομένως να διατυπώσουμε μία πολιτική άποψη, αλλά γινόμαστε και στρατηλάτες και προσπαθούμε να εξηγήσουμε τι και πώς συνέβη στα δεκαοκτώ χιλιάδες πόδια.
      Παρακαλώ ειλικρινά να σεβαστούμε πραγματικά αυτήν την ώρα όπου η Πολεμική μας Αεροπορία θρηνεί ένα στέλεχος και ολόκληρη η κοινωνία ένα άξιο μαχητή.
      Κύριε Πρόεδρε, έρχομαι στο συζητούμενο νομοσχέδιο. Φοβάμαι κι εδώ ότι ο τρόπος με τον οποίον προσεγγίζουμε ως πολιτικοί το μεγάλο θέμα της παιδείας δεν είναι ο πρέπων, δεν είναι εκείνος που πρέπει να είναι, τουλάχιστον την δεδομένη στιγμή, γιατί κανένας σ’ αυτήν την Αίθουσα δεν νομίζω να αμφισβητεί πως το εκπαιδευτικό μας σύστημα αυτήν την ώρα βρίσκεται πραγματικά σε μία δύσκολη θέση, ότι είναι δηλαδή πολύπαθο.
      Και παρά τις όποιες προσπάθειες που έχουν γίνει τόσα χρόνια, εν τούτοις δεν είναι εκείνο που θέλουμε. Και αυτό δεν το λέω εγώ ως πολιτικός, αλλά το αντιλαμβάνεται ο κάθε σπουδαστής, ο κάθε φοιτητής, ο κάθε μαθητής, ο κάθε γονιός. Το ζούμε καθημερινά όλοι και στην κοινωνία και στο σπίτι μας.
      Κατά συνέπεια, οι ευθύνες μας και οι προοπτικές μας πρέπει να είναι αναλόγου σεβασμού και οι πολιτικές μας θέσεις αναλόγου προσέγγισης και όχι ο ένας να επιρρίπτει ευθύνες στον άλλο και μάλιστα η μεν Αντιπολίτευση να βλέπει ό,τι κάνει η Κυβέρνηση ως κακό, η δε Κυβέρνηση να βλέπει ως άχρηστο ό,τι  προτείνει η Αντιπολίτευση.
      Το λέω αυτό γιατί υπάρχει και μια παροιμία που λέει ότι καμιά φορά οι μαθητές γίνονται καλύτεροι από τους δασκάλους και στην προκειμένη περίπτωση δάσκαλοι ήταν όλοι οι συνάδελφοι του ΠΑ.ΣΟ.Κ. που υπηρέτησαν ως κυβέρνηση το εκπαιδευτικό μας σύστημα. Και αν εμείς ήμασταν καλοί μαθητές –τουλάχιστον όπως μας θέλουν οι συνάδελφοι του ΠΑ.ΣΟ.Κ.- δεν είχαμε τίποτα περισσότερο να κάνουμε, παρά μόνο να εφαρμόσουμε το νόμο του ΠΑ.ΣΟ.Κ..
      Κύριοι συνάδελφοι του ΠΑ.ΣΟ.Κ., επειδή προέρχομαι από τη Δημόσια Διοίκηση –είκοσι οκτώ ολόκληρα χρόνια υπηρέτησα τη Δημόσια Διοίκηση μέχρι πριν την ημέρα της εκλογής μου ως Βουλευτής- αλήθεια υπάρχει κανείς από εσάς που πιστεύει πως η Δημόσια Διοίκηση λειτούργησε αξιοκρατικά επί των κυβερνήσεων του ΠΑ.ΣΟ.Κ.; Ειλικρινά θέλω να μου το πείτε! 
      Πείτε μου ένα υπηρεσιακό συμβούλιο σε ολόκληρη τη Δημόσια Διοίκηση που ήταν αξιοκρατικό! Αν ήταν πενταμελούς σύνθεσης, η αναλογία ήταν τέσσερις προς έναν: τέσσερις κυβερνητικοί και ένας εκπρόσωπος των εργαζομένων. Αν ήταν επταμελές το συμβούλιο, η αναλογία ήταν έξι προς έναν: έξι κυβερνητικά  στελέχη, κομματικά και ένας της Αντιπολίτευσης και αυτός εκλεγμένος, αιρετός!
      Μάλιστα, με τις αθρόες και κομματικές προσλήψεις σε ολόκληρη τη Δημόσια Διοίκηση, καταστρατηγώντας τον περίφημο νόμο Πεπονή, υπήρχε κίνδυνος σε πολλές κρατικές υπηρεσίες να ξεπεράσει το 67% η ΠΑΣΚΕ, με αποτέλεσμα να μην βγαίνει ούτε ένας μη ΠΑΣΚΕ, εκπρόσωπος των εργαζομένων!
      Έρχεστε, κύριοι συνάδελφοι, σήμερα και μας μιλάτε για κομματικές επιλογές, για κομματικούς ελέγχους, για κομματικό συνδικαλισμό στη Νέα Δημοκρατία που κυβερνάει μόλις δύο χρόνια; Έρχεστε, κύριοι συνάδελφοι, να μας πείτε ότι ευτελίζουμε εμείς την προσωπικότητα του εργαζομένου;
      Εδώ βάλλετε και ένα σημείο που πραγματικά έχει ρατσιστική, θα έλεγα, απόχρωση. Μιλάτε για υπερήλικες. Και ασφαλώς δεν το λέτε τυχαία, κύριε Κουτσούκο, επειδή διατελέσατε και Πρόεδρος της Α.Δ.Ε.Δ.Υ. και ήμασταν και μαζί συνδικαλιστές, έχετε το δικαίωμα να πάρετε το λόγο- μιλάνε εδώ για υπερήλικες. Το λέτε αυτό, διότι γνωρίζετε όλοι, πως οι πιο αδικημένοι, οι πιο περιθωριοποιημένοι από την εκπαιδευτική πολιτική του ΠΑ.ΣΟ.Κ., από τη διοικητική πολιτική του ΠΑ.ΣΟ.Κ. ήταν ασφαλώς όσοι σήμερα είναι υπερήλικες, διότι αυτοί θεωρείται ότι διορίστηκαν προ του 1981. Και βεβαίως όσοι διορίστηκαν μετά το 1981 είναι καθαρά κομματικά σας στελέχη.
      Έτσι, κυρίες και κύριοι συνάδελφοι, δεν μπορείτε να στρέφεστε εναντίον της Κυβέρνησης. Πρέπει να δούμε τα αίτια που γέννησαν τον κομματισμό, τα αίτια που γέννησαν την αναξιοκρατία και πώς οδηγηθήκαμε ως εδώ. Αλήθεια, δεν διδαχθήκατε τίποτα τόσα χρόνια; Είναι τόσο δύσκολο εμείς ως πολιτικοί να δούμε τις επιτέλους πταίει σ’ αυτό το σύστημα της διοίκησης στο ελληνικό κράτος; Νομίζω ότι είναι πάρα πολύ απλό, αρκεί να θέλουμε να το καταλάβουμε. 
      Κύριε Υπουργέ, εγώ πιστεύω ότι με το καινούργιο νομοσχέδιο μπαίνει πραγματικά –προσπαθεί να μπει, αν θέλετε- μια διοικητική οργάνωση που θα διέπει το εκπαιδευτικό μας σύστημα σε όλες του τις λειτουργίες. Κανένας δεν αμφιβάλλει πως υπάρχουν ατέλειες. Κανένας δεν μπορεί να ισχυριστεί πως καλύπτει τα πάντα,. 
      Όμως εδώ  διαπιστώνουμε ότι και το π.δ. 25, το οποίο επικαλείται αυτήν την ώρα η Αντιπολίτευση, προέβλεπε σχεδόν τέτοια κριτήρια επιλογής προϊσταμένων, τα οποία σε καμία περίπτωση δεν μπορούμε να πούμε ότι αποκαθιστούσαν και την ευταξία και την αξιοκρατία. 
      Εδώ θεσπίζονται τέσσερα κριτήρια, μέσα από τα οποία ασφαλώς και υπάρχει και υποκειμενισμός. Είπε κάποιος συνάδελφος προηγουμένως τι τη θέλουμε τη συνέντευξη. Ανεγνώρισε όμως ότι η συνέντευξη σε άλλες χώρες και ισχύει και είναι αντικειμενική, στη χώρα μας όμως δεν μπορεί να ισχύσει γιατί είναι υποκειμενική. 
      Δεν το καταλαβαίνω αυτό. Δηλαδή, δεν μπορούμε εμείς να εκσυγχρονιστούμε, να τολμήσουμε, να θεωρήσουμε ότι η συνέντευξη στα σημερινά δεδομένα και στο μέλλον και στο αύριο είναι μια πραγματική αναγκαιότητα; Μπορούμε, αλλά δεν θέλουμε γιατί θα μας πείτε: «Αν τη θεσμοθετούσαμε εμείς ως ΠΑ.ΣΟ.Κ., θα ήταν καλή. Τώρα, που τη θεσμοθετεί η Νέα Δημοκρατία, δεν είναι καλή.».
      Κύριε Υπουργέ, θα ήθελα λίγο την προσοχή σας, διότι στο άρθρο 7 που αφορά τις προϋποθέσεις και τα προσόντα επιλογής και ιδιαίτερα στη περίπτωση Γ΄ που μιλάει για τους Διευθυντές σχολικών μονάδων, των  Σ.Ε.Κ., και στην παράγραφο 2β΄ υπάρχει, θα έλεγα, μία δυσαρμονία. 
      Ομιλώ για τα Σχολικά Εργαστηριακά Κέντρα. Λέει, λοιπόν, ότι εκπαιδευτικοί της δευτεροβάθμιας εκπαίδευσης των κλάδων Π.Ε. 12, Π.Ε. 14 κ.λπ. μπορεί να εκλεγούν ως διευθυντές και ελλείψει αυτών εκπαιδευτικοί του κλάδου Τ.Ε.. 
      Γιατί, κύριε Υπουργέ, δεν παραλείπετε αυτό που λέει «και ελλείψει αυτών…» για να έχουν τη δυνατότητα και οι εκπαιδευτικοί της Τεχνικής Εκπαίδευσης να γίνουν διευθυντές. Δεν σας λέγω εγώ να τους κάνετε διευθυντές. Σας λέγω να έχουν το δικαίωμα συμμετοχής, το δικαίωμα υποβολής αίτησης χωρίς να υπάρχει το «ελλείψει αυτών». 
      Και ασφαλώς η επιλογή θα ανήκει στο υπηρεσιακό συμβούλιο αλλά, έτσι όπως έχει διατυπωθεί αποκλείονται και θα πρέπει να μην υπάρχουν άλλοι εκπαιδευτικοί άλλης βαθμίδας για να έχουν αυτοί το δικαίωμα. 
      Νομίζω ότι στην προκειμένη περίπτωση και σύμφωνα με τα άρθρα 4 και 5 του Συντάγματος δεν μπορεί να γίνει αυτή η διάκριση. Αλλά εγώ σας λέω ότι, αν παραλείψετε τις λέξεις «και ελλείψει αυτών», δεν υπάρχει κανένα πρόβλημα και θα έχουν το δικαίωμα και αυτοί, οι εκπαιδευτικοί της Τεχνικής Εκπαίδευσης, να υποβάλουν αίτηση να γίνουν διευθυντές, εφόσον και εάν υπάρχει κενή θέση. Δεν είναι απλώς υποχρεωτικό να το κάνετε, αλλά αυτό το δικαίωμα προβλέπεται και από το Σύνταγμα (άρθρο 4 παράγραφος 5).
      Θα ήθελα πραγματικά να το δείτε με κάθε σχολαστικότητα και να κάνετε προσπάθεια να διορθωθεί αυτό γιατί πιστεύω ότι είναι περισσότερο ένα τεχνικό λάθος παρά ηθελημένο. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωστόπουλε. 
      Ο κ. Σγουρίδης έχει το λόγο. 
      ΙΩΑΝΝΗΣ ΚΟΥΤΣΟΥΚΟΣ: Κύριε Πρόεδρε, θα ήθελα το λόγο …
       ΠΡΟΕΔΡΕΥΩΝ (Σωτήρης Χατζηγάκης): Κύριε Κουτσούκο, έχω δώσει το λόγο στον κ. Σγουρίδη. 
      ΙΩΑΝΝΗΣ ΚΟΥΤΣΟΥΚΟΣ: Μισό λεπτό. 
      Κύριε Πρόεδρε, ακούσατε το όνομά μου. Ο κ. Κωστόπουλος προηγουμένως αναφέρθηκε στον κ. Κουτσούκο ... 
      ΠΡΟΕΔΡΕΥΩΝ (Σωτήρης Χατζηγάκης): Δεν ήταν τίποτα καταφρονητικό. Δεν νοιώθω ότι είναι επί προσωπικού... 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, είπα ότι θέλω ως πρώην Πρόεδρος της Α.Δ.Ε.Δ.Υ. να το επιβεβαιώσει. 
      ΙΩΑΝΝΗΣ ΚΟΥΤΣΟΥΚΟΣ: Με συγχωρείτε, κύριε Πρόεδρε, νομίζω ότι ο συνάδελφος έκανε λάθος. Δεν νομίζω ότι το έκανε σκόπιμα. Αναφέρθηκε σε δική μου τοποθέτηση, η οποία δεν έχει υπάρξει. Δεν έχω μιλήσει ακόμα και παρακαλώ να διαγραφεί η σχετική αναφορά. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, γιατί καταφρονητική φράση δεν άκουσα. Εγώ δεν ήμουνα βέβαια σε όλη τη συνεδρίαση. 
      Ορίστε, κύριε Σγουρίδη, έχετε το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Αφού διευκρινίστηκαν τα διαδικαστικά, θα ξεκινήσω λέγοντας ότι είναι κρίμα, κύριοι συνάδελφοι, εν έτει 2006 στην Αίθουσα της ολομέλειας της Βουλής να αναλισκόμαστε σε συζητήσεις για την προάσπιση της αξιοκρατίας και μάλιστα στο χώρο της παιδείας. 
      Αντί το Κοινοβούλιο της μεταολυμπιακής Ελλάδας να συζητά για την ανταγωνιστική παιδεία, αντί να συζητά για το ανταγωνιστικό δημόσιο σχολείο, αντί να συζητά για την αλλαγή του τρόπου διοίκησης στα ελληνικά πανεπιστήμια, για την προστασία των κονδυλίων στην έρευνα και την τεχνολογία –κονδύλια, τα οποία σπαταλιούνται για άλλα πράγματα, αντί να πηγαίνουν στην έρευνα και την τεχνολογία- αντί να δούμε πώς μπορούμε τα διδακτορικά μας να αποκτήσουν περιεχόμενο και αξία, αντί να δούμε πώς θα αποφευχθεί ο νεποτισμός του καθηγητικού κατεστημένου στα πανεπιστήμια, συζητάμε αυτά τα οποία είναι αυτονόητα. 
      Θέλω να ξεκαθαρίσω, αγαπητοί συνάδελφοι και κύριε Υφυπουργέ, ότι η συνέντευξη για την πρόσληψη στο δημόσιο, για να βρεις εργασία στον ευρύτερο δημόσιο τομέα, δεν χρειάζεται. Είναι αντισυνταγματική. Είναι αναξιοκρατική γιατί έχει το στοιχείο της υποκειμενικότητας από τη στιγμή που κρίνεσαι από επιτροπή, η οποία διορίζεται πάντοτε από την εκάστοτε κυβέρνηση. Άρα, το να δίνεται συνέντευξη για να προσληφθείς στο δημόσιο σαφώς δεν μπορεί να είναι αξιοκρατικό στοιχείο, γι’ αυτό και οι νόμοι ίδρυσης του Α.Σ.Ε.Π. δεν είχαν ποτέ το στοιχείο της συνέντευξης.
      Αντιθέτως για σας που προσπαθήσατε να βάλετε τη συνέντευξη για πρόσληψη στο δημόσιο από την πίσω πόρτα, ήρθε το Συμβούλιο της Επικρατείας και την έκρινε αντισυνταγματική.
      Θέλω, όμως, επίσης να ξεκαθαρίσω, κύριε Υφυπουργέ, ότι δεν είναι κακό να υπάρχει συνέντευξη για την ανέλιξη εντός του δημοσίου. Για να καταλάβεις μία διευθυντική θέση, να γίνεις προϊστάμενος κάπου, να γίνεις σχολικός σύμβουλος, να γίνεις διευθυντής σ’ ένα σχολείο, να γίνεις προϊστάμενος σε μία υπηρεσία, σαφώς η προσωπικότητα παίζει ρόλο. Αλλά ποια συνέντευξη; Και με πόσα μόρια να μετράται η συνέντευξη αυτή; Και ποιες κατευθύνσεις δίνουμε για να μπορούμε να έχουμε, αν θέλετε, ένα αντικειμενικό στοιχείο για την προσωπικότητα αυτού τον οποίο επιλέγουμε; 
      Όταν το νομοσχέδιο πια θα λειτουργήσει μετά από χρόνια, όταν θα υπάρχει και η αξιολόγηση του εκπαιδευτικού έργου, με τη συνέντευξη που βάζετε, όταν τα μόρια είναι «100», εκεί η συνέντευξη παίρνει «20» μόρια, το ένα πέμπτο, αν θέλετε, κατά ανώτατον.
      Έρχεστε, όμως, στην πρώτη εφαρμογή –πιθανόν και στη δεύτερη εφαρμογή- του νόμου και στο άθροισμα των μορίων που είναι «60», κρατάτε το ύψος της συνέντευξης στα «20» μόρια, δηλαδή στο 33% κατ’ ελάχιστον, διότι κανένας απ’ αυτούς που κρίνεται δεν πρόκειται να πάρει τα υπόλοιπα μόρια. Άρα, η συνέντευξη μετράει με 40%, με 50%, με 60%. Και γίνεται από ποιους; Γίνεται από επιτροπές που επιλέγονται κομματικά. Άρα, λοιπόν, ποια άλλη αντικειμενικότητα υπάρχει στο θέμα επιλογής της ηγεσίας, αν θέλετε, του δημόσιου σχολείου, της δημόσιας εκπαίδευσης; Αυτό είναι το μήνυμα που δίνουμε στα παιδιά; 
      Κατ’ αρχάς, η παιδεία δεν πρέπει να είναι μόνο μόρφωση, πρέπει να είναι και καλλιέργεια ανθρώπων, ψυχών αυτών οι οποίοι αύριο θα είναι ενεργοί πολίτες αυτού του τόπου. Και σ’ αυτούς τους πολίτες τι λέμε; Πήγαινε να γραφτείς στην κομματική οργάνωση, για να μπορέσεις να βρεις το μέλλον σου; Αυτό είναι το μήνυμα που τους δίνουμε; Αυτή είναι η αξιοκρατία που πρέπει να καθορίζει, αν θέλετε, το στοιχείο της εκπαίδευσης; 
      Έρχεστε, επίσης και αυτούς τους οποίους έχετε επιλέξει με το πραξικόπημα του καλοκαιριού του 2004, τους δίνετε τον ανώτατο αριθμό μορίων στην προϋπηρεσία την οποία έχουν, τις δύο μονάδες. Την προϋπηρεσία που έχουν τα άλλα στελέχη μέσα στη δημόσια εκπαίδευση, αυτή δεν την αναγνωρίζετε. 
      Αυτό, αν μη τι άλλο, τι είναι; Πήρατε προσωρινά κάποιους, τους επανεπιλέγετε τώρα μ’ έναν τρόπο αναξιοκρατικό και έρχεστε στο τέλος και τους μονιμοποιείτε με το άρθρο 13, όπου με προεδρικό διάταγμα αυτοί που επιλέχθησαν μπορούν να επανεπιλεγούν. 
      Αυτά δεν αρμόζουν στη μεταολυμπιακή Ελλάδα. Είναι κρίμα για την παιδεία μας μια τέτοια μεταχείριση. Θα σας έλεγα ότι η αξιοκρατία, την οποία και εμείς με τη συνέντευξη βάλαμε έχοντας τους δώδεκα κατευθυντήριους άξονες, θα μπορούσε κάλλιστα να είναι μία λύση, αλλά εσείς το απορρίψατε χωρίς καν να το συζητήσετε, χωρίς καν να το δείτε. Αποφασίσατε έναν μόνο όρο, να γίνει μία συνέντευξη με τα ποσοστά των μορίων που σας είπα προηγουμένως.
      Είπε η Υπουργός ότι θα βάλουμε –λέει- τα matrix, τα ψυχοτεχνικά, για να μπορούν να είναι αξιοκρατικά. Αν είναι δυνατόν! Αν είναι δυνατόν να υπάρχει η επιλογή μέσα από ψυχοτεχνικά τεστ, τα οποία κατά το αμερικάνικο σύστημα δείχνουν έναν άλλο χαρακτήρα! Ποιους θα επιλέξετε ξανά μ’ αυτό το σύστημα; Είναι δυνατόν να υπάρξει το ερωτηματολόγιο των πολλαπλών επιλογών;
      Θέλω να μπω στις τροπολογίες και να επισημάνω ότι χαιρετίζω το ότι η Υπουργός αποδέχεται την τροπολογία του ΠΑ.ΣΟ.Κ. και των άλλων κομμάτων, ώστε να μην χρειάζεται η άδεια των θρησκευτικών ηγετών κάθε περιοχής για να μπορεί να γίνει ένας άλλος λατρευτικός τόπος.
      Αυτό ήταν ένα στοιχείο που μας οδηγούσε συνέχεια στο Ευρωπαϊκό Δικαστήριο. Καλώς, πρέπει να φύγει. Αλλά, όμως, η τροπολογία για τις κατατακτήριες εξετάσεις, αν μη τι άλλο, πρέπει να απαλειφθεί. Κακώς τη φέρνετε. Είναι ένας άλλος τρόπος, με τον οποίο δείχνετε το πραγματικό σας πρόσωπο. 
      Θα κλείσω με μια παράκληση, κύριε Πρόεδρε. Η παράκλησή μου είναι η  εξής: Εμείς στο άρθρο 9 θέλουμε να καταθέσουμε ονομαστική ψηφοφορία. Θα παρακαλούσα –και έχει ξανασυμβεί- επειδή κάποιοι συνάδελφοι έχουν πρόβλημα και πρέπει να βρίσκονται σε κάποιες άλλες υποχρεώσεις, αν μπορεί να αναγνωσθεί ο κατάλογος των υπογραφόντων για την ονομαστική ψηφοφορία του άρθρου 9, γιατί διευκολύνει και τη συζήτηση περαιτέρω για την τροπολογία την οποία η κυρία Υπουργός θέλει να φέρει διορθωμένη για το θέμα των θρησκευτικών τόπων λατρείας, να λήξει η συζήτηση επί των άρθρων και επί των τροπολογιών σήμερα και να μείνει μόνο η τροπολογία, η οποία θα έρθει και τα υπόλοιπα άρθρα και τα οποία θα ψηφιστούν.
      Κάνω, λοιπόν, την παράκληση αυτή να αναγνωσθεί ο κατάλογος τώρα.
      ΠΡΟΕΔΡΕΥΩΝ (Σωτήρης Χατζηγάκης):  Θέλω να καταλάβω λίγο την πρότασή σας. 
      ΠΑΝΑΓΙΩΤΗΣ ΣΓΟΥΡΙΔΗΣ: Η πρότασή μου είναι να αναγνωσθεί ο κατάλογος για την ονομαστική ψηφοφορία τώρα…
      ΠΡΟΕΔΡΕΥΩΝ (Σωτήρης Χατζηγάκης):  Μόλις τελειώσει η συζήτηση κανονικά. 
      ΠΑΝΑΓΙΩΤΗΣ ΣΓΟΥΡΙΔΗΣ:  Η συζήτηση μπορεί να τελειώσει στις 17.00΄ η ώρα. 
      ΠΡΟΕΔΡΕΥΩΝ (Σωτήρης Χατζηγάκης):  Δεν θα τελειώσει στις 17.00΄ η ώρα.
      ΠΑΝΑΓΙΩΤΗΣ ΣΓΟΥΡΙΔΗΣ:  Θα μιλήσει ο Υπουργός, θα μιλήσει ο Κοινοβουλευτικός Εκπρόσωπος, μπορεί να υπάρξουν δευτερολογίες. 
      Έχει ξανασυμβεί αυτό, κύριε Πρόεδρε. Μπορείτε να κάνετε αυτήν τη διευκόλυνση. Είναι διευκόλυνση και προς την Κυβέρνηση. 
      ΠΡΟΕΔΡΕΥΩΝ (Σωτήρης Χατζηγάκης):  Εντάξει, θα το δούμε.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, ο τομέας παιδείας είναι ένας τομέας τον οποίο παρακολουθεί η ελληνική κοινωνία με μεγάλη αγωνία. Πραγματικά θλίβομαι από το γεγονός ότι η Κυβέρνηση στην πορεία της, είκοσι έξι μήνες τώρα, αυτό το οποίο κάνει, είναι να προσπαθεί μ’ ένα τεχνικής φύσης νομοσχέδιο να δημιουργήσει παρέμβαση δήθεν στο χώρο της παιδείας, ενώ ουσιαστικά δίνει το εναρκτήριο λάκτισμα για να γίνει ένα κομματικής διάστασης πάρτι  πάνω στο άρρωστο σώμα της παιδείας. 
      Θα σας φέρω τρία παραδείγματα, τα οποία πιστεύω ότι συγκλονίζουν και προβληματίζουν. 
      Παράδειγμα πρώτο: Διαθέτουμε στο χώρο της δημόσιας παιδείας περίπου έξι χιλιάδες, αν δεν κάνω λάθος, καθηγητές αγγλικής και εγώ δεν ξέρω ούτε ένα παιδάκι, το οποίο να έχει μάθει αγγλικά μόνο μέσα στο σχολείο. Συντονισμένη μια κοινωνία, γονείς, καθηγητές και τα ίδια τα παιδιά, με ευθύνη όλων, συνεργούν στην παραγωγή του μηδενός.
      Παράδειγμα δεύτερο: Διαθέτουμε τετρακόσια είκοσι μεταπτυχιακά τμήματα. Έχουμε γίνει μια χώρα σοφών. Χιλιάδες μεταπτυχιακοί διπλωματούχοι, χιλιάδες διδάκτορες. Θα φθάσουμε σε σημείο συντομότατα ο τίτλος του διδάκτορα να είναι ενσωματωμένος με τη βασική εκπαίδευση. Και δεν συγκινείται η Κυβέρνηση από αυτό; Δεν συγκινείται από τη ροπή την οποία παίρνουν τα πράγματα; Δεν συγκινείται από το γεγονός ότι το ερευνητικό αποτέλεσμα όλης αυτής της ερευνητικής προσπάθειας, το κόστος για τον ελληνικό λαό, γι’ αυτούς τους ανθρώπους, για τις οικογένειές τους, μεταφράζεται σε μία σχεδόν μηδενική συμμετοχή στην παραγωγή; Είναι δείγματα μιας κοινωνίας, η οποία έχει ένα τεράστιο πρόβλημα. Αυτά είναι τα θέματα, τα οποία πρέπει να βάλετε.
      Παράδειγμα τρίτο: Η ελληνική κοινωνία κοιτάζει τη Φινλανδία και ζηλεύει. Ζηλεύει ένα σχολικό σύστημα, το οποίο υπάρχει, ένα σχολικό σύστημα, που δεν διανοείται κανείς να έχει ιδιαίτερα μαθήματα, δεν υπάρχουν φροντιστήρια, δεν υπάρχει τίποτα. Η παιδεία πραγματικά είναι δωρεάν και πραγματικά γίνεται χρήση και αυτό με ευθύνη των πάντων στη Φινλανδία και με ευθύνη των πάντων εδώ στην Ελλάδα.
      Πρέπει να ξεκαθαρίσουμε, κύριε Υπουργέ, το εξής: Είμαστε με τους γονείς και τους μαθητές ή είμαστε με τους κομματικούς συνδικαλιστές όλων των χώρων; Πρέπει να έχουμε μια ξεκαθαρισμένη πολιτική και η βασική ευθύνη είναι δική σας. Είναι της Κυβέρνησης η βασική ευθύνη. Πρέπει να ξεκαθαρίσουμε ότι το σχολικό μοντέλο πρέπει να αλλάξει. Πρέπει να ξέρουμε ότι δεν υπάρχει πια η δυνατότητα μέσα στις τάξεις που είναι δομημένες, έτσι όπως είναι δομημένες, να παρασχεθεί ουσιαστική γνώση.
      Οι τάξεις είναι πολλών ταχυτήτων. Οι ταχύτητες αυτές έχουν να κάνουν κυρίως, με την καταγωγή του παιδιού και τα οικονομικά μέσα της οικογένειας. Δημιουργούμε τάξεις πολλών ταχυτήτων, αφήνουμε παιδιά πίσω και ουδείς ασχολείται για το τι πρέπει να γίνει. Υπάρχουν κοινωνίες με σχολικά ζητήματα πολύ καλύτερα από την Ελλάδα που προβληματίζονται σε αυτό το θέμα. Υπάρχουν τεράστιες συζητήσεις. 
      Είναι δυνατόν να μην προωθούμε εδώ στην Ελλάδα την ομαδική εργασία μέσα στην τάξη; Είναι δυνατόν να μην δίνουμε τη δυνατότητα στα παιδιά να συμμετέχουν ομαδικά; Ποιος είναι αυτός που θα το κάνει αυτό; Οι καθηγητές και οι δάσκαλοί μας, οι οποίοι δεν έχουν την εκπαίδευση; Οι πρωτοδιοριζόμενοι, οι οποίοι μπαίνουν μέσα στις τάξεις και δεν ξέρουν τι είναι διδακτική, πώς μπορούν να αναπτύξουν μέσα από τα παιδιά όλες τις δυνατότητες και να εκμεταλλευτούν οτιδήποτε υπάρχει; Και μετά, φθάνουμε σε μια αντιπαράθεση από τη μεριά σας, η οποία είναι στείρα, όταν λέτε «δεν καταθέσατε τις απόψεις σας». Συγκινείται κανείς από την κοινωνία, όταν τα ακούει αυτά; Αποστρέφεται η κοινωνία, διότι ξέρουν οι γονείς τι κοστίζουν τα ιδιαίτερα τα οποία πληρώνουν.
      Κύριε Υπουργέ, υπάρχει ένα μεγάλο θέμα ηθικής τάξης. Τελειώνουν τα παιδιά το σχολείο, ιδιαίτερα στην επαρχία, και γνωρίζουν πολύ καλά ότι έχει να κάνει απόλυτα με τη δυνατότητα των γονιών τους το γεγονός ότι αν θα μπορέσουν να παρακολουθήσουν και να έχουν θετικές επιτυχίες μέσα στο σχολικό περιβάλλον. Εάν αυτό δεν είναι μια κοινωνία η οποία έχει πολλές ταχύτητες, τότε τι άλλο είναι; Εάν αυτό δεν δίνει μια ενσωματωμένη φαυλότητα στα παιδιά τελειώνοντας το σχολείο και δεν γνωρίζουν τα παιδιά ότι υπάρχει και άλλος δρόμος, τότε τι άλλο το διαφορετικό υπάρχει; 
      Έρχεται μετά από αυτό και ο Στρατός, η θητεία. Και εκεί γνωρίζουμε ότι υπάρχει άλλος δρόμος. Ε, σε ηλικία είκοσι πέντε ετών πια τα πάντα έχουν τελειώσει. Υπάρχει, λοιπόν, ηθική υποχρέωση να υπάρξει μια έντονη διαφοροποίηση.
      Κύριε Υπουργέ, δεν θέλω να σας απασχολήσω από τη συζήτησή σας. Θεωρώ, όμως, πραγματικά ότι θα πρέπει επιτέλους να σας απασχολήσει σαν Υπουργείο ένα μοντέλο τάξης, όπου πραγματικά να υπάρχει η δυνατότητα τα παιδιά να μπουν σε μια κοινή εργασία. Εάν δεν γίνει αυτό το πράγμα, τότε να είστε βέβαιος ότι θα εξακολουθήσουν σε όλες τις βαθμίδες της εκπαίδευσης να υπάρχουν φαυλότητες. Δεν είναι φαυλότητα το γεγονός ότι είμαστε η μοναδική χώρα στη Δυτική Ευρώπη, όπου μπαίνεις στο πανεπιστήμιο στο βαθμό του λέκτορα και αυτόματα ουσιαστικά εξελίσσεσαι μέχρι το βαθμό του τακτικού καθηγητή; Πού συμβαίνει αυτό το πράγμα; Πού υπάρχει αναξιοπρέπεια στην υπόλοιπη Ευρώπη, μέσα στον ίδιο χώρο να υπάρχει εσωτερική ανάδειξη, όταν οι διδάσκοντες αυτό το οποίο κάνουν είναι να δημιουργούν λόμπι, προκειμένου να ανέβουν στην επόμενη βαθμίδα; Με ποιες μεθόδους, με ποια προσπάθεια, με ποια πρόσκληση των κριτών να τους υπερψηφίσουν; Είναι γνωστά όλα αυτά. Ε, αυτοί θα παράγουν μετά φοιτητές, οι οποίοι δεν θα έχουν ενσωματωμένες αυτές τις φαυλότητες; Και βέβαια, θα γίνει έτσι. Σας πληροφορώ ότι σε όλες τις χώρες της Δυτικής Ευρώπης –εγώ θα σας πω το παράδειγμα της Γερμανίας- δεν υπάρχει περίπτωση να υπάρξει ανέλιξη ενός καθηγητή από τη μια βαθμίδα στην άλλη μέσα στο ίδιο πανεπιστήμιο. Και εδώ είναι ο απόλυτος κανόνας. Η εξαίρεση είναι αδιανόητη. Αυτά, λοιπόν, συνεχίζονται και συνεχίζονται αδιατάρακτα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Ευξεινούπολης Μαγνησίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί των άρθρων 9 και 13 του νομοσχεδίου, της οποίας το κείμενο έχει ως εξής:
      « Κυρία Πρόεδρε,
      Βάσει του άρθρου 72 παράγραφος 1 του Κανονισμού της Βουλής καταθέτουμε αίτηση διεξαγωγής ονομαστικής ψηφοφορίας, για τα άρθρα 9 και 13 του σχεδίου νόμου περί «Επιλογής στελεχών πρωτοβάθμιας και δευτεροβάθμιας εκπαίδευσης…»
      Οι αιτούντες Βουλευτές,
      Δημήτριος Βαρβαρίγος
      Ανδρέας Λοβέρδος
      Ευαγγελία Σχοιναράκη-Ηλιάκη
      Συλβάνα Ράπτη
      Μιχαήλ Παντούλας
      Θεοδώρα Τζάκρη
      Βασίλειος Έξαρχος
      Μάρκος Μπόλαρης
      Πέτρος Ευθυμίου
      Παναγιώτης Σγουρίδης
      Χρύσα Μανωλιά
      Βασίλειος Κεγκέρογλου
      Χρήστος Χάιδος
      Ιωάννης Κουτσούκος
      Αθανασία Μερεντίτη
      Δημήτριος Πιπεργιάς
      Χαράλαμπος Καστανίδης
      Βασίλειος Οικονόμου
      Χριστος Βερελής
      Απόστολος Κακλαμάνης
      Όθωνας Εμμανουήλ
      Μαρία Δαμανάκη
      Σάββας Εμινίδης
      Απόστολος Κατσιφάρας
      Χρήστος Αηδόνης
      Βασίλειος Τόγιας
      Εύη Χριστοφιλοπούλου
      Μιχάλης Καρχιμάκης
      Ιωάννης Βλατής»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Δημήτριος Βαρβαρίγος. Παρών.
      Ο κ. Ανδρέας Λοβέρδος. Παρών.
      Η κ. Ευαγγελία Σχοιναράκη-Ηλιάκη. Παρούσα.
      Η κ. Συλβάνα Ράπτη. Παρούσα.
      Ο κ. Μιχαήλ Παντούλας. Παρών.
      Η κ. Θεοδώρα Τζάκρη. Παρούσα.
      Ο κ. Βασίλειος Έξαρχος. Απών.
      Ο κ. Μάρκος Μπόλαρης. Παρών.
      Ο κ. Πέτρος Ευθυμίου. Παρών.
      Ο κ. Παναγιώτης Σγουρίδης. Παρών.
      Η κ. Χρύσα Μανωλιά. Απούσα.
      Ο κ. Βασίλειος Κεγκέρογλου. Παρών.
      Ο κ. Χρήστος Χάιδος. Παρών.
      Ο κ. Ιωάννης Κουτσούκος. Παρών.
      Ο κ. Δημήτριος Πιπεργιάς. Παρών.
      Ο κ. Χαράλαμπος Καστανίδης. Παρών.
      Ο κ. Βασίλειος Οικονόμου. Παρών.
      Ο κ. Χρίστος Βερελής. Απών.
      Ο κ. Όθωνας Εμμανουήλ. Παρών.
      Η κ. Μαρία Δαμανάκη. Παρούσα.
      Ο κ. Απόστολος Κακλαμάνης. Παρών.
      Ο κ. Σάββας Εμινίδης. Παρών. 
      Ο κ. Απόστολος Κατσιφάρας. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
      Συνεχίζουμε τη συζήτηση.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε και για την παραχώρηση του Προεδρείου. 
      Δράττομαι της ομιλίας του συναδέλφου που αναφέρθηκε σε εμένα και στη θητεία μου στην Α.Δ.Ε.Δ.Υ., για να πω, πως μέσα από αυτήν την πολύχρονη συνεργασία μου με τους εκπαιδευτικούς, έβγαλα το συμπέρασμα, αγαπητοί συνάδελφοι και κύριε Υπουργέ, ότι οι ίδιοι οι εκπαιδευτικοί, το συνδικαλιστικό τους κίνημα, οι άνθρωποι που μαθαίνουν γράμματα τα παιδιά μας, οι εργάτες του πνεύματος, πρωτοστάτησαν και συνέβαλαν θετικά στο να κατοχυρωθούν στην εκπαίδευση θεσμοί διαφάνειας και αξιοκρατίας που αφορούν τη διοίκηση της εκπαίδευσης, την πρόσληψη και την εξέλιξη των εκπαιδευτικών. Και αυτό το είχε ανάγκη και το εκπαιδευτικό σύστημα και η κοινωνία μας.
      Θα έλεγα ότι η ίδια η εκπαιδευτική κοινότητα είχε συμβάλλει στη διαμόρφωση του προηγούμενου συστήματος επιλογής των στελεχών της εκπαίδευσης και είχε κριτικά τοποθετηθεί σε πάρα πολλά από τα σημεία του. Μια καινούργια κυβέρνηση, η νέα διακυβέρνηση, όπως επαίρεται και αρέσκεται να την αποκαλούν -αλλά αυτό οδηγεί σε επικίνδυνες ατραπούς, όπως επισήμανε ο αξιότιμος Πρόεδρος ο κ. Κακλαμάνης προηγούμενα- το πιο σωστό πράγμα που είχε να κάνει ήταν να συζητήσει και με τους εκπαιδευτικούς και στη Βουλή, για να βελτιώσει το προηγούμενο σύστημα που είχε στοιχεία αξιοκρατίας και αξιολόγησης της προσωπικότητας με τη συνέντευξη.
      Η Κυβέρνηση επικαλούμενη το γεγονός ότι η συνέντευξη παραβίαζε την αξιοκρατία, ήλθε στη Βουλή, μέσα στο καλοκαίρι του 2004 και κατά την προσφιλή της πρακτική, υλοποιώντας δηλαδή την πολιτική κατεύθυνση της επανίδρυσης του κράτους, κατήργησε με μία μονοκονδυλιά όλα τα στελέχη της διοίκησης και άρα και της εκπαίδευσης. Το βασικό επιχείρημα τότε της κ. Γιαννάκου ήταν η συνέντευξη. Και δεσμεύτηκε εδώ ότι οι προσωρινοί διευθυντές θα είναι προσωρινοί και ότι σύντομα θα φέρει ένα νέο αξιοκρατικό σύστημα.
      Βέβαια οι δεσμεύσεις της Κυβέρνησης, έχει γίνει πια πασιφανές σε όλο τον ελληνικό λαό, ότι δεν ισχύουν. Με καθυστέρηση δύο χρόνια φέρνει εδώ τη συγκεκριμένη ρύθμιση και τώρα, με καθυστέρηση τεσσάρων ετών πείθει τον ελληνικό λαό ότι θα υλοποιήσει και τις άλλες προεκλογικές δεσμεύσεις της που αφορούν τις συντάξεις, το Ε.Κ.Α.Σ., τον Ο.Γ.Α. και τους άλλους. Τους προσωρινούς τους μετέτρεψε σε οριστικούς και το πιο σπουδαίο, αυτό το  οποίο χρησιμοποίησε, ως επιχείρημα και άλλοθι, για να καταργήσει τα στελέχη της εκπαίδευσης, έρχεται σήμερα να το αξιοποιήσει πολλαπλά, με έναν τρόπο που οποιαδήποτε αντικειμενικά κριτήρια μπαίνουν στη διαδικασία της κρίσης ισοπεδώνονται από τη συνέντευξη.
      Διότι, όπως είναι γνωστό, στο προηγούμενο σύστημα η συνέντευξη είχε μία συμβολή κατ’ ανώτερο σ’ ένα 20%, ενώ με τον τρόπο που γίνεται τώρα η μοριοδότηση, η συνέντευξη μπορεί να επηρεάσει το αποτέλεσμα μέχρι και 60%. Και υπάρχουν παραδείγματα που μπορούμε να τα καταθέσουμε και για τα Πρακτικά της Βουλής.
      Άρα η ουσία είναι ότι η Κυβέρνηση επεδίωκε να έχει έναν κάθετο έλεγχο σε όλη τη διοικητική πυραμίδα της εκπαίδευσης και χρησιμοποίησε ως άλλοθι τη συνέντευξη. Είναι χαρακτηριστικό ότι η συνέντευξη καλύπτει διοικητική εμπειρία, μετεκπαίδευση, δεύτερο πτυχίο και διδακτορικό. Η συνέντευξη βεβαίως είναι μία διαφανής διαδικασία, χωρίς κανένα κριτήριο. Και να είστε βέβαιοι ότι θα κριθεί και δικαστικά.
      Άκουσα, κύριε Πρόεδρε και κ. Ταλιαδούρο, που εκπροσωπείτε εδώ την Κυβέρνηση, το συνάδελφό σας Υφυπουργό κ. Καλό χθες να θέλει να παραδώσει μαθήματα στους Βουλευτές της Αντιπολίτευσης που έκαναν κριτική. Και είπε «θα σας παραδώσω μαθήματα μαθηματικών». Ήθελε να μας πει ότι το 60% είναι μικρότερο του 20%. 
      Τα μόνα μαθηματικά που έχει διδάξει η Κυβέρνηση μέσα από τη συνέντευξη είναι τα μαθηματικά που προσθέτουν αδιαφάνεια, που πολλαπλασιάζουν τον κομματισμό, που αφαιρούν την αξιοκρατία και που διαιρούν τους Έλληνες σε «ημέτερους» και μη. Αυτά είναι τα μαθηματικά της Κυβέρνησης. Ήθελε να μας παραδώσει και μαθήματα μνήμης, ξεχνώντας ο ίδιος ότι ως εκπρόσωπος του Κόμματος της Αξιωματικής Αντιπολίτευσης, στις κινητοποιήσεις των εκπαιδευτικών το φθινόπωρο του 2003 υποσχόταν τα 175 ευρώ, υποσχόταν αξιοκρατία, υποσχόταν το 5% στην εκπαίδευση. 
      Αυτά για τα μαθήματα της μνήμης. 
      Εγώ, κυρίες και κύριοι συνάδελφοι, δεν θέλω να εκμεταλλευτώ την επικοινωνιακή παρέμβαση του κοινοβουλευτικού εκπροσώπου της Νέας Δημοκρατίας κ. Μαγγίνα, για να οδηγήσω τη συζήτηση σε άλλες ατραπούς στα επικοινωνιακά τεχνάσματα της Κυβέρνησης για το Σύνταγμα, αλλά θέλω να ρωτήσω το εξής: Κύριε Ταλιαδούρο, αφού χωρίζετε τους εκπαιδευτικούς με το συγκεκριμένο σύστημα επιλογής των στελεχών της διοίκησης στην εκπαίδευση σε «ημέτερους» και μη, με τη συνταγματική σας πρόταση που θα εισάγει εκπαιδευτικούς ιδιωτικού δικαίου αορίστου χρόνου, θα κάνετε και άλλο διαχωρισμό στο εσωτερικό της εκπαίδευσης; Και θεωρείτε ότι αυτό θα προσφέρει στη λειτουργία του εκπαιδευτικού συστήματος. 
      Και κλείνω, κύριε Πρόεδρε, ευχαριστώντας για την ανοχή σας. Έχει βγάλει συμπεράσματα και η εκπαιδευτική κοινότητα και ο λαός για την πολιτική σας, κύριε Υφυπουργέ. Εκείνο, όμως, που είναι ιδιαίτερα σοβαρό πρόβλημα είναι το εξής: πιστεύω ότι με τη λογική της ήσσονος προσπάθειας, της αναξιοκρατίας και της αδιαφάνειας που καλλιεργείται στο εσωτερικό του σχολείου, δίνετε τα πιο αρνητικά παραδείγματα στους μαθητές. Γιατί πόσοι μαθητές θα σκύψουν στα βιβλία και θα κοπιάσουν για να γίνουν καλύτεροι πολίτες, όταν θα ξέρουν ότι οι δάσκαλοί τους, επιλέγονται με το κριτήριο που δεν είναι το αξιοκρατικό, αλλά που είναι η πολιτική τους τοποθέτηση. 
      Κατά τούτο, πιστεύω ότι είναι το μεγαλύτερο κακό που προσφέρετε στην ελληνική νεολαία και στα παιδιά μας.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Πριν δώσω το λόγο στον κύριο Υπουργό, έχει ζητήσει η κ. Δαμανάκη, ως προτασσόμενη, να δευτερολογήσει. 
      Ορίστε, κυρία Δαμανάκη.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Όπως είπε ήδη ο εισηγητής και οι συνάδελφοι, η βασική κατεύθυνση αυτού του νομοσχεδίου είναι η προσπάθεια επιβολής κομματικού ελέγχου σ’ αυτό που θα μπορούσε κανείς απλά να πει πυραμίδα διοίκησης της δημόσιας εκπαίδευσης. 
      Αλλά, κύριε Πρόεδρε, πάει πάρα πολύ να ακούμε και τον Κοινοβουλευτικό Εκπρόσωπο της Νέας Δημοκρατίας και τους συναδέλφους της Νέας Δημοκρατίας, περίπου να εγκαλούν το ΠΑ.ΣΟ.Κ., διότι φταίει δήθεν για το χάλι της εκπαίδευσης επειδή δεν έχει θέσεις και επειδή δεν συνδιαλέγεται με την Κυβέρνηση.
      Κύριε Πρόεδρε, η Κυβέρνηση οδήγησε το Εθνικό Συμβούλιο Παιδείας σε πλήρες αδιέξοδο. Έμεινε μόνη της. Όλα τα κόμματα απεχώρησαν, οι πιο σημαντικοί εκπαιδευτικοί φορείς απεχώρησαν. Κάνει διάλογο μόνη της και κατά καιρούς κάνει διάλογο με διάφορες επιτροπές τις οποίες η ίδια συστήνει. Αυτό παρακολουθούμε. Και μάλιστα, τις τελευταίες ημέρες παρακολουθούμε να κάνει η Κυβέρνηση το εξής: Διασπείρει ένα όργιο φημών με αποτέλεσμα να οξύνεται η κατάσταση και ιδιαίτερα η ανώτατη εκπαίδευση, αλλά και η ανώτερη να βρίσκονται πραγματικά στο δρόμο. 
      Τι θα γίνει, κύριε Υπουργέ; Σήμερα διαβάζουμε ότι σχεδιάζει το Υπουργείο νέο εξεταστικό σύστημα, με βάση το οποίο ενδεχομένως δεν θα μπορούν οι φοιτητές να μεταφέρουν μαθήματα.
      Το αποτέλεσμα; Τροφοδοτείται μία κατάσταση μέσα στα πανεπιστήμια, όπου όλα είναι υπό κατάληψη. Όσοι συνάδελφοι κυκλοφορούν στο κέντρο της Αθήνας, ξέρουν ότι είναι εντελώς κλειστό και ήδη προστίθενται συνεχώς σχολές, οι οποίες καταλαμβάνονται. Με αυτόν τον τρόπο, με την αδιαλλαξία της Κυβέρνησης τροφοδοτείται ένα κλίμα αδιαλλαξίας και μέσα στα πανεπιστήμια, ουσιαστικά το εξάμηνο κινδυνεύει να χαθεί, η εξεταστική περίοδος κινδυνεύει να χαθεί. Και έχουμε την Κυβέρνηση να λέει ότι φταίει το ΠΑ.ΣΟ.Κ. που δεν έχει θέσεις; 
      Κύριε Πρόεδρε, ο κύριος Υφυπουργός οφείλει να τοποθετηθεί συγκεκριμένα. Έχει η Κυβέρνηση πρόταση για την ανώτατη εκπαίδευση; Να μας την πει. Και καλώ και την κυρία Υπουργό -η οποία δεν είναι εδώ, δεν έχει σημασία, αυτό μπορεί να της μεταφερθεί- να σταματήσει το κρυφτούλι πίσω από επιτροπές σοφών και άλλα σχετικά και να δημοσιοποιήσει τις αποφάσεις του Υπουργείου, για τα πανεπιστήμια. Τι θέσεις έχει για το νόμο-πλαίσιο; Τι θέσεις έχει για την ανώτατη εκπαίδευση; Διότι αν ακολουθήσουμε τη λογική του νομοσχεδίου που είναι μόνο κομματικός έλεγχος και εκεί θα υπάρχει έκρηξη. Και δεν θα φταίει βεβαίως, ούτε το ΠΑ.ΣΟ.Κ., ούτε η Αντιπολίτευση, ούτε οι φοιτητές. 
      Νομίζω, λοιπόν, κύριε Πρόεδρε, ότι η Κυβέρνηση πρέπει πολύ πιο σοβαρά να πάρει θέση απέναντι σ’ αυτά τα σοβαρά ζητήματα. Διότι έτσι όπως προχωρούμε, ουσιαστικά οδηγούμε σε πλήρη απαξίωση το δημόσιο πανεπιστήμιο. Και αυτό εμείς δεν το θέλουμε. Το ΠΑ.ΣΟ.Κ. δεν το θέλει. Αντίθετα, προτάσσει την ενίσχυση του δημοσίου πανεπιστημίου σε όλο το πλαίσιο των προτάσεών του για την παιδεία. 
      Κύριε Πρόεδρε, δεν περιμένουμε βέβαια από την Κυβέρνηση να αναιρέσει τις βασικές αρχές του νομοσχεδίου. Εμείς θα συνεχίζουμε να εκφράζουμε την αντίθεσή μας. 
      Θέλω, όμως, να πω ότι, ουδέποτε στο παρελθόν -ό,τι και να πει ο κύριος Υπουργός- το Υπουργείο δεν ήταν τόσο περιχαρακωμένο στα της Μητροπόλεως, στο «κουτί», στο κτήριο που λέγεται «Μητροπόλεως». Οι φοιτητές στο δρόμο. Δεν συνομιλεί. Οι πανεπιστημιακοί καθηγητές στο δρόμο. Δεν συνομιλεί. Η διδασκαλική ομοσπονδία στο δρόμο. Δεν συνομιλεί. Με την Ο.Λ.Μ.Ε. δεν συνομιλεί. Με ποιους συνομιλεί; Χθες δημιουργήθηκε ένα ολόκληρο θέμα με τους αποφοίτους των Τεχνολογικών Εκπαιδευτικών Ιδρυμάτων, επειδή κάποιος παράγων αποφάσισε να βγάλει μία απόφαση, ότι τα παλιά πτυχία των Τ.Ε.Ι. δεν αναγνωρίζονται. 
      Έτσι θα πάμε; Με τις αποφάσεις που διαρρέουν, τις παίρνουμε πίσω, διορθώνουμε και συνέχεια διοχετεύουμε φήμες; 
      Νομίζω, κύριε Πρόεδρε, ότι η κυρία Υπουργός πρέπει να τοποθετηθεί υπεύθυνα και ο παριστάμενος Υπουργός, για να διαλύσει τις φήμες, να πει συγκεκριμένα τι σκοπεύει να κάνει η Κυβέρνηση και εν πάση περιπτώσει, να συνομιλήσει με τους εκπαιδευτικούς φορείς. Παιδεία, χωρίς διάλογο δεν γίνεται, κύριε Πρόεδρε.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Δαμανάκη.
      Ορίστε, κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Επιχειρήθηκε από συναδέλφους του ΠΑ.ΣΟ.Κ., να υποστηριχθεί ότι οι νομοθετικές ρυθμίσεις, όπως αυτή που επιχειρούμε, έχουν ως στόχο να καταστήσουν την παιδεία χώρο εκλογικής πελατείας ή κομματικού ελέγχου. Επειδή φαίνεται ότι στο παρελθόν αυτό ήταν το βασικό μέλημα των κυβερνήσεων του ΠΑ.ΣΟ.Κ. και όχι να τεθούν τα θεμέλια για μια καλύτερη παιδεία, κρίνουν εξ ιδίων τα αλλότρια. 
      Όσον αφορά τις επισημάνσεις προβλημάτων που ακούστηκαν, όπως αυτή του κυρίου Βερελή, για τις εξελίξεις μελών Δ.Ε.Π. και διάφορα άλλα προβλήματα, θα ήθελα να πω, ότι αυτά δεν έγιναν χθες, προχθές, άλλα έγιναν με νομοθετήματα, τα οποία ψηφίστηκαν επί κυβερνήσεως ΠΑ.ΣΟ.Κ.. Αυτά ακριβώς επιχειρούμε σταδιακά να αναθεωρήσουμε. Με το όραμα που έχουμε, που έχει ως στόχο την ανύψωση της ποιότητας , τη βελτίωσή της στην εκπαίδευση καθώς και τη θεσμοθέτηση αντικειμενικών κριτηρίων. Και με το παρόν σχέδιο-νόμου αυτό επιχειρούμε να κάνουμε. 
      Θα συμφωνήσουμε ότι η παιδεία χρειάζεται διάλογο. Και γι’ αυτό ενεργοποιήσαμε το Εθνικό Συμβούλιο Παιδείας, που μολονότι είχε ψηφισθεί από την προηγούμενη κυβέρνηση, ουδέποτε είχε συγκληθεί. Θα αναφερθώ ιδιαίτερα στο διάλογο που γίνεται από το μήνα Οκτώβριο, για τα θέματα της ανωτάτης εκπαίδευσης. Ετέθη στη Σύνοδο των Πρυτάνεων τον Οκτώβριο στην Κέρκυρα ότι προτιθέμεθα να τροποποιήσουμε ορισμένες διατάξεις της ανωτάτης εκπαίδευσης. Ζητήσαμε από τους πρυτάνεις, να συγκροτήσουν επιτροπή, για να μας καταθέσουν τις προτάσεις τους.
      Έγιναν συζητήσεις σε αλλεπάλληλες συνόδους των πρυτάνεων, με την τελευταία πριν από λίγες ημέρες στη Μυτιλήνη. Παρεδόθη το πόρισμα της Επιτροπής των Πρυτάνεων πριν από λίγες ημέρες, είδαν οι πρυτάνεις τον ίδιο τον κύριο Πρωθυπουργό και συζήτησαν δύο ώρες επί των θεμάτων τα οποία έθεσαν.
      Δεύτερον, το Συμβούλιο Ανωτάτης Πανεπιστημιακής Εκπαίδευσης με την παρουσία όλων των φορέων της εκπαίδευσης και των κοινωνικών φορέων συνεδρίασε τρεις φορές για τα θέματα της ανάγκης αλλαγών του νόμου-πλαισίου και μας έχουν δώσει τα πορίσματά τους. Η τελευταία συνεδρίαση ήταν στις 2 Μαΐου. Παράλληλα, στο πλαίσιο του ΕΣΥΠ συνεκροτήθη επιτροπή από διακεκριμένους πανεπιστημιακούς δασκάλους, που στα τέλη του Απριλίου μας έδωσε το πόρισμά της. 
      Εμείς, ακριβώς γιατί σεβόμεθα το διάλογο, δεν θέλουμε να σπεύσουμε και να φέρουμε προς συζήτηση προτάσεις, πριν να έχουμε τις προτάσεις των αρμοδίων φορέων, που είναι οι πανεπιστημιακοί, οι ειδικοί, όλοι όσοι έχουν λόγο στην ανωτάτη εκπαίδευση. Παρεδόθησαν, όπως σας είπα, πριν από λίγες ημέρες. Ούτε μια εβδομάδα ή δύο δεν έχουν περάσει από τότε που δόθηκαν. Θα τις επεξεργαστούμε στο Υπουργείο και βεβαίως θα γνωστοποιηθούν και σε όλη την ελληνική κοινωνία, για να υπάρξει και περαιτέρω συζήτηση. Άρα, διάλογος γίνεται και μάλιστα ουσιαστικός από τον Οκτώβριο μέχρι σήμερα σ’ όλο το επίπεδο της ανωτάτης εκπαίδευσης.
      Θα έρθω τώρα στο νομοσχέδιο, για να πω ορισμένες παρατηρήσεις επί των άρθρων 9 και 13 κυρίως, όπου έγιναν ήδη διάφορες παρατηρήσεις. Το πρώτο είναι το κριτήριο του χρόνου και της διδακτικής εμπειρίας στο σχολείο. Μα, υπάρχει αντικειμενικότερο, ουσιαστικότερο κριτήριο από το πόσα χρόνια είναι ο δάσκαλος μέσα στην τάξη, δίπλα στα παιδιά και αγωνίζεται μαζί τους για μια καλύτερη παιδεία, από εκείνον ο οποίος είναι έξω από το σχολείο; Αυτό το κριτήριο, λοιπόν, μέσα από τη θητεία, μέσα από τη διδακτική εμπειρία, μέσα από την εκπαίδευση, δίπλα στο μαθητή, δίπλα στα θρανία, δίπλα στον αγώνα που κάνουν οι μαθητές με τους δασκάλους και τους καθηγητές τους είναι το καλύτερο κριτήριο.
      Και, βεβαίως, η συνέντευξη είναι αναγκαίο κριτήριο, διότι, όπως λέμε, κυρίως θέτουμε το πλαίσιο και όχι καλούπια τα οποία ουδέποτε ετηρήθησαν. Όπως άλλωστε ανέφερε ο συνάδελφός μου κ. Καλός τις προηγούμενες ημέρες, θέτει το πλαίσιο, για να εκτιμηθεί κυρίως η ικανότητα ανάληψης πρωτοβουλιών, χωρίς αυτό να σημαίνει ότι δεν μπορούν να μπουν και άλλα κριτήρια.
      Για το άρθρο 9 ελέχθη ότι είναι άρθρο αποκλεισμού. Αντίθετα, είναι άρθρο γενικής διάταξης που συμπεριλαμβάνει όλους. Δεν θέλουμε να αποκλείσουμε κανέναν. Θα σας πω συγκεκριμένα μια-μια τις ρυθμίσεις, για να αντιληφθείτε ότι δεν αποκλείεται κανείς και ότι αντίθετα είναι μια γενική διάταξη, η οποία τους αφορά όλους. 
      Πρώτον, είναι η περίπτωση που αφορά τους σχολικούς συμβούλους. Δεν έχουν επιλεγεί από τη δική μας Κυβέρνηση και δεν θέλαμε να τους αποκλείσουμε. Είχαν επιλεγεί από την προηγούμενη Κυβέρνηση. Κακό είναι ότι τους συμπεριλαμβάνουμε; 
      Στην περίπτωση β’ δίνεται η δυνατότητα σε όλους τους εκπαιδευτικούς να συμμετάσχουν στη διαδικασία επιλογής, ανεξάρτητα εάν έχουν υπηρετήσει ή όχι σε θέση διευθυντού σχολικής μονάδας. Το ότι δίνουμε περισσότερες δυνατότητες σε περισσότερους εκπαιδευτικούς είναι αποκλεισμός; Είναι μια διάταξη σωστή και μεταβατικού χαρακτήρα, ακριβώς για να μην εφαρμοστούν αιφνιδιαστικά οι νέες ρυθμίσεις.
      Επίσης, δίνεται η δυνατότητα συμμετοχής σε όσους έχουν διατελέσει  διευθυντές ή προϊστάμενοι γραφείου. Και δεν υπάρχει –και αυτό το υπογραμμίζω- ούτε ένας από τους υπηρετούντες σήμερα διευθυντές ή προϊσταμένους γραφείου που να μην διαθέτει τα προσόντα εκ του νόμου. Άρα, δεν αποκλείουμε κανέναν.
      Στην περίπτωση γ’ προβλέπεται η μείωση της προβλεπόμενης εκπαιδευτικής υπηρεσίας για τους κλάδους γερμανικής γλώσσας και πληροφορικής, γιατί είναι κλάδοι που πρόσφατα έχουν ενταχθεί στην εκπαίδευση.
      Στις περιπτώσεις δ’, ε’, στ’ εισάγεται η διαδικασία του διαγωνισμού και ορίζεται ότι κατά την πρώτη εφαρμογή του νόμου δεν θα λαμβάνονται υπ’ όψιν οι πενήντα μονάδες της αξιολόγησης, γιατί δεν υπάρχει αξιολόγηση σήμερα.
      Έχουν, λοιπόν, ένα μεταβατικό χαρακτήρα. Και κοιτάζει σε αυτήν την περίοδο της πρώτης εφαρμογής του νόμου, να μην αιφνιδιάσει, να μη θίξει και να συμπεριλάβει όσο το δυνατόν περισσότερους και όχι να τους αποκλείσει.
      Στο άρθρο 13 προβλέπεται ότι τα στελέχη που θα επιλεγούν από τις κρίσεις, οι οποίες θα γίνουν με τις διαδικασίες και τα κριτήρια αυτού του νόμου, θα κριθούν για το έργο, το οποίο θα έχουν επιτελέσει. Από αυτό το έργο θα κριθούν. 
      Η ανυπαρξία παρόμοιας διάταξης στο παρελθόν ήταν ο εύλογος λόγος, για τον οποίο μέχρι σήμερα δεν υπήρχε καμία αξιολόγηση του εκπαιδευτικού συστήματος. Διότι, πώς είναι δυνατόν εκπαιδευτικοί να αποδεχθούν ότι την αξιολόγηση και την κρίση θα την κάνει ο προϊστάμενός τους, ο οποίος και αυτός μαζί τους θα αξιολογηθεί; Πώς διασφαλίζεται στη συνείδηση του εκπαιδευτικού το αμερόληπτο της κρίσης και των κριτηρίων του προϊσταμένου του;
      Όταν, λοιπόν, σήμερα θέτουμε αυτή τη διαφοροποίηση, το κάνουμε ακριβώς για να διασφαλίσουμε το αμερόληπτο της διαδικασίας και να αρθούν οι οποιεσδήποτε δυσπιστίες των αξιολογουμένων αύριο για τα κίνητρα της αξιολόγησης του αξιολογητού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, ολοκληρώνω αναφερόμενος στις δύο τροπολογίες της Κυβέρνησης.
      Η πρώτη αφορά τα θέματα της λειτουργίας των Ανωτάτων Εκκλησιαστικών Ακαδημιών. Θα ήθελα να πω ότι η τροπολογία με τις τρεις παραγράφους αφορά ρύθμιση μεταβατικής κατάστασης. Πιο συγκεκριμένα, επειδή η έναρξη λειτουργίας των Ανωτάτων Εκκλησιαστικών Ακαδημιών μετατίθεται κατά ένα χρόνο, δηλαδή η έναρξη λειτουργίας προβλέπεται για το επόμενο ακαδημαϊκό έτος, για το ενδιάμεσο διάστημα θα πρέπει να λειτουργήσουν ως Ανώτερες Εκκλησιαστικές Σχολές. Γι’ αυτό θα υπάρχουν τα Υπηρεσιακά Συμβούλια, όπως ισχύουν σήμερα. Και ομοίως για το ενδιάμεσο αυτό διάστημα οι αποσπάσεις θα γίνονται όπως γινόντουσαν μέχρι τώρα στις αντίστοιχες Ανώτερες Εκκλησιαστικές Σχολές. Γι’ αυτό το λόγο εισάγεται αυτή η τροπολογία.
      Και κλείνω με την τροπολογία που αφορά τις κατατακτήριες εξετάσεις. Επειδή έγινε κι εδώ λόγος, επιτρέψτε μου να πω ότι μέχρι πέρυσι το ποσοστό των κατατακτηρίων ήταν συνδεδεμένο με το ποσοστό των μετεγγραφών. Πέρυσι δεν τροποποιήσαμε κανένα ποσοστό. Απλώς, τα ποσοστά που υπήρχαν, αποσυνδέθηκαν από τα ποσοστά των μετεγγραφών. 
      Οι αλλαγές που κάναμε πέρυσι ήταν δύο. Προς την κατεύθυνση της διασφάλισης της ποιότητας και της διαφάνειας. 
      Σε ό,τι αφορά την ποιότητα είπαμε ότι θα επιτυγχάνουν στις κατατακτήριες όσοι λαμβάνουν τη βάση και στα τρία εξεταζόμενα μαθήματα. Διότι όταν τίθεται η βάση σαν γενικός κανόνας εισαγωγής στα πανεπιστήμια, δεν μπορεί να έχουμε ρύθμιση που να εισάγονται με κατατακτήριες εξετάσεις άτομα τα οποία σε κάποιο μάθημα ελάμβαναν βαθμό κάτω από τη βάση. Ποιοτικό κριτήριο.
      Το δεύτερο κριτήριο είναι το κριτήριο διαφάνειας. Είπαμε ότι θα υπάρχουν κριτήρια για την τελευταία θέση που καταλαμβάνεται στο ποσοστό των υποψηφίων για κατάταξη. Διότι παρατηρούνταν φαινόμενα στο παρελθόν όπου είχαμε ισοβαθμήσεις με τον τελευταίο επιτυχόντα σε αριθμό που ξεπερνούσε και τους πενήντα και τους εξήντα και τους εβδομήντα, πράγματα τα οποία δεν ήταν διαφανή.
      Κι ερχόμαστε σήμερα με την τροπολογία μας, επειδή έχουμε πληροφορίες και αιτήματα από ιδρύματα ότι υπάρχουν κενές θέσεις μετά την έκδοση των αποτελεσμάτων στο ποσοστό των υποψηφίων που προέρχονταν από τα Τ.Ε.Ι., να διατεθούν αυτές οι θέσεις στους επιτυχόντες που πήραν πάνω από τη βάση και στα τρία τα μαθήματα με την ίδια σειρά και των υποψηφίων για το πανεπιστημιακό τμήμα, που προέρχονταν από το ποσοστό του πανεπιστημίου, ακριβώς για να διευρύνουμε τη δυνατότητα εισαγωγής φοιτητών στην ανωτάτη εκπαίδευση.
      Από εκεί και πέρα, εάν χρειάζονται και άλλες βελτιώσεις είτε προς την κατεύθυνση της περισσότερης διαφάνειας είτε προς την κατεύθυνση της βελτίωσης των ποσοστών υπέρ των περιφερειακών ιδρυμάτων, μπορούμε στην πορεία να το μελετήσουμε και να δούμε πώς μπορούμε να προχωρήσουμε σε περαιτέρω βελτίωσή του.
      Κλείνω λέγοντας ότι αυτό το διάστημα των δύο ετών και κάτι προχωρήσαμε με νομοθετήματα πολύ σημαντικά, που έχουν ένα συγκεκριμένο στόχο.
      Ο στόχος είναι η βελτίωση της ποιότητας, για να μπορέσει η παιδεία να παίξει πρωταγωνιστικό ρόλο στον τόπο μας, διότι πιστεύουμε στο τρίπτυχο παιδεία, ανάπτυξη, απασχόληση. 
      Θα συνεχίσουμε στην ίδια κατεύθυνση, μέσα από το διάλογο που θεσμοθετήσαμε. Όποιοι θέλουν, μπορούν να έρθουν. Όποιοι θέλουν, μπορούν να απέχουν, διότι δεν αντέχουν το διάλογο. Δικαίωμα του καθενός είναι αυτό στη δημοκρατία. Εμείς θα συνεχίσουμε με τα όργανα του διαλόγου, για την βελτίωση του εκπαιδευτικού συστήματος στην πατρίδα μας και για τη θεραπεία όσο το δυνατόν περισσότερων από τις ατέλειες του παρελθόντος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Βαρβαρίγος για να δευτερολογήσει. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ένα σημείο του νομοσχεδίου που δέχθηκε έντονη κριτική απ’ όλη την Αντιπολίτευση, ήταν το ζήτημα της διαδικασίας του διαγωνισμού, που εισάγεται μ' αυτό το νομοσχέδιο. Η κυρία Υπουργός αναφερόμενη στο ζήτημα αυτό, θεώρησε ότι η ίδια αποτελεί εγγύηση. Μας είπε ότι έχει πρότερο έντιμο βίο και δεν θα απαντήσει στις κακοήθειες που ακούστηκαν. Θεώρησε την κριτική της Αντιπολίτευσης στο ζήτημα αυτό ως κακοήθεια. Και μάλιστα, εισάγει στο Σώμα τη καινοφανή άποψη ότι το Σώμα πρέπει να νομοθετεί με βάση το ποιος είναι Υπουργός. Εάν ο Υπουργός έχει πρότερο έντιμο βίο και εγγυάται, μπορεί να θεσμοθετεί με τον άλφα ή με το βήτα τρόπο. Νομίζω ότι το Κοινοβούλιο θεσμοθετεί, ανεξαρτήτως με το ποιος είναι Υπουργός. 
      Δέχθηκε σφοδρή κριτική η διάταξη αυτή, η οποία δεν διασφαλίζει καμία αντικειμενικότητα. Θα εξεταστούν άνθρωποι οι οποίοι έχουν υψηλά προσόντα και θα έπρεπε να έχει επιδειχθεί πολύ μεγάλη προσοχή σε αυτή τη διαδικασία, δηλαδή να διασφαλιστεί πέρα για πέρα η αντικειμενικότητα. Σκεφθείτε ότι θα διαγωνιστούν σύμβουλοι, άνθρωποι που έχουν διδακτορικά, που έχουν μεταπτυχιακούς τίτλους και θα πρέπει να είναι σίγουροι και αυτοί και η κοινωνία ότι κρίθηκαν αξιοπρεπώς και με αντικειμενικό τρόπο. 
      Κύριε Υπουργέ, πριν από λίγο μας είπατε  ότι ένα από τα σημαντικά κριτήρια που θεσπίζετε στο νομοθέτημα που συζητάμε είναι η διδακτική εμπειρία. Το θεωρείτε πολύ σημαντικό κριτήριο. Πράγματι, είναι ένα κριτήριο σημαντικό. Εμείς είπαμε ότι δεν μπορεί να αξιολογείται διπλά η διδακτική εμπειρία και η υπηρεσιακή κατάσταση, τα χρόνια υπηρεσίας. Να βάλουμε το ένα από αυτά. Να βάλουμε τη διδακτική εμπειρία; Ναι, να την αξιολογήσουμε. Όμως, παρά το γεγονός ότι τη θεωρείτε σπουδαία, δεν την αναγνωρίζετε στους σχολικούς συμβούλους. Εκεί δεν την αξιολογείτε. Γιατί; Γιατί αυτή η αντίφαση στην εκτίμηση που κάνετε;
      Θεωρήσατε ότι δεν κάνουμε προτάσεις. Ίσως δεν προσέξατε τις τοποθετήσεις μας. Αναλύοντας ένα-ένα τα σημεία της κριτικής μας πάνω στην οποία βασίσαμε την αντίληψη  ότι επιχειρείται μία κομματική άλωση στα στελέχη διοίκησης της εκπαίδευσης, αρχίσαμε από τα Συμβούλια Επιλογής. Τα Συμβούλια Επιλογής επιλέγονται με ένα πιο ασφυκτικό τρόπο από την Κυβέρνηση. Είπαμε να γίνει διαφανής, αντικειμενική η διαδικασία, ούτως ώστε να έχουμε ένα σύστημα που δεν θα αμφισβητείται από κανέναν. Πρώτα απ όλα να ξεκινήσουμε από τους κριτές. Να υπάρξει μεταφορά αρμοδιοτήτων στην περιφέρεια. Να μην επιλέγονται όλοι από το κέντρο. Να δώσουμε αρμοδιότητα στα Περιφερειακά Συμβούλια και στα Συμβούλια των νομών, τα Π.Υ.Σ.Π.Ε. και τα Π.Υ.Σ.Δ.Ε.. Αυτή είναι μια πρόταση που θέλουμε να κουβεντιάσουμε και θέλουμε να λάβετε υπ' όψιν, όποτε την λάβετε, διότι δεν προτίθεστε να το κάνετε σ’ αυτή τη φάση, απ‘ ότι φαίνεται. 
      Μιλήσαμε για τα κριτήρια αξιολόγησης και είπαμε η συνέντευξη να πιστοποιηθεί. Δεν διαφωνούμε με τη συνέντευξη ως διαδικασία. Διαφωνούμε με τον τρόπο που την εισάγετε. Διαφωνεί και το Επιστημονικό Συμβούλιο, το οποίο σας λέει ότι είναι αντισυνταγματικός ο τρόπος. Να είναι τα κριτήρια μετρήσιμα, να είναι συγκεκριμένα, να  υπάρχει διαφάνεια, να υπάρχουν πρακτικά και να  μπορεί κάποιος, εάν αμφισβητήσει το αποτέλεσμα, να κριθεί από ένα δεύτερο όργανο, όπως λέτε στο άρθρο 17, όπου επιλέγετε το Διευθυντή των Γενικών Αρχείων του Κράτους. 
      Θέλω να πω δύο κουβέντες γι’ αυτό το σημαντικό άρθρο, για το οποίο, κύριε Υπουργέ, όταν ήσασταν αντιπολίτευση, είχατε διατυπώσει άλλη άποψη, από αυτή που έρχεστε σήμερα να θεσμοθετήσετε. 
      Τότε λοιπόν, το 2001 λέγατε για το διευθυντή ο οποίος πρέπει να επιλεγεί, θα πρέπει να έχει προϋπηρεσία στο αντικείμενο, στην αρχειονομία, θα πρέπει να έχει ειδικά προσόντα. Όλα αυτά όμως τα καταργείτε σήμερα. Ενώ θα έπρεπε να είναι περισσότερο ειδικά τα προσόντα σε μία θέση που έχει να διαχειριστεί ένα αντικείμενο ενός σκοπού, που πρέπει να έχει γνώσεις συγκεκριμένες, εντούτοις απαλείφετε από το νόμο την προηγούμενη διάταξη που έλεγε ότι πρέπει να έχει σπουδές στην αρχειονομία και βάζετε ένα γενικό τίτλο σπουδών, όπου ο οποιοσδήποτε, με οποιαδήποτε επιστημονική ιδιότητα μπορεί να γίνει διευθυντής στα Γενικά Αρχεία του Κράτους. Κάτι που εσείς βέβαια και παλιότερα υποστηρίζατε ότι δεν πρέπει να είναι έτσι. Σήμερα κάνετε τα αντίθετα.
      Μειώνετε τον αριθμό στην επιτροπή των ατόμων από την εφορεία των αρχείων που θα επιλέξει τον διευθυντή. Ήταν τρεις πρώτα, τώρα τους κάνετε δύο. Και δίνετε τη δυνατότητα στον Υπουργό, με απόφασή του, να ξαναπάρει στην ίδια θέση τον διευθυντή για τρία χρόνια, κάτι που παλιότερα λέγατε ότι δεν πρέπει να γίνεται.
      Συνολικά η όλη φιλοσοφία του νομοσχεδίου είναι τέτοια που υπηρετεί πάντα τον ίδιο στόχο και τον ίδιο σκοπό: να επιλέξετε ανθρώπους με τα δικά σας κριτήρια, με διαδικασίες που δεν μπορούν να θεωρηθούν σε καμία περίπτωση αντικειμενικές. Οι διαδικασίες είναι διαβλητές. Δεν υπηρετείτε διαφάνεια. Δεν υπηρετείτε αξιοκρατία. Και δεν υπηρετείται κανένας άλλος στόχος πέραν του να υπηρετήσετε την πολιτική σας σκοπιμότητα.
      ( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή )
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
      ΔΗΜΗΤΡΙΟΣ ΒΑΡΒΑΡΙΓΟΣ: Κάτι ακόμη επιτρέψτε μου, κύριε Πρόεδρε.
      Υπάρχει μια μεταβατική διάταξη στο τελευταίο άρθρο. Είχα ρωτήσει στην επιτροπή και δεν πήρα απάντηση. Τα υπηρετούντα στελέχη της εκπαίδευσης εξακολουθούν να ασκούν τα καθήκοντά τους, μέχρι ανάληψης υπηρεσίας από τα νέα στελέχη. Παρατείνατε τη θητεία.
      Υπάρχει όμως και μία άλλη κατηγορία στελεχών. Είναι αυτοί που επελέγησαν πέρυσι, σε αντικατάσταση κάποιων που για άλλους λόγους -υγείας κ.λπ.- έφυγαν από την υπηρεσία. Αυτοί υπολογίζονται σε χίλιοι. Με βάση το ν.1566, άρθρο 11 ισχύει η αντικατάσταση για ένα σχολικό έτος. Τι θα γίνει με αυτούς τους προσωρινά αντικατασταθέντες; Παρατείνετε και σ’ αυτούς τη θητεία ή τροποποιείτε τον ν.1566; Θα ήθελα  μία απάντηση.
      ΠΡΟΕΔΡΕΥΩΝ (Σωτήρης Χατζηγάκης): Υπήρξατε σαφής.
      ΔΗΜΗΤΡΙΟΣ ΒΑΡΒΑΡΙΓΟΣ: Για τις τροπολογίες δεν μίλησα.
      ΠΡΟΕΔΡΕΥΩΝ (Σωτήρης Χατζηγάκης): Ποιες τροπολογίες;
      ΔΗΜΗΤΡΙΟΣ ΒΑΡΒΑΡΙΓΟΣ: Υπάρχουν δύο τροπολογίες υπουργικές.
      ΠΡΟΕΔΡΕΥΩΝ (Σωτήρης Χατζηγάκης): Ε, θα έπρεπε να έχετε μιλήσει. Πρωτολογήσατε, στη δευτερολογία και υπερέβητε το χρόνο κατά τρεισήμισι λεπτά…
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, στην επιτροπή έγιναν δύο συνεδριάσεις και είχαμε το χρόνο να αναπτύξουμε τις απόψεις μας. Εδώ έγινε μια για όλα.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, εγώ ακολουθώ μια πρακτική και έναν Κανονισμό ο οποίος εφαρμόζεται ισοδύναμα.
      ΔΗΜΗΤΡΙΟΣ ΒΑΡΒΑΡΙΓΟΣ: Το καταλαβαίνω, αλλά θα πρέπει και εσείς να καταλάβετε ότι θα πρέπει να υπάρχει μία ελαστικότητα.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, συνεχίστε.
      ΔΗΜΗΤΡΙΟΣ ΒΑΡΒΑΡΙΓΟΣ: Σχετικά με την τροπολογία που αφορά την εκκλησιαστική εκπαίδευση: είναι ένα νομοσχέδιο το οποίο καταψηφίσαμε. Σε ό,τι αφορά τη διάταξη αυτή εμείς διαφωνούμε.
      Με τη δεύτερη τροπολογία που αφορά την κατάταξη, συμφωνούμε. Βεβαίως, δεν μπορούν να μείνουν κενές θέσεις επειδή οι απόφοιτοι Τ.Ε.Ι. δεν τις κάλυψαν. Πρέπει να υπάρξει η δυνατότητα να καλυφθούν από αποφοίτους Α.Ε.Ι..
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Κεγκέρογλου, ο τελευταίος εγγεγραμμένος να μιλήσει, έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
       Ζήτησα το λόγο να δευτερολογήσω για δύο κυρίως λόγους. Ο πρώτος είναι ότι ενώ πέρασε όλη η πολιτική ηγεσία του Υπουργείου Παιδείας από την Αίθουσα του Κοινοβουλίου αυτές τις τρεις μέρες, δεν δόθηκαν απαντήσεις στα θέματα που θέσαμε, στα προβλήματα και στις παρεμβάσεις που θεωρούμε ότι πραγματικά υπηρετούν το σκοπό της κομματικής συγκρότησης της ιεραρχίας της εκπαίδευσης. 
      Δεν μας απάντησαν στο θέμα των προσχηματικών εξετάσεων. Δεν μας απάντησαν στο θέμα της κατ’ επιλογή συγκρότησης των επιτροπών και των συμβουλίων. Δεν μας απάντησαν για την αδιαφανή και χωρίς μετρήσιμα κριτήρια συνέντευξη, χωρίς πρακτικά. Δεν μας απάντησαν για τις παρεκκλίσεις και τις εξαιρέσεις. Τέλος δεν μας απάντησαν στο βασικό θέμα που απασχολεί αυτές τις μέρες τα Τ.Ε.Ι. που αναφέρθηκε και η συνάδελφος κ. Δαμανάκη προηγουμένως.
      Ο αρμόδιος Υφυπουργός, έχουμε την τύχη να είναι τώρα στην Αίθουσα, για να μας απαντήσει. Τελικά ισχύει ή δεν ισχύει αυτό το οποίο υπέγραψε στις 31 Μαρτίου ο ειδικός γραμματέας για την τεχνολογική εκπαίδευση; Αυτός ήταν ο πρώτος λόγος που ζήτησα να μιλήσω.
      Ο δεύτερος είναι γιατί όλη αυτή η έλλειψη απαντήσεων από την πλευρά της πολιτικής ηγεσίας προσπάθησε να καλυφθεί και από τους συναδέλφους της Συμπολίτευσης επιστρέφοντας στο παρελθόν μιλώντας για το γνωστό θέμα της εικοσαετίας. Είμαι υποχρεωμένος να πω ότι η παιδεία είναι ένας χώρος, ένας τομέας στον οποίο κατ’ εξοχήν πρέπει να κοιτάμε μπροστά, πρέπει να έχουμε το βλέμμα στο μέλλον για το συμφέρον της χώρας, για το συμφέρον της νεολαίας.
      Όμως μπορούμε και εμείς να μιλήσουμε για το παρελθόν. Μη νομίζετε ότι δεν μπορούμε. Απλώς, κοιτάζουμε μπροστά, γιατί αυτό συμφέρει τον τόπο. Μπορούμε να μιλήσουμε για το παρελθόν και για το δικό μας και για το γκρίζο και μαύρο παρελθόν που υπάρχει συνολικότερα από την παράταξή σας. Αναφέρομαι συγκεκριμένα στον ενιαίο μεταπολιτευτικό κύκλο από το 1974 και μετά. Δεν πάω πιο παλιά. Είναι τριάντα δύο συναπτά έτη. Ξέρουμε όλοι αριθμητική, παρά το γεγονός ότι ο κ. Καλός προσπάθησε να μας δώσει μαθήματα πρακτικής αριθμητικής, που φυσικά και δεν ισχύουν. Μάλλον αλχημεία ήταν. Άλλος ήταν ο τομέας που έπιασε. 
      Σ’ αυτά τα τριάντα δύο χρόνια από το 1974, το ΠΑ.ΣΟ.Κ. φυσικά και κυβέρνησε δέκα οκτώ χρόνια και η Νέα Δημοκρατία δεκατέσσερα συναπτά χρόνια. Μπορεί, λοιπόν, το ΠΑ.ΣΟ.Κ. να μιλήσει για το έργο του. Μπορεί να υπενθυμίσει σε εσάς και σε όλον τον ελληνικό λαό, ο οποίος γνωρίζει καλά το νόμο πλαίσιο για τα Ανώτατα Εκπαιδευτικά Ιδρύματα του 1982, τον ιδρυτικό νόμο για τα Τ.Ε.Ι. του 1983, το βασικό νόμο για τη δευτεροβάθμια και πρωτοβάθμια εκπαίδευση τον 1566/85. Μπορώ ακόμη να σας θυμίσω τους νέους δημοκρατικούς κανονισμούς για τις μαθητικές κοινότητες που συγκροτήθηκαν τότε, το νόμο για την ανωτατοποίηση των ακαδημιών, το νόμο για την ανωτατοποίηση των Τ.Ε.Ι., το νόμο για το Παιδαγωγικό Ινστιτούτο. Μπορώ να σας θυμίσω το νόμο για τα Π.Ε.Κ. και για την επιμόρφωση των εκπαιδευτικών και για το νέο διοικητικό σύστημα της εκπαίδευσης που τώρα συζητάμε πώς θα συγκροτήσετε και θα στελεχώσετε εσείς.
       Να σας θυμίσω ακόμη το ολοήμερο σχολείο, την πρόσθετη διδακτική στήριξη, την ενισχυτική διδασκαλία, τις σχολικές βιβλιοθήκες, το τεράστιο έργο στο χώρο της παιδείας στη σχολική στέγη και μια σειρά από παρεμβάσεις, δηλαδή ένα πολύ σημαντικό έργο το οποίο έχει κάνει το ΠΑ.ΣΟ.Κ.. 
      Αν θέλετε λοιπόν να μιλάτε για το παρελθόν, θέλω να μας πείτε μια δική σας παρέμβαση εκτός από την καθιέρωση της δημοτικής από τον αείμνηστο Γεώργιο Ράλλη. Πέστε μας μια παρέμβασή σας στα δεκατέσσερα χρόνια. Και μιλάτε για παρελθόν! Γνωρίζει πολύ καλά ο λαός, η νεολαία και όλοι μας τι έχει κάνει κάθε παράταξη. Όχι μόνον δεν δικαιούστε να κάνετε συγκρίσεις, αλλά υποχρεούστε αφού αρχίσετε την κριτική για το παρελθόν να πείτε πρώτα για τα δικά σας έργα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση επί των άρθρων του νομοσχεδίου και επί των υπουργικών τροπολογιών 598/119 και 599/120.
      Θα εισέλθουμε τώρα στη συζήτηση των βουλευτικών τροπολογιών οι οποίες θα συζητηθούν όλες μαζί από κοινού.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Να αρχίσω με τα καλά νέα. Η κυρία Υπουργός, πριν από λίγο, έκανε μια δήλωση δέσμευσης του Υπουργείου Παιδείας, αποδεχόμενη το 1/3 από τις δύο τροπολογίες που καταθέσαμε, λέγοντας ότι την Τρίτη θα επαναδιατυπώσει την τροπολογία κατά το μέρος που την αποδέχεται.
      Αυτό ισοδυναμεί με το εξής: Το Υπουργείο Παιδείας αποδέχεται την τροπολογία που καταθέσαμε δώδεκα Βουλευτές απ’ όλες τις πτέρυγες της Βουλής, δηλαδή ο κ. Βαρβιτσιώτης, ο κ. Γεωργιάδης από τη Νέα Δημοκρατία, η κ. Δαμανάκη, η κ. Ράπτη, η κ. Σχοιναράκη, ο κ. Χυτήρης και εγώ από το ΠΑ.ΣΟ.Κ., ο κ. Μάνος και ο κ. Ανδριανόπουλος ως Ανεξάρτητοι Βουλευτές, ο κ. Χουρμουζιάδης από την πλευρά του Κομμουνιστικού Κόμματος και ο κ. Κουβέλης από την πλευρά του Συνασπισμού.
      Είπαμε, λοιπόν, να κάνουμε κάτι όλοι μαζί γι’ αυτούς τους δύο λόγους για τους οποίους μας μέμφεται κάθε χρόνο το Συμβούλιο της Ευρώπης, δηλαδή για τον προσηλυτισμό και για την παροχή γνώμης –έστω, για τη συμμετοχή στην αδειοδότηση ναών άλλων θρησκειών του Ορθόδοξου Μητροπολίτη. 
      Γι’ αυτούς τους δύο λόγους, υπήρξε η καταδίκη μας το Μάρτιο του 2006 από το Συμβούλιο της Ευρώπης για τα Ανθρώπινα Δικαιώματα και θέλω να καταθέσω το κείμενο αυτό του Συμβουλίου της Ευρώπης για τα Ανθρώπινα Δικαιώματα.
      Είπαμε, λοιπόν, να βγούμε από τη στείρα λογική των μεν που στρέφονται εναντίον των δε σε έναν άγονο διάλογο, φίλων της παράδοσης και πιστών των παραδόσεων και φυλάκων των ιερών του έθνους –δήθεν- και από την άλλη πλευρά, του νεοσυντηρητισμού που διαμορφώθηκε στο δεύτερο μισό του 20ου αιώνα. Είπαμε να φύγουμε έξω από αυτό, το οποίο δεν «περπάτησε», δεν έδωσε αποτελέσματα και να κάνουμε κάτι. 
      Είχαμε το καλό προηγούμενο της ομόφωνης πρότασης από τις πτέρυγες της Βουλής για την καύση της σορού ετεροδόξων νεκρών, το οποίο έκανε δεκτό η Κυβέρνηση, και τώρα φέραμε αυτά τα δύο θέματα εδώ. 
      Το καλό νέο, λοιπόν, είναι ότι μετά από εβδομήντα περίπου χρόνια, μετά από δεκαετίες επιβίωσης μεταξικών νόμων, η κυρία Υπουργός αποδέχθηκε ένα κομμάτι της παρέμβασής μας. Εν προκειμένω, ως προς το καλό νέο, στο μεταξικό νόμο 1369/1938, το άρθρο 41 όριζε να είναι μέτοχος αυτών των διαδικασιών ο μητροπολίτης. Όριζε και κάποια άλλα, όπως την παρέμβαση της Αστυνομίας για τη βεβαίωση της ποιότητας των πενήντα οικογενειών που πρότειναν την ανέγερση του ιερού ναού, αλλά και του Υπουργείου Παιδείας, το οποίο θα ενέκρινε εάν έπρεπε να ιδρυθεί ή όχι ο ιερός ναός. 
      Εμείς, λοιπόν, είπαμε να φύγουν αυτά. Είπαμε να φύγει το άρθρο 41 από την έννομη τάξη μας. Δεν χρειάζονται αυτά. Οι ρυθμίσεις που χρειαζόμαστε και οι επιλογές που ως κράτος χρειαζόμαστε –και λέω πολλά μ' αυτό- θα μπορούσαν να αντιμετωπιστούν υπό χωροταξικό μανδύα, υπό πολεοδομικό μανδύα και πάντως, όχι υπό το μανδύα του Υπουργείου Παιδείας, του οποίου η παρέμβαση ως Υπουργείου Παιδείας και Θρησκευμάτων μπορεί να ενοχοποιεί τον παραβαίνοντα όσο δίκιο και αν έχει. Δεν γίνεται δεκτή η παρέμβασή μας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Όμως, το καλό νέο είναι ότι η κυρία Υπουργός αποδέχτηκε ένα κομμάτι –το κομμάτι που επισύρει τις μομφές του Συμβουλίου των Δικαιωμάτων του Ανθρώπου- της παρέμβασής μας. Και αυτή είναι μια πάρα πολύ καλή εξέλιξη, επιτέλους μετά από τόσες δεκαετίες. Περιμένουμε την επαναδιατύπωση της διάταξης την Τρίτη και αυτή θα είναι μία καλή στιγμή του Κοινοβουλίου και για μας, κύριε Πρόεδρε, τους Βουλευτές, που γίνεται δεκτή μια νομοθετική πρωτοβουλία μας για ένα τόσο σημαντικό θέμα που δεν αφορά μόνο την Ελλάδα περιχαρακωμένη μέσα στα σύνορά της, αλλά αποτελεί και μια δικαίωση του έργου μας. Η σύμπνοια από τη μία πλευρά και η συνεννόηση από την άλλη για κάτι που έπρεπε να γίνει και ακόμα δεν έχει γίνει, είναι κάτι θετικό. 
      Με την ανοχή σας, κύριε Πρόεδρε, δεδομένου ότι δεν έχω χρόνο και το ξέρω, αλλά το θέμα είναι πάρα πολύ σοβαρό και εκφράζω και τους συναδέλφους με τους οποίους συνυπογράψαμε και δουλέψαμε γι’ αυτή την παρέμβαση, θα ήθελα να πω ότι υπάρχει το έτερο θέμα, του προσηλυτισμού. Η κυρία Υπουργός απέρριψε την πρότασή μας και θεμελίωσε την απόφασή της στα εξής. Πρώτον, στο ότι το Σύνταγμα στο άρθρο 13 αποδοκιμάζει τον προσηλυτισμό. Δεύτερον, ότι το Δικαστήριο των Δικαιωμάτων του Ανθρώπου -το σοβαρό αυτό Δικαστήριο που τόσα πολλά οφείλουμε στη νομολογία του- το 1995 δεν παραμέρισε το νόμο ως αντίθετο με τις διατάξεις της σχετικής σύμβασης, αλλά παραμέρισε αποφάσεις των ελληνικών δικαστηρίων για κακή εφαρμογή του νόμου. 
      Είναι λάθος και τα δύο επιχειρήματα και θέλω να επιχειρηματολογήσω από την πλευρά μου πάνω σ’ αυτά. Το Σύνταγμα του 1975 έκανε μια θεμελιώδη αλλαγή. Πάντα τα ελληνικά Συντάγματα αποδοκίμαζαν τον προσηλυτισμό. Όμως, το σημαντικό είναι πού τον αποδοκίμαζαν. Τον αποδοκίμαζαν στις διατάξεις των Συνταγμάτων περί επικρατούσης θρησκείας.
      Τι είχε κάνει ο Ιωάννης Μεταξάς; Είχε προσπαθήσει να προστατεύσει την επικρατούσα θρησκεία με αυτήν τη ρύθμιση του αναγκαστικού νόμου 1363/1938 και 1672/1939. Δηλαδή τι είχε πει; Είχε πει πως το Σύνταγμα ορίζει με την αποδοκιμασία του προσηλυτισμού να προστατεύεται η επικρατούσα θρησκεία και αυτό ακριβώς υλοποίησε. 
      Έτσι, επί δεκαετίες το εφήρμοζαν τα δικαστήρια μέχρι το σωτήριο έτος 1995 –κατά κυριολεξία «σωτήριο»- όπου υπήρξε αυτή η απόφαση του Δικαστηρίου των Δικαιωμάτων του Ανθρώπου, την οποία, κυρίες και κύριοι Βουλευτές, την έχω κορνιζάρει στο γραφείο μου. Θεωρώ τιμή την επιστημονική παρουσία πολλών από τον κλάδο του δημοσίου δικαίου που είχαν αγωνιστεί γι’ αυτήν την τελική κατάσταση και θεωρώ ότι αυτή η απόφαση δικαίωσε αυτήν την προσπάθεια της επιστήμης και εκ των υστέρων αναδρομικά δικαίωσε τους δεκάδες ταλαιπωρηθέντες.
      Κύριε Υφυπουργέ, μου είχε τύχει να γνωρίσω –και αυτό με είχε ευαισθητοποιήσει- δεκάδες συμπολίτες μας με πολυετείς καθείρξεις, με χέρια καμένα από τα τσιγάρα…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Όχι, σας παρακαλώ κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Τον διπλασιάσαμε το χρόνο!
      ΑΝΔΡΕΑΣ ΛΟΒΕΡΔΟΣ: Ακόμη ένα λεπτό, κύριε Πρόεδρε! 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, ένα λεπτό.
      ΑΝΔΡΕΑΣ ΛΟΒΕΡΔΟΣ: Είχα τη θλιβερή εμπειρία να κάνω μαθήματα στις φυλακές στα παιδιά που δεν δέχονταν τη δική μας στρατιωτική θητεία. Γιατί; Για το «πιστεύω» τους -καλώς ή κακώς- κάθονταν μέσα χρόνια. Πήγαινα και τους έκανα μαθήματα, για να περνάει κάπως ο χρόνος τους. Είναι μια χαρά παιδιά που τώρα προσφέρουν κοινωνική εναλλακτική θητεία.
      Έπρεπε να γίνουν αυτά. Η κοινωνική εναλλακτική θητεία έγινε. Η κατάργηση της παρέμβασης του μητροπολίτη έγινε. Αν γινόταν δεκτό και αυτό με τον προσηλυτισμό, θα είχαμε κάνει ένα βήμα προς τα μπρος. 
      Το 1975 η αποδοκιμασία του προσηλυτισμού πήγε στο άρθρο 13. Με αυτήν προστατεύεται πια η θρησκευτική ελευθερία. Αυτή την αλλαγή προτείνουμε να κάνουμε με την τροπολογία, συν τον υποβιβασμό της απαξίας του προσηλυτισμού, ώστε από πλημμέλημα να γίνει πταίσμα. Γιατί δεν τα δέχεστε; Γιατί δεν δέχεστε και αυτό; 
      Κλείνουμε ένα μεγάλο κύκλο ταλαιπωριών που ξεπέρασαν το μισό αιώνα. Πήγαν εξήντα-εβδομήντα χρόνια. Υποσχόμασταν στο Ευρωπαϊκό Κοινοβούλιο ότι αυτά θα τα απαλείψουμε όλοι μας και δεν το κάναμε με μία κακή συνείδηση πολιτικού κόστους στο κακό μας το κεφάλι. Και τώρα διευκολύνουμε το Υπουργείο από όλες τις πλευρές και λέμε να τελειώνουμε και μ’ αυτό. 
      Έχετε ακόμη το περιθώριο να το ξανασκεφτείτε. Με αυτήν την καλή κίνηση θα θέλαμε να κλείσουμε ένα φαύλο κύκλο παραβίασης των δημοκρατικών δικαιωμάτων στην Ελλάδα και να μην αφήσουμε σε κανέναν το δικαίωμα να μέμφεται την υπόστασή μας ως κράτους-δικαίου. 
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο. 
      Επειδή έχουν ζητήσει το λόγο οι εισηγητές, θα βάλω σε προτεραιότητα τους εισηγητές και μετά θα δώσω το λόγο στους ομιλητές. Έχει ζητήσει το λόγο ο κ. Βαρβαρίγος. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Κύριε Πρόεδρε, θα ήθελα να πάρω το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Αμέσως. Θα σας δώσω το λόγο. Όλοι είσθε γραμμένοι. Δεν μπορώ συγχρόνως να δώσω το λόγο σε τρεις. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Έχω ειδικό λόγο, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Δέχεσθε να πάρει το λόγο ο κ. Κοσιώνης λόγω ειδικού λόγου; 
      ΜΕΡΙΚΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Επομένως με τη συμφωνία του Σώματος το λόγο θα πάρει ο κ. Κοσιώνης λόγω ειδικού λόγου. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Ευχαριστώ πολύ, κύριε Πρόεδρε. 
      Πολύ σύντομα θα μιλήσω για την τροπολογία που κατέθεσε η Επιτροπή Καταπολέμησης των Ναρκωτικών για το θέμα της προσλήψεως προσωπικού από τον Ο.Κ.Α.Ν.Α. και το Κ.Ε.Θ.Ε.Α. για συγκεκριμένες περιπτώσεις. Δεν υπάρχει καμιά αμφιβολία ότι ανάγκες υπάρχουν, πρέπει να καλυφθούν, αλλά σημασία έχει πώς. 
      Οι ανάγκες είναι μεγάλες και μεγαλώνουν συνέχεια, γιατί το πρόβλημα των ναρκωτικών διογκώνεται και έχει παρατηρηθεί το τελευταίο χρονικό διάστημα από έρευνες που έγιναν ότι η «προσβασιμότητα» των ναρκωτικών στη νεολαία όσο πάει και αυξάνεται. Άρα είναι μεγάλες οι ανάγκες και παίρνουν χαρακτήρα πάγιων και διαρκών αναγκών και δεν καλύπτονται μ’ αυτόν τον τρόπο. Επομένως δεν μπορούμε να συμφωνήσουμε με την τροπολογία αυτή. 
      Τελειώνω με το εξής, κύριε Πρόεδρε. Θα μπορούσε να ρωτήσει κάποιος από τους συναδέλφους: Μα, βλέπουμε το όνομά σου στην τροπολογία που έχει κατατεθεί. Υπήρξε μια τηλεφωνική επικοινωνία αρκετές μέρες πιο μπροστά σε θεωρητικό επίπεδο. Όμως, δήλωσα το εξής: «Διατηρώ το δικαίωμα, σε περίπτωση κατά την οποία το τελικό κείμενο περιέχει πράγματα με τα οποία δεν συμφωνώ, να καταψηφίσω την τροπολογία».
      Και αυτό κάνω τώρα. Και φαίνεται από την προσθήκη της τελευταίας παραγράφου πολύ περισσότερο αυτό το πράγμα, άρα με αυτήν την τροπολογία δεν συμφωνούμε και την καταψηφίζουμε.
      Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κοσιώνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα εννιά άτομα του Χορευτικού Συλλόγου του Δήμου Σηπιάδος του Νομού Μαγνησίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο τώρα έχει ο κ. Βαρβαρίγος, εισηγητής του ΠΑ.ΣΟ.Κ..
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Για την τροπολογία που αφορά τους επιμορφωτές που απασχολούνται στον Ο.ΚΑ.ΝΑ. και που με βάση το π.δ. 164 δεν μπορούν οι συμβάσεις τους να παραταθούν πέραν του εικοσιτετραμήνου και πρέπει να υπάρξει νομοθετική ρύθμιση, βεβαίως κατανοούμε την αναγκαιότητα. Βεβαίως υπάρχουν ειδικές συνθήκες λειτουργίας αυτών των φορέων και πρέπει να διευκολυνθούν στο έργο που παράγουν και που παρέχουν στους ανθρώπους που έχουν ανάγκη. Γι’ αυτόν το λόγο θα συμφωνήσουμε με την τροπολογία αυτή.
      Η δεύτερη τροπολογία αφορά το προσωπικό που απασχολείται στις σχολές μαθητείας του Ο.Α.Ε.Δ. Πράγματι εδώ υπάρχει ένα ζήτημα δίκιου. Ζητούν η προϋπηρεσία, η οποία παράγεται μέσα σε ένα δημόσιο ίδρυμα, φορέα εκπαίδευσης δημόσιο, να αναγνωρίζεται, όπως αναγνωρίζεται και στα υπόλοιπα σχολεία, τα δημόσια σχολεία πρωτοβάθμιας, τα μουσικά, τα τμήματα αθλητικής διευκόλυνσης, τις σχολικές μονάδες ειδικές αγωγής, ναυτικά και μεταλυκειακά, ολοήμερα, εκκλησιαστικά, Συβιτανίδειο, προγράμματα Ολυμπιακής Παιδείας, προγράμματα ενισχυτικής διδασκαλίας.
      Όμως εδώ, κύριοι συνάδελφοι και κύριε Υπουργέ, έχω να κάνω μια παρατήρηση. Με το ν. 3255 θεσμοθετήσατε την επιλογή του προσωπικού στην εκπαίδευση με 60% διαγωνισμό μέσω Α.Σ.Ε.Π. και 40% με την επετηρίδα μέσω προϋπηρεσίας. Καταργήσαμε την επετηρίδα και την ανοίξαμε από την άλλη πόρτα με έναν πολύ χειρότερο τρόπο.
      Υπήρχε μια επετηρίδα, η οποία τουλάχιστον είχε μια αντικειμενική βάση διαμόρφωσης που δεν μπορούσε να την αλλοιώσει κανένας. Ήταν ο χρόνος απόκτησης πτυχίου. Εδώ τώρα ανοίγουμε μια επετηρίδα με προϋπηρεσία, την οποία προϋπηρεσία, δυστυχώς, τις περισσότερες των περιπτώσεων αποκτούν αυτοί που έχουν το μέσο. Πείτε μου στις κατηγορίες που ανέφερα, πέραν των δημόσιων σχολείων της πρωτοβάθμιας και δευτεροβάθμιας, πού επιλέγεται το προσωπικό με αντικειμενική και αδιάβλητη διαδικασία. Πουθενά.
      Επομένως εμείς λέμε «ναι» στην τροπολογία, γιατί μέσα στην αδικία, αν πούμε «όχι», θα είναι μεγαλύτερη η αδικία, αλλά πρέπει να δούμε το συνολικότερο ζήτημα, ότι πρέπει να αλλάξει ο τρόπος επιλογής και πρέπει να το συζητήσουμε και να δούμε πώς θα προσλαμβάνεται το προσωπικό. Για μας η διαδικασία θα πρέπει να είναι ίδια για όλους και να υπάρξει ένα αντικειμενικό, αδιάβλητο σύστημα, για να υπηρετείται και η αρχή της ισονομίας.
      Για τις άλλες τροπολογίες, μία εκ των οποίων αφορά το Αρσάκειο, την Φιλεκπαιδευτική Εταιρεία και το προσωπικό που εργάζεται στο σχολείο της Αλβανίας, συμφωνούμε. Βεβαίως, το προσωπικό αυτό δεν έχει καμία κατοχύρωση των εργασιακών του δικαιωμάτων και θα πρέπει να ισχύσει ό,τι ισχύει και για τους υπόλοιπους εκπαιδευτικούς, οι οποίοι απασχολούνται στην ιδιωτική εκπαίδευση, όπως λέει και η τροπολογία.
      Από τις άλλες τροπολογίες, με τη μία του κ. Φούσα που αφορά την εκκλησιαστική εκπαίδευση διαφωνούμε, γιατί έχουμε καταψηφίσει το νομοσχέδιο συνολικά. Και, βεβαίως, για τις τροπολογίες που αφορούν τη ναοδομία και τον προσηλυτισμό με κάλυψε ο κ. Λοβέρδος στην τοποθέτησή του. Συμφωνούμε με αυτές, αλλά βεβαίως διαφωνεί η Κυβέρνηση.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βαρβαρίγο.
      Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ:  Ήθελα να πω ότι στηρίζουμε τις δύο τροπολογίες, για τις οποίες μίλησε ο κ. Λοβέρδος,  που αφορούν, η μία τον προσηλυτισμό και η άλλη τη ναοδομία. Όμως, θα ήθελα να κάνω ένα σχόλιο απλώς να εξειδικεύσω  την υποστήριξή μας. Η δική μας στρατηγική, θα έλεγε κανείς άποψη, αντίληψη είναι ο χωρισμός Κράτους-Εκκλησίας. Το νόημα των τροπολογιών δεν αποτελεί για μας βασικό στοιχείο αυτής της προοπτικής, αλλά ωστόσο τις υποστηρίζουμε και ως ουσία και ως τελική πρακτική.
      Θα πω δύο λόγια για την τροπολογία που φέρει τη δική μου υπογραφή και αφορά –αναφέρθηκε ο κ. Βαρβαρίγος-  στο προσωπικό του Αρσάκειου Ελληνοαλβανικού Σχολείου. Είναι ένα σχολείο –δεν χρειάζεται να μιλήσω για τη σημασία ενός σχολείου- μέσα στην Αλβανία, στο οποίο διδάσκεται η ελληνική γλώσσα δίπλα στην αλβανική. Αυτό, όμως, το προσωπικό –και καταλαβαίνετε κάτω από ποιες συνθήκες και πιέσεις του περιβάλλοντος κάνουν τη δουλειά τους- δεν υπάγεται στο ν. 6278/77 που αφορά, περιγράφει, χαρακτηρίζει και ρυθμίζει τις εργασιακές σχέσεις των εκπαιδευτικών της ιδιωτικής εκπαίδευσης. 
      Κύριε Υπουργέ, δεν είναι μία τροπολογία που εισάγει μία καινοφανή αντίληψη, ούτε ανατρέπει μία κατάσταση, απλώς ζητά να αντικατασταθεί μία αδικία. Γι’ αυτό την υποστηρίζουμε και την υπογράφω. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, ήθελα να αναφερθώ στις δύο τροπολογίες -η  μία έχει γενικό αριθμό 603 και ειδικό 121 και η άλλη έχει γενικό αριθμό 604 και ειδικό 122. Η πρώτη αναφέρεται στις αρμοδιότητες της Εκκλησίας και της ναοδομίας, αναφορικά με την ανέγερση ευκτήριων οίκων άλλων θρησκειών και δογμάτων, και η δεύτερη στον προσηλυτισμό.
      Αγαπητοί συνάδελφοι, ο καθένας μπορεί να έχει τις απόψεις του και είναι σεβαστές. Όμως, με λύπη μου παρατηρώ ότι υπάρχει μία νέα υποστήριξη, μ’ αυτές τις δύο τροπολογίες, της προσπάθειας που καταβάλλεται κατά τρόπο εργώδη τα τελευταία χρόνια, να περιοριστεί ο ρόλος της Εκκλησίας περίπου στο ρόλο ενός ιδιωτικού σωματείου. Και είναι μία προσπάθεια, κατά τη γνώμη μου, στα πλαίσια της παγκοσμιοποίησης, να ομογενοποιήσουν τον ελληνικό λαό, αγνοώντας -και προσβάλλοντάς τον γι’ αυτόν το λόγο- ότι ο ελληνικός λαός διακρίνεται –και γι’ αυτό επιβίωσε- για ιδιαίτερη ευσέβεια και για ιδιαίτερη προσήλωση στην Ορθόδοξη Χριστιανική Πίστη. 
      Αυτή, λοιπόν, την ιδιαιτερότητα του ελληνικού λαού, αυτή τη μετά πάθους υποστήριξη και ταύτιση του Έλληνα με την Εκκλησία, με την Ορθοδοξία, δεν μπορούμε να την αγνοήσουμε και τόσο εύκολα με μία τροπολογία -και με παρουσία μόνο έξι-επτά συναδέλφων- να θέλουμε να ανατρέψουμε, να θέλουμε να έρθουμε σε αντίθεση με το σύνολο σχεδόν του ελληνικού λαού. Και δεν είναι ακριβές ότι όλες οι πτέρυγες της Βουλής το υποστηρίζουν, δεδομένου, απ’ ό,τι βλέπω τουλάχιστον, από τη Νέα Δημοκρατία υπογράφουν μόνο δύο συνάδελφοι, εκ των οποίων ο ένας μας έχει συνηθίσει με περίεργες θέσεις ακόμη και για άλλα θέματα -θέματα στα οποία συμφωνεί το σύνολο του πολιτικού κόσμου- όπως  την υπεράσπιση της ελληνικότητας του ονόματος της Μακεδονίας.
      Ήθελα να παρατηρήσω και να υπενθυμίσω –γιατί πρέπει να το ξέρουμε οι περισσότεροι που έχουμε μία επαφή με τους ομογενείς- ότι στις χώρες του εξωτερικού, όπου ζουν οι Έλληνες ομογενείς ναοί που εγκαταλείπονται κατά συρροή, σε μεγάλο αριθμό από πιστούς άλλων δογμάτων, αυτοί οι ναοί χρησιμοποιούνται από τον παραμένοντα πιστό Έλληνα ορθόδοξο ομογενή. Και εμείς εδώ πάμε με τέτοιες διατάξεις να αποδυναμώσουμε το ρόλο της Εκκλησίας και να προτρέψουμε περίπου τους Έλληνες να αποστασιοποιηθούν από την Εκκλησία. 
      Η επίκληση της χρονολογίας ισχύος ορισμένων διατάξεων νομίζω ότι φέρνει σε δύσκολη θέση αυτούς τους συναδέλφους οι οποίοι την επικαλούνται. Αυτό τι σημαίνει; Ότι επί εξήντα πέντε - εβδομήντα χρόνια ανέχονταν αυτές τις διατάξεις και τώρα ξαφνικά ήρθε η έμπνευση να καταργηθούν διότι ψηφίστηκαν τότε που ψηφίστηκαν; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ήθελα να παρατηρήσω ότι άλλο θέμα είναι ο προσηλυτισμός και άλλο θέμα η ανεξιθρησκία. Κανείς δεν έχει αντίρρηση για την ανεξιθρησκία, για την ελευθερία γνώμης και για όλες τις ελευθερίες οι οποίες κατά κόρον παρέχονται -και καλώς παρέχονται- στους διαβιούντες μέσα στην ελληνική κοινωνία. 
      Άλλο είναι όμως αυτό και άλλο είναι ο προσηλυτισμός, ο οποίος χρηματοδοτείται με πακτωλό χρημάτων από ξένα κέντρα. Απορώ πώς ορισμένοι συνάδελφοι, οι οποίοι δείχνουν ιδιαίτερη ευαισθησία –και καλώς πράττουν- σε άλλα θέματα επηρεασμού ή προσπάθειας επηρεασμού της ελληνικής κοινωνίας από ξένα κέντρα αποφάσεων, εδώ δείχνουν όχι μόνο την ανοχή τους, όχι μόνο τη σιωπή τους, αλλά και την υποστήριξη προς αυτήν την επιρροή. Ποιος ήλεγξε τις  ολιγομελείς ομάδες προσηλυτισμού που δρουν με πακτωλό οικονομικής υποστήριξης από το εξωτερικό, από πού βρίσκουν αυτά τα χρήματα και πώς τα διαθέτουν; 
      Όσον αφορά την προβλεπόμενη από την τροπολογία τιμωρία των έξι μηνών, φυσικά αυτοί τους οποίους αφορά ασφαλώς γελούν, γιατί έχουν πάρα πολλά χρήματα για να καλύψουν την εξαγορά πολλών εξαμήνων, αφού είναι γνωστό ότι ποταμοί χρημάτων έρχονται στην Ελλάδα σε μία προσπάθεια να αποσπάσουν από την Ορθοδοξία τον ελληνικό λαό και να τον φέρουν στην επιρροή άλλων δογμάτων. Και μάλιστα του ελληνικού λαού...
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      ΕΥΓΕΝΙΟΣ ΧΑΪΤΙΔΗΣ: Τελειώνω, κύριε Πρόεδρε. 
      ...του οποίου εκμεταλλεύονται τις οικονομικές και λοιπές δυσκολίες και έρχονται να τις καλύψουν με αντάλλαγμα ακριβώς την απόσπασή τους από την Ορθοδοξία. Για όλους αυτούς τους λόγους και με μεγάλη μου λύπη διαφωνώ -και διαφωνώ έντονα- με αυτές τις δύο τροπολογίες γι’ αυτό και τις καταψηφίζω. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χαϊτίδη. 
      Το λόγο έχει η κ. Δαμανάκη. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Δώδεκα συνάδελφοι από όλα τα κόμματα της Βουλής καταθέσαμε, κύριε Πρόεδρε, αυτές τις δύο τροπολογίες που αφορούν τα θέματα του προσηλυτισμού και της ναοδομίας. Συνάδελφοι από όλα τα κόμματα καταθέσαμε αυτές τις τροπολογίες ακριβώς επειδή, όπως ειπώθηκε ήδη από τον κ. Λοβέρδο, θέλαμε να δώσουμε ένα πνεύμα συναίνεσης και συνεννόησης πάνω στα ζητήματα για τα οποία υπάρχουν επανειλημμένες καταδίκες της Ελλάδας στο Ευρωπαϊκό Δικαστήριο. 
      Η Ελλάδα είναι ευρωπαϊκή χώρα, κύριε Πρόεδρε. Δεν ξέρω πόσο το έχει αντιληφθεί το κόμμα της Νέας Δημοκρατίας και η Κυβέρνηση, αλλά είμαστε ευρωπαϊκή χώρα. Ξέρετε πολύ καλά, κύριε Πρόεδρε, και εσείς προσωπικά –γιατί εξ όσων γνωρίζω παρακολουθείτε τις εργασίες του Συμβουλίου της Ευρώπης, στη κοινοβουλευτική συνέλευση του οποίου είμαι μέλος και μάλιστα στην αρμόδια Επιτροπή Πολιτισμού που ασχολείται με τα θέματα αυτά- ότι η εικόνα της Ελλάδας δεν είναι καλή. 
      Αναρωτιέμαι, λοιπόν, η Κυβέρνηση –η κυρία Υπουργός δεν είναι εδώ- τι θα πει αύριο αν ποτέ έρθει να μιλήσει στην αρμόδια επιτροπή γι’ αυτά τα θέματα; Τι θα πει για το γεγονός ότι διατηρεί τις διατάξεις περί προσηλυτισμού, όπως τις διατηρεί; 
      Το θετικό βήμα που κάνει η κυρία Υπουργός –δεν έχω δει βεβαίως το τελικό κείμενο της τροπολογίας της- είναι ελάχιστο, κύριε Πρόεδρε. Ελάχιστο! Θέλω επίσης, να πω και κάτι άλλο, κύριε Πρόεδρε. Καμία σχέση δεν έχουν αυτές οι τροπολογίες με τα όσα ακούμε εδώ περί σχέσεων Κράτους-Εκκλησίας, περί προσπάθειας -εργώδους μάλιστα- να καταπολεμηθεί η δύναμη της Εκκλησίας και άλλα συναφή. 
      Τα θέματα των σχέσεων Κράτους-Εκκλησίας, τα οποία πράγματι το ΠΑ.ΣΟ.Κ. υποστηρίζει ότι πρέπει να επανεξεταστούν διότι υποστηρίζει το διακριτό ρόλο Εκκλησίας-Πολιτείας, θα τα συζητήσουμε στα πλαίσια της Αναθεώρησης του Συντάγματος. 
      Και ήδη ο Πρόεδρος του ΠΑ.ΣΟ.Κ. έχει πει ότι εμείς θα ζητήσουμε την αναθεώρηση της σχετικής διατάξεως περί προσηλυτισμού. Όμως η τροπολογία την οποία προτείνουμε εμείς είναι απολύτως εντός του ισχύοντος Συντάγματος. Δεν πρόκειται για τομή ούτε για νέα σχέση Κράτους- Εκκλησίας. Πρόκειται για την κατοχύρωση της θρησκευτικής ελευθερίας, και του ορθόδοξου και οποιουδήποτε άλλου. Είναι υπέρ των ορθοδόξων χριστιανών οι τροπολογίες μας, κύριε Πρόεδρε, και δεν θα ανεχθούμε πλέον ως ΠΑ.ΣΟ.Κ. να ακούμε συναδέλφους από οποιαδήποτε παράταξη να μας λένε ότι είμαστε εναντίον της Εκκλησίας επειδή καταθέτουμε τροπολογίες με τις οποίες υποστηρίζουμε τη θρησκευτική ελευθερία. Να τελειώσει αυτό το παραμύθι!
      Αντίθετα, περιμένουμε από την Κυβέρνηση να δούμε τι θα πει στο Συμβούλιο της Ευρώπης και στα άλλα ευρωπαϊκά Σώματα όταν θα έρθει να υποστηρίξει ένα καθεστώς από το παρελθόν, το οποίο στηρίζεται σε φοβικά σύνδρομα και μόνον. Άκουσα πάλι ότι «φοβόμαστε για την Ορθοδοξία», «φοβόμαστε για το Χριστιανισμό». Δεν θέλουν οι Έλληνες πολιτικούς να φοβούνται. Θέλουν πολιτικούς που θα ενσωματώσουν την Ελλάδα στον 21ο αιώνα. Και ελπίζω, κύριε Πρόεδρε, η Κυβέρνηση επιτέλους να δει ότι κάποια ζητήματα είναι υπερώριμα. 
      Εγώ είμαι τόσα χρόνια Βουλευτής κι έχω συζητήσει δεκάδες φορές γι’ αυτά τα θέματα εδώ. Δεκάδες φορές, κύριε Πρόεδρε! Πόσο πια πρέπει να τα συζητήσουμε -επί δεκαετίες;- για να πειστούν οι συνάδελφοι της Νέας Δημοκρατίας ότι είναι ώριμα; 
      Εν πάση περιπτώσει, κύριε Πρόεδρε, για να μην υπάρχει και καμιά παρανόηση, επειδή ακούστηκε ότι αυτή είναι μία μεμονωμένη πρωτοβουλία Βουλευτών, το ΠΑ.ΣΟ.Κ. υποστηρίζει απολύτως και τις δύο τροπολογίες. Τις γενικότερες απόψεις του θα τις συζητήσει βεβαίως στα πλαίσια της Αναθεώρησης του Συντάγματος, αλλά οι παρούσες τροπολογίες εντάσσονται απολύτως στο ισχύον Σύνταγμα της χώρας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κυρία Δαμανάκη, και για τις θετικές αναφορές στο πρόσωπό μου.
      Κατά παρέκκλιση και με την άδεια της Βουλής, θα δώσω το λόγο για δύο λεπτά στον κ. Μπόλαρη. Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε. 
      Ορίστε, κύριε Μπόλαρη, έχετε δύο λεπτά, για να κλείσουμε.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κύριε Πρόεδρε, θα ήθελα να αναφερθώ στην τροπολογία όσον αφορά σ’ αυτό το οποίο δέχθηκε η κυρία Υπουργός και είπε ότι θα το φέρει την Τρίτη, τις διατάξεις δηλαδή για τη ναοδομία, θέλοντας να πω πως συζητούμε πράγματα, τα οποία είναι απολύτως αυτονόητα. Δηλαδή, χρειάζεται να ανεγερθεί ένα μουσουλμανικό τέμενος στη δυτική Θράκη. Για ποιο λόγο θα πρέπει να ζητήσουν οι κάτοικοι του χωριού τη σύμφωνη γνώμη του ορθόδοξου μητροπολίτη; Ή πρέπει να ανεγείρουν και θέλουν να ανεγείρουν παλαιοημερολογίτες ορθόδοξοι χριστιανοί έναν ιερό ναό. Για ποιο λόγο θα πρέπει να ζητήσουν την άδεια από τον ορθόδοξο μητροπολίτη της κρατούσας Εκκλησίας; Συνήθως δεν την παίρνουν αυτήν την άδεια. Συνήθως ξεκινούν να κτίσουν ναούς με άδειες για αποθήκες, δημιουργούνται ζητήματα στατικότητος και άλλα πολλά. 
      Είναι μια διάταξη, η οποία λέει ότι οι ιεροί ναοί -ή τα τεμένη όσον αφορά τους μουσουλμάνους- χτίζονται με τις διατάξεις που προβλέπουν ο Γενικός Οικοδομικός Κανονισμός και η Χωροταξία. Αυτό είναι απολύτως σαφές, με το κλίμα και το πνεύμα της Ορθόδοξης Εκκλησίας όπως έχει βιωθεί στη διαχρονία της και όπως τη βιώνει ο Ελληνισμός σε όλα τα μήκη και τα πλάτη της Γης. Δηλαδή αυτό που συμβαίνει στη Γερμανία για τους ορθόδοξους ναούς, αυτό που συμβαίνει στην ορθόδοξη Σερβία με τους ορθόδοξους ναούς, αυτό που συμβαίνει στην ορθόδοξη Ρωσία με τους ορθόδοξους ναούς, αυτό που συμβαίνει στην Αυστραλία, αυτό λέμε να συμβεί και στην Ελλάδα. Και αυτό λέει στο Ευαγγέλιο, ότι τα πράγματα τα οποία αφορούν τα πνευματικά ζητήματα θα τα λύνει η Εκκλησία και τα πράγματα που αφορούν την πολιτική ζωή θα τα λύνει η Πολιτεία. «Τα του Καίσαρος τω Καίσαρι και τα του Θεού τω Θεώ». Ξεκάθαρο ζήτημα!
      Όσον αφορά το θέμα του προσηλυτισμού, δύο σκέψεις θα πω και κλείνω. Κατ’ αρχάς θα πρέπει να πούμε –και είναι σαφές- ότι οι κείμενες διατάξεις του ποινικού νόμου καλύπτουν απόλυτα τη δράση κάποιων σεκτών και μειοψηφιών, οι οποίες έρχονται εδώ να δημιουργήσουν ζητήματα. Υπάρχει το Ποινικό Δίκαιο που τις αντιμετωπίζει απόλυτα, όπως τις αντιμετωπίζει και στις λοιπές χώρες της Ενωμένης Ευρώπης. 
      Θα πρέπει επίσης να θυμίσω ότι οι κείμενες διατάξεις περί προσηλυτισμού είναι σε αχρηστία. 
      Ας μη λένε κάποιοι ότι θα διαλυθεί ο ορθόδοξος λαός επειδή θα καταργηθούν οι διατάξεις του δικτάτορα εδώ πέρα. Οι διατάξεις αυτές είναι σε αχρηστία από την ελληνική κοινωνία και από την ελληνική δικαιοσύνη. Δεν παρέχουν καμία προστασία.
      	Κλείνοντας θα θυμίσω ότι η ελλαδική Εκκλησία και οι Έλληνες ορθόδοξοι χριστιανοί είμαστε υπερήφανοι γιατί ασκείται με χρήματα του ελληνικού λαού, με χρήματα της ελληνικής Εκκλησίας ιεραποστολή σε χώρες της Αφρικής και της Ασίας. Να σκεφτόμαστε λοιπόν ότι όταν κάποιος κινείται νόμιμα και έχει ιδέες οι οποίες μπορούν να αντιπαρατεθούν δημοκρατικά και να πείσουν μέσα σε μία κοινωνία, αυτές οι ιδέες βρίσκονται μέσα στη λειτουργία ενός δημοκρατικού καθεστώτος και αυτές αντιμετωπίζονται και αντιπαλεύονται με ιδέες και όχι με νόμους.
      	Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ.Μπόλαρη.
      	Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 24 και επί των τροπολογιών και θα γίνει η ψήφισή τους χωριστά.
      	Ερωτάται το Σώμα: Γίνεται δεκτό το άρθρο 1 ως έχει;
      	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      	Ερωτάται το Σώμα: Γίνεται δεκτό το άρθρο 3 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      	Ερωτάται το Σώμα: Γίνεται δεκτό το άρθρο 5 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 6 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      	Ερωτάται το Σώμα: Γίνεται δεκτό το άρθρο 8 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει κατά πλειοψηφία.
      	Για το άρθρο 9 έχει υποβληθεί αίτηση διεξαγωγής ονομαστικής ψηφοφορίας. Τα ονόματα των αιτησάντων αυτήν ανεγνώσθησαν προηγουμένως.
      	Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Παρασκευή 26 Μαΐου 2006 και ώρα 10.30΄ με αντικείμενο εργασιών του Σώματος συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα, σε επίπεδο Αρχηγών κομμάτων, με θέμα την ανώτατη εκπαίδευση, σύμφωνα με την ημερήσια διάταξη που έχει διανεμηθεί.
      Λύεται η συνεδρίαση.
	Ώρα λήξης: 16.20΄ 
      
      Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
Συνεδρίαση Ολομ. 25.5.06                                                                σελ.5

